یک‌شنبه ۲۳ دی ۱۳۹۷
-----------------------------------------
حرف اول
-----------------------------------------
یک روایت؛ 2 تصویر
-----------------------------------------

                    حراج تهران، امسال در دهمین دوره، حال و هوایی ویژه داشت؛ از میان تابلوهای خیره کننده سالن نمایشگاه حراج تهران که چون هر سال مجموعه ای بود بدیع و خاص، تابلوی دو عکس سیاه و سفید بیش از باقی آثار میخکوبمان کرد. هر دو این آثار هم در حال و هوای آزادسازی خرمشهر بود. یکی از آن دو، روایت شادی رزمندگان و سلحشوران وطن پس از آزادی بود و سرشار از حس و حال آن روزها؛ لحظاتی که از پی روزها و ساعت ها مجاهدت خستگی ناپذیر پدید آمد. آن دیگری هم خیابان فردوسی خرمشهر کنار رود را که انبار مهمات عراقی ها بود، روایت می کرد. درخت ها بی شاخه، ساختمان ها مخر وبه و جا به جا پر از خون سیاه و ترکش بود. ظاهرا هیچ کس توی عکس نبود اما عکس پر بود از صدا و اثر آدم ها. آدم هایی که شاید همین چند ثانیه پیش آنجا بودند و در هنگام ثبت تصویر، دیگر نشانی از آنها نبود. آن قدر این دو اثر حرف برای گفتن داشتند که فرقی نداشت یکی از آنها حرفش را با صدای بلند بر زبان می آورد و آن دیگری در سکوت کارش را پیش می برد. مهم، پیامی بود که این دو تصویر به مخاطب منتقل می کردند؛ سیاهی جنگ در برابر شکوه و عظمت صلح. آن هم جنگی که بر یک ملت تحمیل شد و جنگ افروزان حتی خوابش را هم نمی دیدند که با رشادت های شهیدان، جانبازان و آزادگان سرافراز، این ملت سربلند و پیروز از آن بیرون بیاید. اهمیت این پیام وقتی دوچندان شد که مخاطبان جوان و جنگ ندیده امروز، با دقت و وسواس روی این دو تصویر تعمق می کردند؛ حتما در لحظات تعمقشان، بی شمار تصویر از جلوی چشمانشان عبور می کرد و من در آن لحظات با خود فکر می کردم چه کار بزرگی است نشان دادن تصویر آن روزگاران برای نسلی که شاید تنها در تصوراتش جنگ را دیده باشد و چه خوب که دست اندرکاران حراج تهران «عکس» را هم به عنوان یک مدیوم مهم در کنار نقاشی و کارهای حجم دیده اند و برایش جایگاهی خاص تدارک دیده اند. در روزگاری که افراطیون جهانی و جنگ طلبان منطقه ای خواب جنگ می بینند، هرچه برای «صلح» کار شود، بازهم کم است. آن قدر باید درباره جنگ نوشت و تصویر کرد تا کسی خواب جنگ و تعرض را هم نبیند. همگان باید بدانند ما ملت صلح طلبی هستیم و تنها در صورت تعرض، جانانه از وطنمان دفاع می کنیم. باید بدانند که ما هیچ جنگی را نمی خواهیم زیرا خوب می دانیم که جنگ با آدمیان چه می کند؛ با جسمشان و با روح و روانشان.
این دو تصویر یک ویژگی دیگر هم داشتند؛ هر دو را عکاسانی گرفته بودند که تنها عکاس، به عنوان هنرمند نبودند. آنها روزها و ماه ها جنگ را تجربه کرده بودند و با یک شناخت عمیق و درک واقع بینانه اقدام به ثبت لحظات می کردند. لحظاتی که این روزها که حداقل 35 سال از آن روزگار می گذرد، هنوز هم زنده اند و واقعی. زنده اند زیرا حس دارند، زنده اند زیرا عکاسشان با گوشت و پوست آن لحظات را درک کرده و این تصاویر را به عنوان سندی از یک روزگار سپری شده ثبت کرده است؛ روزگاری که اگرچه دیگر نیست اما کافی است به خرمشهر بروی تا ببینی چقدر زنده است و نزدیک…
درود و سلام بیکران به شهیدان همیشه جاوید هشت سال دفاع مقدس به ویژه شهدای عملیات بیت المقدس.
                