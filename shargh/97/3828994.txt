سه‌شنبه ۱۵ آبان ۱۳۹۷
-----------------------------------------
سرمقاله
-----------------------------------------
در برابر جاهلیت
-----------------------------------------

                    در تاریخ رحلت پیامبر اکرم(ص) میان شیعه و اهل سنت، قول واحدی وجود ندارد؛ زیرا تاریخ نگاران و سیره نویسان شیعه به پیروی از برخی روایات، تاریخ درگذشت پیامبر (ص) را روز دوشنبه 28 صفر سال یازدهم هجری قمری دانسته اند؛ اما علمای اهل سنت تاریخ آن را در ماه ربیع الاول ذکر کرده اند و در اینکه چه روزی از ربیع الاول بوده است، باز هم قول واحدی نیست. برخی روز اول، برخی روز دوم و برخی روز دوازدهم و عده ای روز دیگری از این ماه را بیان کردند. پیامبر بزرگ اسلام به مدت 23 سال آموزه های وحیانی خود را در میان مردم جزیره العرب بیان کرد. او از سوی خداوند مامور بود تا پایه های پیامبری را بر «تعلیم» و «تزکیه» بنا نهد؛ مولفه هایی که جاهلیت قریش از آن بی بهره بود. در جزیره العرب نه تعلیمی وجود داشت و نه تزکیه ای. دانش و اخلاق از رهاوردهای مهم اسلام در دره های خشک حجاز بود. او بر اساس پاره ای روایات و با تعابیر مختلف، سنگ پایه رسالت را در کنار دعوت به خدای یگانه، تتمیم مکارم اخلاق بیان کرد (دشمنی ها را به دوستی و نابرابری ها را به برابری و برادری فراخواند و قومی را که در پرتگاه سقوط بودند، نجات و نجابت بخشید و آن را نعمت الهی دانست «آل عمران /103»). 23 سالی که در میان اهل مکه و مدینه زیست، پیام وحیانی را با سیره خود عجین کرد. قرآن کریم پیامبر را برای مردم «اسوه حسنه» نامید (احزاب / 21). پیامبر بزرگ اسلام در کنار مکارم اخلاق، شریعت خود را بر اساس سماحت و سهولت بنا نهاد. تسامح و رواداری و آسان گیری، نه فقط از خلقیات او بود؛ بلکه از دعوت های آیینی او به شمار می رفت. می فرمود: بعثت بالحنیفیه السمحه السهله؛ من به آیین استوار و بدون انحراف و راحت و آسان مبعوث شده ام (وسائل الشیعه، ج8، ص116). خلاصه  آیین پیامبر در کنار دو تمدن بزرگ بیزانس و ایران، پس از یک قرن و نیم توانست تمدنی را بنا نهد و به خاطر سماحت و سهولت در مواجهه با فرهنگ های دیگر بلاد و اقوام، تلاقی فکر بیافریند و به دست مسلمانان صاحب فرهنگ و تمدن شود. دریغا این تعصبات دینی که از میراث جاهلیت بود، به کار افتاده شد و تمدن اسلامی یا تمدن مسلمانان را با تبر تعصب و خشک مغزی از بالندگی انداخت و فکر اشعری گری و خوارجی و اخباری گری بر تعقل و تفلسف سایه افکند. پیامبر خدا نگران این بود که پس از مرگش چه خواهد شد؟ عمده ترین رسالت پیامبر در غدیر خم پایان یافت و تکلیف مسلمانان را پس از خود روشن کرد. در میان انبوه جمعیت که از سفر حج بازمی گشتند، حضرت علی را به عنوان مولا معرفی کرد.
به تعبیر مولانا:  زین سبب پیغامبر با اجتهاد /  نام خود و آن علی مولا نهاد
گفت هر کو را منم مولا و دوست / ابن عم من علی مولای اوست
با این کار خواست تا اختلاف های پس از خود را پایان دهد و همه را بر گرد یک فرد که به او نزدیک تر و داناتر بود، فرا بخواند. روزی در یکی از جنگ ها شایع شد پیامبر کشته شده و کسی جانشین او نیست. با نزول فرشته وحی و آوردن آیه، مسلمانان را ملامت کرد: «ما محمد الا رسول قد خلت من قبله الرسل افان مات او قتل انقلبتم علی اعقابکم / جز این نیست که محمد پیامبری است که پیش از او پیامبرانی دیگر بوده اند. آیا اگر بمیرد یا کشته شود، به جاهلیت باز می گردی؟ (آل عمران آیه144)». پس از رحلت پیامبر دو چیز در میان مردم باقی ماند، یکی قرآن و دیگری سیره پیامبر؛ اما اختلاف هایی که از آیین جاهلی بود، بر سر مسئله خلافت بازگشت و مسلمانان سه دسته شدند. برخی خلافتی را که در سقیفه در آن شورای محدود پی نهاده شد، پذیرفتند و گروهی از کسانی که باور داشتند خلافت از آن علی (ع) و خاندان پیامبر است، سر از پذیرفتن خلافت پیچیدند و گروه سوم به عنوان «اهل رده» با استنکاف از پرداخت زکات بنای مخالفت با خلیفه را نهادند و شمشیر آخته خالدبن ولید با کشتن آنان آتش اختلاف را فرو نشاند و نخستین جنگ داخلی و مسلمان کشی در تاریخ اسلام آغاز شد. پیامبر درباره دو طایفه هشدار داده بود که مبادا اینها در دستگاه اداری مسلمانان نفوذ کنند. یکی بنی امیه و دیگر بنی العاص که تیره ای از بنی امیه بودند: «اذا بلغ بنوابی العاص ثلاثین رجلا جعلوا مال الله دولا و عباده خولا و دینه دخلا/ وقتی که دودمان عاص، به سی نفر برسند، مال خدا را از آن خود بدانند و بندگان خدا را غلام خود خوانند و دین خدا را مایه‏ دخل خود گیرند». کمتر از ربع قرن از رحلت پیامبر گذشته بود که این طایفه در کسوت اسلام و دین و با خوی و خصلت جاهلیت و تعصبات قومی و نژادی  به دستگاه خلافت مسلمین بازگشتند و اموال مسلمین را به دست افرادی خاص که نزدیکان خلیفه بودند، سپردند. آنان بندگان خدا را به خفت و خواری گرسنگی کشاندند و دین خدا را ابزار قدرت و چپاول اموال کردند و یاران نزدیک پیامبر امثال ابوذر را به تبعید فرستادند، مطرودین پیامبر مانند حکم، ابن ابی العاص و خاندانش را به منصب وزارت و وکالت سپردند و اسلام را مانند پوستین وارونه بر اندام مردم پوشاندند. تفاوتی که جهالت این دوران با جهالت پیش از اسلام داشت، این بود که این جهالت با دین هم نشین شد و رنگ قداست به خود گرفت و برخی حاکمان آن با ابزار ساختن دین توام با جهالت بر مرکب قدرت سوار شدند و جلوی نشر حدیث پیامبر را گرفتند و کتابت حدیث سال ها ممنوع بود. تیغ جهل و نادانی و دین باوری چنان آخته شد که بر خاندان پیامبر هم رحم نمی کرد. کار دینداری به جایی رسید که فرق علی مرتضی را به عنوان جهاد در راه خدا با تیغ جهالت دو نیم کردند. در این زمینه تاریخی عقلانیت و اخلاق از دین جدا شد و جای آن، دین در کنار قدرت و سیاست نشست تا همچنان دنیای اسلام در حسرت سیره، صداقت و عدالت قرآن و پیامبر نشسته باشد.
                