دو‌شنبه ۱۷ اردیبهشت ۱۳۹۷
-----------------------------------------
یادداشت
-----------------------------------------
شکستن هم گرایی اعراب علیه ایران
-----------------------------------------

                    پس از توافق برجام، پیش بینی می شد که برخی کشورهای منطقه به دنبال کشاندن ایران به میدان های جدید برای تنش آفرینی باشند. در آن مقطع باید یک بررسی و بازنگری جدی تر درباره تحولات منطقه و پیامدهای توافق اعلام شده ایران با 1+5 می شد. شرایط بعد از قطع نامه شورای امنیت سازمان ملل که متن توافق را به عنوان یک آغاز تلقی کرده است، با شرایط قبل از آن متفاوت بود. در همان مقطع به نظر می آمد تحرکات تازه ای در منطقه آغاز شده تا اوضاع نامتعادل ایجادشده به سود ایران، به سمت تعادل به سود سعودی ها و اسرائیل تغییر کند. ایران پس از برجام به عنوان یک قدرت منطقه ای مهم مطرح شد و مطرح شدن قدرت برای رقبای منطقه ای تحمل ناپذیر، اما قابل فهم است. از همین جاست که به جای رسیدن به نوعی همکاری و هماهنگی منطقه ای، کشورهای رقیب به کسب امتیازاتی فکر می کردند. ترکیه و عربستان به جای بازگشت نوعی آرامش به منطقه، به دنبال ورود عوامل جدید به معادلات هستند تا تنش های جدیدتر و بیشتری ایجاد شود؛ این روند با روی کارآمدن ترامپ و حمله به برجام تشدید شده است. امروز هم هرچه به موعد تصمیم گیری رئیس جمهوری ایالات متحده نزدیک می شویم، رفتار سعودی ها ناشیانه تر می شود. اگر روند فعلی برخلاف خواسته عربستان پیش برود، تغییر در رویکرد آل سعود دور از ذهن نیست. ریاض از شروع بحران سوریه و همچنین تحولات عراق تاکنون نتوانسته به اهداف خود دست یابد. آنان هنوز هم نمی دانند باید سیاست های منطقه ای خود را نه براساس آمال و آرزوهای بی پایه که براساس قواعد و الزامات میدان، تعیین کنند. آنچه به ایران مرتبط است، استقلال رای قائل شدن برای همه کشورهاست. تهران به شکل جدی به مبارزه و مقابله با گروهک های تروریستی معتقد است. می کوشد از دخالت در امور داخلی کشورها بپرهیزد و این مسئله را در قبال عراق، سوریه و یمن رعایت کرده است. در انتخابات پارلمانی لبنان دخالت ندارد و در درگیری های داخلی مراکش، ورود نکرده است. اتفاقا این عربستان است که به دلیل همین سیاست ایران، ناگزیر از داستان سرایی است. عربستان چندی قبل به قول کوشنر، داماد ترامپ، دل خوش کرد که اگر زمینه تشنج در لبنان ایجاد کند، رژیم صهیونیستی به کمک سعودی ها خواهد آمد. در نهایت هم کوشنر قول داده بود اگر اسرائیل وارد درگیری نظامی شد، حمایت آمریکا را هم جلب خواهد کرد. چنین وعده هایی برای عربستان بن سلمان، وسوسه کننده است، اما وقتی که وارد این بازی شد، مشاهده کرد اسرائیلی ها واقع بین تر از سعودی ها هستند و آمریکایی ها هم از هر دو واقع بین تر هستند. آمریکایی دیگر حاضر نیستند سربازانشان را به منطقه بفرستند تا کشته شوند، اسرائیل هم حاضر نیست دست به یک ریسک بزرگ بزند که نتیجه آن خسارت به اراضی اشغالی باشد؛ بنابراین طرح نگهداری سعد حریری بی نتیجه ماند و امروز هم در انتخابات پارلمانی، شرایط به سمت نوعی ثبات بیشتر در لبنان پیش می رود؛ اما عربستان به دنبال افزایش جبهه های درگیری ایران است. چه امروز و چه نوبت قبل که مراکش روابط خود با ایران را قطع کرد، عربستان پشت این مسئله بوده است. ریاض سعی می کند با هدایت آمریکا فضای منفی علیه ایران ایجاد کند. شاهزاده جوان سعودی و سایر مقامات عربستان به دنبال اختلاف افکنی و ایران هراسی در منطقه هستند. آنها در مسیر سیاست های آمریکا و رژیم صهیونیستی علیه ایران حرکت می کنند، تا آنجا که در هفته های اخیر بن سلمان در سفری به پاریس با سعد حریری و ملک محمد ششم ملاقات کرد. این ملاقات از منظر برخی از صاحب نظران آشنا به مسائل منطقه، تلاش بن سلمان برای بسیج کشورها برای تاثیرگذاری بر روابط با ایران ارزیابی می شود. ایران باید هشیارانه، اجازه تحقق سناریوی سعودی ها را ندهد، چراکه ممکن است پس از مراکش برخی دیگر از کشورهای عربی نیز به اشاره سعودی ها، مسیری مشابه را طی کنند. سیاست ایران هراسی عربستان، با دلارهای نفتی تقویت می شود. در برابر چنین تاکتیکی، ارتباط مستقیم با کشورهای منطقه می تواند در دستور کار دستگاه دیپلماسی باشد. درباره همین کشور مراکش، نباید منفعلانه برخورد کرد. ایران می تواند حقایق منطقه را برای مردم، احزاب و سازمان های مردم نهاد مغرب بیان کند، چون نگاه آنها به ایران، سازنده است. حتی مقامات پادشاهی که از سادات و اشراف مراکش محسوب می شوند، فرهنگ ایران و تاریخ غنی آن را ستایش می کنند. نباید در زمین سعودی ها بازی کرد. ایران با توجه به شرایط موجود در منطقه و کارشکنی های عربستان و آمریکا باید از بروز هیجانات منفی جلوگیری کند و روابط با کشورها را به پیش ببرد. اگر جلوگیری از ایجاد هم گرایی علیه ایران، دستور کار همه ارکان نظام، احزاب و رسانه ها باشد، آن گاه ظرفیت طراحی استراتژی متناسب با آن در وزارت خارجه کاملا وجود دارد. به دیپلمات های خود اعتماد کنیم.
                