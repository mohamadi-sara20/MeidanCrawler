شنبه ۲۹ دی ۱۳۹۷
-----------------------------------------
یادداشت
-----------------------------------------
باز طراحی ساختار بخش سلامت
-----------------------------------------

                    تجزیه و تحلیل شرایط موجود نظام سلامت و بخش سلامت و رفاه اجتماعی کشور و طراحی سیاست مدیریت بحران و کاهش تنش درونی و بیرونی سیستم با طراحی هم زمان طرح های میان مدت و طرح های کوتاه مدت (quick wins) با توضیحات ذیل می تواند گزینه بهتری باشد. در این راهبرد می توان طرح نظام ارجاع را به عنوان طرح و هاب مرکزی قرار داد و بقیه قسمت ها را اصلاح و مرحله به مرحله به آن متصل کرد و در کنار آن با توجه به شرایط تحریم رویه تامین خدمات ضروری دارو و کالاهای اساسی کشور را در اولویت قرار داد. در این مسیر طرح تحول سلامت باید به سرعت آنالیز شود و قسمت هایی از آن، که دستاورد/ هزینه آن بالاتر و خدمات آن حیاتی تر است، اصلاح و نگهداری شود و مواردی که هزینه بالای غیرموجه برای سیستم ایجاد کرده است با محاسبه جایگزین ها حذف شود و در یک کلام با شرایط امروز کشور و نیازهای واقعی مردم تطبیق داده شود. در این مسیر ضمن پرهیز از ایجاد خدمات القایی باید استراتژی استفاده از نظام سطح بندی خدمات و شبکه ارجاع را با استفاده از منابع انسانی ترکیبی به کار گرفت و سطح اول خدمات را خود فرد و خانواده تحت آموزش و سطح دوم ارائه خدمات (درگاه اجاع) را متشکل از بهورزان و بهداشت یاران ارتقایافته متناسب با سطح سواد اجتماعی هر منطقه، پرستاران و پزشکان عمومی توجیه شده و کارشناسان بهداشت و مراکز پاراکلینیک مورد نیاز این سطح باید سازماندهی کرد و از پزشکان اجتماعی در مدیریت سیستم ارجاع استفاده و پزشکان متخصص و مراکز تخصصی را در مراحل بالاتر نظام ارجاع سازماندهی کرد. باید اذعان کرد در سال های بعد از انقلاب و با طراحی نظام PHC در کشور و توفیق بزرگ استقرار نظام شبکه بهداشت روستایی در کشور نه تنها بنا بر دلایل بسیار این امکان هرگز در شهرها صورت عملی به خود نگرفت بلکه ارجاع بیمار از روستا به شهر و از سطح اول به سطح دوم همیشه با اشکال و ناهماهنگی روبه رو بود و اگرچه بارها سطح اول ارائه خدمات در شهرها و تحت پایلوت های مختلف طراحی شد اما هیچ گاه توفیق عملی در اتصال سطح اول به سطح دوم پیدا نکرد و این نقطه کور میراث همیشه نظام سلامت کشور شد. از آنجا که مطالعات نشان می داد یکی از دلایل مهم این گسیختگی بین سطح اول و دوم به دوگانگی مدیریت ستادی بهداشت و درمان در وزارت بهداشت و درمان برمی گردد. در سال 1380 سعی بر ایجاد معاونت ادغام یافته سلامت شد تا همین رویه در همه ستادهای دانشگاهی نیز اعمال شود اما بعد از چند دوره و بنا بر دلایلی که به طور مجزا می توان آن را مورد بحث قرار داد، دوباره معاونت سلامت تبدیل به دو معاونت بهداشت و درمان مجزا شد و این فرصت از دست رفت. ​در تجربیات بعدی پیاده سازی پزشک خانواده در دو استان کشور در شرایط فعلی نیز مشکل ارجاع از سطح اول به سطح دوم هنوز پابرجاست. 
موضوع دیگر در طراحی نظام ارجاع وجود بخش خصوصی پزشکی در کشور است. طبیعی است که نمی توان و نباید بخش خصوصی را در کشور حذف کرد ولی می توان ضمن جلوگیری و کنترل پدیده دوال پراکتیس، منابع دولتی و سوبسیدهای هدف گیری شده را به مسیر نظام سطح بندی خدمات و شبکه ارجاع اختصاص داد. به این ترتیب ضمن کنترل قیمت گذاری در بخش خصوصی، منابع عمومی سلامت باید متولی پوشش نظام ارجاع شود و شهروندانی که به هر دلیلی به بخش خصوصی مراجعه می کنند، خود یا توسط نظام بیمه و بیمه مکمل کفالت تامین هزینه های خود را بر عهده داشته باشند. در این صورت منابع عمومی بیشتر به دهک های اقتصادی نیازمند اختصاص پیدا می کند و بار نامناسب از دوش منابع عمومی برداشته می شود. البته مدیریت چنین سیستم موازی ای اگرچه مبتنی بر تجربیات جهانی کاملا ممکن و عقلانی است اما نیازمند سیاست ها و مهارت های کنترلی و مانیتورینگ دائمی در جهت حفظ عدالت اجتماعی و عدالت در برخورداری از خدمات و حفظ کیفیت خدمات برای تمامی ملت ایران است. با این حال باید توجه داشت که نظام ارجاع بالاخره محدودیت هایی قابل پیش بینی مانند صفوف انتظار مدیریت شده را خواهد داشت و می توان آن را با اینترنال مارکتینگ و به خدمت گرفتن قسمتی از بخش خصوصی دارای کیفیت تحت پیمایش کنترل کرد، اما در هر صورت باید عدالت برخورداری از خدمات و حفظ کیفیت خدمات ضروری برای همگان یکسان باشد. باید توجه داشت برای ایجاد و استقرار درست و اثربخش چنین نظام سلامتی در جهت ارائه آگاهی و خدمات باید مجموعه نظام سیاست گذاری و اداره کرد کشور همراه شوند و تعهد سیاسی مناسبی از آن حمایت کند و آگاهی اجتماعی لازم ایجاد شود.
 طبق تجربیات گذشته در کشور و گزارشات جهانی مهم ترین نیروی به هم ریز و عامل مداخلات مخرب در نظام ارجاع در کشورهای درحال توسعه ریشه در مراکز قدرت سیاسی رسمی و غیررسمی و گروه های فشار مانند فراکسیون بیمارستان سازان در تجربه گذشته کشور دارد که معمولا توسط صاحبان تضاد منافع هدایت می شوند و منافع ملی را فدای منافع بخشی، گروهی و شخصی می کنند و باید مانند دهه اول انقلاب در مقابل این مداخلات استقامت کرد تا شالوده نظام ارجاع شکل گیرد و قوام یابد. باید توجه داشت که پزشکان خانواده تنها قسمتی اگرچه مهم از نظام و شبکه ارجاع سلامت در کشور خواهند بود نه مترادف با کلیت آن و در کشورهایی با شرایط کشور ما باید از منابع انسانی آموزش دیده تلفیقی ماندگار برای سیستم استفاده کرد.
طبیعی است با همراه کردن آگاهانه مردم و مسئولان کشور و استفاده از تجربیات جهانی می توان این راه را مطمئن تر و اثربخش تر پیمود. چنین سیاست و برنامه ای را می توان در دو، سه سال به شرط داشتن تیم طراح همراه حاذق و دانشمند و مجریان تمام وقت و بدون آلودگی در تضاد منافع و با استفاده از سیستم مانیتورینگ دقیق و کارآمد و بازطراحی ساختار بخش سلامت (که خود بحث مبسوط و مجزایی می طلبد) همراه با اقتصاد سلامت متوازن به همراه ایجاد منابع پایدار و بازیافت و تجدیدپذیرکردن منابع و استفاده از تمامی توان ملی به سرمنزل قابل قبولی رسانید.
* بخش اول این یادداشت با عنوان طرح تحول سلامت و شرایط امروز در شماره قبل «شرق» منتشر شده است. 
                