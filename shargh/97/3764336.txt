شنبه ۹ تیر ۱۳۹۷
-----------------------------------------
یادداشت
-----------------------------------------
دستگاه اعتمادساز
-----------------------------------------

                    سخنان چهارشنبه گذشته رئیس جمهوری محترم در جمع مدیران ارشد دولت جدی ترین حرکت! دولت در بیش از 50 روزی است که دونالد ترامپ، رئیس جمهوری ایالات متحده، شیپور جنگ را به صدا درآورده و مایک پمپئو، وزیر خارجه فعلی و رئیس سابق سازمان سیای این کشور، مارش آن را نواخته است. در این مدت، تقریبا هیچ واکنشی، در خور التهابی که بعد از نواختن این شیپور و مارش جامعه ما را خواسته یا ناخواسته فراگرفت، بروز نیافت نه اینکه اصلا نبود بلکه درخور این التهابی که با کاغذ دلار تنظیم شده است، نبود. مردم سوال می کردند که پس دولت و دیگر مسئولان کجایند؟ شاید هدف تجمعات صنفی چند روز گذشته برای رساندن صدای این التهاب و مردم نیازمند بود تا مسئولان این صدا را بشنوند. آقای رئیس جمهور! شرایط، شرایط خاصی است.هم آمریکا که وعده سخت ترین و بزرگ ترین تحریم های تاریخ را داده است و هم خود شما و دیگران واقعیت این شرایط را پذیرفته و به جنگ توصیف کرده اید. در شرایط خاص و جنگی، ابتدا باید مسئولان در همه ارکان نظام خاص باشند که به میدان بیایند؛ نه اینکه مردم ما جنگ ندیده اند و با تحریم ها آشنا نیستند و هراس در دلشان افکنده شده است، اما راستش سوالشان این است که پس مسئولان کجایند؟ ما که دوره جنگ تحمیلی را فراموش نکرده ایم که مسئولان از جان و مال خود در کنار و پیشاپیش مردم گذشتند.مردم ما جنگ طلب نیستند، اما در برابر تحمیل زور و جنگ می ایستند کما اینکه در جنگ تحمیلی ایستادند و رکورد اولین جنگ در 200 سال اخیر را ثبت کردند که ایرانیان هیچ بخشی از خاکشان را نگذاشتند به مالکیت دشمن در بیاید، پس اگر بناست بایستیم باید اول و عملا مسئولان به میدان بیایند.راستش افکار عمومی قانع نیست؛ افکار عمومی سوالات و ابهامات بسیاری در موضوعات گوناگون سیاسی و قضائی و امنیتی دارد؛ سوالاتی که در سال های گذشته بی پاسخ مانده و اکنون اعتماد آنها را به سیاست ها و رویکردهای اصلی کشور متفاوت از اعتماد آنها در دوران جنگ تحمیلی کرده است.منش و گفتار شما نشان داده است که در حکومت داری معتقد به رابطه سود -زیان هستید که البته امر سیاست باید این چنین باشد؛ دیدن سود و زیان جمع، سود و زیان ملت.پس برای اینکه در مسیر ایستادگی در برابر زورگویی مدیریت کنونی کاخ سفید قرار گرفت، باید زیان را به حداقل ممکن رساند و شما برای این کار به بازسازی افکار عمومی نیاز دارید. اعتماد افکار عمومی و ملت راز موفقیت و پیروزی در این ایستادگی است؛ شما که می گوییم، منظور کلیت نظام است. همه ارکان نظام به شفافیت نیاز دارد و البته به میدان آمدن صادقانه و به دور از طلبکاری از ملت. این ملت همان طور که امام راحل گفتند ولی نعمتان مسئولان هستند، بنابراین همه منابع و امور باید برای سربلندی و رفاه آنها باشد؛ باید صادقانه و شفاف و البته با واکنش سریع و نه کند، مسائل را با آنها در میان گذاشت تا مسئولان پاک را در کنار خود ببینند و برای این کار حاشیه های مالی و غیرمالی که برای برخی مسئولان و بستگانشان وجود دارد، باید زدوده شود. راه اعتمادآفرینی همین است، وگرنه تصور افکار عمومی این است که دولت نفتی و رانتیر که هر کسی تلاش دارد با به دست آوردن پستی، بخشی از آن را تصاحب شخصی کند، عمیقا ضد اعتمادسازی است.اگر از ملت خواسته می شود که کمربندها را در دوره کنونی محکم کنند، باید مسئولان ابتدا محکم تر این کار را بکنند. برای این کار باید دولتمردان ارشدی را به کار گرفت که معتقد به این امر و شفافیت و اعتمادسازی و اعتنا به افکار عمومی باشند؛ بنابراین مردم انتظار تغییر در کابینه را دارند که نباید غفلت کرد که این تغییرات فقط در سطح اقتصادی باشد. دونالد ترامپ را ببینیم که چگونه در این یک ونیم سالی که در واشنگتن مستقر شده، به نزدیک ترین افراد به خود رحم نکرده است و وسیع ترین جابه جایی ها ازسوی رئیس جمهور ایالات متحده در تاریخ این کشور را رقم زد تا اینک کابینه و یاران نزدیکش کاملا با او همسو شوند و البته تندرو. یک سال و اندی طول کشید که جان بولتون و مایک پومپئو که خواهان فروپاشی ایران هستند به جمع عوامل اصلی راه یافتند و جمع ترامپ کاملا یکدست و تغلیظ شد. ما هم به کابینه ای نیاز داریم که با اعتقاد به شما و شرایط جدید، سکان داری امور مختلف دولت را در دست بگیرند و نه تنها به این بسنده کرد به رسانه های شناسنامه دار آزادی داده شود که بازوی شفاف بینی و نظارت بر شرایط خاص کنونی باشند؛ رسانه هایی که بدون دسترسی به منابع رانتی همواره سخت کوشانه و جانانه و دلسوزانه در خدمت افکار عمومی بوده اند. این همان دستگاه اعتمادساز است.
                