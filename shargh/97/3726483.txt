دو‌شنبه ۲۰ فروردین ۱۳۹۷
-----------------------------------------
یادداشت
-----------------------------------------
فرصت طلایی
-----------------------------------------

                    تکانه های اقتصادی با وجود تلاش دولت روحانی برای ایجاد ثبات، خود را همچنان نشان می دهند. بارها گفته شده اقتصاد ایران به اصلاح ساختاری فوری نیازمند است. شفاف نبودن نظام مالیاتی، عقب ماندگی نظام بانکی و نبود عزمی جدی برای ورود بخش خصوصی به کسب وکارهای عمده کشور، هر نوع فعالیت توسعه ای را با مانع مواجه می کند. اگرچه در دولت یازدهم برای اصلاح سازوکارها، کنترل تورم و رشد اقتصادی تلاش هایی صورت گرفت که نمی توان آنها را انکار کرد و امکان مقایسه با دوران احمدی نژاد را ندارند؛ اما ساختار اقتصاد ایران به شکلی مزمن، منحصربه فرد شده است. همچنان آثار و تبعات تصمیمات دولت نهم و دهم باقی است و جبران آن، کار بسیار دشواری است. تنگناهای بودجه ای و برنامه های اقتصادی، تحت تاثیر همین میراث ایجاد شده است. بودجه جاری دولت بر اساس سیاست های کلی اقتصاد مقاومتی و برنامه ششم توسعه، باید متکی به درآمدهای مالیاتی باشد؛ درحالی که بخش زیادی از هزینه های جاری از محل درآمدهای نفتی تامین می شود. از سوی دیگر، در اقتصاد ایران بسیاری از بنگاه های بزرگ اقتصادی به دلایل متعدد معافیت مالیاتی دارند و بخشی نیز دارای فرار مالیاتی هستند که حجم درخور توجه درآمدهای محقق نشده را شامل می شود. حدود 40 درصد از فعالیت های اقتصادی ایران دچار فرار مالیاتی است و به همین دلیل، کشور در ردیف بزرگ ترین کشورهای دنیا از حیث فرار مالیاتی قرار دارد. در چنین شرایطی، چگونه ممکن است بودجه جاری بر اساس منابع درآمدی مالیات ها تنظیم شود یا نفت در پروژه های توسعه ای-زیربنایی هزینه شود؟ علاوه بر این موارد، اقتصاد کشور با مشکلات دیگری نیز روبه رو است؛ خصوصی سازی یکی از این مشکلات است. خصوصی سازی نه تنها در راستای بهبود اقتصاد ایران قدمی برنداشت، بلکه برعکس با این شیوه عملکرد، لطمه بزرگی به اقتصاد ایران وارد کرد؛ درحالی که اهدافی که دنبال می شد، این نبود. هدف از کاستن تصدی گری دولت، تاکید بر عنصر محوری شفافیت بود؛ اما این خصوصی سازی خصولتی سازی شد. در نتیجه، نه دولت می تواند در عملکرد این بنگاه ها دخالت کند و نه اقتصاد عملکرد شفافی داشت و نه به درآمد مالیاتی دولت افزوده شد. برای نجات اقتصاد ایران، باید خصوصی سازی واقعی در دستور کار تصمیم سازان قرار بگیرد. تا زمانی هم که این اتفاق نیفتد، هیچ کدام از موانع توسعه از مسیر اقتصاد برداشته نخواهد شد. شفافیت اقتصادی پیش نیاز خصوصی سازی است؛ چراکه اگر همه قوانین به موقع و درست کار کرده و اگر بانک ها به وظایف خود عمل کنند، اقتصاد رونق می گیرد.اقتصاد ایران تا حدی از یک دوران بحرانی در دولت گذشته عبور کرده است. تورم 40درصدی را از سر گذراند و سال گذشته رشد بالای 10 درصد را تجربه کرد. اگرچه منتقدان اصرار دارند این رشد و کنترل تورم واقعی نیست؛ اما باید به آنها یادآور شد برخورد سیاسی با اقتصاد، خلاف منافع مردم ایران است. فراموش نکنیم با وجود انتقاداتی که از نرخ ارز و... صورت می گیرد، حداقل اقتصاد ایران از سال 1392 از تلاطم های سیاسی و تصمیمات لحظه ای در امان بوده است و تاثیر این رفتارهای منطقی را در رشد اقتصاد و کنترل تورم و رکود می بینیم. اکنون نیز به نرخ رشد تعیین شده در برنامه ششم توسعه نزدیک شده ایم؛ اما برای چشم انداز رشد پایدارتر، نیاز به اصلاحات اساسی در حوزه هایی وجود دارد که در ابتدای این یادداشت به آنها پرداخته شد.هرچه رشد اقتصادی بیشتر می شود، افزایش آن سخت تر می شود.به عنوان نمونه، رشد اقتصادی در آمریکا حدود دو درصد بالا می رود؛ اما در کره جنوبی هشت درصد بالا می رود؛ چراکه کره در مسیر صنعتی شدن قرار دارد و آمریکا این شرایط را صد سال پیش از سر گذرانده است. اگر سیاست های درست اقتصادی به کار گرفته شود، دولت دوازدهم در پایان کار خود می تواند کشور را همچنان با تورم زیر 10 درصد و رشد اقتصادی شش درصد به دولت سیزدهم بسپارد.
                