دو‌شنبه ۱۲ آذر ۱۳۹۷
-----------------------------------------
سرمقاله
-----------------------------------------
راه دشوار رسانه های غیردولتی
-----------------------------------------

                    همکاران همدل و فرهیخته من در رسانه های ایران زمین، خالصانه ترین سلام ها و گرم ترین درودها خطاب به شما که روز گذشته در مرحله دوم انتخابات مهم نماینده مدیران مسئول در هیئت نظارت بر مطبوعات، نقطه عطفی در تاریخ انتخابات این حوزه ترسیم کردید که حاوی پیام های روشن و تامل برانگیزی برای همگان به ویژه مسئولان دولتی برگزارکننده این انتخابات است. اگرچه نتیجه ظاهری با تعداد آرایی مشابه مرحله اول، نامزد دولتی این انتخابات را به عنوان برگزیده نشان داد، اما افزایش دو و نیم برابری آرای نامزد مستقل شما نسبت به مرحله اول و ثابت ماندن آرای نامزد دولت نشان داد مسیری که با هم آغاز کرده ایم سرانجام نتیجه داده و روزگاری نه چندان دور، نماینده ای مستقل از دل رسانه های غیردولتی برای حمایت از حقوق آنان بر کرسی هیئت نظارت بر مطبوعات خواهد نشست.  پیش تر در پیام ها و گفت وگوهایی که میان من و شما ردوبدل شد، این انتخابات را به حرکت در زمین شیب دار تشبیه کرده بودم، دلیل آن هم برای تمام اهالی مطبوعات و حتی ناظران بیرونی روشن است. در سال های دور و نزدیک، فردی به صورت مادام العمر با حمایت دولت های مختلف، این کرسی را در اختیار خود نگه داشته و چندین سال در دولت های مختلف نیز در شیوه ای نادر در سامانه های تصمیم گیری رسمی، هم پست دولتی در معاونت مطبوعاتی داشته که به طور طبیعی فرصت هایی منحصربه فرد در اختیار او قرار داده و هم نماینده صنف در هیئت نظارت بوده است. از سوی دیگر آیین نامه انتخابات به قدری مبهم و غیرحقوقی تدوین شده که مسیر را برای برنامه ریزی بسیار سخت کرده و راه تفسیر به رای را برای برگزارکنندگان انتخابات فراهم کرده است؛ وقتی در یک بدعت آشکار و عجیب، در انتخاباتی که به مرحله دوم رفته اجازه داده می شود همه کاندیداها مجددا حضور یابند، انتخاباتی که باید با حضور شخص مدیرمسئول در جلسه ای به شکل الکترونیک برگزار شود اما با تفسیر به رای، مجازی برگزار شد؛ وقتی چنین مسیری پیش روی انسان باشد، حضور در آن جز با مساعی و همدلی یارانی آگاه و همدل، امکان پذیر نخواهد بود و الحق، چنین لطفی از سوی شما شامل حال من شد که با هیچ زبان و بیانی، قابل وصف و تقدیر نیست. برای نخستین بار در تاریخ این هیئت، انتخابات به یک کنش جمعی در صنف ما تبدیل و از حالت حیاط خلوت سابق خارج شد. همین مسئله فرصتی فراهم کرد که ایراد های درخور توجه ساختاری این انتخابات، به بحث و تبادل نظر گذاشته شود تا مشخص شود صنفی که پل ارتباطی دولت و جامعه و طلب کننده حق مردم شناخته می شود، در مسائل خود با چه ضعف هایی مواجه است. در این فرصت، چند نکته را با شما در میان می گذارم تا با همین انسجام فعلی، با استفاده از ظرفیت های رسانه ای و دعوت از نخبگان و استادان، خواستار اصلاح آن شویم:
1- می دانیم فلسفه چرخش نخبگان در نظام های حکومتی، در راستای پرهیز از حضور یک چهره به صورت مادام العمر در یک مسئولیت است. در سمت های رسمی، برای حضور یک فرد در یک سمت، سقف زمانی در نظر گرفته می شود تا با حضور چهره های جدید، ایده ها و افکار نو در چرخه تصمیم گیری و تصمیم سازی به کار انداخته شده و از جمود و رکود، جلوگیری شود؛ این مسئله گرچه در آیین نامه انتخابات نماینده مدیران مسئول پیش بینی شده بود، اما ناگهان حذف و به دولت ارسال و در نهایت بدون چنین بندی تصویب و راه برای نمایندگی مادام العمر باز می شود. 
2- عملکرد نماینده مدیران مسئول در هیئت نظارت بر مطبوعات و خبرگزاری ها در جریان رسیدگی به پرونده های تخلفات رسانه ای یا اعطای امتیاز به نشریات، باید روشن و قابل رصدکردن باشد. این مسئله حتما نیازمند ایجاد یک سازوکار مشخص است و پاسخ گویی باید یک اصل خدشه ناپذیر در رفتار هر فردی باشد که بر این کرسی تکیه زده است.
3- آیین نامه انتخابات اشکالات قابل توجهی دارد که جدی شدن این دوره از انتخابات باعث شد حقوق دانان شاخص کشور، آن را نقد کنند. باید از دولت خواسته شود نسبت به اصلاح آن با استفاده از نظرات چهره های باسابقه رسانه و حقوق به گونه ای اقدام شود که تفسیربردار نباشد.
4- موضوع حمایت دولتی از یک نامزد و ورود وزارت فرهنگ و ارشاد اسلامی و مدیران کل استانی آن به عرصه یک انتخابات صنفی، نشان داد چه مسیر دشوار و صعب العبوری برای کنش مندشدن حرکات صنفی و کاهش تصدی گری دولت به عنوان فعال مایشاء همه عرصه ها در پیش رو است. آگاهان، خردمندان و ما تک تک اهالی رسانه اعم از خبرنگاران، دبیران، سردبیران و مدیران مسئول روزنامه ها و نشریات محلی و سراسری، خبرگزاری ها و پایگاه های خبری و اطلاع رسانی، همه و همه باید نسبت به دولتی شدن اصناف و تشکل های مدنی و مردم نهاد، حساس باشیم و این حساسیت را به یک تصمیم برای جلوگیری از گسترش و تکرار آن بدل کنیم.
در خاتمه بار دیگر از همکاران، دوستان و برادران و خواهرانی که خالصانه و دوستانه، به نشر برنامه ها و دیدگاه های این جانب در سطح کشور همت گماشتند، به ویژه اعضای انجمن ها و تشکل های رسانه ای، استادان دانشگاه، حقوق دانان، فعالان اجتماعی و فرهنگی، تک تک اعضای خانواده بزرگ رسانه ای کشور اعم از خبرنگاران عزیز، دبیران گران قدر، سردبیران گران مایه و مدیران مسئول ارجمند به گرمی سپاسگزاری می کنم و همت عالی آنان را می ستایم. از همکاران ارجمندی که براساس استنباط شخصی خود، به رقبای من رای دادند نیز تشکر فراوان دارم و حضور آنان در یک حرکت صنفی را برای روند نهادینه سازی مردم سالاری در ایران، به فال نیک می گیرم. همچنین ضمن تبریک به نامزد پیروز انتخابات، آقای حسین انتظامی، امیدوارم در جلسات هیئت نظارت بر مطبوعات، در نقش وکیل مدافع رسانه ها ظاهر شود چه با آن رسانه، همراهی فکری داشته باشد چه نداشته باشد. 
و العاقبه للمتقین.
                