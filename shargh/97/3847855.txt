یک‌شنبه ۲۵ آذر ۱۳۹۷
-----------------------------------------
سرمقاله
-----------------------------------------
دست انداز های سخت در مسیر ترامپ
-----------------------------------------

                    برخی علاقه مندان ترامپ در ایران، حرکت روزانه رئیس جمهور ایالات متحده به سمت درگیری های داخلی بیشتر با رقبا و حتی برخی جمهوری خواهان را چندان جدی ندانسته و با بیان برخی آمارهای اقتصادی دوران وی، ترامپ را از هم اکنون پیروز انتخابات 2020 قلمداد می کنند؛ اما نکته اینجاست که او حتی در شهریور، استیضاحش را در راستای سقوط منافع اقتصادی آمریکا و به بن بست رسیدن پروژه های خود ارزیابی کرد و حالا بعد از اکثریت یافتن دموکرات ها در کنگره، بیش از گذشته با این احتمال زندگی می کند. موضوع دخالت روسیه در انتخابات آمریکا، همچنان یکی از سوژه هایی است که می توان با آن رئیس جمهور ایالات متحده را به چالش کشید. توضیحات وکیل ترامپ درباره پرونده روابط نامشروع او نیز هرازگاهی بازگشایی می شود و از این حیث، رئیس جمهوری منحصربه فرد برای ایالات متحده است. بااین حال، ترامپ به شکلی مداوم مدعی است رشد اقتصادی آمریکا را به درستی پیش برده و تا جایی پیش رفته که هزینه دیوار مکزیک را بر عهده این کشور گذاشته و بحث تجارت زغال سنگ را که روزی به ورطه فراموشی سپرده شده بود، در دستور کار قرار داده است. او درباره هزینه های ناتو، قرارداد با عربستان، خروج از برجام و سایر توافق نامه های بین المللی نیز همین اعتقاد را دارد و مدعی است اقتصاد آمریکا با او شکوفا شده است. نکته ای که مدنظر رئیس جمهور کم تجربه ایالات متحده قرار ندارد، این است که او اکنون در مباحث سیاسی، اخلاقی و هم گرایی های جهانی دچار چالش شده است. درعین حال او نمی تواند شرایط اقتصادی فعلی را به نام خود ثبت کند. در ساختار نظام های سرمایه داری آزاد، دوران ها و مولفه های متعددی وجود دارد. در دوران ریاست جمهوری اوباما، کمک هایی به کمپانی های بزرگ آمریکا شد تا بتوانند کار خود را ادامه دهند و این روند تا امروز ادامه دارد؛ اما خروجی و میوه این کمک ها در زمان ترامپ در حال چیده شدن است و آمریکایی ها این را خواهند فهمید. صرف نظر از این، خود موضوع فساد برای زمین گیرکردن ترامپ کافی به نظر می رسد. در گذشته، موارد مشابه فساد مسئولان در آمریکا تبعاتی جدی برای آنها داشته است. معاون نیکسون در زمان مسئولیت قبلی خود یعنی فرمانداری مریلند، در پرونده ای اعمال نفوذ کرده بود و وقتی ماجرا فاش شد، او در نهایت راهی جز کناره گیری از معاونت رئیس جمهوری نیافت. نیکسون در ماجرای واترگیت تاکید کرد چیزی از این موضوع نمی داند؛ اما بعدها با چشمان گریان از مسئولیت خداحافظی کرد. شرمن آدامز، مشاور آیزنهاور، زمانی به دلیل دریافت پالتوی کشمیر به عنوان هدیه، کناره گیری کرد. اگر روند افشاگری ها درباره ترامپ ادامه یابد و ارتباط او با روسیه در انتخابات ثابت شود، بدون تردید استیضاح ترامپ کلید خواهد خورد. بیل کلینتون پس از فاش شدن رابطه نامتعارف با منشی دفتر خود، مونیکا لوینسکی، استیضاح شد و چهار رای جمهوری خواهان باعث شد او نجات پیدا کند. البته رئیس جمهور فعلی آمریکا نیز ابزارهای خود را دارد. او مخالفان خود در مورد پرونده دخالت روسیه در انتخابات 2016 را به تدریج کنار گذاشته و تصور می کند می تواند موضوع را مشمول مرور زمان کند. 
مخالفت سشنز، دادستان سابق آمریکا، با ترامپ درباره محورهای این پرونده، به جایی رسید که نتوانست خواسته های ترامپ را برآورده کند و از این سمت عزل شد. بااین حال نانسی پلوسی، همان زمان که هنوز انتخابات میان دوره ای کنگره برگزار نشده بود، اعلام کرد اقدام ترامپ در مجبورکردن جف سشنز به استعفا، تلاشی رسواشده در راستای پایان دادن به تحقیقات کمیسیون ویژه بررسی دخالت روسیه در انتخابات ریاست جمهوری 2016 است. برنی سندرز، سناتور ایالت ورمونت و نامزد احتمالی برای انتخابات 2020، نیز هرگونه اقدام برای ایجاد مانع در روند تحقیقات بازرس ویژه این پرونده را قابل پیگرد دانست. چاک شومر، رئیس نمایندگان دموکرات در سنای آمریکا، نیز این استعفا را مشکوک دانست و گفت هرکسی برای جانشینی دادستان کل مستعفی آمریکا معرفی شود، نباید در تحقیقات دخالت روسیه در انتخابات این کشور دخالت کند. اینها یعنی دموکرات ها قصد ندارند این سوژه را به راحتی از دست بدهند. اکنون پیروزی دموکرات ها در انتخابات میان دوره ای و ورود حداکثری آنها به کنگره، ترامپ را در فشار عصبی بیشتری قرار داده که دعوای او با دو نماینده ارشد دموکرات کنگره بر سر تعطیلی دولت، یکی از نشانه های آن است. دموکرات ها به شدت از مواضع ترامپ ناراضی هستند. ضدیت ترامپ با کانادا، اقدامات علیه پناه جویان و کشورهای مسلمان در کنار نگاه منفی زنان آمریکایی به او، بخشی از شانس جمهوری خواهان را از بین برده است که نشانه آن در پیروزی دموکرات ها در انتخابات کنگره خود را نشان داد. بااین حال نباید فراموش کرد منافع ملی و کلان ایالات متحده به گونه ای دنبال می شود که تنش های دو حزب به بالاترین حد خود نمی رسد و مدیریت می شود.
                