پنج‌شنبه ۴ بهمن ۱۳۹۷
-----------------------------------------
سرمقاله
-----------------------------------------
بورس انرژی؛ از جریان سازی سیاسی تا واقعیت ها
-----------------------------------------

                    دوشنبه اول بهمن در سومین مرحله از عرضه نفت در بورس انرژی، یک میلیون بشکه نفت در بورس انرژی عرضه شد که بر خلاف دو مرحله قبل به فروش نرفت. این اتفاق تفاسیر مختلفی را در محافل رسانه ای و اقتصادی در پی داشت. یکی از مهم ترین این تفاسیر، تاثیر فضای تحریمی و تنگناهای تجاری و اقتصادی ناشی از آن بر معاملات نفتی بورس انرژی است. در مقام تحلیل شاید نتوان تاثیر این متغیر را که ماه هاست به عنوان مهم ترین متغیر در فضای اقتصادی ایران نقش بازی می کند، نادیده گرفت اما اگر نگاهی واقع بینانه به ماجرا داشته باشیم، علت مسئله فراتر از تحریم است. در واقع دلیل اصلی را باید در سازوکارهای اجرائی بورس انرژی کشور جست وجو کرد. بورس انرژی، پدیده ای نوظهور در سپهر اقتصادی ایران بوده و فعالیت آن عملا از مهر ماه سال جاری برای عرضه نفت خام کلید خورده  است. سوال این است آیا از این پدیده نوظهور می توان انتظار داشت که در قامت یک پدیده بالغ و نهادینه شده ظاهر شود و در شرایط تحریمی امروز، بتواند اثربخشی تحریم ها را در مقوله فروش نفت کاهش دهد؟ طبیعتا اگر بورس انرژی با سن کم خود بتواند این نقش را ایفا کند، فرصت بزرگی برای کشور خواهد بود اما باید دید واقعیت ها چگونه عمل می کنند؟ یکی از آفت ها و چالش های بزرگ در فرایند سیاست گذاری و اقدام در ایران، سیاست گذاری های دیرهنگام، واکنشی و بدون برنامه و مقدمه است. بارها تجربه کرده ایم سیاست یا تصمیمی که باید در موقعیتی مطلوب و مناسب اتخاذ می شده، به دلیل محافظه کاری، سیاسی کاری، احتیاط یا ندانم کاری ها، گرفته نشده اما همان تصمیم به صورت فوری در شرایطی کاملا نامناسب به اجرا گذاشته شده است. طبیعی است تصمیمات بدون مقدمه و واکنشی در حوزه های مختلف اعم از اقتصادی، سیاست داخلی و خارجی، اجتماعی و فرهنگی بارها تجربه شده و دستاوردی جز شکست، هدردادن منابع، از دست رفتن فرصت ها و افزایش چالشی بر چالش های دیگر نیز نداشته است. شکل گیری بورس انرژی آن هم در شرایط سخت تحریمی و انتظار شق القمرکردن آن، نمونه این تصمیمات و اقدامات است. واقعا این سوال وجود دارد که چگونه می توان از یک سازوکار قاعده مند و نهال گونه ای مانند بورس برای مقابله با پدیده بی قاعده، مخرب و قدرتمندی مانند تحریم اقتصادی استفاده کرد؟ بورس سازوکارهای خاص خود را دارد. فارغ از زمینه های سخت افزاری بورس انرژی، آنچه باعث رونق و اثرگذاری مثبت آن می شود، زمینه های نرم افزاری و وجود طرف های تجاری قدرتمند با گستره فعالیت تجاری بین المللی و برخوردار از اطمینان و اعتماد است. بورس انرژی پدیده ای پرظرفیت است که نباید آن را در شرایط تحریمی کنونی به دلیل ناکارآمدی برای خنثی کردن اثرات تحریم، سوزاند و آن را شکست خورده تلقی کرد. این پدیده در صورتی که بر یک بستر منطقی، قاعده مند، روش مند و برنامه ریزی شده آن هم با فراهم بودن زمینه های سیاسی و اقتصادی شکل گیرد، در یک فرایند زمانی چندساله می تواند در قامت یک بازار منطقه ای قدرتمند ظاهر شده و منشا تحولات و اثرات مثبت در اقتصاد ملی و صنعت نفت کشور شود. باید پذیرفت میدان بازی بورس انرژی، میدانی بین المللی است. تا زمانی که شرکت ها، بنگاه ها و موسسات مالی بزرگ بین المللی در بورس انرژی فعال نشوند، این بازار موضوعیت پیدا نمی کند. این سوال را باید از جریان رسانه ای و سیاسی ای که ماه هاست بی محابا و بدون منطق بر طبل عرضه نفت در بورس می کوبند، پرسید که کدام شرکت بین المللی حتی شرکت های درجه چندم آسیایی حاضر است در بورس انرژی ایران نفت خریداری کند؟ آیا این جریان از خود پرسیده که کدام شرکت یا فعال بخش خصوصی در قالب های مختلف اعم از هلدینگ و… به صورت واقعی در دو مرحله قبلی با اتکا به توان اقتصادی و تجاری خود، اقدام به خرید نفت کرده است؟ 
چرا با وجود افزایش تمهیدات عرضه و خرید نفت خام در مرحله سوم نسبت به مراحل قبل از جمله امکان پرداخت ریالی از سوی خریداران و همچنین، محدود شدن محموله های نفتی به 35 هزار بشکه، شرکتی حاضر به خرید نشد؟ شاید بیان بسیاری از واقعیت ها درباره بورس انرژی و عرضه نفت خام در دو مرحله قبلی با توجه به شرایط تحریمی و امکان سوءاستفاده تحریم کنندگان، مناسب نباشد اما باید دید در دو مرحله قبلی واقعا نفت خام چگونه عرضه شد و خریداران واقعی محموله ها چه شرکت ها و با چه پشتوانه هایی بودند تا به کنه واقعیت پی برده شود. شاید سخن گفتن از فعال شدن بورس انرژی و عرضه نفت خام در این بازار بر روی کاغذ یا درون سایت ها آسان باشد اما باید در نظر گرفت که بازار نفت و معاملات نفتی از الزامات، پیچیدگی و توانمندی های خاصی برخوردار است که بدون شک شرایط امروز ایران آن هم با وجود تحریم های شدید اقتصادی مهیای آن نیست. بنابراین بیان مواردی مانند وجود اتاق تاریک برای عدم عرضه نفت در بورس انرژی و تلاش برای حفظ انحصار فروش نفت از سوی متولیان صنعت نفت، از سوی برخی جریان های سیاسی، چیزی جز سیاسی کاری یا زمینه سازی برای برخی سوءاستفاده های احتمالی و مهم تر از آن کمک به ظهور پدیده هایی مانند بابک زنجانی نیست. 
                