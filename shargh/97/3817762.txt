سه‌شنبه ۱۷ مهر ۱۳۹۷
-----------------------------------------
حرف اول
-----------------------------------------
فرخ نژاد، سرمایه ایران است
-----------------------------------------

                    مشهور است در اتفاقات ناگوار محرم سال 61 هجری، 
حسین ابن علی(ع) جمله ای گفت که طنین آن تا امروز نوازنده و گره گشاست. آن سخن فرورونده و استخوان سوز این بود: 
«إن لم یکن لکم دین و کنتم لاتخافون المعاد فکونوا احرارا فی دنیاکم؛ 
اگر دین ندارید و از قیامت نمی ترسید، در دنیای خود آزاده باشید» (بحارالانوار، ج45، ص51).
حسین(ع) بیش از 14 قرن پیش به همه ما می گوید که دین، ملیت، اصالت و مذهب به کنار، اگر آزادگی پیشه سازید و به  عبارت بهتر قواعد بازی انسانی را رعایت کنید، جامعه به مراتب بهتر از آن خواهد بود که هست. از یک «دیندار» انتظار می رود آزاده باشد و اگر آزاده نباشد، دیندار نیست؛ از یک «انسان»، حتی اگر در حوزه  ای از حوزه های دینی قرار ندارد، انتظار می رود آزاده باشد و اگر آزاده بود، همچنان یک انسان شریف و مقبول در درگاه خداوند است. عصر ما، عصر انفجار اطلاعات و دسترسی سریع به آن است. اطلاعات موجود اکثرا تیغ دولبه ای است؛ حواست نباشد یا بریده می شوی یا می بری، زخم می زنی یا زخم برمی داری، حقی را پایمال می کنی یا حقوقت را زیر پا می گذارند. گاهی ناجوانمردی به حدی می رسد که مجبور می شوی میدان را ترک کنی و عطای نداشتن این موهبت را به لقای آن ببخشی. چه خوبان بی نظیری که به این تیغ ضربت خوردند و چه مظلومانی که مورد ظلم واقع شدند. ما با دست های خودمان سرمایه های خود را بر باد می دهیم و فرداروز، زانوی غم بغل می گیریم که چرا و چگونه؟ در چند هفته گذشته حداقل چندین و چند واقعه مجازی نشان داد باید کسی داد برآورد که  ای  جماعت حداقل آزاده باشید و اخلاق انسانی را رعایت کنید. «حمید فرخ نژاد»، بازیگر محبوب و توانای کشورمان که با سرمایه تک تک ما و با جدیت و تلاش مثال زدنی خودش به یکی از مؤثرترین هنرمندان عصر خود مبدل شده است، سعی کرده در فضای مجازی بی دغدغه و کور از کنار اتفاقاتی که بر کشور و جغرافیای منطقه اش می رود، به راحتی عبور نکند. او می توانست حالا که بازی هایش گل کرده و زبانزد شده است، بر اسب منفعت طلبی بنشیند و بدون هیچ واکنشی به اطراف، بر انبان زر خویش بیفزاید و بدون حاشیه، آینده خود و خانواده اش را تامین کند.. اما از یک سو با بازی هایش در فضای ناشادی و غم، لبخند و نشاط را حتی برای لحظه ای بر چهره عبوس ما می نشاند و از سویی دیگر با نوشته هایش به ما می گوید: «خنده تلخ من از گریه غم انگیز تر است».
اما عده ای که سن وسالشان به نیمی از سن او نمی رسد، بر او می آشوبند که چرا عیب می گویی و ایراد می گیری؟ تو فقط محاسن را بگو و آزادگی را به کنار بنه. این نوشته مؤید همه نوشته های فرخ نژاد نیست؛ اما به عنوان کسی که هم در انقلاب بوده ام، هم تا آخر جنگ در جبهه ها حضور داشته ام، اینک نیز همچنان دوستدار کشوری هستم که مردمش هم آزاده باشند و هم آسوده و آرام و هم شاهدی بوده ام بر فعالیت های خیرخواهانه این هنرمند مردمی در بخش سلامت امروز جامعه ایرانی، ضمن توصیه برادرانه به همه کسانی که با هر انگیزه ای بر او می تازند و خط ونشان می کشند، برای رعایت اخلاق و آزادگی، این نکته را به این هم وطنان گوشزد می کنم که تیغ کشیدن در مقابل سخنان دلسوزانه یک هنرمند، نشستن بر شاخ و بریدن بن آن است. همدیگر را نقد و بررسی کنیم؛ اما جفاکردن شایسته انسان آزاده نیست. نقد منصفانه باعث می شود ضمن حفظ سرمایه ها، همه در یک جبهه بمانیم و برای آبادانی تلاش کنیم؛ اما نقد مغرضانه تلاش می کند سرمایه هایی مانند محمدرضا شجریان، هوشنگ ابتهاج، پرویز پرستویی، جمشید مشایخی و صدها نفر نویسنده، متفکر و هنرمند یا گوشه نشینی اختیار کرده یا خروج از دیارشان را بر قرار در بلاد ترجیح دهند. «حمید فرخ نژاد» از آن جنس هنرمندانی است که مردمش را فراموش نمی کند. او همواره نگران سلامت فکر و جسم ایران است. از یک سو سفیر بیماران و مبتلایان به درد جسم است و از دیگر سو، بوی ناروایی را از فرسنگ ها استشمام می کند و درست به همین خاطر است که تاخت وتازهای چندین هفته گذشته به وزیر بهداشت را تاب نمی آورد و به مغرضان توصیه می کند مردانگی را فراموش نکنند؛ اگر صد عیب هست، محاسنی هم بوده که آنها فقط به دیدن عیبی فریاد می کشند. درست با همین رویکرد در یکی از آخرین نوشته های مجازی خود چنین می نگارد: «توی دعوا، توی دشمنی، توی جنگ، خدا رو در نظر بگیرید یا ستارالعیوب! مدت هاست نه از به به شما عزیزان شنگول میشم و نه از اه اه تون ناراحت، چون زیاد عمیق نیست هیچ کدومش. فقط آرزو می کنم خدا به همه ما تعقل و انصاف بده و تعادل، مطمئنم اگه غیر از این باشه، محکوم به نابودی هستیم با هر حاکمیتی و هر میزان ثروت!». چند روز قبل در تماسی، نگران بود نکند در این گیرودار دلار و ترامپ و تحریم، بیماران خاص دچار کمبود دارو و درمان شوند. بعد تاکید کرد در هر شرایطی حاضر است از جیب و نفوذش استفاده کند تا مبادا اشکی جاری شود. حتی خیال من را تخت کرد که حاضر است با هنرمندان دیگر نقاط جهان نیز مذاکره کند که ایران ما بی دارو و تجهیزات نشود. در مرداد 1392، سراسیمه پیگیر یافتن سه کوهنورد مفقود کشورمان در کوه های هیمالیا بود؛ حتی چندین بار با همدیگر به خانواده این عزیزان سر زدیم تا غمخوارشان باشیم. همین هفته هم به من گفت: از فلان بیمارستان استان خوزستان زنگ زده اند که ویلچر کم دارند و از من خواست با هزینه او صد ویلچر خریداری کرده و برایشان ارسال کنیم. اینها را نوشتم که محضر ناقدان بی انصاف بگویم «فرخ نژاد» را نقد کنید؛ اما بدانید هنرمندان محبوبی مانند او سرمایه اند. انسان عاقل می کوشد سرمایه اش را دودستی حفظ کند، نه آنکه خدای ناکرده نابودش کند.
                