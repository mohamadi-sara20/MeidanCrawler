دو‌شنبه ۵‌شهریور ۱۳۹۷
-----------------------------------------
یادداشت
-----------------------------------------
برای نیرو قبل از واقعه نیرو بگذاریم
-----------------------------------------

                    پس از سال ها که کشور از عوارض خاموشی های اجباری در امان بود، تابستان امسال بیشتر بخش های کشور با این نارسایی مواجه شد. خوشبختانه در سفر وزیر نیرو به استان مازندران برای افتتاح چند پروژه بخش برق و آب، ایشان در مصاحبه ای اعلام کرد از نیمه مرداد تاکنون، خاموشی صفر داشته ایم و با توجه به کاهش دما، پرونده خاموشی ها برای سال جاری بسته شده است. در اینجا، جای طرح یک پرسش اساسی است؛ آیا وزارت نیرو در پرونده خاموشی ها، تقصیر یا قصوری داشته یا داستان چیز دیگری است؟ در ابتدا لازم است برخی اطلاعات و مستندات ذی ربط را مرور کنیم. میزان ظرفیت نصب شده در کشور تا پایان تیر سال جاری، 78هزارو 700 مگاوات بوده است. این افزایش در رقم نیروگاه های نصب شده در حالی است که میزان متوسط راندمان نیروگاه های حرارتی از حدود 36 درصد در سال 1393 به 38 درصد در سال 1396 افزایش یافته، در ادامه تا سال 1400 وزارت نیرو وجهه همت خود را گذاشته است که به رقم راندمان 40 درصد برسد. کسانی که با شرایط نیروگاهی در کشور آشنا هستند می توانند اهمیت این ارقام در رشد افزایش راندمان و میزان اهمیت بسیار بالای آن را برای صنعت برق کشور به ویژه در شرایط تحریم، به شکل خاص درک کنند. لازم به یادآوری است که 81 درصد از ظرفیت نیروگاهی نصب شده در کشورمان به نیروگاه های حرارتی اختصاص دارد. محور مهم دیگری که به محضر خوانندگان محترم یادداشت ارائه می شود، این است که نرخ آمادگی نیروگاه های حرارتی در زمان پیک از عددی کمتر از 95 درصد در سال 1392 به رقم قابل مباهات 99 درصد در پایان سال 1396 رسید. تلاش وزارت نیرو بر این بوده است که این نرخ آمادگی از ابتدای سال جاری تاکنون، در همین سطح حفظ شود یعنی 99 درصد. در ادامه و برای پاسخ به پرسش مطرح شده، به بخش دیگری از مصاحبه وزیر محترم نیرو اشاره می شود؛ در جایی که ایشان گفت: «همراهی مردم به گونه ای بود که پیش بینی 5.2 درصد افزایش بار مصرف به 2.8 رسید و در مجموع ما 34 روز خاموشی داشتیم که عمدتا به دلیل کم بارشی و کم شدن سهم نیروگاه برقابی و دمای بالا و مستمر پیش آمد. تهران در مجموع 44 روز دمای بالا داشت که به طور مستمر 1.9 درجه افزایش دما بود و به ازای هر یک درجه هزارو 500 مگاوات افزایش، تاثیر قابل ملاحظه ای دارد.» وزیر نیرو افزود: «امسال پرونده بسته شده، اما برنامه ریزی کرده ایم برای سال بعد با پیش بینی شرایط مشابه، تجربه امسال به کار گرفته شود. برای 9 هزار مگاوات بیشتر برنامه ریزی کرده ایم که لازم است مبالغ ریالی و ارزی برای این موضوع تخصیص پیدا کند. همچنین پیش بینی می کنیم چهار هزار مگاوات هم مدیریت مصرف صورت بگیرد». بااین حال بخش دیگر علت خاموشی ها را باید در جای دیگری جست وجو کنیم؛ یعنی افزایش تکلیفی ظرفیت در نصب نیروگاه های حرارتی از سوی وزارت نیرو در قانون پنجم توسعه. در این راستا، وزارت نیرو مکلف شد بدون اختصاص دادن بودجه برای نصب نیروگاه، از محل جذب سرمایه گذاری های مشترک شرکت های خارجی و داخلی، 12هزار مگاوات به ظرفیت نصب شده نیروگاه های کشور اضافه کند. البته برای حمایت از این طرح، قانون گذار به وزارت نیرو اجازه داده است پنج سال اقدام به خرید تضمینی برق با ارقامی بالاتر از فروش برق به زیربخش های اقتصادی کشور کند. این طرح هوشمندانه و جذاب برای اجرا، در سال های اخیر، سه مشکل اساسی داشته است. تضمین سرمایه گذاری صرفا باید از طریق وزارت نیرو به سرمایه گذار خارجی داده شود که برای بخش درخور توجهی از سرمایه گذاران خارجی، تضمین بانکی، نقش مهمی در تصمیم برای سرمایه گذاری در پروژه ساخت نیروگاه در ایران به این روش داشته است که در نهایت موجب شد وفق انتظاری که از حضور سرمایه گذاران خارجی به ویژه آسیایی ها در این مهم می رفت، انتظارات در سطح بسیار کمتری محقق شود. مشکل دوم، غیرهوشمندسازی فرمول نرخ خرید تضمینی برق متناسب با تحولات اقتصادی کشور است که درحال حاضر و با قیمت هایی که در قانون بودجه برای خرید تضمینی برق شده، توجیه اقتصادی مشارکت در سرمایه گذاری نصب نیروگاه و تولید و فروش برق، نه تنها برای سرمایه گذاران خارجی بلکه برای معدود سرمایه گذاران داخلی نیز با چالش جدی روبه رو است به نحوی که این طرح را غیراقتصادی می کند. مشکل سوم این قانون در محدودشدن آن به قانون پنجم توسعه کشور است که این خود، محدودیت دیگری است و دست وزارت نیرو را برای پویایی در استمرار این روش ساخت نیروگاهی در کشور می بندد.آنچه در این یادداشت به آن پرداختیم، تحلیلی کارشناسانه از ریشه یابی علل خاموشی های اجباری در سال جاری بود و به خوبی دریافتیم که وزارت نیرو نه تنها مقصر نبوده، بلکه حتی قصوری هم دراین باره نداشته است.وزارت نیرو حتی برای مدیریت بحران، مجبور به توقف صادرات برق به کشور عراق در مقاطعی شد که به لحاظ ملاحظات راهبردی، هزینه سنگینی را می تواند برای توسعه مناسبات پویا با کشور دوست یعنی عراق داشته باشد که البته برای بررسی آن به یادداشت مستقل دیگری نیاز دارد که ملاحظات مربوط به برنامه های وزارت نیرو و دولت محترم در سیاست تبادلات برق با کشورهای همسایه را باید بررسی کند. طرح مباحث انحرافی و نادرستی مانند کاهش تولید نیروگاه ها در راستای پیوستن به توافق اقلیمی پاریس، دردی است که محصول میوه تلخ رقابت های نامبارک جناحی است. متاسفانه در شرایطی که بیان واقعیت ها می تواند از رنج مردم به سبب برخی نارسایی های جاری بکاهد، معلوم نیست با چه هدفی، این مباحث انحرافی غیرمستند را گروهی مصمم شده اند تا در جامعه پخش کنند! در پایان بر این نکته تاکید می شود که علاج واقعه را قبل از وقوع باید کرد.
                