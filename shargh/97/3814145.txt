سه‌شنبه ۱۰ مهر ۱۳۹۷
-----------------------------------------
یادداشت
-----------------------------------------
عاقلانه قدم برداریم
-----------------------------------------

                    حضور امسال رئیس جمهوری و وزیر امور خارجه ایران در مجمع عمومی ملل متحد اهمیت ویژه ای داشت؛ زیرا از طرفی امسال رئیس جمهوری آمریکا -مدیر عامل ترامپ- شمشیر را از رو بسته بود و از طرف دیگر، واکنش قبلی روحانی درباره تنگه هرمز و دم شیر، برخی را درباره تغییر نگاه رئیس جمهوری، نگران کرده بود. اردیبهشت سال گذشته، رای دهندگان ایرانی به راه حل محترمانه و مسالمت آمیز حل اختلافات دوباره رای دادند تا باتوجه به منابع انسانی و طبیعی و زیرساخت های اقتصادی و صنعتی کشور بتوانند به شرایطی برتر و بهتر که لیاقت آن را دارند، در میان کشورهای منطقه دست یابند و در رفاه و آسایش، با بهره مندی از آموزش و بهداشت و اشتغال در شان خود زندگی کنند. آنان به هیچ وجه دلیلی نمی بینند به جای لباس فاخر، لنگ به کمر ببندند و مانند مردم برخی کشورهای منطقه، با سیب زمینی پخته و  نان خشک سد جوع کنند. دوشنبه 9 آبان چند مطلب و خبر مهم در «شرق» در همین زمینه آمده بود که بد نسیت نگاهی به آنها بیندازیم: دکتر داوود هرمیداس باوند در یادداشت «عبور از کشورهای میانجی» در واقع توضیح داده اند که سفر نیویورک و برخورد متین روحانی در مقابل سخنرانی غیردیپلماتیک و میدانی ترامپ، چگونه بار دیگر ثابت کرد که در عرصه جهانی عقلانیت و متانت بر شعار و تندخویی ترجیح دارد؛ خصوصا آنکه در جلسه 4+1 بر پایبندی ایران بر تعهداتش تاکید شده بود و با اینکه در جلسه شورای امنیت به دلیل اینکه رسما عنوان شکایت از ایران نداشت، نماینده ای از ایران برای پاسخ گویی به اتهامات ترامپ نمی توانست حضور داشته باشد، چگونه سایر اعضا در واقع ترامپ را منزوی کردند؟ در گزارش مفصل مصاحبه فرید زکریا با ظریف از مواضع جمهوری اسلامی دفاع شده بود و بدعهدی های آمریکا و متحدانش را بر شمرده و با اشاره به همین انزوا از «عزم اروپا برای مقابله با اقدامات تخریبی آمریکا» سخن گفته و از باقی ماندن ایران در برجام دفاع کرده بودند. در همین شماره «شرق» سیدحسین موسویان ضمن اذعان به تاثیر مخرب تحریم آمریکا بر اقتصاد ایران آن را کم اثرتر از تاثیر فساد و کاستی های داخلی برشمرده اند. نکته ای که در این دیدگاه ها دیده می شود، توجه بیشتر به معلول یا معلول هاست؛ به عبارت دیگر به اصل مطلب، یعنی به دلایل اقدامات ایذایی آمریکا و متحدان منطقه ای اش و اینکه اصولا جنگ میان ایران و آمریکا بر سر چیست و برای از میان برداشتن دلایل این جنگ که عملا به صورت فرسایشی درآمده و نشانه هایی از شدت یافتن آن دیده می شود، کمتر پرداخته اند. در واقع همان طور که دکتر باوند در نتیجه گیری یادداشت خود با اشاره تلویحی به علت گفته اند: «تا زمانی که مشکلات میان ایران و آمریکا بر اساس منافع متقابل حل وفصل نشود، شرایط در همه دولت های دو کشور به همین شکل پیش خواهد رفت. نگاه به کشورهایی نظیر چین و روسیه و حتی استفاده از ظرفیت اروپا -نظیر آنچه روحانی در سازمان ملل و قبل از آن به دنبال آن است- اگرچه می تواند از نبود رابطه بهتر باشد، اما حلال مشکلات کشور نخواهد بود». باز همین شماره «شرق» یادداشت جالبی از احمد زیدآبادی دارد با عنوان: «روس ها در سوریه بین دو گزینه گرفتار شده اند» که دقیقا و صریحا به «علت» جنگ پرداخته است. به هرحال علت تشویق آمریکا از سوی عربستان به حمله به ایران از زمان ملک عبدالله و اوباما نیز همین بوده است که نه فقط در ویکی لیکس آمده بلکه جو بایدن، معاون پیشین رئیس جمهوری آمریکا و زلمی خلیل زاد، نماینده سابق آمریکا در سازمان ملل متحد، نیز آن را تایید کرده اند. کشورهای بزرگ عربی، یعنی مصر و عربستان و همچنین امارات و قطر و اردن و مراکش که ترجیح می دهند هزینه های نظامی و فرسایشی نبرد خودشان با اسرائیل را صرف توسعه مبانی اقتصادی و اجتماعی خود کنند و به ایفای نقش آنان از سوی ایران مایل نیستند، نمی خواهند مشروعیت متزلزل آنها نزد مللشان تضعیف شود. زیدآبدی به درستی می گوید روس ها در حل روابط متضاد خود، یعنی دوستی با اسرائیل و اتحاد با ایران در سوریه، با بن بست مواجه شده اند. در این شماره «شرق» یکی از مقامات معتبر نظامی توصیه کرده اند که ایران به اتحادیه کشورهای جنوب شرق آسیا بپیوندد؛ این در حالی است که به موجب خبر همین شماره «شرق» مهاتیر محمد، نخست وزیر مالزی که در نیویورک با آقای روحانی دیدار داشت، ضمن اظهار تاسف از الزام برای حفظ منافع کشورش، دستور داده است روابط بازرگانی کشورش با ایران قطع شود. 
از مسئولان شرکتی صادرکننده که با مشکل بیمه نکردن کشتی های حامل کالای ایرانی و تقاضای تخفیف های سودجویانه مشتریان مواجه است شنیدم که بنگلادش نیز قطعا به تبعیت از برادران عربستان، دستور مشابهی صادر کرده است. همه این اظهارات در یک شماره «شرق»، از جهات متفاوت، ریشه مسئله را بررسی می کند. پس یا باید بتوانیم با «علت» بحران جاری مواجه شویم، یا وقت خود را برای یافتن راه حل از سوی دیگران هدر ندهیم. حتی بهره مندی از بسته مالی و تهاتری اروپا مستلزم تصویب FATF است. این روزها همه می دانند که باید عاقلانه قدم برداریم.
                