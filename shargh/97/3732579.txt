یک‌شنبه ۲ اردیبهشت ۱۳۹۷
-----------------------------------------
حرف اول
-----------------------------------------
دوباره سعدی
-----------------------------------------

                    اردیبهشت یادآور سعدی است و قبر او در همان محل خانه یا خانقاهش از دورترین زمان ها در ایام گل و گلباران زیارتگاه خاص و عام بوده است. در کنار مزار او بسیاری از بزرگان آرمیده اند. سعدی تالیف گلستان را در فصل بهار در «اول اردیبهشت ماه جلالی» آغاز کرد و چنان که خود می گوید، هنوز از گل بوستان بقیتی باقی بود که آن را به پایان رساند. احتمالا پیش از آغاز پاییز زمان پایان این کتاب اوست. همین اول اردیبهشت جلالی است که در آثار سعدی می توان یافت و همین را مبنای روز سعدی در تقویم ملی قرار داده ایم؛ به ویژه آنکه سعدی در آثار باقی مانده، بیشتر با همین کتاب پر از حکمت، ادب، نظم و نثر شناخته می شود. تعدد نسخ گلستان و بوستان به این دلیل رخ داده که در بخش عظیمی از عالم اسلام، این کتاب ها متن درسی مدارس و مکتب خانه ها بوده و تا دهه های 30 و 40 نیز ادامه داشته است. گفته اند مرحوم امام خمینی نیز که دستی در شعر و شاعری و کتاب و نویسندگی داشت و به خط تحریری خوشی می نوشت، در جلسه ای که گروهی از بزرگان جمع بودند، به مناسبتی سعدی را استاد مسلم سخن و شاعرترین شاعران زبان فارسی دانسته بود و در تفاوت او با حافظ گفته بود: خود من خیلی به حافظ علاقه دارم، ولی از جنبه قوت شاعری، سعدی را برتر می دانم؛ علاوه بر آنکه از حافظ نثری در دست نیست، سعدی در غزل، مثنوی و نثر شاعری سرآمد است.شاید نگاه امام متاثر از دیدگاه سعدی به قواعد ملک داری نیز باشد؛ مثلا تعابیری مانند سه چیز پایدار نماند؛ مال بی سخاوت، علم بی بحث و ملک بی سیاست. که در اینجا سیاست در معنای تدبیر است. در بین سیاست مداران پیشین، توجه به آثار سعدی چشمگیر بود. نسخه ای از بوستان سعدی به طور کامل به خط زیبای احمد قوام السلطنه، نخست وزیر مشهور ایران، موجود است که در وقت کتابت در جوانی با سمت دبیری و منشی گری دربار به کار اشتغال داشت و فرمان مشروطیت و مناجات نامه علی امیرالمومنین نیز به خط او موجود است.محمدعلی فروغی که بیشتر وقت او در حوزه ادبیات صرف تصحیح و انتشار آثار سعدی شد و جشن هفتصدمین سال تصنیف گلستان هم به ابتکار او انجام شد، دلبستگی خاصی به سعدی داشت که از مطالبی که مستقلا درباره سعدی نوشته است، کاملا پیداست. در جهان هیچ ایرانی فرزانه ای مانند سعدی شناخته شده نیست. در فهرست های نسخ خطی مربوط به نقاط گوناگون جهان، بی شک نسخه های متعددی از گلستان، بوستان و غزلیات سعدی هست که بسیاری از آنها از نظر هنری برجسته و ممتاز هستند؛ مثلا یکی از قدیمی ترین نسخه های گلستان به خط خوش نویس مشهور یاقوت مستعصمی است که بخشی از آن باقی مانده است.کمتر کتابی در زبان فارسی سراغ داریم که تا این اندازه به زبان های مختلف ترجمه شده باشد و این نشان می دهد که پیام سعدی ورای زمان و زبان است و با خرد، هستی و عواطف انسان ها پیوند برقرار می کند. مرحوم حبیب یغمایی از قول فروغی از جلسه ای در جامعه ملل متفق (قبل از تشکیل سازمان ملل متحد) یاد می کند که در کنار نماینده یکی از کشورها نشسته بوده، از او می پرسد که از کدام کشور آمده ای؟ و فروغی می گوید هرچه من کوشش کردم ایران یا فارس یا پرشین را به او معرفی کنم، نشناخت و سرانجام خودش گفت شما از سرزمین سعدی هستی؟ سعدی به ویژه در گلستان، دو حکمت ایرانی و اسلامی را درهم آمیخته است و می توان گفت کتاب گلستان در واقع گونه ای سیاست نامه است برای تدبیرهای شخصی و جمعی و تقریبا برای هر مشکلی تدبیری به دست می دهد.سعدی از معدود شاعرانی است که در دوره خود جهانی شد و حیطه شهرتش حتی چین و شام را درنوردید. در سفرنامه ابن بطوطه هست که در همان حوالی حیات سعدی، شعر او را در چین گروهی از ملوانان می خواندند و او این شعر را عینا در دفتر خود که یکسره به عربی است، به فارسی ثبت کرد:تا دل به مهرت داده ام در بحر غم افتاده امچون در نماز استاده ام گویی به محراب اندریانتخاب این شعر از سوی ملوانان، بسیار هوشمندانه است؛ زیرا از یک سو با فرهنگ پاروزدن هماهنگی دارد و از سوی دیگر از بحر غم سخن به میان می آورد که زبان حال دریانوردان دریای خطرناک چین است.خود سعدی نمونه هایی از شهرتش را در کاشغر یعنی استان مسلمان نشین سین کیانگ در چین و جامع دمشق و بغداد نشان داده است. هنوز هم در آناتولی زبان سعدی به عنوان بخشی از زبان دین است؛ چنان که در شبه قاره هند، چنین حکمی درست درمی آید و این حضور سعدی تا مالزی و اندونزی نیز ادامه دارد. پس می توان و باید حکمت سعدی را در کلیات آن، سرلوحه زندگی قرار داد و به این شعر که «بنی آدم اعضای یک پیکرند» گوش سپرد و به جان پذیرفت که «تن آدمی شریف است به جان آدمیت». این شعر سعدی را که به قول حبیب یغمایی با خواندن آن اشک از چشم فروغی روان شد، با هم مرور کنیم:بخت آیینه ندارم که در آن می نگریخاک بازار نیرزم که بر او می گذریمن چنان عاشق رویت که ز خود بی خبرمتو چنان فتنه خویشی که ز ما بی خبریو برای حسن ختام، این شعر دیگر سعدی نیز دلنشین است:به جهان خرم از آنم که جهان خرم از اوستعاشقم بر همه عالم که همه عالم از اوستبه غنیمت شمر ای دوست دم عیسی صبحتا دل مرده مگر زنده کنی کاین دم از اوستو جالب است که استاد محمدتقی جعفری نقل کرده آیت الله مطهری آن را به عنوان بهترین شعری که خوانده ذکر کرده است؛ «مولاناشناس» از «حافظ شناس» شعر سعدی را نقل کرده است.
                