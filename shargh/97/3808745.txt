شنبه ۳۱‌شهریور ۱۳۹۷
-----------------------------------------
حرف اول
-----------------------------------------
تهدید ایران با ابزار نفت
-----------------------------------------

                    اتفاقات اخیر در حوزه نفت و انرژی با سفر وزیر انرژی آمریکا به روسیه و مباحث درباره تحریم های مضاعف آمریکا از آبان، باعث شده بازار جهانی نفت پس از تجربه یک دوره دوساله ثبات و تعادل، بار دیگر شرایط ملتهب و پرنوسانی را تجربه کند. از اواسط سال 2016 بازار نفت تحت تاثیر متغیرهایی نظیر لغو تحریم ایران و بازگشت نفت این کشور به بازار، ایجاد انسجام سیاسی در اوپک و همکاری بی سابقه کشورهای تولیدکننده عضو اوپک و غیراوپک در مدیریت تولید با هدف تعادل بخشی به قیمت ها در بازار نفت، دوره ای از ثبات را تجربه کند؛ اما به قدرت رسیدن ترامپ در آمریکا و آغاز تهدیدهای سیاسی و اقتصادی او علیه ایران که منجر به خروج از برجام و برنامه ریزی برای تحریم مجدد این کشور به ویژه تحریم نفتی شد، همه عوامل مثبت و موثر در ایجاد ثبات در بازار نفت را تضعیف و خنثی کرد. تحریم مجدد نفت ایران بار دیگر انسجام سیاسی نیم بند اوپک را از بین برد و زمینه های همکاری کشورهای تولیدکننده نفت اوپک و غیراوپک را نیز متلاشی کرد؛ بنابراین نمی توان ادعا کرد سیاست تحریم نفت ایران صرفا اقدامی از طرف آمریکا علیه ایران بوده است. درواقع واشنگتن که در دوره ترامپ سیاست های فعال نفتی برای کمک به برتری اقتصادی خود در جهان را در پیش گرفته، با تحریم نفتی ایران، هدف راهبردی و بزرگ تری را دنبال می کند و آن جلوگیری از فعال شدن دوباره اوپک و مهم تر از آن جلوگیری از ایجاد یک بلوک همکاری دیگر در بازار نفت با حضور اعضای اوپک و کشورهای نفتی غیراوپک به ویژه روسیه است. اگرچه کشورهای عمده تولیدکننده نفت در اوپک و غیراوپک نیز بر این مسئله آگاه هستند؛ اما گویا منافع اقتصادی کوتاه مدت برخی کشورها مانند روسیه و منافع سیاسی برخی دیگر از کشورها مانند عربستان و امارات بر منافع اقتصادی بلندمدت آنها برتری دارد. چالش بزرگ نفتی ایران در ماه های آینده، تهدید تحریم آمریکا نیست. چالش اصلی ایران، کشورهای تولیدکننده نفت در اوپک و خارج از اوپک هستند که مانند تحریم های قبلی، بازارها و ظرفیت صادراتی نفت ایران را نشانه رفته اند و ایران به دلیل مسائل مختلف، این ظرفیت را ندارد که به عنوان یک تولیدکننده بزرگ نفت، هم طیف های سنتی اش در اوپک و خارج از آن را به همکاری با خود برای خنثی کردن تحریم های آمریکا یا دست کم همکاری نکردن با تحریم های آمریکا وادار کند. این مسئله ناشی از شرایط سیاست خارجی ایران است که نتوانسته در حوزه منطقه ای و همچنین در حوزه هایی که منافع اصلی کشور در آن قرار دارد، متحدان پایداری داشته باشد. این کاستی و بی برنامگی در مواجهه با پدیده آمریکا در سیاست خارجی یک طرف ماجرا قرار دارد و ضعف و ناتوانی در همکاری و تعامل با دیگر کشورها برای کاهش زیان ها و مهار مخاطرات تهدیدهای آمریکا در طرف دیگر ماجراست. واقعیت این است که ایران به عنوان بزرگ ترین کشور دارنده ذخایر انرژی دنیا، آن قدر در مسائل و حوزه های مختلف و حاشیه ای درگیر شده که از مهم ترین مزیت خود یعنی نفت و گاز برای قدرت آفرینی و تاثیرگذاری بر روندها و تحولات بین المللی غافل شده است. این غفلت سبب شده عملا اثرگذاری و اثربخشی نفت و گاز در معادلات قدرت ایران در عرصه منطقه ای و بین المللی از بین رفته و خنثی شود و در عین حال این بخش به پاشنه آشیل و نقطه ضعف ایران تبدیل شود. ایران به دلایل سیاسی، فرصت های بزرگی را در استفاده از مزیت های اصلی خود یعنی نفت و گاز به عنوان عوامل اصلی قدرت از دست داده و همین مسئله آسیب پذیری آن را افزایش داده است. اثرات شوک های تحریمی به صنعت نفت و گاز ایران، فقط محدود به دوره تحریم نیست. در واقع اثرات این تحریم ها بلندمدت و توام با میلیاردها دلار هزینه است که جبران آن در حوزه های مختلف سرمایه گذاری، مشتری یابی، بهینه سازی و… آن هم در شرایط رقابتی شدید میان کشورهای دارنده نفت و ظهور بدیل های نفت متعارف، سال ها طول خواهد کشید. جدای از این واقعیت آنچه در شرایط تحریمی جدید برای ایران اهمیت دارد، صرفا تلاش برای فروش نفت و جلوگیری از تحقق برنامه آمریکا برای به صفرکشاندن صدور نفت است. اگرچه به صفر رسیدن صادرات نفت ایران، رویایی است که محقق نخواهد شد و ظاهرا دولتمردان آمریکایی به عملی نشدن آن و همچنین پرداخت هزینه های سنگین برای آن رسیده اند؛ اما این شرایط هزینه هایی را به صنعت نفت ایران تحمیل می کند. با توجه به تجربه قبلی فروش نفت در شرایط تحریم، صادرات نفت ایران در بدترین شرایط تا مرز یک میلیون بشکه کاهش پیدا خواهد کرد. به لحاظ رقابت کشورهای نفتی برای دردست گرفتن سهم ایران در بازار که این مسئله از یک سو باعث افزایش نیافتن قیمت نفت در بازار می شود و از سوی دیگر بالارفتن هزینه ای ایران در فروش نفت را به دنبال دارد که درآمدهای نفتی ایران کاهش را تجربه خواهد کرد. در این شرایط سوال این است که ایران چه اقدامات متقابلی می تواند برای حفظ جایگاه خود در بازار نفت در پیش بگیرد؟ در گام نخست تاکید و اصرار بر اجرای توافق تثبیت تولید در اوپک باید یک اصل باشد. شاید در اصل این توافق با توجه به خروج کشورهای غیر عضو بلااثر شود؛ اما وجود ظاهری آن تا پایان سال 2018 برای کشورهای عضو اوپک، محدودیت ساز است. تجدید نظر در مناسبات با اوپک نیز می تواند مدنظر باشد؛ هرچند قدرت مانور ایران در این حوزه با توجه به منافع زیادی که برای ایران مترتب است، زیاد به نظر نمی رسد. بهره گیری از ظرفیت روس ها در بازار نفت در راستای مناسبات راهبردی میان دو کشور نیز در این زمینه می تواند مورد توجه باشد. در نهایت حفظ بازارها و مشتریان آسیایی با بهره گیری از ابزارهای مختلف از جمله استفاده از پول ملی کشورهایی از جمله هند و چین در معاملات نفت است. نفت در برابر روپیه و یوآن، ذاتا نمی تواند منفی باشد؛ به شرط اینکه معامله نفت به پول ملی این کشورها، مبتنی بر مناسبات تجاری، مالی، بانکی و اقتصادی پایدار، هدفمند و بلندمدت باشد و صرفا زمینه ای برای واردات کالاها به ایران نباشد.
                