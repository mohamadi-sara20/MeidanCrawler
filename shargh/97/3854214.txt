سه‌شنبه ۱۱ دی ۱۳۹۷
-----------------------------------------
حرف اول
-----------------------------------------
نقش ژئوپلیتیکی ایران در افغانستان
-----------------------------------------

                    موقعیت ژئوپلیتیکی ایران ایجاب می کند که نقش توازن بخش چهره ژئوپلیتیکی در منطقه را مزیت نسبی خود قرار داده و از این منظر بازیگر ژئوپلیتیکی باشد که در تحولات منطقه ای نمی تواند منزوی و منفعل باشد. افغانستان در همسایگی شرق ایران یکی از نقاط آسیب پذیر در آسیای غربی از منظر آلودگی سیاسی و امنیتی و ترویج خشونت و تروریسم در کنار تولید و توزیع مواد مخدر در جهان و مخصوصا آسیا و اروپا است و تحولات این کشور نه تنها بر امنیت ملی ایران، بلکه بر صلح و ثبات منطقه ای تاثیر می گذارد. این موقعیت ویژه سرزمینی با حضور آمریکا در این کشور به منظور کنترل و فشار بر ایران نقش ویژه ای پیدا کرده است؛ زیرا اهمیت سیاسی-اقتصادی و موقعیت ژئوپلیتیکی سرزمین افغانستان و همچنین موقعیت منطقه ای این کشور برای آمریکا از منظر تقویت موقعیت و حضور منطقه ای اش برای مهار چین، روسیه، ایران و پاکستان معادلات روابط منطقه ای افغانستان با همسایگانش را پیچیده و دارای متغیرهای متعدد می کند. در این زمینه تلاش آمریکا برای بازسازی حضور 14 ساله خود در افغانستان برای اهداف استثماری از منابع این کشور و نیز بهره برداری منطقه ای از حضورش در افغانستان همواره مورد توجه سیاست گذاران ایرانی بوده است؛ اما با وجود حضور طولانی آمریکا در افغانستان که با هزینه های گزاف مادی و معنوی، با اهداف غیرشفاف و به ضرر مردم این کشور صورت گرفت، نتوانسته است کمک موثری در استقرار امنیت و ایجاد صلح و ثبات در این کشور و آغاز روند توسعه و نوسازی در افغانستان کند! جز آنکه هرازگاهی اخباری از غارت معادن این کشور  از سوی نظامیان یا شرکت های اقتصادی آمریکا به رسانه ها درز می کند و همچنان بخش های مهمی از این کشور در اختیار طالبان بوده و زمینه های فعالیت داعش و سایر گروه های مبارز نیز کم و بیش فراهم شده است. در این اوضاع و احوال است که به دلیل قدرت سرزمینی و سیاسی طالبان این گروه توانسته است افکار عمومی داخل و خارج این کشور را مجاب کند که وزنه ای مهم و غیرقابل چشم پوشی در معادله ثبات سیاسی و استقرار صلح و امنیت در این کشور است؛ بنابراین بازیگران مختلف در افغانستان تلاش دارند هریک از منظر اهداف، مطامع، رویکرد و زمینه هایی که دارند، به طالبان نزدیک و با استفاده از اهرم های نفوذ خود وزن سیاسی خویش را برای تاثیرگذاری بر صحنه داخلی افغانستان افزایش دهند…
نقش ژئوپلیتیکی ایران  در افغانستان 
… زیرا در اختیار داشتن بخش وسیعی از خاک افغانستان به دست طالبان و میزان نفوذ مردمی این گروه میان قبایل گوناگون و متحدانش بر وزن سیاسی-اجتماعی این گروه می افزاید. کشورهایی مانند روسیه، عربستان، پاکستان و ایران از جمله این بازیگران منطقه ای هستند. البته بازیگران فرامنطقه ای هم بی نظر و بی منفعت در این زمینه نبوده و هریک تلاش دارند که به طور منفی یا مثبت به وزن و نقش خود اضافه کنند. در حالی که استراتژی ایران در افغانستان عدم حذف دولت این کشور و توازن سیاسی بین نیروهای تاثیرگذار برای ایجاد ثبات پایدار است؛ اما مذاکرات قبلی طالبان در قطر، روسیه با شورای عالی صلح افغانستان و همچنین اجلاس چهار روزه طالبان با آمریکا، عربستان، پاکستان و امارات در ابوظبی همگی بدون حضور دولت افغانستان بوده و طبیعی است این روند به جایی نخواهد رسید. آنچه ایران را تشویق می کند نقش سازنده ای در این زمینه ایفا کند، علاوه بر ویژگی های برشمرده در فوق، نقش و قدرت متوازن کننده ایران در افغانستان به دلیل نفوذ مردمی و تاثیرات سیاسی-اجتماعی و نیز سوابق همکاری دو کشور در سطح رسمی و مخصوصا کمک ایران به مردم و گروه های جهادی در دوران مبارزه شان با شوروی و پذیرایی از مهاجران افغانستان در ایران و همچنین ارتباط جمهوری اسلامی با همه گروه های افغانستانی از زمان های دور و مخصوصا ارتباط با نیروهای جهادی و مبارز افغانی در طول مبارزاتشان است. منافع ایران از ایفای نقشی سازنده و تاثیر گذار در ایجاد توازن سیاسی بین طالبان و دولت افغانستان عبارت است از: 1. تسهیل مذاکرات طالبان و دولت افغانستان می تواند منجر به استقرار سریع تر صلح و ثبات و قطع مداخله خارجی در این کشور شود. 2. تلاش برای تقویت وجود زمینه های ژئوپلیتیکی و سیاسی حضور طالبان در سیاست و حکومت افغانستان از طریق مصالحه سیاسی به جای تداوم مبارزات نظامی در این کشور. 3. دورکردن خشونت و تروریسم از افغانستان و منطقه و جایگزین کردن گفتمان سیاسی به جای روند نظامی کمک موثری به ثبات داخلی و امنیت منطقه ای خواهد بود.
4. کمک به چالش های سیاسی، اجتماعی و امنیتی دولت افغانستان برای استقرار صلح، ثبات و امنیت و آغاز و تکمیل هرچه سریع تر روند توسعه و نوسازی در این کشور برای وجود یک کشور باثبات و پیشرفته در کنار مرزهای شرقی خود.
                