چهار‌شنبه ۱۹ دی ۱۳۹۷
-----------------------------------------
سرمقاله
-----------------------------------------
سخنی با 1+2
-----------------------------------------

                    در پی خروج آمریکا از برجام، بقیه امضاکنندگان آن نه تنها در این ترک فعل با آن کشور همراهی نکردند، بلکه بر ضرورت حضور در برجام و حفظ آن هم تاکید کردند. در این میان، ماندگاری اروپا در برجام بعد از خروج برادر بزرگ‎تر، در عین حالی که وجهه مقبول و مثبتی از این حامیان برجام در اذهان ایرانی‎ها به جای گذاشت، از این جهت که متضمن چه امر مثبتی می‎تواند باشد، زیر سوال قرار گرفت. این پرسش تا مدتی بدون جواب ماند تا اینکه در مرداد گذشته خانم موگرینی از تصمیم جامعه اروپایی مبنی بر ایجاد سازوکار موسوم به SPV خبر داد. مقامات اروپایی، به ویژه مسئول سیاست خارجی از زمان اعلام خبر مزبور تاکنون که بیش از پنج ماه از آن می گذرد، بارها از راه اندازی SPV سخن گفته اند و حتی تاریخ هایی مانند چهارم نوامبر 2018 برابر با 13 آبان گذشته (زمان سررسید ضرب الاجل شش ماهه و آغاز اجرائی شدن همه تحریم های آمریکا) و پایان سال میلادی 2018 را نیز به عنوان زمان راه اندازی اعلام کرده اند.  در اینکه طراحی سازوکار مدنظر جامعه اروپایی، آن هم در قالب بین الدولی، نیاز به زمان دارد، جای بحث نیست؛ اما زمان بری هر پروژه ای حتی ابرپروژه ها، بالاخره حد یقفی دارد که نباید مغفول بماند. واقعا جای سوال است که چطور می شود بلندپایه ترین مقام سیاست خارجی جامعه اروپایی دو بار تاریخ تعیین کند، ولی هیچ یک به وقوع نپیوندد؟ ما ضمن درک شرایط اروپا، به ویژه در این چند ماه گذشته که ازقضا هر سه کشور امضاکننده برجام را به نحوی درگیر مشکلات داخلی خود کرده است، در اینکه اروپا با برخورداری از توان بسیار بالای علمی و فنی مشکلی از حیث راه اندازی بدون فوت وقت هر پروژه ای که در دست بگیرد، ندارد و SPV نیز به لحاظ تکنیکی کاملا شدنی و عملی است، شکی نداریم؛ بنابراین با این معلومات حداقل نمی توانیم به تعویق افتادن پی در پی راه اندازی «کانال ویژه مالی» را ناشی از مشکلات تکنیکی و اجرائی بدانیم.  با توجه به مطالب پیش گفته و با عنایت به اینکه تا امروز، طولانی شدن راه اندازی SPV نه به پای بدعهدی اروپایی ها، بلکه نوعا به حساب دلایل تدارکاتی گذاشته می شده است، باید اظهار کرد از این به بعد، ادامه تعویق راه اندازی کانال مالی را نمی توان صرفا ناشی از دلایل تدارکاتی دانست، بلکه باید به موارد دیگری که احتمال دارد ناشی از تعلل عمدی و حساب شده اروپایی ها در انجام تعهدات برجامی خود یا به دلایل دیگر باشد نیز اندیشید. به گمان ما، برخی از این موارد و دلایل را می توان در فهرست زیر درج کرد:  اروپا احتمال می دهد برجام در آینده دچار فروپاشی کامل شود یا بنا بر خواست ترامپ، مورد بازنگری قرار بگیرد. از این رو، ضمن درپیش گرفتن رفتاری کج دار ومریزانه، روی اسب بازنده شرط بندی نمی کند. اروپا از ابتدا با آمریکا تقسیم کار کرده و ایفای نقش پلیس خوب را خود متقبل شده و بازی در نقش پلیس بد را به آمریکا سپرده است. از این رو، خروج آمریکا از برجام و باقی ماندن اروپا در آن، دو روی یک سکه است. اروپا بر این باور است که باقی ماندنش در برجام، مانع شکل گیری اجماع بین المللی علیه ایران شده و نگذاشته است به این کشور بیش از حد فعلی آسیب برسد؛ بنابراین، انجام همین حد تعهد را کافی می داند و دیگر ضرورتی برای تقبل تعهدی بیش از این برای خود نمی بیند. کشورهای اروپایی امضاکننده برجام انگیزه خود را از راه اندازی کانال ویژه مالی از دست داده اند؛ چراکه سوئیس، احتمالا با اشاره و چراغ سبز آمریکایی ها، درصدد ایجاد نوع بشردوستانه آن، موسوم به H-SPV است که مشکلات احتمالی SPV را نیز ندارد. اروپا سیاست صبر و انتظار (wait and see) را اتخاذ کرده تا برای مثال ببیند…
 تاثیر عملی تحریم ها روی ایران چه خواهد بود یا تحولات در منطقه خاورمیانه به چه صورت رقم خواهد خورد و از آن عاجل تر، FATF در نشست ماه آینده میلادی (فوریه 2019) خود درباره ایران چه تصمیمی خواهد گرفت تا متناظر با نتایج به دست آمده، برای راه اندازی سازوکار بحث شده تصمیم گیری نهایی را بکند. جامعه اروپایی خاطرجمع شده است چنان که تعهدات برجامی خود را زیر پا بگذارد یا انجام آن را به تعویق بیندازد، واکنش جدی ایران ازجمله خروج این کشور از برجام را برنخواهد انگیخت؛ بنابراین دلیل و توجیهی نمی بیند که خود را درگیر کاری کند که بالاخره با ریسک و مخاطرات خاص خود همراه است.مواردی که در بالا فهرست شد، همه مبتنی بر گمانه زنی است و آینده، آن را اثبات یا نفی می کند؛ اما آنچه نه تحلیل و نه گمانه زنی، بلکه واقعیت است، این است که تاکنون اقدامی عملی از اروپایی ها در راستای صیانت از میثاقی که به آن متعهد هستند، دیده نشده است. بدون آنکه بخواهیم از جامعه اروپایی قطع امید کنیم و آینده را ادامه وضعیت موجود که از بی عملی آن جامعه حکایت می کند، بدانیم و بدون آنکه بخواهیم به SPV وزنی بیش از حد خود بدهیم که گویی بدون آن کار دنیا به آخر می رسد، یادداشت حاضر را با طرح یک سوال کلیدی که از دل رویکردها و راهبردهای همین مهم ترین نهاد اروپایی و اظهارات مقامات آن برخاسته است، به پایان می بریم. امید آنکه در یادداشت بعدی بازخوردی را که درباره این موضوع می گیریم، دستمایه فهم این چیستی قرار دهیم:مسئولان اروپایی چه در قالب نهادی (جامعه اروپایی) و چه در قالب کشوری (کشورهای عضو جامعه) و نیز استراتژیست ها و اندیشکده های ریز و درشت اروپایی، همه متفق القول هستند که امنیت قاره سبز متکی به امنیت منطقه سوق الجیشی خاورمیانه و امنیت این منطقه نیز به نوبه خود به میزان زیادی متکی به امنیت و ثبات ایران است؛ به علاوه، آنها در درستی این گزاره که برجام و صیانت از آن، برای اروپا موجد و موجب ایمنی و خاطرجمعی است، اتفاق نظر دارند؛ حال با عنایت به اینکه در بحث حاضر مشخصا پای کالای بی بدیل امنیت در کار است، پرسش این است که اروپا به راستی برای جلوگیری از فروپاشی برجام متحمل چه هزینه ای شده است؟ اروپایی ها که در ریسک پذیری شهره آفاق اند و به برکت این جسارت، شکوفا شده و ثروت بیکران کسب کرده اند، چقدر هم سنگ بهره ای که از برجام برده و می برند، ریسک کرده اند (معادله ریسک- بازده در ادبیات بازارهای مالی) یا ریسک می کنند؟ ما از ماورای بحار اصطلاحی به عاریت گرفته ایم به نام peace dividend که «سود سهام صلح» برگردان شده است؛ از این نوع «سود سهام» چنین افاده معنا می شود که شما وقتی به واسطه «تخصیص منابع به مصارف غیرنظامی به جای مصارف نظامی» منتفع می شوید، باید بهای عایدی ای را که نصیبتان می شود، بپردازید؛ این نه هزینه فرصت (opportunity cost) که عایدی فرصت (opportunity gain) است.
                