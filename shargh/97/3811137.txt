چهار‌شنبه ۴ مهر ۱۳۹۷
-----------------------------------------
حرف اول
-----------------------------------------
تشییع وحدت بخش
-----------------------------------------

                    دوشنبه آسمان اهواز وعده گاه فرشتگان بود. فرشتگانی که نوای «سلام علیکم بما صبرتم فنعم عقبی الدار» سر دادند و به شهیدانی که خوزستان صبور در مسیر استقامت، وحدت، همدلی و اقتدار میهن، تقدیم ایران عزیز اسلامی کرده بود، درود و سلام فرستادند. خوزستان در صبح روز دوم مهر 97 پوشیده از اشک بود و خیابان های اهواز از حسینیه ثارالله تا بهشت شهدا، سرشار از غم فراق و دوری، افتخار و سربلندی، عشق و اندوه، سرافرازی و خشم و دلتنگی و ایمان بود. فرزندان پاک سرزمین دلاور مردان دفاع مقدس که ناجوانمردانه در آتش ترور و کینه توزی عوامل استکبار به خون غلتیده بودند، بر شانه های داغدار آکنده از مهر و مهربانی مادران، پدران، برادران و خواهران شان تشییع شدند.دیروز با گل و بوسه شهیدان غیور حادثه تروریستی اهواز را به میهمانی خدا فرستادیم و در گوش شان زمزمه کردیم که سلام ما را به سالار شهیدان برسانند و حکایت کربلای اهواز را برای آقای مان حسین (ع) روایت کنند؛ حکایتی که در نیمروز 31 شهریور بر اهواز گذشت و نامردمی و نامردی گلوله هایی که بلوار قدس شهرمان را از خون سروقامتان مان رنگین کرد.گرچه دلمان برای شهدای مان تنگ می شود؛ اما هنگامه آتشی که در محرم الحرام اهواز به تیر ترورپیشگان رقم خورد، به جهانیان ثابت کرد که پیوند انقلاب و مردم ناگسستنی است.
هیچ نیرنگ و دسیسه ای نخواهد توانست صفوف اقتدار و عزت این مرز و بوم را در هم بشکند. تشییع وحدت بخش شهدای تروریستی اهواز در مهرماه ماندگار خوزستان، تجلی اراده مردمی بود که شکوهمندانه، تبلور ایمان خویش در حفظ نظام جمهوری اسلامی ایران را در پیش روی چشمان اهریمن صفتان به نمایش گذاشتند. حضور یکپارچه اقوام و طوایف خوزستانی با همدلی و اتحادی لبریز، ثابت کرد امروز کسانی که به دنبال خط کشی، حصارکشی و دیوار کشی های قومی هستند، با مشروعیت انقلاب اسلامی ایران و مردم خوزستان زاویه دارند. رهبر معظم انقلاب فرمودند که دستگاه های مسئول اطلاعاتی موظف اند با سرعت و دقت دنباله های جنایتکاران را تعقیب و آنان را به سرپنجه قضائی کشور بسپارند که این رسالت مهم با عزمی جدی و همگانی در حال انجام است و اعلام می داریم که در حال حاضر احاطه امنیتی کامل و جامعی در استان خوزستان وجود دارد و شماری از این عوامل تروریستی شناسایی شدند که گزارش کامل آن در وقت مناسب از سوی سیستم های امنیتی و اطلاعاتی به افکار عمومی اعلام می شود و عاملان این جنایت به سزای پلیدی های خود خواهند رسید.
در مراسم تشییع شهدای گران قدر ترور در اهواز، سراسر ایران آمده بودند. حال یا خود میهمان ما بودند یا دلشان با شهدا و مردم شهیدپرور استان درددیده، زخم خورده و رنج کشیده خوزستان همراه بود. 
خوزستان از دیرباز مهد شهادت بلندقامتانی است که روح و جان را نثار عظمت ایران اسلامی عزیز کردند تا از پس این جانفشانی ها، ایران آباد، آزاد و باعزت بماند. شهدای دفاع مقدس، شهدای مدافع حرم و شهدای حادثه تروریستی اهواز سند افتخار استان سرافراز خوزستان است و امروز ما به حرمت خون شهیدان والامقام حادثه تروریستی اهواز سوگند می خوریم که به گفته رئیس محترم جمهوری، دولت جمهوری اسلامی ایران به این حملات تروریستی پاسخ کوبنده ای خواهد داد و انتقام قطره قطره خون شهیدان مان را از دشمنان قسم خورده انقلاب، دین و اسلام خواهیم گرفت. به امید روزی که در سراسر دنیا صلح و امنیت جایگزین ترور و خشونت شود.  آمین
                