پنج‌شنبه ۱۸ مرداد ۱۳۹۷
-----------------------------------------
سرمقاله
-----------------------------------------
پایداری و روزنامه نگاری
-----------------------------------------

                    در بازخوانی نوشته ها و مطبوعات بازمانده از دوره مشروطه، بیش از هر چیز به پراکندگی آرا درباره اینکه مشروطه، عدالت خانه، قانون و آزادی چیست، برمی خوریم. فضای ذهنی اهل فکر و کتابت که در این نوشته ها بازتاب یافته، بی شباهت به فضای داستان مولوی نیست که گروهی در خانه ای تاریک به دیدار فیل رفته بودند. در اینجا یادآوری خاطره مرحوم ضیاءالدین دری اصفهانی، مدرس فلسفه بی مناسبت نیست که می گوید گروهی از بست نشستگان در سفارت انگلیس با لفظ مشروطه چندان بیگانه بودند که فریاد می زدند: «مشربه می خواهیم». در سوی دیگر، مخالفان، مشروطه خواهان را بابی و مزدکی می خواندند؛ چنانکه محمدعلی شاه در نامه اش به بزرگان نجف آنها را مزدکی خوانده بود. این ناآشنایی با مفهوم مشروطه منحصر به عوام نبود. وقتی به آرای منورالفکران و روحانیون آن زمان رجوع می کنیم، همین پراکندگی را در آرا و اقوال آنها نیز می بینیم. اگر کمی بیشتر دقت کنیم، متوجه می شویم عامه مردم نه تنها با مفهوم مشروطیت آشنا نبوده اند که آن را تنها در مقابله با استبداد می سنجیدند و شناخت استبداد هم بیشتر درکی برخاسته از تجربه وضع موجود و مصداقی بود و حتی از مشروطیت در حد عدالت خانه توقع داشتند و از مجلس مشروطیت به نام عدالت خانه یاد می کردند. بعدها نام مشروطیت به جای آن نشست و حتی در معنای آن تعابیر عرفانی از دیوان حافظ آوردند و از «باد شرطه» مدد خواستند: «ای باد شرطه برخیز».مردم پریشانی ها، رنج ها و نابسامانی ها را می دیده اند و می فهمیده اند چیزی در این میان خراب است و آن خراب مبهم را استبداد گفتند؛ اما در همین نامیدن هم متکی به تجربه شخصی و جمعی خود بوده اند و همین اتکا به تجربه ناقص کار را به جایی رساند که گروهی از همان مردم که از استبداد محمدعلی شاه به تنگ آمده بودند، بدون نگرانی و تردید به دامان استبداد رضاشاه افتادند و در این میان شعر نیم تاج سلماسی با نام کاوه شعار روزگار شده بود که:ایرانیان که فر کیان آرزو کنندباید نخست کاوه خود جست و جو کنندمردی بزرگ باید و عزمی بزرگ ترتا حل مشکلات به نیروی او کنندکه این نیز الهام گرفته از شعر حافظ است:آنان که خاک را به نظر کیمیا کنندآیا بود که گوشه چشمی به ما کننددر این پریشانی نگاه و ناآشنایی با مفهوم مشروطیت و اجماع بر سر امری مبهم و ناشناخته، یکی از درخشان ترین متن ها که تصویری دقیق و دردمندانه از وضع داده است، نامه آیت الله سیدمحمد طباطبایی به مظفرالدین شاه است. نامه با عبارت هایی کوتاه و گویا و همراه با ادب و احترام به این شکل آغاز می شود: «اعلیحضرتا! مملکت خراب، رعیت پریشان و گدا، دست تعدی حکام و مامورین بر مال و عرض و جان رعیت دراز، ظلم حکام و مامورین اندازه ندارد. از مال رعیت هر قدر میلشان اقتضا کند، می برند. قوه غضب و شهوتشان به هر چه میل کند و حکم کند، از زدن و کشتن و ناقص کردن اطاعت می کنند. این عمارت و مبل ها و وجوهات و املاک در اندک زمان از کجا تحصیل شده؟ تمام رعیت بیچاره است. این ثروت همان فقرای بی مکنت است که اعلیحضرت بر حالشان مطلعید. در اندک زمان از مال رعیت صاحب مکنت و ثروت شدند. پارسال دخترهای قوچانی را در عوض سه ری گندم مالیات که نداشتند بدهند، گرفتند به ترکمن ها و ارامنه عشق آباد به قیمت گزاف فروختند. ده هزار رعیت قوچانی از ظلم به خاک روس فرار کردند. هزارها رعیت ایران از ظلم حکام و مامورین به ممالک خارجه هجرت کرده، به حمالی و فعلگی گذران می کنند و در ذلت و خواری می میرند. بیان حال این مردم را از ظلم ظلمه به این مختصر عریضه ممکن نیست».راه حل او برای مشکلات این است که: «تمام این مفاسد را مجالس عدالت یعنی انجمن مرکب از تمام اصناف مردم که در آن انجمن به داد عامه مردم برسند، شاه و گدا در آن مساوی باشند. فواید این مجلس را اعلیحضرت همایونی بهتر از همه می دانند. مجلس اگر باشد، این ظلم ها رفع خواهد شد». و به وضوح می داند که استبداد است که مخل کارها است؛ چنان که می گوید: «اعلیحضرتا! سی کرور نفوس را که اولاد پادشاه اند، اسیر استبداد یک نفر نفرمایید! برای خاطر یک نفر مستبد چشم از سی کرور فرزندان خود نپوشید».اما بر اثر پاسخ کوتاه و تندی که از جانب شاه می رسد، همه متوجه می شوند شاه نامه را ندیده و نخوانده و عین الدوله خود از جانب شاه به نامه پاسخ داده است. آنچه مردم را مشروطه خواه کرده بود، تاملات فلسفی و فرهیختگی نبود، ستم مستمر و آلام مدام و درد بی درمان بی پناهی و استبداد بود. مشروطه که به دام استبداد مکرر افتاد، فعالان مشروطه خواه مانند تیمورتاش و داور و نصرت الدوله فیروز نیز به گمان اینکه کاوه خود را یافته اند، به سوی رضا شاه رفتند. نتیجه اما سخت عبرت آموز است؛ تیمورتاش را 13 سال پس از کودتا در زندان قصر کشتند، 16 سال پس از کودتا داور هم زمان خودکشی و سکته قلبی کرد، نصرت الدوله را نیز همان سال ماموران شهربانی سم خوراندند و باز صبر نکردند جان بدهد و خفه اش کردند و جدا از سرنوشت افراد، آنچه از پس برآمدن پهلوی محقق شد، هیچ ربط و شباهتی به آرمان های مشروطیت نداشت. بلکه استبدادی مدرن و آزاد از قیود سنتی حکومت در زمان قاجار بود. مصدق در زمان تغییر سلطنت از قاجار به پهلوی خوب این نکته را دریافته بود و گفت: «اگر سردار سپه، پادشاه شود، او هم مسئول و هم فرمانده کل قوا و حاکم بر همه چیز خواهد بود و چنین وضعی ارتجاع و استبداد صرف خواهد بود. حالا آقای رئیس الوزرا پادشاه شد. اگر مسئول شد که ما سیر قهقرایی می کنیم. مملکت مثل زنگبار بشود که گمان نمی کنم در زنگبار هم این طور باشد که یک شخص هم پادشاه باشد و هم مسئول مملکت باشد». مصدق جوان عضو فراکسیون اقلیت مجلس به ریاست سیدحسن مدرس بود. مدرس نیز چنین دیدگاهی داشت و پافشاری او چندان بود که رضا شاه، در مجلس به او سیلی زد و او را تهدید به مرگ کرد. طبیعتا آن زمان این صداها شنیده نشد. زمانی با تجدید چاپ تاریخ مشروطه کسروی به شدت مخالفت می شد چون او به گروهی از روحانیت دید مثبت نداشت و در نظر نمی گرفتند که همان کسروی نه تنها از ذکر نامه طباطبایی دریغ نکرده بلکه آن را سندی مهم در تاریخ مشروطه شمرده است. خاطرم هست که وقتی در انتشارات امیرکبیر پیشنهاد تجدید چاپ تاریخ مشروطیت را طرح کردیم، تقریبا به اجماع با آن مخالفت شد و اگر نبود نظری که مرحوم امام درباره این کتاب ابراز کرده بود، تجدید چاپش در آن روزها دست نمی داد. به هر حال راه بستن بر اندیشه و آزادی فکر و قلم، داستان امروز و دیروز نیست و این زبان حال مردم سرزمین ماست. هرگاه استبداد قصد پیشرفت و توسعه داشته، پیش از همه بر مطبوعات و روزنامه نگاران و نویسندگان حمله کرده است. وقتی مستشارالدوله کتاب «یک کلمه» را با این مدعا نوشت که راه حل تمام مشکلات یک کلمه است و آن هم قانون است، ناصرالدین شاه دستور داد با همان جزوه آن قدر به سر او کوفتند تا بینایی اش را از دست داد. وقتی فرخی یزدی مدیر روزنامه طوفان و روزنامه نگار و شاعر معاصر حرف از آزادی زد و با استبداد مخالفت کرد، ضیغم الدوله در یزد او را به زندان انداخت و گویند دهانش را دوخت. فرخی یزدی در شعری فرماندار یزد را به عمر سعد تشبیه کرده بود و درباره اش به سبک فردوسی گفته بود:به زندان نگردد اگر عمر طی، من و ضیغم الدوله و ملک ری به هر حال فرخی یزدی نیز در زندان قصر و در زمان پهلوی اول با تزریق آمپول هوا به رگ هایش جان به جان آفرین تسلیم کرد. او روی دیوارهای زندان اشعار خود را با ذغال می نوشت؛ از آن جمله است، شعر مشهوری که بارها بر سر زبان ها رفته و خوانندگان هنرمندی آن را اجرا کرده اند. آن زمان که بنهادند سر به پای آزادی، دست خود ز جان شستم از برای آزادی یا میرزا جهانگیرخان شیرازی معروف به صوراسرافیل را در زمان استبداد صغیر و پس از به توپ بستن مجلس به جرم روزنامه نگاری مشروطه خواه دستگیر و همراه ملک المتکلمین و قاضی ارداقی در باغ شاه پیش چشم شاه شکنجه کردند و به قتل رساندند و به خاک سپردند. صوراسرافیل روزنامه نگاری جوان بود و دهخدا ستون ثابتی داشت و یادداشت هایی به نام چرند و پرند در روزنامه او می نوشت. دهخدا پس از اعدام میرزا جهانگیرخان گریخت و چند شماره از صوراسرافیل را در خارج از ایران منتشر کرد. دهخدا شعری دل انگیز دارد با ترجیع بند «یاد آر، ز شمع مرده یاد آر» و می گوید که شبی جهانگیرخان را در خواب دید که گفت چرا نگفتی که جوان افتاد و همان رویا مایه الهام این شعر مشهور شد.ای مرغ سحر! چو این شب تاربگذاشت ز سر، سیاه کاری،وز نفحه روح بخش اسحاررفت از سر خفتگان، خماری،بگشود گره ز زلف زرتارمحبوبه نیلگون عماری،یزدان به کمال شد پدیدارو اهریمن زشت خو حصاری،یاد آر ز شمع مرده! یاد آر!چندین نفر از شاعران روزنامه نگار از جمله بهار صاحب امتیاز روزنامه های بهار و نوبهار و عبدالرحمان فرامرزی سردبیر روزنامه کیهان به استقبال این شعر رفته اند. سال هاست که در پی احیای آرامگاه ملک المتکلمین و صوراسرافیل هستیم که نه به عنوان یک فرد، بلکه به عنوان نماد روزنامه نگاران بی مماشات به گردن رسانه های امروز ما حقی انکارناپذیر دارد.این همه تجربه تاریخی، برای درس گرفتن کافی است. امروز دیگر نمی توان با چوب سیگار محرم علی خان به مقابله با آزادی مطبوعات رفت. امروز وقت عمل کردن به درس های آموخته از تاریخ است. روزنامه نگاری با خون و عرق و اشک آمیخته است. روزنامه نگاری امروز ما میراث دار همه آن سختی هاست. از این رو است که حتی در دشوارترین شرایطی که به این ملت تحمیل شد، آنها در صف نخست مدافعان و راویان تاریخ می ایستند و به قیمت گذشت از آسایش و زندگی و حتی جان خود از حیثیت معنوی این سرزمین دفاع می کنند.
                