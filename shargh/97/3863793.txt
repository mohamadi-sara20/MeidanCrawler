چهار‌شنبه ۳ بهمن ۱۳۹۷
-----------------------------------------
حرف اول
-----------------------------------------
کژی و کاستی در بودجه ریزی دولت
-----------------------------------------

                    این روزها همه تصمیم گیران ایران در دولت، مجلس و محافل اقتصادی و سیاسی درگیر آخرین بررسی های بودجه عمومی سال 1398 کشور هستند. متاسفانه این سند بودجه به جای پلکانی برای راه یابی به توسعه ملی، به اذعان تهیه کنندگان آن، یک بودجه مصرف درآمدهای نفتی است! این بودجه از چند کژی و کاستی در رنج است که از جمله عبارت اند از:  گروهی در دولت ناکارآمد و در خارج از دولت نوعی مسابقه درانداخته اند تا بهای صادرات نفت را به چاپ ریال بسپارند و آن را بین خود در مصارف جاری و نوعا غیرحاکمیتی مصرف کنند. این مسابقه خود نیازمند ارزیابی اثر تورمی ارزهای نفتی است. 
مسابقه در مصرف گاز طبیعی و فراورده های نفتی، بدون ایجاد درآمد ملی متناسب با این مصارف به نوعی هدرسوزی می ماند که با هدرسوزی روزانه چهل وچند میلیون مترمکعب گاز طبیعی، مسابقه می دهد. قیمت گذاری ها برای مصرف کنندگان سوخت های نفتی چنان است که هزینه های صرفه جویی در مصرف را غیر اقتصادی کرده است! درحالی که بهای پایین فراورده های نفتی فقط برای قاچاقچیان سوخت مفید است که روزانه میلیون ها دلار درآمد دارند و این درآمد را عمدتا صرف واردات کالای مصرفی قاچاق می کنند و تولیدکنندگان ایرانی را یارای رقابت قیمتی با آنها نیست؛ همه این چرخه شوم ضد تولید ملی و ایجاد اشتغال به ویژه برای جوانان است. این قیمت گذاری و مصرف انرژی ناشی از تفکر اقتصاد تخیلی و غیرتوسعه ای است. درحالی که با قیمت گذاری درست از محل فراورده های نفتی سالانه، براساس قیمت های منطقه ای فراورده می توان 360 هزار میلیارد تومان برای خزانه درآمد حاصل کرد. تخصیص بودجه به شرکت های دولتی که با سوءاستفاده از عناوین قانون تجارت ایجاد شد و بوروکرات ها چون مایه حیات آنها را عزیز می دارند، خود فاجعه ای است. بهترین نمونه شرکت پخش فراورده های نفتی است که به جای اینکه بزرگ ترین منبع درآمدی دولت باشد و بتواند از هر لیتر گازوئیل و بنزین درآمدی داشته باشد و طبق قانون سالانه حدود 360 هزار میلیارد تومان تحویل خزانه دهد، نیازمند تخصیص بودجه است؟!
دشمنان ایران و ایرانی می گویند: «حکومت ایران درآمدهای نفتی را برای دخالت در کشورهای دیگر خرج می کند؛ پس باید با ایجاد حلقه های تحریم مانع صادرات نفت ایران شد». بودجه نفتی به نوعی اذعان به ادعای دست راستی های آمریکا، صهیونیسم بین الملل (متجاوز به همه سازوکارهای حقوق بین المللی) و وهابیت پرخاشگر شده است. در پاسخ به این کژی ها باید اولا از شدت مصرف انرژی در اقتصاد ملی کاست و بودجه را غیرنفتی اعلام کرد. اقتصاد غیرنفتی می تواند نابسامانی های انباشته در سال ها رکورد تورمی، بی کاری و تحمیل ضعف به اقتصاد تولیدی را بزداید. باید راهکار تولید، اشتغال و صادرات را پی گرفت.قانون ملی شدن نفت (1329) و قانون تاسیس سازمان برنامه (1327) برپایه سرمایه گذاری درآمدهای نفتی هستند که در بودجه فعلی این هر دو بسمل شده اند و بوروکرات ها فقط هزینه های خود را در بودجه با شرکایشان در خارج از دولت تقسیم کرده اند.
اگر بودجه براساس فرمان های مقام معظم رهبری دایر بر وجوب کاهش شدت انرژی در مصارف داخلی و جلوگیری از هدرسوزی گاز طبیعی و افزایش سرمایه گذاری در تولید و اشتغال تنظیم شود، می توان به جهانیان اعلام کرد که ایران بهای نفت را برای مصرف حتی در داخل کشور نمی خواهد تا چه رسد به هزینه غیرمتعارف در سایر کشورها! و سند بودجه باید نشان دهد که درآمدهای نفتی را فقط برای ایجاد ثروت بین نسلی به کار می گیریم. آن وقت تحریم کنندگان ایران و مشوقان آنها خلع سلاح می شوند. بهترین نشانه چنین سیاستی می تواند این باشد که سرمایه کافی برای جلوگیری از هدرسوزی گاز و اقتصادی کردن صرفه جویی در مصرف انرژی طبق مفاد ماده 12 قانون حمایت از تولید فراهم می شود. در این ماده صد میلیارد دلار به اضافه 50 هزار میلیارد تومان سرمایه گذاری پیش بینی شده است برای صرفه جویی های انرژی که تا این زمان بوروکرات ها، به ویژه مکلفان به اجرای آن، مانع اجرای این قانون شده اند! تصویب بودجه ای که نشان دهد درآمد نفت برای مخارج جاری و بودجه سالانه نیست، دیوانه ای مانند ترامپ و جنگ افروزان اطراف او را در صحنه بین الملل رسوا می کند و درنتیجه از یارگیری و تامین هزینه جنگ افروزی علیه ایران درمی مانند. خوشبختانه در سال های اخیر درآمدهای ارزی غیرنفتی از صادرات صنایع انرژی بر که مزیت های اقتصادی ایران در همین زمینه هاست، چنان افزایش چشمگیری داشته اند که امکان تامین نیازهای ارزی وارداتی و تولیدی کشور را فراهم کرده اند.
اگر پول نفت حاصل از صادرات و مصارف داخلی به اولویت سرمایه گذاری در صنایع نفت، گاز، برق، پتروشیمی و فلزات تخصیص یابد، ایران می تواند با تحریم ها با قدرت اقتصادی خود مقابله کند و از بزرگ ترین صادرکنندگان برق، پتروشیمی، فلزات و صنایع انرژی بر دیگر مانند سیمان و شیشه شود و در این صورت همه ارز موردنیاز کشور از محل صادرات غیرنفتی تامین شود. باید پرسید چرا درآمدهای نفتی در خود نفت و گاز و برای کاهش هدرسوزی ها مصرف نمی شود که با تبدیل گازهای صرفه جویی شده بتوان تولید فلزات، پتروشیمی ها و برق را افزود و از جایگاه قدرت ملی بیشتر در جامعه جهانی نقش آفرید. ولی می بینیم که بودجه تهیه شده برای دشمنان مستمسک درست می کند و گروه های فشار داخلی هم با سهم خواهی دنبال لقمه های چرب بودجه ای حاصل از چاپ اسکناس در پی درآمدهای نفتی هستند. آشکار است که مصرف سرمایه بین نسلی گناهی نابخشودنی است. مسلما مصرف اموال بین نسلی در بودجه جاری، حتی در مصارفی که وظیفه حکومت نیست، قبح علمی، عقلی، عرفی و شرعی دارد. لقمه خواران از بودجه عمومی چگونه برای خود مجوز تراشیده اند که سرمایه بین نسلی را رانت خواهانه بستانند و مصرف کنند درحالی که کشور از کاستی تولید و اشتغال در رنج است و حتی نمی تواند مدارس کشور را تعمیر و نوسازی کند؟! هرزدادن سرمایه در اسلام و در قرآن با صراحت و شدت ممنوع شده است.
تا فرصت باقی است بودجه فعلی را به غیرنفتی تبدیل کنیم و از جمله معادل ریالی کردن درآمدهای صادراتی نفت را از آن حذف کنیم و بودجه را چنانکه باید با درآمد جاری برای مخارج جاری به تعادل برسانیم. بودجه ای که فقط برای اعمال حاکمیت و منافع ملی صرف شود و مستمسک ادعای مصارف برون مرزی درآمدهای نفتی هم به دست دشمنان ندهد. دخالت دولت در مصارف ارزی فقط به منظور افزایش ثروت ملی از درآمدهای ارزی کشور و محدود به افزایش ظرفیت تولید، اشتغال و صادرات آتی باشد. صادرکنندگان غیرنفتی که با افزایش تولید برای صادرات، بیشتر می شوند، مجاز باشند ارز صادراتی خود را به دارندگان مجوز رسمی واردات بفروشند. بانک ها هم بتوانند برای تامین نیازهای ارزی مجاز، از پوشش معاملات ارزی آتی (Hedging)  استفاده و در بازار ارز رقابت کنند. در این صورت از سرعت ماشین های چاپ اسکناس کاسته می شود و اقتصاد کشور از بلای مزمن اقتصادی تورمی رهایی می یابد.
                