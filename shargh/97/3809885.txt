دو‌شنبه ۲ مهر ۱۳۹۷
-----------------------------------------
حرف اول
-----------------------------------------
توضیح دوباره درباره بازنشر خبری در توییتر «شرق»
-----------------------------------------

                    روز گذشته معاون اول و سخنگوی محترم قوه قضائیه در پاسخ به پرسشی درباره اینکه برخی از روزنامه ها و سایت ها به اختلافات میان مردم ایران و عراق دامن زدند، اشاره کرد: «سایت و روزنامه ای که این کار را کردند، تابناک و روزنامه «شرق» احضار شدند و افرادی هم که این حرف ها را زدند یا احضار شدند یا در حال احضار هستند». «شرق» قبلا در صفحه نخست، توضیحاتی در این باره منتشر کرد؛ اما در راستای تنویر افکار عمومی، بار دیگر ماجرا شرح داده می شود. اواخر مرداد سلسله گزارش ها، گفت وگوها و اخباری در رسانه های رسمی کشور درباره حواشی حضور اتباع عراق در شهر مقدس مشهد منتشر شد که بازتاب های فراوانی یافت. 28 مرداد سایت خبری خبرآنلاین برای یادداشت یکی از نویسنده های خود، تیتر «چرا از سفر مجردی عراقی ها به مشهد جلوگیری نمی شود» را انتخاب کرده بود که در آن مطالبی دراین باره مطرح شده بود. روزنامه شهروند نیز در صفحه نخست خود در شماره چهارم شهریور در گزارشی با روتیتر «بحران حیثیتی در صنعت گردشگری پس از افزایش حضور مسافران کشور همسایه» و تیتر «مردان عراقی و حاشیه های تجرد»، به بیان مسائلی دراین باره پرداخت و گفت وگویی با رئیس اتحادیه هتل داران خراسان رضوی داشت که در آن به تایید برخی ادعاها دراین باره پرداخته بود. خبرگزاری ایسنا نیز همان روز به بازنشر این گزارش پرداخت. برخی سایت های خبری نیز این مطلب را بازتاب دادند که البته برخی از آنان در روزهای بعد، آن را از روی خروجی خود حذف کردند و کلیک کردن روی لینک آن در موتورهای جست وجو، با پاسخ «صفحه مورد نظر یافت نشد» مواجه می شود. «شرق» با توجه به حفظ حریم و هنجارهای عمومی جامعه و همین طور ابهامات بسیار در این مسئله، گزارش یا خبری درباره این موج رسانه ای منتشر نکرد و فقط در حساب رسمی توییتر خود، مانند بازنشر بسیاری از مطالب دیگر از رسانه ها و خبرگزاری های معتبر، تیتر این گزارش شهروند را بازنشر داد. بعد از تکذیب گفت وگوی رئیس اتحادیه هتل داران خراسان رضوی، این توییت بلافاصله حذف شد. با توجه به اینکه رسالت آگاهی بخشی حرفه ای، همواره در صدر خط مشی این روزنامه قرار دارد و با توجه به تکذیب این دغدغه ها از سوی مسئولان، از مخاطبان پوزش خواسته و این موضوع ادامه پیدا نکرد؛ بنابراین در صفحات روزنامه، هیچ گاه تولید مطلب یا بازنشر موضوع حضور اتباع عراقی در مشهد، وجود نداشته است. بدیهی است رونق گردشگری به ویژه گردشگری مذهبی، موضوعی بااهمیت برای همه ایرانیان و مسلمانان به شمار می رود و همه ما موظف به تقویت این حوزه با درنظرگرفتن منافع ملی و شعائر اخلاقی و دینی خود هستیم.
                