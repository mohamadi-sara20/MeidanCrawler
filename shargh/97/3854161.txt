دو‌شنبه ۱۰ دی ۱۳۹۷
-----------------------------------------
یادداشت
-----------------------------------------
نقض حقوق بشر و انقراض بشریت
-----------------------------------------

                    استیون هاوکینگ، کیهان شناس و فیزیک دان برجسته بریتانیایی، در سال 2016 و کمتر از دو سال پیش از درگذشتش، پیش بینی کرد که نوع بشر در قرن بیست ودوم منقرض خواهد شد و اکنون در مرحله انقراض بشر هستیم! برخی دیگر از اندیشمندان مانند چارلز داروین نیز بر این باور بوده اند که تکامل انواع موجودات و گونه های حیات در کره زمین، فرایندی است که در آن هر موجودی روزی منقرض خواهد شد و البته این نکته، به گونه ای دیگر، در آموزه های دینی مورد اشاره قرار گرفته است. دانشمندان برخی از مهم ترین علل و دلایل انقراض نوع بشر را به این شرح معرفی کرده اند: تغییرات شدید اقلیمی و دمای زمین منجر به نابودی جنگل ها و منابع آب و قحطی و خشکسالی؛ شیوع بیماری های عفونی واگیردار کشنده و غیرقابل درمان؛ جنگ هسته ای میان کشورها و فجایع جبران ناپذیر ناشی از یخ بندان اتمی ناشی از تخریب لایه ازن؛ فروپاشی نظام مالی و اجتماعی جهان و پیامدهای آن در بروز فجایع زیست محیطی و هسته ای؛ فعال شدن آتشفشان های بزرگ؛ برخورد سیارک هایی با قطر بیش از پنج کیلومتر به زمین با انرژی معادل 20 بمب قدرتمند اتمی؛ دستکاری های ژنتیک و آسیب ناشی از تلاش بشر برای تغییر ساختاری خود؛ جنگ های بیولوژیک؛ ناتوانی در مهار نانوربات ها؛ برتری هوش مصنوعی و غلبه بر همه وجوه حیات آدمی؛ فقر گسترده و ناتوانی حکومت ها در مهار عواقب ناشی از شورش فقیران در برابر نظام اجتماعی و مالی جهانی و در نهایت خطر حمله موجودات احتمالی فرازمینی! ریشه همه مواردی که به منزله مصادیق احتمالی علل و دلایل انقراض نوع بشر پیش بینی شده است، در رفتار تهاجمی و خشونت آمیز آدمی با هم نوعان، طبیعت و جهان پیرامون اوست. نگارنده این سطور بر این باور است که بشر محکوم به فناست؛ اما با مهربانی و محبت به هم نوع و طبیعت پیرامون خویش، می تواند فرایند نابودی و انقراض خود را کند کند. از این رو به نظر می رسد دیگردوستی- با وجود هزینه های کوتاه مدتش- راهکاری برای بقای انسان و خوددوستی بی گمان سبب انقراض اوست.از این دیدگاه به بهانه هفتادمین سال انتشار اعلامیه جهانی حقوق بشر، شاید این ادعا که رعایت «حقوق بشر» به منزله یکی از تلاش های مهم برای بقای نوع بشر و جلوگیری از سیر شتابان انقراض انسان هاست، ادعایی گزاف و چندان دور از منطق و خرد نباشد.در مقدمه اعلامیه جهانی حقوق بشر که روز دهم دسامبر 1948 مورد تایید کشورهای عضو سازمان ملل متحد قرار گرفت، آمده است: «از آنجا که بازشناسی حرمت ذاتی آدمی و حقوق برابر و سلب ناپذیر همه اعضای خانواده بشری، بنیان آزادی، عدالت و صلح در جهان است. از آنجا که بی اعتنایی و تحقیر حقوق انسان به انجام کارهای وحشیانه انجامیده؛ به طوری که وجدان آدمی را در رنج افکنده است و پدیدآمدن جهانی که در آن همه ابنای بشر از آزادی بیان و عقیده برخوردار باشند و به رهایی از هراس و نیازمندی رسند، به مثابه عالی ترین آرزوی همگی انسان ها اعلام شده است. 
از آنجا که بایسته است تا آدمی، به عنوان آخرین راهکار، ناگزیر از شوریدن علیه بیدادگری و ستمکاری نباشد و به پاسداری حقوق بشر از راه حاکمیت قانون همت گمارد. از آنجا که بایسته است تا روابط دوستانه بین ملت ها گسترش یابد. از آنجا که مردمان «ملل متحد» در «منشور»، اعتقاد خود به اساسی ترین حقوق انسان ها، در حرمت و ارزش نهادن به شخص انسان را نشان داده و در حقوق برابر زن و مرد هم پیمان شده اند و مصمم به ارتقای توسعه اجتماعی و بهبود وضعیت زندگی در فضای آزادترند. از آنجا که کشورهای عضو، در همیاری با «ملل متحد» خود را متعهد به دستیابی به سطح بالاتری از حرمت جهانی برای حقوق بشر و آزادی های زیربنایی و دیده بانی آن کرده اند. از آنجا که فهم مشترک از چنین حقوق و آزادی هایی از اهم امور برای درک کامل چنین تعهدی است؛ بنابراین هم اکنون، «مجمع عمومی» این «اعلامیه جهانی حقوق بشر» را به عنوان یک آرمان مشترک و دستاورد همه ملل و ممالک اعلام می کند…».با تدقیق در این مقدمه فاخر و توجه به عبارات مندرج در 30 ماده این اعلامیه، شاید بتوان این گونه نتیجه گرفت که ریشه همه حقوق و آزادی هایی که در این منشور مورد توجه و تاکید قرار گرفته، بر دیگر دوستی و پرهیز از اعمال خشونت است.به دیگر سخن، نقض حقوق بشر نتایجی دارد که بی شک در بلندمدت به بروز رفتارهای خشونت طلبانه و فسادآمیز انسان و در نتیجه تسریع فرایند انقراض نوع بشر خواهد انجامید! از این منظر ضرورت توجه و تاکید بر حقوق و آزادی های فردی و اجتماعی انسان ها و مهم تر از آن، ترویج رفتارهای توام با محبت و انسانیت برای بقای جامعه انسانی بیش از پیش نمایان می شود.بدون ورود به این مبحث که برخورداری از محیط زیست سالم از مصادیق منافع جمعی است و با حق انسان - که در اصل یک امر فردی است - فراهم نمی شود و ای بسا اصرار بر حق افراد در تعارض با منافع عمومی بوده و در عمل به تخریب محیط زیست انجامیده است و از قضا شاید ترویج فرهنگ حقوق بشر، خود یکی از علل اصلی وضعیت کنونی جهان امروز ما باشد و به قول برخی از صاحب نظران و اندیشمندان «فضایل اخلاقی و درک بقا در چارچوب منفعت همگان از کمبودهای ماست که فرهنگ حقوق بشر کمکی به آن نمی کند»؛ ضمن اقرار و اعتراف بر این مهم که دنیای امروز ما بیش از هر چیزی نیازمند ترویج و استقرار قواعد اخلاقی است تا قواعد حقوقی و توجه به مفاهیم «اخلاق» و «منفعت عمومی» متاسفانه مغفول مانده و جای آن حق انسانی نشسته که عموما از این حق به شیوه ای ضداخلاقی و ضد طبیعت استفاده می شود؛ با این حال این جانب باور دارم که نقض حقوق بشر به منزله یکی از رفتارهای تهدیدکننده نوع بشر و در راستای انقراض آدمی خواهد بود.
                