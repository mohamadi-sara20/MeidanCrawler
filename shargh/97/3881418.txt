دو‌شنبه ۲۷ اسفند ۱۳۹۷
-----------------------------------------
type_unknown
-----------------------------------------
از سوی عوامل زنجانی رخ داد : دست کاری پرونده پتروشیمی گیت
-----------------------------------------

                    شرق: آمده بود تا چهار فاز باقی مانده از شش فاز تحویلی به قرارگاه خاتم الانبیا را تا آنجا که آماده کرده بودند، افتتاح کند، اما پتروشیمی گیت، نشست خبری زنگنه را کاملا به حاشیه برد. با اینکه افتتاح این پالایشگاه‏ها سبب شده تا ایران در برداشت گاز از میدان مشترک پارس جنوبی از قطر پیشی بگیرد، اما خبرهای پرونده 6.6 میلیارددلاری در لحظات پایانی نشست، چنان خود زنگنه را به هیجان آورده بود که هرچه غراتر از بی‏رقیب بودن بابک زنجانی در کلاهبرداری گفت و تاکید کرد کسی نمی‏تواند رکورد او را بشکند. اشاره او به تخلف بزرگ شرکت بازرگانی پتروشیمی و قدرت نفوذ افراد پشت پرده آن بود که حتی هنوز نام برخی از آنها در این پرونده شنیده نمی‏شود. او همچنین با رد اتهامات محمود احمدی‏نژاد گفت: «آقای احمدی نژاد مطالبی گفتند که همه آنها دروغ بود که ما جواب دادیم.                   
گفتند که پول حاصل از فروش نفت به کشور بازگردانده نشده است که کاملا دروغ بود و ادعا کرده اند قیمت نفت را صد دلار می کنند، بله. من هم فکر می کنم بتوانند، یک شبه هولوکاستی درست می کند، کاری می کند که یک ساعته شش قطع نامه علیه ایران صادر شود و صادرات نفت را صفر می کنند. در این شرایط صددلارشدن قیمت نفت چه سودی برای ما خواهد داشت؟ من می خواهم نفت بفروشم و پول به دست بیاورم. اگر راه دیگری می داند به ملت ایران بگوید، این موضوع عجیب وغریبی نیست که سحر و جادو باشد. در آن مقطع برخی محموله های نفت را به دستگاه های دولتی سپرده بودند که غیرقانونی بود. پول را خوردند و ما بعدا متوجه شدیم. البته این اعداد قابل مقایسه با بابک زنجانی نبود. او تنها پول نفت و فراورده های نفتی را نخورده است، بلکه بیش از دو میلیارد دلار به صورت نقد به بابک زنجانی داده بودند که به پیمانکار پرداخت کند، اما این کار را هم نکرد و به جای توبیخ او باز مبالغ دیگری در اختیار او قرار دادند».
پاس گل زنگنه به قرارگاه
افتتاح پالایشگاه فاز 13رجب و فازهای 22 تا 24 پارس جنوبی با حضور حسن روحانی، رئیس‏جمهور، با شیوه مدیریتی زنگنه پیش از اتمام طرح، به بهره‏برداری رسید و حتی زنگنه در پاسخ به انتقادها در مورد چرایی این اتفاق گفت اگر برای آماده‏سازی فازها، فشار نمی گذاشت، شش ماه بعد هم به بهره‏‏‏‏‏‏برداری نمی‏رسید. این در حالی بود که پیمانکار طرح، قرارگاه خاتم‏الانبیا، در دوره قبل هم با تاخیر شش ساله فازهای 15 و 16 را تحویل داده بود و مورد نقد جدی قرار داشت، اما زنگنه در پاسخ به پرسش «شرق» در مورد علت اینکه باز هم با وجود انتقادهای شما به قرارگاه خاتم الانبیا(ص) به آنها پروژه برای اجرا می دهید، گفت: «هیچ وقت به طور علنی از قرارگاه گلایه نکردم، البته داخل خودمان با پیمانکارها صحبت و دعوا می کنیم. به نظرم یکی از دستاوردهای ما در این سال ها این بود که خیلی ها می خواستند بین ما (وزارت نفت) و قرارگاه خاتم الانبیا (ص) و سپاه اختلاف بیندازند و ما نگذاشتیم و با تدبیر، حکمت و سختکوشی دو طرف مشکلات را حل کردیم. دوستان جوان، پرتلاش و علاقه مندی در قرارگاه هستند که آنها را جزء دوستان خود می دانم که زحمت کشیدند». حرف‏های زنگنه آن قدر به مذاق قرارگاه خوش آمد که در مراسم افتتاح این چهار فاز و در حضور رئیس‏جمهور علاوه بر درخواست اختصاص چند پروژه نفتی به قرارگاه، خواستار تحویل فاز 11 پارس جنوبی شد که برای جبران افت فشار در آن، تنها یک شرکت برجسته جهانی در کنار توتال، توانایی انجام آن را دارند.
ما شاکی هستیم
بیژن زنگنه شب قبل از افتتاح‏ چهار فاز در عسلویه، برای اولین بار، به پرونده تخلف مالی شرکت بازرگانی پتروشیمی (PCC) واکنش نشان داد و گفت: در پرونده پتروشیمی ما شاکی هستیم. من و همکارانم در طول پنج سال ونیم گذشته فشارهای شدیدی را از جانب شرکت بازرگانی پتروشیمی دریافت کردیم. عده ای آمدند و ما را به خاطر این شرکت بیچاره کردند، دائم می گفتند شرکت بازرگانی پتروشیمی برند است و چرا از آن استفاده نمی کنید. پیش از واگذاری ها، صددرصد سهام شرکت بازرگانی پتروشیمی دولتی و متعلق به شرکت ملی صنایع پتروشیمی بود. شرکت ملی صنایع پتروشیمی همچنان مالک همه شرکت های پتروشیمی بود، به همین دلیل شرکت های پتروشیمی کالای تولیدی خود را به شرکت بازرگانی پتروشیمی می دادند تا امانی برای آنها به هر قیمتی که می خواهد، بفروشد و پولشان را هم هرطور که شده و به مرور دریافت می کردند. با توجه به گردش مالی بالایی که شرکت بازرگانی پتروشیمی داشت، شرکت ملی صنایع پتروشیمی با اعتبار آن می توانست فاینانس بخشی از طرح ها را انجام دهد، به صورتی که با استفاده از آن کالا می خرید و طرح هایش را هم اجرا می کرد، اما در یک اقدام عجیب این شرکت در سال 87 خصوصی شد. بعد از واگذاری شرکت بازرگانی پتروشیمی تا مدتی به همان روال گذشته شرکت های دولتی پتروشیمی کالای خود را در اختیار این شرکت برای فروش قرار می دهند، شرکت بازرگانی پتروشیمی هم با هر قیمتی که دلش می خواهد کالاها را می فروشد و پول آن را هروقت که دلش می خواهد می دهد و بخشی از پول را که در سال های 90 و 91 نزدیک به چهار میلیارد یورو می شود، نمی دهد. 
500 میلیون دلار اختلاف حساب در   داوری
زنگنه با تاکید بیشتر ادامه داد: شرکت بازرگانی پتروشیمی در واقع نه تنها پول شرکت ها را به آنها نمی دهد، بلکه به صورت ریالی می پردازد، این در حالی است که کالاها را با ارز رسمی دریافت کرده بود (در آن مقطع بین ارز رسمی، ارز آزاد و ارز مرجع تفاوت وجود داشت). در هر حال شرکت هایی که به هلدینگ واگذار شده با همه بدهی ها به این شرکت واگذار شده و هلدینگ هم دنبال مطالبات خود است. البته PCC کارهای دیگری هم کرده ؛ مثلا اینکه پول هایی که دستشان بود، در حساب های شخصی خودشان بین خودشان چرخانده اند که اینها مسائلی بین خودشان بود. اما شرکت ملی صنایع پتروشیمی می گوید پول من را برده اید و 500 میلیون دلار هم غیر از این بین خودشان اختلاف حساب دارند که آن هم در داوری است. 
جلویشان ایستادیم
من جلوی درخواست شرکت بازرگانی پتروشیمی مبنی بر اینکه شرکت های پتروشیمی باید کالای خود را برای فروش به آنها بدهند با فشار گرفتم و گفتم من مال بی زبان را دست آدم بازبان نمی دهم تا با هر قیمتی که دلش می خواهد بفروشد و پول آن را هر وقت که دلش بخواهد بدهد. من خودم یک شرکت پتروشیمی تاسیس می کنم. پس از این پافشاری ها، نمی دانید چه بلایی سر مدیران تجارت صنعت هلدینگ خلیج فارس آوردند که شما می خواهید شرکت بازرگانی پتروشیمی را تضعیف کنید. من جلو همه آنها ایستادگی کردم و آنها (هلدینگ) هم ایستادگی کردند. واقعا چیز عجیبی است. رانت از این بزرگ تر که چهار، پنج، شش میلیارد پول بی زبان را بگیرد، هر چقدر اموال بخواهد بگیرد و بفروشد و هر وقت که دلش بخواهد پول شما را بدهد! ما خودمان می توانیم به جای اینکه کالایمان را با این شرایط به PCC بدهیم، محصولمان را بفروشیم. آزارهای فراوانی به دلیل این پافشاری و ایستادگی در مقابل خواسته های این شرکت متحمل شدم. مراجعه ها و مکاتبه های بسیاری در این باره با من انجام شد. من و همکارانم را بسیار آزار دادند، اما من ایستادم. این موضوع برای سال 90 و 91 است و الان که اعلام شده و به دادگاه آمده، ان شاءالله به خیر تمام می شود. 
نام عده‏ای در این پرونده مطرح نشده است
از او پرسیدم چرا نام عده‏ای در این پرونده مطرح است و عده‏ای نه، پاسخ داد: «من مسئول اینکه نام عده ای در این پرونده مطرح شده و عده ای دیگر مطرح نشده اند نیستم و نام کسی را در این پرونده نمی برم». جواب او به پرسش آنکه نام مالکان شرکت بازرگانی پتروشیمی پس از واگذاری چرا به میان نمی‏آید هم همین بود.  از زنگنه در مورد علت به درازاکشیدن 10ساله پرونده شکایت وزارت نفت از خصوصی‏سازی PCC پرسیدم. او در پاسخ به «شرق» با کمی محافظه‏کاری گفت: در هر حال شکایت مطرح شده و پرونده در دادگاه است. جا دارد از قوه قضائیه که کار خود را در این پرونده خوب انجام داده است، قدردانی کنم. به نظرم بازرس و دیگر افرادی که در این پرونده اند، افراد شجاعی هستند و خوب کار کرده اند. آنها در مورد پرونده کاملا مطلع هستند و می دانند موضوع چیست. اعدادی که در این پرونده از سوی برخی افراد مطرح شده اعدادی نیست که بیان می شود. 
زنجانی، کلاهبردار درجه یک در تاریخ ایران
او البته درمورد بزرگ کردن ارقام در این پرونده از سوی عوامل بابک زنجانی واکنش تندی نشان داد و گفت: بدانید یک عده از دوستان بابک زنجانی می خواهند بعضی از اعداد را بزرگ کنند تا بابک زنجانی را فراموش کنید، اما نگذارید بابک زنجانی تحت هیچ شرایطی فراموش شود. این کلاهبردار درجه یک در تاریخ ایران بی نظیر است و کسی نباید رکورد او را بشکند. یک عده آدم گردن کلفت هنوز از او حمایت می کنند، پشت سر بسیاری از کسانی که به من بدترین تهمت ها را می زنند، بابک زنجانی است. پول او در بیرون زندان است و از درون زندان، بیرون را هدایت می کند. 
هک ایمیل مشاور زنگنه از سوی عوامل زنجانی
وزیر نفت ادامه داد: پول کارهای عجیب و غریبی می کند. مثلا مشاور من ایمیلی در مورد بابک زنجانی به فردی زده بود، زنجانی به او گفته چرا به فلان فرد ایمیل زدی، در واقع ایمیل مشاور من را هک کردند. یعنی او (بابک زنجانی) در زندان خبر داشت که مشاور من ایمیلی علیه او زده است. از کجا می فهمد؟ یک نفر در بیرون ایمیل را هک می کند و به او خبر می دهد. پرونده های دیگری هم هست، مثلا همین دکل های گمشده، دکل هایی که رفتند از چین خریدند. چه شد؟ باید بروند دنبال کنند؛ ما فقط می توانیم موضوع را مطرح و بعد هم پیگیری کنیم. سرانجام باید اینها مشخص شود. 
من نمی دانم چه کسانی در پرونده پتروشیمی هستند و نیستند، ولی کسی که (شرکت بازرگانی پتروشیمی) پول ها در اختیارش است، فعلا در ایران است، این شرکت به اندازه کافی اموال و سهام دارد که بشود پول بیت المال را از او گرفت. حالا اگر فردی پول شرکت بازرگانی پتروشیمی را خورده است، خودش برود و پولش را بگیرد. 
11 میلیارد دلار سرمایه‏گذاری در فازهای 13 و 22 تا 24
او در ادامه با اشاره به مجموع 11 میلیارد دلار سرمایه گذاری انجام شده در این فازها، گفت: جرئت نمی کنم درآمد سالانه این طرح ها را بگویم، زیرا از یک‏ سو آقای روحانی آن را مطالبه می کند و از سوی دیگر مردم منطقه (با خنده) اما شما (خبرنگاران) می توانید مجموعه تولید این فازها را که شامل روزانه 150 هزار بشکه میعانات گازی، صد میلیون مترمکعب گاز شیرین، 800 تن گوگرد و سالانه دو میلیون تن اتان و دو میلیون تن ال پی جی است به قیمت روز محاسبه کنید. 
صادرات گاز به عمان و پاکستان چه شد؟
زنگنه درباره صادرات گاز به عمان گفت: اسناد مناقصه خط کوه مبارک به صحار به طول 200 کیلومتر آماده است؛ اما شرکت های بین المللی به دلیل تحریم در این مناقصه شرکت نکردند و عمانی ها نیز برای مناقصه آماده نبودند. البته رقم مناقصه بالا نیست و منابع آن را می توان تامین کرد؛ اما ما فناوری لوله گذاری در آب های عمیق را نداریم.  وزیر نفت درباره صادرات گاز به پاکستان هم گفت: از نظر حقوقی در زمینه پروژه صادرات گاز به پاکستان مدعی هستیم؛ زیرا ما کارهای مربوط به این پروژه را تا حدود زیادی انجام دادیم و پاکستان کاری درباره خط لوله صادرات گاز ایران به پاکستان انجام نداده است. آنها ادعای سیاسی دارند و می گویند که از سوی عربستان و امارات تحت فشار هستند.
آمریکا یک سال است بازار نفت را متشنج کرده
احتمال تمدید معافیت‏های نفتی سوال دیگری بود که مطرح شد. او در پاسخ گفت: نمی دانم تمدید می شود یا نه. ما کار خودمان را می کنیم؛ زیرا آنها هر روز یک حرفی می زنند. البته توصیه می کنم کمتر حرف بزنند. آقای برایان هوک هم گفتند سعی می کنیم کمتر حرف بزنیم. دست شان درد نکند. آمریکایی ها یک سال است که بازار نفت را متشنج کرده و به هم ریخته اند. هر روز یک حرف می زنند و حرف دیروزشان را عوض می کنند؛ اما ما نشان دادیم انسان هایی صلح جو، صلح دوست و مسالمت جو هستیم. آنها هستند که شاخ و شانه می کشند که نتیجه اش هم به خودشان بر می گردد.
برداشت 1/5 تریلیون مترمکعب گاز طبیعی از پارس جنوبی
مدیرعامل شرکت نفت و گاز پارس نیز در ارائه گزارش به رئیس‏جمهور با اشاره به سرمایه گذاری بیش از 70 میلیارد دلاری در میدان گازی پارس جنوبی، اظهار کرد: تاکنون 1/5 تریلیون مترمکعب گاز طبیعی از میدان پارس جنوبی برداشت شده است.  محمد مشکین فام با اشاره به سرمایه گذاری بالغ بر 11 میلیارد دلار در چهار فاز 13، 22، 23 و 24 گفت: ظرفیت این فازها 112 میلیون مترمکعب در روز گاز غنی است و برای افتتاح آنها 76 حلقه چاه در فاصله صد کیلومتری ساحل حفر شده است همچنین هشت عرشه دریایی با وزن بیش از 60 هزار تن ساخت و نصب شده است. 380 کیلومتر نیز لوله گذاری صورت گرفته است.
سرمایه گذاری بالغ بر 77 میلیارد دلار در پارس جنوبی
مدیرعامل شرکت نفت و گاز پارس در ادامه با بیان اینکه پول سرمایه گذاری در پارس جنوبی تاکنون بالغ بر 77 میلیارد دلار بوده است، افزود: با سرمایه گذاری 10 میلیارد دیگر توسعه فاز نخست این میدان به پایان می رسد. به گفته او تاکنون 1/5 تریلیون مترمکعب گاز طبیعی در طرف ایرانی از پارس جنوبی برداشت شده است.
آماده احداث یک پالایشگاه میعانات گازی جدید در کنار فاز 13 هستیم
فرمانده قرارگاه سازندگی خاتم الانبیا در این مراسم، فرصت را غنیمت شمرد و گفت: ما هم اکنون آمادگی داریم که یک پالایشگاه میعانات گازی جدید در کنار فاز 13 پارس جنوبی ایجاد کنیم که امیدوارم این اجازه را به ما بدهند. همچنین ما آمادگی داریم مجتمع تولید پروپیلن و پلی پروپیلن ایجاد کنیم. سعید محمد با اشاره به اینکه امروز سپاه پاسداران انقلاب اسلامی در کنار دولت و پیشانی مقابله با تحریم ها است، گفت: امروز تعامل سپاه پاسداران و دولت برای پیشبرد پروژه های کشور در راستای اعتلای ایران اسلامی در بالاترین حد است. سخن بعدی محمد، تاکید بر اعلام آمادگی برای توسعه فاز 11 پارس جنوبی بود؛ فازی که توتال قرار بود برای جبران افت فشار در آن، اقدام به احداث سکوی 20 تنی کند. این شرکت یکی از دو شرکت بزرگ و مطرح جهان برای جبران افت فشار در میادین نفت و گاز به شمار می‏رود. با این حال فرمانده قرارگاه خاتم‏الانبیا در این باره گفت: با توجه به تجربه ای که قرارگاه سازندگی خاتم الانبیا دارد، این آمادگی را نیز داریم که کار توسعه فاز 11 پارس جنوبی را نیز انجام دهیم.
                