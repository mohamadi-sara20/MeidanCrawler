پنج‌شنبه ۱۸ مرداد ۱۳۹۷
-----------------------------------------
یادداشت
-----------------------------------------
مصائب رسانه و اصحاب آن
-----------------------------------------

                    روز گذشته، روز خبرنگار بود. اقدامات و ابتکارات فصلی مانند برگزاری نمایشگاه های مطبوعات یا انعقاد پاره ای از دعوت ها، نشست ها و کنفرانس های موسمی و خاصه فلسفه نام گذاری پاره ای از ایام روزگار به نام پدیده ای از پدیده های زندگی مدنی و تدوین آن در تقویم سالانه کشور، به واقع و البته بشرطها و شروطها، امری بجا و فرخنده به نظر می آید و آن اینکه باید عنایت داشت که چنین اجماع و توافقاتی، به مرور به کلیشه های فرساینده و اموری بلاموضوع تبدیل نشود! بلکه از رهگذر چیدمان چنین مقدمات و ترتیباتی، در نهایت نوعی تحرک، تامل و بازاندیشی در ارتقا و بهبود وضعیت آن پدیده در افق آینده کشور نیز اتفاق بیفتد. برای مثال وقتی روزی به روز رسانه ها اختصاص داده می شود، چنین تسمیه و تخصیص فرهیخته ای، بالقوه در اذهان می تواند نماد و استعاره ای از اهمیت بلافصل رسانه ها در ارتباط با گردش آزاد اطلاعات را تداعی کند. رسانه اگر واقعا در تراز خود رسانه باشد، در تقریر حقیقت و تقلیل آلام بشری شانی بزرگ دارد. در کارویژه های رسانه ای، حقیقت به آزادی و آزادی به حقیقت، منتهی می شود. رسانه ها در هر دو وجه حقیقی و مجازی خود می توانند در تحکیم پایه های مردم سالاری در جهان امروز آوانگارد باشند. جا دارد در راستای چیدن چنین فرصت های بی نظیر و ارزنده ملی در قالب تنظیم قیاساتی ساده، روشن و مدلل، یک محاسبه سرانگشتی مشخص کند به لحاظ کمی و کیفی، فاصله و ربط و نسبت واقعی در ایران با رسانه های دنیا در چه سطحی قرار دارد؟ میزان تیراژ آنان چگونه قلم و رقم می خورد؟ تامین و تضامین امنیت شغلی آنان در نسبت با ما چگونه ارزیابی می شود؟ با چه سازوکاری رفاهیت نسبی آنان رتبه بندی می شود؟ منزلت اجتماعی خبرنگاران در بین آحاد مردم و ارباب قدرت، چگونه تعریف و تبیین می شود؟ آیا آنان نیز به صنف ارجمند خبرنگاران خود کم توجه اند؟ آیا آنان نیز وقت و بی وقت شاهد چنین تورم لجام گسیخته و هکذا تکوین تبانی پنهان در تدارک کاغذ و اقلام و اجناس مورد نیاز خود هستند؟ امروز درآمدن شبکه ها و سرویس های اینترنتی مجال چندانی برای فروبستگی و اعمال سانسور در حقایق و وقایع جوامع باقی ننهاده است. جهان متلازم و فزاینده اخبار، به سهولت در چنبره تمنیات و توقعات نامعقول افراد درنمی آید. بالاجبار باید مقتضیات و مدلولات چنین جهان نوینی را تمکین کرد، به ویژه آنجا که براساس مبانی و دلایل مصرح قانون اساسی قرار است مردم در تعیین سرنوشت خود نقشی اساسی ایفا کرده و برای ساختن آینده، رسالتی راهبردی داشته باشند. در چنین حال و دقایقی شرط اول قدم آن است که به ژورنالیست ها و جهان بیکران رسانه ها به جهت ترصد و نظارت دقیق و بی پروا در حوزه مسئولیت و الزاما به سبب پاسخ گو کردن و در یک کلام بالضروره به چالش کشاندن نهادهای قدرت اهمیت بسزا داده شود، نه اینکه به لطایف الحیل در تحدید و تهدید آن کوشش شود. با نگره نومینالیستی، در جهان ذاتیات و انباشته از امور ذاتی، هر چیز با خود جایگاه و الزامات و انتظاراتی به همراه دارد که سوای خواست و داوری های نفسانی این و آن می نشیند.با این دید و داوری، قلب ماهیت کردن و تقلیل و سلب جوهریت از رسانه ها و پیام ها و پیامدهای فراگیر آن به غایت امری ممکن و مطلوب نیست. براساس داده ها و تجارب عینی، امروز نقش رسانه ها در جلوگیری از خودکامگی و بروز فساد سیستماتیک نقشی بنیادین و بی بدیل است و به حتمیت، چنین کارکردی به سود جوامع است. متاسفانه سال هاست که رسانه عمومی رادیو و تلویزیون به دور از مطالبات مردمی، به میل خود راه خود را می رود و نغمات ناشنیدنی خود را می سراید، چنین دستگاه به لحاظ بوروکراتیک عریض و طویلی با توجه به بهره مندی از بودجه های کلان، فارغ از رسالت حرفه ای و ظرفیت قانونی خویش رفتار می کند و به هیچ نصیحت مشفقانه ای هم گوش نمی دهد و در نهایت با اتخاذ یک سونگری ها، به مشکلات فرهنگی، اجتماعی و اقتصادی عدیده کشور دامن می زند. مشکلات از آنجا وجهی تراژیک به خود می گیرد که امروز در نبود احزاب قدرتمند و در غیاب نهادهای مدنی موثر، این مطبوعات متعهد به رسالت و پرنسیب های مدون و قانونمند کار خود هستند که علاوه بر بار و وظایف ذاتی خود، حامل بار بر زمین مانده چنین احزاب و نهادهای مفقودی نیز شده اند. مشکلات ریز و درشتی که با نامهربانی بر اصحاب مطبوعات تاکنون رفته و می رود یکی و دوتا نیست که در این مقال کوتاه مسطور افتد. من از معضل این نکته مجملی گفتم، تو خود حدیث مفصل بخوان از این مجمل.
                