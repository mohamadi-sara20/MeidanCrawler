پنج‌شنبه ۳ آبان ۱۳۹۷
-----------------------------------------
یادداشت
-----------------------------------------
ناز و نیاز طبیبان
-----------------------------------------

                    ماهیت خطای پزشکی چیست و گسست در ارتباط جامعه و نظام سلامت چگونه اتفاق افتاده است؟
خطای پزشکی یکی از خطاهای متداول انسانی است که افراد جامعه به صورت روزمره با آن مواجه می شوند و از آن آسیب می بینند. از جنجالی ترین پرونده های خطای پزشکی در ایران، پرونده فوت مرحوم عباس کیارستمی بود که چندی پیش با صدور حکم نهایی از سوی هیئت عالی انتظامی سازمان نظام پزشکی، به نظر مختومه اعلام شد؛ اما هنوز سوال ها و شبهه های فراوانی درباره این پرونده و مورد های مشابه برای ذهن پرسشگر جامعه باقی مانده که پاسخ به آنها و اقناع حداکثری را مشکل کرده است. به راستی آیا جامعه پزشکی از مصونیت نسبی در برابر محکومیت های ناشی از قصور و تقصیر برخوردار است؟ آیا فرایند بررسی پرونده های خطای پزشکی در ایران کارآمد است؟ آیا کسی را یارای به زیرکشیدن پزشکان از برج عاج خود نیست؟ آیا مجازات هایی نظیر توبیخ کتبی با درج در پرونده و در نشریه داخلی نظام پزشکی بازدارنده است یا سنخیتی با آسیب های واردشده بر جان بیماران دارد؟ این پرسش ها و پرسش های زیادی از این دست هنوز بی پاسخ مانده اند. در این نوشتار قصد داریم کمی ریشه ای تر به واکاوی چند پرسش بپردازیم. پرسش هایی که شاید پاسخ به آنها بتواند ما را به سوی قضاوت منصفانه تر سوق دهد.
آیا می توان گفت مقصر صرفا پزشکان هستند؟
با توجه به مراحل رخداد خطای پزشکی به نظر می رسد در هر مورد با امری پیچیده روبه رو هستیم. در یک خطا، فاکتورهای متعددی نقش دارند که تاثیر هرکدام می تواند تصمیم گیری درباره عامل اصلی را با چالش مواجه کند. آموزش متفاوت، نامناسب و غیرپایدار، تمرین و ممارست کمتر از حد استاندارد، پروتکل های متفاوت و گاه متناقض، مطالعات متضاد، فراموشی و اختلال در یادآوری، به روزنبودن دانش و کارآمدی بالینی، اهمال و سهل انگاری، خطای محاسباتی، خطای حسی، دورراهی های بی پاسخ اخلاقی، اختلال کارکرد تجهیزات و کمبود امکانات، عوامل مدیریتی، ساعات کاری غیراستاندارد، روابط کاری نامناسب، نبود امنیت حرفه ای، تصمیم سازی بر مبنای خواسته های نادرست، بی پشتوانه علمی و زیان آور بیماران برای درمانی خاص و دلایلی از این دست می توانند در نهایت منجر به خطا در تصمیم گیری یا عمل بالینی شوند. نمی توان نقش پزشکان را به عنوان عامل اصلی انسانی در وقوع خطای پزشکی انکار کرد، اما باید در نظر داشت که همیشه سهم آنها (به جز در مواردی مانند اهمال، بی مبالاتی و بی احتیاطی) پررنگ نیست.
آیا مراجع رسیدگی به خطای پزشکی در ایران توان کافی را برای نظارت دارند؟
در ایران مانند بیشتر کشورهای جهان نظارت دوگانه قضائی- انتظامی از طرف قضات و خود پزشکان بر جامعه پزشکی حاکم است. برخلاف تصور عموم و براساس آمارهای منتشرشده، موارد محکومیت پزشکان و پرداخت غرامت در ایران نیز کم نیست و در حال افزایش است. به غیر از نظارت های قضائی و انتظامی، کمیته های مرگ ومیر (مورتالیتی- موربیدیتی) در بیمارستان ها با جلسات مکرر بر رفتار حرفه ای پزشکان خود نظارت دارند و به بررسی و تحلیل موارد احتمالی اهمال و خطا می پردازند. اگرچه ساختار نظارتی خطای پزشکی در ایران مانند سایر ساختارهای مشابه به نظر بوروکراسی عریض و طویلی دارد، اما مشاهدات تجربی نشان می دهند در عمل نورافکن انداختن بر اعمال پزشکی در مراکز دولتی و خصوصی، کاری بسیار سخت است. با توجه به سیستم فعلی ثبت گزارش در پرونده، بخشی از اتفاقات حین اعمال پزشکی (اعم از گرفتن شرح حال، معاینه، تجویز دارو یا عمل جراحی) قابلیت مستندسازی بی طرفانه را ندارند. مگر اینکه ناظری دائمی برای هر پزشک در تمام مراحل برای پایش در نظر گرفته شود که مسلما عملیاتی نیست. مواردی مانند ضبط صدا، فیلم برداری حین عمل جراحی و مستندسازی الکترونیکی در برخی کشورها توانسته است تا حدودی این نقیصه را برطرف کند. مانند تمام نظام های غیرشفاف، بخش زیادی از خطاهای پزشکی به ویژه آنهایی که به آسیب های جدی ختم نشده باشند، مانند کوه یخی در زیر آب هستند و نظام سلامت بر آنها سرپوش می گذارد. از منظر اخلاقی الزامی برای آشکارکردن تمام خطاها وجود ندارد، اما بررسی آنها در خود نظام سلامت به کاهش وقوع آنها منجر می شود. به همین دلیل مکانیسم هایی برای ارتقای شفافیت خودانگیخته در نظر گرفته شده است که آشکارسازی، گزارش دهی و ثبت خطای پزشکی از آن جمله هستند. متاسفانه در ایران پزشکان و دیگر اعضای کادر درمان برای این سیاق خوداظهاری آموزش ندیده اند و گزارش خطای پزشکی برای بیماران، همراهان بیمار یا خود نظام سلامت یک تابو به حساب می آید که شاید اتوریته حرفه ای و شخصی پزشک را تحت الشعاع قرار داده و امکان شکایت را افزایش می دهد. نظام درمانی دولتی و خصوصی نیز به صورت روزمره و فرساینده درگیر چانه زنی با نظام بیمه تمام دولتی بر سر دریافت معوقات و کاهش کسورات است و عملا رمقی برای جنگ در جبهه ای جدید و گسترده از کسورات و شکایات ناشی از تشویق پزشکان به آشکارسازی خطا و فرهنگ سازی عمومی را ندارد. درحالی که تجربیات مشترک ثابت کرده اند شفافیت در یک نظام از طرفی، احتمال تکرار خطاهای یکسان را کاهش می دهد و از طرف دیگر، موجب ارتقای اعتماد عمومی به آن نظام می شود.
گسست در ارتباط جامعه با نظام سلامت چگونه اتفاق افتاده است؟
هرچند تاکید این مقاله بر جنبه های اجتماعی خطای پزشکی است، اما گسست در ارتباط جامعه با نظام سلامت به دلایلی فراتر از خطای پزشکی صرف مربوط است. می توان موارد گوناگونی را برای این موضوع برشمرد. از منظر اجتماعی، در سال های اخیر نوعی تصادم بین اقشار مختلف جامعه شاهد هستیم که با پیش فرض دوگانه فقیر-غنی یا ما-آنها به رصد و قضاوت اخلاقی می پردازد. بر اساس این پیش فرض، هدف غایی طبابت چیزی جز کسب درآمد نیست؛ کسب درآمدی که گاه با رفتارهای غیرحرفه ای و سودجویانه همراه است. در نتیجه، پزشک حق ندارد در راه کسب درآمد خود مرتکب اشتباه شود. نبود آمار دقیق، پرداخت های غیرواقعی با ضریب های دستوری و فرارهای مالیاتی و تفاوت پایه حقوقی پزشکان و سایر کادر درمانی باعث شده است جامعه با باوری ناصحیح، قضاوتی نامنصفانه از میزان درآمد پزشکان و تناسب آن با مشقت حرفه ای آنان داشته باشد و در موارد خطا، به آنها به عنوان تنها هدفی آسان، مطلوب و قربانی ای از پیش انتخاب شده که مجازاتش با رضایت همگان همراه است، بنگرد. از طرفی، سپردن جان و جسم به دست کسی از سر اجبار یا اختیار، به معنی اعتماد حداکثری به توانایی ها، تجربه و ذخایر علمی یک پزشک است. جامعه در روزگار حرفه ای سازی همه مشاغل، دنبال حکیم و طبیبی مسیحانفس و عالم به تمام نادانسته هاست که با حس نبض، پی به تمام امراض ببرد و نسخه ای به دست بیمار بدهد که شفای تمام امراض جسمانی و روحانی اش باشد. این دیدگاه ها بستری فرهنگی را فراهم می کند تا جامعه خطای پزشکی را گناهی نابخشودنی تلقی کند؛ در حالی که برای جامعه پزشکی با رویکردی واقع گرایانه، خطا مقوله ای اجتناب ناپذیر است که به نسبت در هر عمل بالینی ممکن است اتفاق بیفتد. این گسست در رویکرد، به شکافی اجتماعی بدل شده که موجبات بی اعتمادی به نظام سلامت را فراهم کرده است. از طرفی، تفاوت بین عوارض درمان و خطای پزشکی برای جامعه ملموس نیست. بخشی از مواردی که جامعه به عنوان خطای پزشکی پیگیری می کند، عوارض درمانی است که بر اساس اصول کسب رضایت آگاهانه، باید پیش از اعمال جراحی یا تجویز دارو برای بیمار شرح داده شود. وجود گسل در ارتباط پزشک و بیمار و رعایت نکردن موازین کسب رضایت آگاهانه از طریق گفت وگوی مستقیم، باعث شده است این عوارض به عنوان خطای پزشکی شناخته شوند. از منظری دیگر، قضاوت اجتماعی جزئی جدایی ناپذیر از عرصه عمومی است. سیر ارتکاب جرم عمد منجر به آسیب جسمی-روانی و خطای پزشکی متفاوت است، ولی هر دو به فاجعه ای یکسان می انجامند؛ نقص عضو، گرفتن جان آدمی یا آسیب روانی پایدار. از آنجا که «نتیجه» و صرفا «نتیجه»، ملاک قضاوت عمومی است، جامعه به دیگر جنبه های خطای پزشکی برای صدور حکم خود نیازی نمی بیند. در حالی که برای دستگاه دادرسی، انگیزه، برنامه ریزی برای جرم، نقش هر دو سوی دعوی، نحوه اجرا و هدف نیز در کنار عواقب جرم اهمیت دارد و صرفا نتایج یکسان به مجازات های یکسان ختم نمی شود؛ هرچند ممکن است برای جامعه قانع کننده نباشد و خطای پزشکی و جرم عامدانه را از یک سنخ بپندارد.
همچنین در سال های متمادی، نظام سلامت و ازجمله پزشکان، خود را مکلف به توضیح، آشکارسازی و تنویر ذهن مراجعه کنندگان برای پرسش های ایجادشده ندیده اند. هنوز در اذهان پزشکان و برخی بیماران، رابطه پدرسالارانه پزشک با بیمار، دلیلی بر کفایت بالینی و دانش پزشک است؛ با اینکه افکار عمومی هوشیارتر و باسوادتر از گذشته به رصد مسائل می پردازند.
انباشت شبهات بی پاسخ و باخبرشدن از تجربیات دیگر افراد جامعه، باعث شده است بی اعتمادی به نظام سلامت به عنوان یک پیش فرض مشترک در ضمیر مراجعه کنندگان ثبت شده باشد.
تمام این مسائل در کنار اتفاقاتی ناگوار و همه گیر مانند مرگ مرحوم کیارستمی یا سایر چهره های سرشناس، سبب شده است حساسیت اجتماعی به این قشر افزایش یافته و نتیجه پرونده ها زیر ذره بین افکار عمومی قرار گیرد و مجازات هایی مثل توبیخ کتبی، حتی اگر بر اساس قانون باشد، روح جمعی را تسکین ندهد. به طور قطع می توان اذعان کرد گام های برداشته شده برای مدیریت صحیح خطای پزشکی در ایران، کمتر از حد انتظار بوده است. شاید در کنار مشکلات بنیادینی که گریبانگیر این نظام است، مدیران برنامه ریز چنان وامانده در تامین بدیهیات هستند که به خطای پزشکی به دیده اغماض می نگرند، اما باید در نظر داشت که اعتماد عمومی مانند روح در کالبد نظام سلامت است و خدشه دارشدن آن می تواند (اگر تا به حال نتوانسته باشد) تمام برنامه ریزی ها و زحمات کادر درمان را زیر سوال ببرد و هزینه هنگفتی به بار بیاورد؛ هزینه ای که بزرگ ترین قربانی آن سلامت عمومی است.
                