یک‌شنبه ۶ خرداد ۱۳۹۷
-----------------------------------------
type_unknown
-----------------------------------------
مردی که در انتظار خودش بود
-----------------------------------------

                    مردی که جانانه انتظار خودش را کشید، اما نیامد. خودش نیامد؟ تمام شهر گفتند چرا نیامدی؟ گفت من را در چاهی انداختند تاریک؛ ماندم تا روز شود، روزها آمدند و رفتند و یاری از من نشد. مرد در انتظار خودش ماند تا...ناصر ملک مطیعی مرد فیلم ها بود. آرام و صبور و چه تا نیمه شب ها با خودش خلوت داشت؛ هیچ کسی نفهمید مردی که 40 سال در انتظار خودش درد می کشید، شب ها در آن خلوت پاکش از چه می گفت. کسی جواب این سوال را نداد که این انتظارات در کلاف «عمر» می گذرد. این انتظارات استخوان هنرمند را می شکند، حتی انتظار معشوق نیست، انتظار صاحب عشق است. کسی هست که سر بر درون هنرمند ازیادرفته کند؟کسی هست غیبت عشق را هجا کند؟ناصر ملک مطیعی هم در انتظار خودش آرام شد. دردش را با خودش برد. دیگر دردش را که درد هنرمند خاموش شده است، برای هیچ کس نخواهد گفت.ما به صف هستیم.... نیمه شب پنج خرداد، بسیاری از مخاطبان فضای مجازی دوست داشتند خبری که دست به دست می شود مثل همیشه شایعه باشد؛ خبری که در تمام این سال ها جوانمرد سینمای ایران را مکدر کرده بود و همیشه گله می کرد از اینکه چرا وقتی میان مردمش زندگی می کند، از نبودنش حرفف می زنند و راضی به مرگش هستند!؟ به سختی می شد خبر فوت ناصر ملک مطیعی را باور کرد، نه اینکه بیماری سالیان و ناتوان شدن جسم و روحش از کسی پوشیده باشد، مرگ اسطوره جوانمردی سینمای ایران برای بسیاری قابل باور نیست. ناصر ملک مطیعی از زمانی که باخبر شد دیگر با تصویرش نمی تواند با مردم حرف بزند، خانه نشینی را انتخاب کرد. در کشورش و با مردمش زندگی کرد، اما حواسش به سینما بود. گله ای هم اگر داشت از بی مهری و خانه نشینی و بی محبتی، با مهربانی ذاتی و همیشگی اش از آن می گذشت و باز به روزگار لبخند می زد. در سال های اخیر به ندرت می توان از روزهای خوشحالی او حرف زد، اما قطعا می توان به روزهایی رجوع کرد که بعد از سال ها امیدوار به سینما برگشت و برای حضور در نقش کوتاهی «نقش نگار» را پذیرفت. برای بسیاری قدرت حضورش بعد از سال ها در سینما حیرت انگیز بود. با چنان قدرت و انگیزه ای نقش را تحلیل و بازی می کرد که باورکردنی نبود، شاید همان روزها هم زمان اندک حضور در سینما را قدر می دانست و دلش می خواست مردم ناصرخان را با همان صلابت همیشگی به خاطر بیاورند که قطعا به خواسته اش رسید، اما بی تردید تلاش برای دوباره دیده شدن با سنگ اندازی برای اکران این فیلم به بهانه های مختلف و نمایش کم رمق آن تمامی انگیزه های مرد دوست داشتنی سینما را کم رنگ تر و او را بیش از گذشته خسته کرد. هنوز هم تصویرش در نخستین مواجهه با تصویر سال خوردگی اش در پرده سینما عجیب است، وقتی تمام مدت برای تمامی سال ها نبودنش در سینما و فرصت حضور کوتاهش اشک می ریخت. خیلی دور نیست زمانی که با خبر حضور در تلویزیون جانی دوباره گرفت و خوشحال بود که بعد از چندین سال با مردم از این دریچه حرف می زند. هم زمان به دو برنامه دعوت شد؛ برنامه هایی که تولیدی بودن شرط پخش آنها بود. مردم برای دیدن او ثانیه شماری می کردند. این دو برنامه با وجود تمام وعده ها هیچ وقت پخش نشدند و بار دیگر امیدش ناامید شد. شاید همین ناامیدی های گاه وبیگاه روحش را خسته تر از قبل می کرد. همیشه در صحبت هایش از لطف و مهربانی مردمان این دیار حرف می زد، حتی وقتی از دو برنامه تلویزیونی پخش نشده اش حرف می زد، با بغض از لحظاتی می گفت که مردم به احترام او ساعت ها دست زدند و او ایستاده تنها گریست و لطف مردم را ستایش کرد و دلگرم شد که همین مردم او را نگه داشته اند. می گفت در کشورش پایش روی زمین است و اینکه بسیاری به بهانه های مختلفی از ایران رفته اند و قطعا کمتر کسی با رضایت خودش کشورش را ترک کرده است. می گفت: «کجا باید می رفتم. پایم روی خاک سرزمینم و جایم قرص است. از طرفی این همه احترام و محبت را کجای دنیا می توانستم از مردم بگیرم؟ اینها چیزهایی نیست که بتوانم نادیده بگیرم. گهگاه از ایران می روم که رفقایم را ببینم، اما جای من اینجاست».حضورش در چندین مراسم سینمایی و شعف سینماگران و مردم برای بودنش در مجامع سینمایی بیش از هر چیز دلگرم کننده بود. تا جایی که شرایط جسمانی اش اجازه می داد، دعوت همکارانش را اجابت می کرد. از ناصر ملک مطیعی هنوز هم به عنوان بازیگری یاد می شود که سال ها با ممنوع التصویری کنار آمد و به گفته خودش فکر می کرده که بعد از انقلاب نمی تواند احترام گذشته را میان هم وطنانش داشته باشد، اما این طور نبود و محبوبیت او روزبه روز بیشتر شد. شاید آرزویی که هیچ گاه برایش محقق نشد، پذیرفته شدن رسمی در مجامع سینمایی بود؛ اینکه از او هنوز هم به احترام و رسما به عنوان یکی از ارکان بازیگری سینمای ایران یاد شود. زمان برای ناصر ملک مطیعی به سرعت گذشت؛ سال هایی که می توانست از هنرش استفاده کند و همچنان بدرخشد. ناصر ملک مطیعی بعد از تحمل چند سال بیماری در 88 سالگی از دنیا رفت و بار دیگر بسیاری را به خاطرات سال های دور و تصویر خاطره انگیزش در قاب سینما پیوند زد. روز گذشته برای نخستین بار نام ناصر ملک مطیعی از تلویزیون رسمی ایران رسانه ای شد؛ خبر فوت او.... ملک مطیعی بخشی از تاریخ سینماستحسن فتحی: به هر حال ناصر ملک مطیعی بخشی از تاریخ سینمای ایران است و به هیچ وجه هیچ گروه و دسته ای هم نمی تواند خاطره حضور ملک مطیعی را از تاریخ سینمای ما پاک کند. من بسیار متاسفم که در این 30، 40 سال اخیر امکانی فراهم نشد که بتوانیم از توانایی های این هنرمند و بازیگر فرهیخته سینمای ایران در آثار زیادی استفاده کنیم و متحیرم از اینکه چرا و به چه دلیل باید چهره های شاخصی مانند ملک مطیعی این طور مورد بی مهری عده ای قرار بگیرند.اگر ملاک ما دینی و اسلامی هم باشد، باید راجع به این ماجراها قضاوت کنیم که حضرت رسول، پیامبر ختمی مرتبت (ص) در مواجهه با این موارد چگونه عمل کرده است. در این مورد می توان برخورد پیامبر با حسان بن ثابت، شاعر نامدار کفار را نام برد که در زمان جنگ های اسلام با کفار در تهییج سپاه مخالف پیامبر شعرهای بسیار گفته بود و وقتی پیامبر مکه را فتح کرد و او نزد پیامبر آمد و گفت که دیگر شعری نخواهد گفت پیامبر فرمود که این استعداد و هنر توست و بعد از این در وصف عظمت اسلام و خدای احد و یگانه شعر بگو. این برخورد با حسان بن ثابت، بلندنظری پیامبر را می رساند و این گونه می توان در برخورد با مخالفان بلندنظری کرد و چندان هم نیاز به برخورد سفت وسختی نیست.هنرمندان پیش از انقلاب نیز بنابر خواست های اجتماعی و دستگاه های فرهنگی آن زمان فیلم هایی را بازی کرده اند و اینها پس از انقلاب عنادی با اسلام و جمهوری اسلامی نداشته و به دنبال دعوایی هم نبوده اند و فقط دلشان می خواسته بنابر همان استعداد و هنرشان کار و این گونه امرار معاش کنند. ناصر ملک مطیعی، بهمن مفید، محمدعلی فردین و سعید کنگرانی در ایران ماندند که همچنان کار کنند. برخی از اینها به سختی می توانستند در این سال ها امرار معاش کنند، چنانچه امروز سعید کنگرانی در گوشه ای از بندر انزلی به سختی دارد روزگارش را می گذراند.ما اگر می خواهیم برخوردی داشته باشیم حتما باید ملاکمان کتاب خدا و سنت رسول الله باشد و همان برخورد بلندنظرانه با حسان بن ثابت بر ما معلوم می کند که اینها می توانستند بعد از انقلاب به کار گرفته شوند. بهمن مفید، محمدعلی فردین، مرتضی عقیلی و سعید کنگرانی و ده ها نفر دیگر که الان در خاطرم نیست، اینها اصلا مخالفتی با دین نداشتند و هیچ گونه موضع گیری سیاسی ای هم نداشتند و آدم های محجوبی بوده اند که در مملکت زندگی می کردند و می خواستند در چارچوب استعداد و هنرشان امرار معاش کنند.این مصیبت را به دنیای سینما، هنرمندان و طرفداران سینما تسلیت می گویم. من برای بازی سعید کنگرانی تلاش کردم و بعد از «ازدواج به سبک ایرانی» پیشنهادهای زیادی به او شد، ولی متاسفانه دیگر مجوزی برای بازی اش ندادند و نتیجه این شد که زندگی خانوادگی اش از هم پاشیده شد و او برای درست شدن زندگی اش قرض و قوله هایی از دیگران کرده بود که بعد از درست شدن بازی اش بتواند اینها را برگرداند، اما هیچ چشم اندازی نبود و او سرآخر از تهران به بندر انزلی رفت تا در یک آموزشگاه زبان تدریس و در طبقه دوم آنجا زندگی کند. اینها نماد خاطره های یک نسل از فرهنگ و سینمای ما هستند.حتی باخبر بودم که در این سال ها ملک مطیعی هم برای امرار معاش مشکلاتی داشت و وضع اقتصاد خوبی نداشت. اینها آدم های با آبرویی هستند که صورتشان را با سیلی سرخ می کنند که دیگران نفهمند.من اتفاقا بسیار متاسف و شرمنده ام که هیچ برش و نفوذ و قدرتی نداشته ام که بتوانم این دوستان را به کارشان برگردانم و امیدوارم برای آنهایی که هنوز در قید حیات هستند، بشود کاری کرد، چون اینها هم وطنان ما و سرمایه های فرهنگی این مملکت هستند و در این اوضاع که بیشتر از هر زمان دیگری نیازمند همبستگی ملی هستیم، باید بتوانیم این گونه بین ملت همبستگی ایجاد کنیم و ما در این دوره نیازمند رفاقت و دوستی و همبستگی هستیم و باید مراقب همدیگر باشیم، چون از بیرون نیرنگ ها و دسیسه ها و توطئه ها و فشارهای چنین وچنان بسیار می شود تا ما تحت فشار باشیم و این همبستگی ملی از بین برود. درحال حاضر مردم باید مراقب جامعه و به فکر هم باشند و جامعه نیز باید برای این همبستگی برنامه داشته باشد، چون می دانیم بسیار خطرناک است اگر چنین چیزی از بین برود. من با همه مردمی که با ملک مطیعی آشنا هستند احساس همدردی می کنم و به آنها این مصیبت را تسلیت می گویم. این اتفاق بسیار غم انگیزی است.
                