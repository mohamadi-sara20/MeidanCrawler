چهار‌شنبه ۱۷ بهمن ۱۳۹۷
-----------------------------------------
سرمقاله
-----------------------------------------
اینستکس ترک در دیوار تحریم ترامپ؟!
-----------------------------------------

                    اگرچه تحلیلگران داخلی و خارجی سازوکار کانال مالی پشتیبان تعاملات تجاری ایران و اروپا (INSTEX) را به شکل های متفاوتی تحلیل کردند اما در ابتدا باید دید با چه رویکردی می توانیم به اینستکس نگاه کنیم؟ اگر رویکرد این بوده باشد که کانال مالی پشتیبان تجاری وسیله ای برای رویارویی با آمریکا یا دورزدن تحریم ها از سوی اروپا باشد، باید گفت قطعا از ابتدا هم این طور نبوده است و اصلا گره زدن اوضاع اقتصادی کشور به درگیری های اروپا و ترامپ از سویی و ایران و ترامپ از سوی دیگر خسارت دو طرفه است! بنابراین از این دریچه به این سازوکار نظرکردن ممکن است پیروزی تلقی نشود؛ اما ازاین جهت می تواند پیروزی باشد که اولا اینستکس شکستی در دیوار تحریم ها ایجاد کرده، دوم اینکه حداقلی از بستر روان سازی تجاری ایران و شرکای خارجی را فراهم کرده است؛ اگرچه این سازوکار فعلا فقط مختص سه کشور اروپایی و نه همه کشورهای عضو اتحادیه اروپا است ولی همین قدم خوبی در مقابل عامل روانی یعنی شکست دیوار تحریم های ترامپ است. بنابراین این سازوکار می تواند کمکی ابتدایی باشد تا ما از آن برای تنظیم مراودات مالی و تجاری با دنیا استفاده کنیم. به هر صورت درحال حاضر ما انتخاب های زیادی نداریم؛ از منظر اینکه اقتصاد نفتی را به گونه ای پیش برده ایم که عواید حاصل از فروش نفت ارتباطی مستقیم با سفره مردم دارد و اگر نتوانیم عواید حاصل از فروش را به نحو مطلوبی به داخل مملکت بازگردانیم، ممکن است در سال های آینده که ذخیره ارزی ما رو به اتمام می رود، دچار مشکلاتی بشویم. بنابراین این اقدام اولیه خوبی است و ما باید با یک رویکرد مثبت با آن برخورد کنیم. به هر صورت این یک پیروزی به نفع ایران و علیه ترامپ تلقی می شود. حساسیت هایی که مقامات مختلف آمریکایی به اینستکس نشان دادند، بیانگر صحت این ادعا است؛ یعنی اگر بعد از این واقعه رسانه ها را رصد کنیم، شاهد حساسیت و عکس العمل بسیار زیاد از سوی نمایندگان آمریکا، سفرای مختلف این کشور در کشورهای گوناگون و افراد دیگر هستیم. بنابراین به عقیده من این سازوکار پایلوت و پایگاه اولیه خوبی است و می توانیم هنرمندانه و با صبوری از آن بهره برده و تا حدودی مراودات تجاری خود را با اروپایی ها و سپس سایرین نظم دهیم. اگرچه سازه اینستکس یا کانال حمایت مالی و تجاری به نوعی ژله ای است؛ یعنی آن ساختار منسجمی را که باید بدانیم چه کار مشخصی را انجام دهد، ندارد اما یک توپولوژی و طرح کلی از آن تهیه شده است. در تجارت دنیا چیزی به نام اتاق تهاتر یا اتاق پایاپای یا اتاق تسویه مالی وجود دارد. در این سازوکار دو اتاق پایاپا به صورت نمونه ای که در غرب هم مرسوم است، به هم مربوط هستند؛ یعنی یک اتاق تسویه مالی دوجانبه و دوگانه است که یک اتاق در ایران و اتاق دیگر در اروپاست. البته فردی هم که در راس این سازوکار قرار گرفته است، چون یک شخصیت بانکی و تجاری آلمانی و رئیس بانک تجارت آلمان بوده و با نیازهای تجاری شرکت ها و افراد آشناست، یک عامل کمک کننده است. امیدوارم با رویکرد مثبتی که عموما آلمان ها در این دور نسبت به مسائل برجام و امور تجاری ایران داشته اند، این گام اولیه بتواند جهت سروسامان بخشیدن به رابطه تجاری ایران با اروپا موثر باشد؛ آن طور که تعریف شده است و گام بعدی نیز به سایر تجار از جمله آسیایی ها و کشورهایی که طرف تجاری ایران هستند، تعمیم داده می شود.
اما درباره اروپا کلا باید ایران یک سناریوی موازی را با اروپا آغاز کند. روابط دوجانبه و نقطه نظراتی که اروپایی ها درباره مسائل موشکی و حقوق بشر و سایر موارد ممکن است داشته باشد یا نقطه نظراتی که ما با اروپا داریم یک بحث است اما بحث برجام و برپا نگه داشتن سازه برجام بحث دیگری است. به عقیده من این سازوکار اگرچه با تاخیر اعلام شده اما اگر با رویکرد مثبت به آن نگاه کنیم، می تواند به نوعی از تنش های ایجاد شده میان ایران و اروپا نیز بکاهد. بستگی به این دارد که ما بدانیم با چه رویکرد و انتظاری به این اقدام اروپا و اینستکس نگاه کنیم. اگر انتظارات ما انتظارات حداکثری است یا حتی انتظاراتی است که اصلا قرار نبوده از ابتدا این گونه باشد و ذهنیت طرف ایرانی با هر طرف دیگری و با هر مقصودی این را مطرح کرده باشند، طبیعی است که نه ما به سرانجام می رسیم و نه آن تنش ها مرتفع می شود. ولی اگر انتظارات معقول و حداقلی و در جهت برپا نگه داشتن سازه برجام و سروسامان دادن به مسائل تجاری با اروپا و جهان باشد، می تواند تاثیر مثبت داشته باشد؛ چراکه ما گفتمان جدیدی را با اروپایی ها آغاز می کنیم. اروپا حلقه نخست تمدنی ما و حلقه اول مسائل سیاسی امنیتی و اجتماعی خاورمیانه است و این ایجاب می کند که ایران علاوه بر مسائل روزمره و تنش های جاری تا حدودی با اروپایی ها گفتمان تازه و سازنده ای داشته باشد. در عین حال با شرایطی که ایران دارد و با این میزان فروش نفت و فشارهایی که روی ایران حاکم است. هر ترکی در سازه تحریم ترامپ و به نفع ایران به وجود آید، برای ما جای خوشحالی دارد. من نمی توانم برآورد کنم که اینستکس چه میزان تحریم ها را از بین خواهد برد اما قطعا آن چیزی که قبلا گفته می شد، حتی اروپایی ها هم اعتقاد نداشتند که این سازوکار تحریم های ترامپ را دور بزند ولی می تواند اثرات منفی این تحریم ها را بر زندگی مردم کاهش دهد. با این همه آن طورکه آمریکایی ها اعلام کرده اند، درصدد برخورد و رویارویی با شرکت هایی که وارد معامله با ایران می شود، هستند و حتی با صراحت اعلام کردند از نزدیک مطالب را دنبال می کنند و با هر شرکتی که در چارچوب تحریم ها بخواهد با ایران کار کند، برخورد خواهند کرد…
…بنابراین آمریکایی ها در تلاش هستند که به نوعی تاثیر تحریم ها بر اقتصاد و حتی مسائل سیاسی- اجتماعی کشور را تشدید کنند.  ولی ما باید واقع بین بوده و از طرفی تصویر درستی از شرایطی که برای ما به وجود آمده است، داشته باشیم و آسیب پذیری هایمان را درست و موشکافانه بدانیم و از تلاش هایی که می تواند این تاثیرات را کاهش دهد فروگذار نکنیم. متاسفانه در این دوقطبی سازی جامعه کار سیاست مداران و مدیران کشور بسیار مشکل می شود و کمتر به منافع ملی و مصالح کشور دقت می شود. آلوده کردن مسائل سیاست خارجی به ویژه در شرایط رویارویی ترامپ با ایران که به دنبال نه تنها تغییر رژیم بلکه به عقیده من فروپاشی کشور است، عقلایی نیست. زیرا اقدامات ترامپ در جهت تجزیه ایران دنبال می شود؛ بنابراین در این شرایط آلوده کردن سیاست خارجی ایران به مسائل داخلی و جناحی سم مهلکی است. به هرحال متاسفانه دستگاه سیاست خارجی چه موفق شود چه نشود، جناح های داخلی مخالف دولت از منظری درصدد برخورد با مجموعه سیاست خارجی هستند؛ این فقط هدف وزیر خارجه نیست. البته نقد و بررسی و انتقاد منصفانه و واقعی از منظر کارشناسی لازم است اما مخالفان نباید به سمتی حرکت کنند که نه تنها خودزنی که کشورزنی تلقی شود، آن گونه که بر شاخه بنشینند و از بن ببرند! در چنین وضعیتی اگر سیاست خارجی پیروز شود و در حقیقت این پیروزی بتواند مفری برای اقتصاد ایران باشد، چون افراد با تابلوی حزب مخالفت نمی کنند، رقبای دولت به نوعی سناریوهای دیگری را طراحی می کنند و اگر هم به شکست بینجامد عید آنهاست! بنابراین تا جایی که می شود باید دعواهای جناحی را از سیاست خارجی جدا و دور کنیم.
                