سه‌شنبه ۱۳ آذر ۱۳۹۷
-----------------------------------------
یادداشت
-----------------------------------------
امنیت قضائی در پرتو تدوین و تنقیح قوانین
-----------------------------------------

                    در ابتدا باید گفت کارویژه ابتدایی هر حکومتی، خلاصه در ایجاد نظم و امنیت و عدالت است. به عبارت دیگر هر دولتی بعد از تشکیل، در پی به کارگیری مکانیسم هایی است که با توسل به آنها بتواند نظم و امنیت و عدالت را ایجاد کند که با استقرار سیستم تفکیک قوا، این وظایف را از طریق قوای سه گانه خود به انجام می رساند. اینکه عدالت در جامعه، مرهون کدام پارامترها و مکانیسم هاست، مسئله ای است که سال ها ذهن اندیشمندان را به خود مشغول کرده است؛ همان گونه که در مفهوم عدالت نظر واحدی وجود ندارد، در مکانیسم های ایجاد عدالت نیز به همین ترتیب وحدت ملاکی یافت نمی شود. قدر مسلم آنکه هدف از ایجاد عدالت، برقراری توازن و تعادل است و اولا این وظیفه قانون گذار است که از طریق وضع و تنقیح قوانین سعی در ایجاد عدالت در جامعه و تحقق عدالت پیشین داشته و همچنین مکانیسم هایی را پیش بینی کرده است تا در صورت تحقق نیافتن این گونه از عدالت و برهم خوردن نقطه تعادل، توازن را به حالت اولیه خود برگرداند و عدالت پسینی را از راه تحقق یک دادرسی عادلانه فراهم آورد. تدوین قانون در مفهوم عام به معنای ابداع و ایجاد و تالیف است و تنقیح به معنای رفع ابهام، درحالی که از نظر تخصصی تدوین و تنقیح عبارت است از مجموعه عملیاتی که پس از ایجاد وضع قانون، با هدف گردآوری قوانین و مقررات مشترک، در مجموعه ای منظم و سازماندهی شده از حیث موضوع و تاریخ صورت پذیرد؛ در واقع وظیفه تنقیح، زدودن ابهام از قانون است که این امر در کشورهای مختلف برعهده کمیسیون های خاص یا نهادهای ویژه است. در ایران نیز در سال 1350 سازمان تدوین و تنقیح زیر نظر نخست وزیر ایجاد و بعد از انقلاب در سال 1358 منحل شد. در سال 1389 امر تدوین و تنقیح بر عهده معاونت قوانین مجلس قرار گرفت و همه نهادهای قانون گذاری موظف به ارسال قوانین وضع شده خود به این معاونت شدند.درواقع اهداف تدوین و تنقیح را می توان شامل یافتن منظور و مقصود واقعی مقنن، جلوگیری از تنزل کیفی قوانین، داشتن ویژگی های قانون و حکمرانی خوب، برجسته کردن حاکمیت قانون، درک بهتر قوانین، اجرای صحیح قوانین، شفاف سازی و مهار صلاحیت های اختیاری مجریان قانون در مقام تشخیص قانون دانست.یکی از معضلات جامعه امروزی ما تورم قوانین است. امروزه قانون گذاری به یک علم تبدیل شده است که در نظام های دموکراتیک با ابهام از نظریه های حقوقی و اصول مندرج در قوانین اساسی و رویه قضائی، دادگاه های قانون اساسی موجبات ارتقای کیفی محتوای قانون را فراهم می کند.
هرچند نقش اصلی در ایجاد عدالت در جامعه برعهده قاضی است، اما اصولا این واضعان و نهادهای تنقیحی هستند که با تدوین و ابهام زدایی و بیان معنی صحیح و اصلی از میان قوانین موجود، در سایه علم قانون گذاری، قانون حاکم را به روشنی در قالب نرم ها و معیارهای معتبر و قابل اجرا و اصول دادرسی بیان می کنند تا هم قانون شفاف بوده و به واسطه آن حقوق شهروندی لحاظ شود و هم مقام هایی مانند قضات نتوانند از آن سوءاستفاده کنند.
درواقع جایگاه تدوین و تنقیح، مشخص کردن مرزهای واضحی است برای شهروندان تا موجبات امنیت و گسترش روابط حقوقی در جامعه فراهم آید و قضات با توسل و بهره گیری از مجموعه ای هدفمند و منظم بتوانند عدالت پسینی را در جامعه فراهم کنند.
تنقیح قوانین از یک سو موجب جلوگیری از سوءاستفاده قضات از تعارضات موجود در قوانین و جلوگیری از بی عدالتی به دلیل تفاوت نظرات و آرا مستند به قوانین متعدد شده و از سوی دیگر موجب محدودشدن صلاحیت های اختیاری قضات می شود تا جای تفسیر شخصی نداشته باشند.
نقش قاضی در واقع به مهندسی اجرای قانون محدود است، درحالی که نقش تدوین و تنقیح جلوگیری از تمسک به قواعد شناور و کلی است که ماهیت را در قالب قواعد حاکم بر دادرسی منصفانه بیان کرده و اصول را در قالب آیین ها منتشر کند و با ایجاد کدهای قانون گذاری و بهره گیری از مطالعات تطبیقی و تجربیات سایر کشورها شفاف سازی کرده، نرم ها و ارزش های را مشخص و تعارضات موجود در قوانین منسوخ و متعارض و ناسخ را معرفی کند تا از طریق این مهم، امنیت قضائی شهروندان تضمین شود.
مسئله حائز اهمیت دیگر آنکه در مبحث دادرسی منصفانه باید قائل به تفکیک شد؛ از یک سو قوانین ناظر بر دادرسی منصفانه باید حاوی استاندارهای رفتاری قضاوت در هنگام رسیدگی باشند که قاضی باید در حین انجام وظیفه خود این استانداردها را رعایت کند؛ مانند «استقلال» بی طرفی و رفتار شایسته با اصحاب دعوا تا از اعمال سلیقه قاضی جلوگیری شود، به علاوه آنکه قوانین با شفافیت حد و مرزها را معلوم کرده و به دست قاضی نسپارند؛ مثل تشخیص غیرعلنی بودن یک دادرسی و در مرحله آخر بیان استانداردهای ناظر بر حقوق صرف شهروندی در ایجاد و برگزاری دادرسی منصفانه است مانند حق برداشتن وکیل، حق بر دفاع، رعایت حقوق و آزادی های شخصی، امکان دسترسی به اطلاعات، حق تجدیدنظر و… تا تضمینی برای تصمیم گیری صحیح و منصفانه فراهم شود.
نبودن کدهای قانون گذاری، تورم قوانین، تعارض قوانین، شناور و نامشخص بودن محدوده تصمیم گیری قضات، به کارنگرفتن اصول دادرسی منصفانه در قوانین، آشنایی نداشتن با اصول دادرسی منصفانه ویژه در مراجع اداری و شبه قضائی از معضلاتی هستند که با رفع آن می توان به برقراری امنیت قضائی و تحقق دادرسی منصفانه امیدوار بود.
                