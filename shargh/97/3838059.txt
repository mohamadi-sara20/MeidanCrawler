پنج‌شنبه ۸ آذر ۱۳۹۷
-----------------------------------------
یادداشت
-----------------------------------------
چالش قیمت نفت در بودجه 98
-----------------------------------------

                    با نزدیک شدن به زمان ارائه لایحه بودجه سال 98 به مجلس، گمانه زنی ها درباره ارقام محاسباتی دخل و خرج دولت به ویژه قیمت نفت بالا گرفته است. شاید در نخستین گام اظهارات رئیس سازمان برنامه و بودجه در هفته گذشته، چراغ این گمانه زنی ها را روشن کرد. اظهاراتی که به سرعت بازتاب یافت و نشان از آن داشت که دولت و مجموعه تصمیم گیران اقتصادی، نگاهی حداقل خوش بینانه به شرایط اقتصادی سال آینده دارند. این نگاه خوش بینانه البته باید در چارچوب شرایط کنونی یعنی شرایط تحریمی در نظر گرفته شود. به طور طبیعی از زمان خروج آمریکا از برجام و آغاز مجدد تحریم های اقتصادی (هفت ماه پیش)، تحرک و پویایی اقتصادی دچار کندی و توقف شده است. بسیاری از طرح های توسعه ای و کسب وکارها که موجبات رشد اقتصادی را فراهم می کنند، متوقف شده اند یا با سرعت پایینی در حال اجرا هستند. در این شرایط، صاحبان و فعالان بازار کسب وکار برای خروج از بن بست و رکود و ادامه فعالیت به دنبال نقشه راه مشخصی می گردند. دولت به عنوان طراح، راهنما و سیاست گذار تاکنون از ارائه نقشه راه مشخص و اطمینان بخشی ناتوان بوده است. در این میان لایحه بودجه سال 98 با توجه به بالابودن سطح توان کارشناسی آن نسبت به دیگر سیاست ها و برنامه ها، نقشه راه قابل اطمینانی در فضای عمومی رکود و ابهام است. این الزاما به معنای رونق و اعتماد نیست، بلکه عمدتا به معنای خروج از بلاتکلیفی است، چراکه راه حل اصلی مشکلات کنونی اقتصاد ایران، سیاسی است. در میان شاخص اصلی لایحه بودجه، شاخص قیمت نفت از اهمیت زیادی برخوردار است. این شاخص البته برای دولت بزرگی مانند دولت ایران که برای دخل وخرج خود به درآمدهای نفتی وابسته است، اهمیت بیشتری دارد، اما با توجه به هزینه شدن این درآمدها در بخش های عمرانی و حتی جاری (مانند حقوق کارکنان دولت) که شرکت ها و بنگاه های خصوصی در اجرا و هزینه کرد آنها دخیل هستند، میزان درآمدهای نفتی اهمیت دارد. در شرایط تحریمی کنونی، آنچه برای دولت و تدوین کنندگان بودجه اهمیت دارد، تحقق درآمدهای نفتی سال 98 در سطح درآمدهای سال 97 با هدف حفظ اشتغال و پرداخت هزینه های جاری به ویژه حقوق کارکنان دولت با اندکی افزایش است. تامین منابع طرح های عمرانی به طور طبیعی در اولویت نخواهد بود. براین اساس، دولت ایران در سال آینده برخلاف بسیاری از کشورهای تولیدکننده، دو دغدغه دارد؛ دغدغه اول که با کشورهای دیگر نفتی مشترک است، بالابودن قیمت نفت است اما دغدغه دوم که خاص ایران است، عبور از تحریم ها و فروش نفت است. در این شرایط البته هرچه قیمت بالاتر باشد، می تواند تا حدی کاهش فروش نفت را به لحاظ درآمدی جبران کند. یکی از عوامل موثر بر قیمت نفت در سال آینده علاوه بر متغیرهایی مانند عرضه و تقاضا و درجه رشد اقتصادی کشورهایی مانند چین و هند، تحریم های نفتی ایران است. با درنظرگرفتن این عوامل، قیمت متوسط نفت در سال آینده میلادی، رقمی بین 60 تا 70 دلار را تجربه خواهد کرد. این رقم عمدتا ناشی از توافقی نانوشته میان سه قدرت نفتی یعنی آمریکا، روسیه و عربستان است. روسیه و عربستان به همراه دیگر کشورهای تولیدکننده و حتی ایران (در شرایط غیرتحریمی)، رقم متوسط 60 تا 70 دلار را رقمی مطلوب می دانند که به تثبیت قیمت نفت در بلندمدت و پایداری درآمدهای نفتی آنها کمک می کند. این رقم برای ایران در شرایط تحریم نفتی، البته مطلوب نیست و ایران رقمی بالای 80 دلار را برای اثبات پیامدهای ناشی از کاهش نفت خود دنبال می کند. عربستان سعودی اگرچه در شرایط کنونی با هدف جلب حمایت سیاسی ایالات متحده و همراهی با سیاست اعمال فشار بر ایران، به کاهش قیمت نفت رضایت داده است، اما این رضایت طولانی نخواهد بود و به دنبال تثبیت قیمت نفت در محدوده 60 تا 70 دلار است. سیاست همراهی بلندمدت عربستان با آمریکا، جلوگیری از افزایش قیمت نفت به بالای 70 دلار از طریق افزایش تولید و جبران کاهش صادرات نفت ایران است. روسیه نیز به طور اعلام نشده و البته با اهداف دیگر، این سیاست را دنبال خواهد کرد. با این شرایط قیمت نفت در بودجه سال آینده باید با احتیاط زیاد طراحی شد. این رقم به طور طبیعی در محدوده ای بین 55 تا 60 دلار برای هر بشکه باید در نظر گرفته شود. البته با توجه به افزایش قیمت ارز در ماه های اخیر، دولت می تواند با محاسبه نرخ ارز در سال آینده به میزان نرخ بازار آزاد، تا حد زیادی فاصله درآمدی خود از نفت با بودجه سال 97 را کاهش دهد، اما این مسئله پیامی منفی به بازار برای افزایش شدید نرخ تورم خواهد بود که بعید به نظر می رسد دولت زیر بار آن برود. راهکار دیگر در این میان، کاهش سهم صندوق توسعه ملی از درآمدهای نفتی با هدف افزایش سهم بودجه دولت از درآمدهای نفتی است. 
این سهم در سال جاری 32 درصد بود که به احتمال زیاد و برخلاف روند کنونی و قانون برنامه ششم، کاهش خواهد یافت. این مسئله خود پیام های ضد توسعه ای دارد. به هر حال تدوین لایحه بودجه سال 98 یکی از سخت ترین ها در نوع خود در سال های اخیر با لحاظ قیمت و درآمدهای نفتی به شمار می آید و چه بسا دولت در تدوین این لایحه ناچار به طراحی دو یا چند سناریو برای دخل وخرج خود در سال آینده که آثار عملی تحریم ها در فضای اقتصادی کشور هویدا خواهد شد، بپردازد.
                