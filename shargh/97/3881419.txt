دو‌شنبه ۲۷ اسفند ۱۳۹۷
-----------------------------------------
یادداشت
-----------------------------------------
به پیشباز نوروز
-----------------------------------------

                    زمستان با همه سردی و سرمای خود آبستن بهار است. با طلیعه نوروز زمستان را پشت سر می گذاریم. سالی که بر ملت ایران گذشت، سالی سخت و پرفرازونشیب بود. با این همه زندگی جاری و امید باقی است. در این سال ها و در این سال، دونالد ترامپ رئیس جمهور آمریکا به عنوان نماینده سرمایه داری لجام گسیخته آمریکا برای اثبات سلطه و قدرت نمایی خود تحریم های ناروا علیه دولت و ملت ایران روا داشته و قراردادی را با اعتبار جهانی و امضای رهبران قانونی آمریکا «برجام» زیر پا گذاشته و برای ضربه زدن به اقتصاد ایران و اعمال فشارهای گوناگون بر مردم ما از هیچ اقدامی فروگذار نکرده است.از سوی دیگر شاهزاده های سعودی در توافق با شیخ نشین های خلیج فارس که زندگی اقتصادی آنها در دهه های اخیر با سوءاستفاده از شرایط پیش آمده از توانایی های اقتصاد ایران تغذیه کرده و امروزه به جایی رسیده اند که با تکیه بر وعده های دونالد ترامپ پایگاه های نظامی خود را در خلیج فارس به رخ می کشند...! و در پیچیده ترین مسائل منطقه بی آنکه منشا اثر باشند مداخله فرصت طلبانه و خودنمایی می کنند و در میان این همه هیاهو بنیامین نتانیاهو نخست وزیر اسرائیل که آشکارا دچار خودبزرگ بینی شده و با تهدید علنی در به آتش کشیدن کشتی های نفت کش ایران در آب های بین المللی لاف در تنهایی خود می زند...! و از موضعی نژادپرستانه و خلاف تمام اصول اعتقادی دین یهود و مصوبات سازمان های جهانی و با استمرار اشغالگری در سرزمین های مردم فلسطین، برخوردار از حمایت آمریکا و دست نشانده های «ایپک» و ارتجاعی ترین حکومت های عربی و سکوت بعضی کشورهای اروپایی، بی رحمانه مردم فلسطین و غزه را بمباران می کند و خود را جوابگوی هیچ کس نمی داند...! ولی بی تردید جهان چنین که آنها می خواهند، نخواهد ماند. 
شوربختانه در میان خودی ها هم بعضی ها در بیشتر مواقع هر مسئله ای مربوط به زندگی ملت ایران را به کشمکش های شخصی- گروهی و جناح های سیاسی مربوط می کنند و توان مقابله با رفع تحریم های تحمیل شده بر ملت ایران را در چنین شرایط دشواری به چالش می کشند. گفتنی است با وجود هجوم بی وقفه بلندگوهای معاند در شبکه های جهانی و ارتباط های بی منطق دنیای مجازی برای ترساندن مردم و خود را متولی آنها دانستن، هیچ کس در ایران گوشش بدهکار آنها نیست و با تحمل و سازگاری با مشکلات زندگی، خانواده های ایرانی در هر قوم و قبیله ای خود را آماده پیشباز از نوروز و شکفتن بهار می کنند و باشد که با شادمانی نوروز و آمدن بهار و سبزی طبیعت و تفضل خداوند چراغ راه مردم ایران برای روزهای شادمانی و آسایش خیال باشد.
                