چهار‌شنبه ۲۳ خرداد ۱۳۹۷
-----------------------------------------
حرف اول
-----------------------------------------
روز صفر آب اصفهان؟
-----------------------------------------

                    سرعت تحولات و مسائل مربوط به بحران آب این قدر زیاد است که حتی واژه ها هم توان پاسخ به آن را ندارند. قرارداشتن در بحران، کم آبی یا بی آبی مطلق و نسبی و اینکه تا چندی قبل برای کم آبی و کمیابی دنبال سناریو های اجرائی رفتند اما اکنون باید دنبال سناریوهای بی آبی باشند، وخامت شرایط را نشان می دهد. چندروزی است که شهر اصفهان و ماه هاست شهرها و قصبات کوچک و بزرگ که وابسته به آب سد و رودخانه زاینده رود هستند، در بی آبی نسبی و مطلق به سر می برند؛ هرچند اخبار آن احتمالا به دلایل متعدد کمتر همگانی شده است. قطعا به مجالی دیگر برای پرداختن به این موضوع که پنهان کاری در مورد مسائل آب به مدیریت آن کمکی نمی کند، نیاز است. آنچه باید بر آن متمرکز شد و قطعا باید به آن پرداخت و به خرد جمعی سپرد، راه علاج این بی آبی است؛ آن هم در کوتاه مدت. بی آبی مطلق در یک بازه کوتاه در سال 1386 در اصفهان اتفاق افتاد، زمانی که آب زاینده رود بر اثر تخریب خط لوله نفت آلوده شد. در آن زمان، کوتاه بودن مدت بی آبی به کمک مدیریت استان آمد و از بحران گذر کردند؛ البته به مدد بطری های آب معدنی (که یکباره قیمتی چندین برابر پیدا کرده بودند). بی آبی فعلی استان اصفهان که نشانه های جدی بودن آن روزبه روز هویدا می شود، با آب معدنی و حفر چاه کمکی جبران شدنی نیست؛ چراکه دیگر حفر چاه های کمکی با عمق 300 متر به دلیل تلخ بودن آب آنها راهگشا نیست. بنابراین با وجود اینکه مدیریت آب و فاضلاب استان تاکید دارد که هیچ سناریو یی برای جیره بندی آب ندارند، نگارنده قویا معتقد است باید به تنها راه باقی مانده یعنی جیره بندی آب توجه جدی کرد. البته نه به روش سنتی آن و آب رسانی با تانکر. جیره بندی باید مکانیزه شود. چگونه؟ در بهمن ماه 1396 در جلسه ای غیررسمی با یکی از مشاوران استاندار محترم اصفهان، عنوان کردم بی آبی مطلق شهر کیپ تاون آفریقای جنوبی جلوی چشم ماست و اخبار آن روزانه (در آن زمان) مخابره می شود. می توان از آن مدل برای بی آبی محتمل شهر اصفهان استفاده کرد. در آن زمان هنوز شش ماه تا تابستان فرصت بود که البته آن فرصت سوخت. کیپ تاون «روز صفر» را برای ماه می میلادی یعنی همین ایام پیش بینی کرده بود.یکی از سناریو ها که آن را اجرائی کرد، تعبیه 200 ایستگاه توزیع آب در چهار راه های سطح شهر بود. بنابراین به جای اینکه آب به خانه اهالی شهر برود، اهالی شهر به محل توزیع آب می رفتند (و احتمالا همچنان می روند). شهر قم سال هاست از این مکانیسم برای تحویل آب شیرین در بسیاری از مناطق خود بهره می گیرد. آقای استاندار! اجرای این ایستگاه های کارتی توزیع آب را هرچه زودتر آغاز کنید.
                