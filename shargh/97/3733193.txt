دو‌شنبه ۳ اردیبهشت ۱۳۹۷
-----------------------------------------
حرف اول
-----------------------------------------
سلطان تیتر
-----------------------------------------

                    سوم اردیبهشت، سومین سالروز درگذشت حسین قندی، روزنامه نگار برجسته و پیش کسوت کشور است. تیترهای درگذشت حسین قندی در سال 1394 هم بیان کننده حس روزنامه نگاران کشور در فقدان او برای جامعه خبری کشور بود و هم کم و بیش انعکاسی از تاثیر او در روزنامه نگاری کشور نیز به حساب می آمد. از میان این تیترها سه تیتر «وداع با سلطان تیتر»، «تیتر یتیم شد» و «آقای تیتر، تیتر شد» همواره در یادها خواهد ماند. همچنین یکی از روزنامه ها هم به احترام او بدون تیتر یک منتشر شد.اگر من هم به خاطرات بیش از دو دهه پیش روزنامه نگاری خود رجوع کنم، باید بگویم اواخر پاییز 1371 یعنی حدود 26 سال پیش بود که من روزنامه نگاری را از تحریریه روزنامه ابرار در خیابان دهکده بلوار کشاورز آغاز کردم. در آن روزها در عصرهای غمگین پاییزی در محیط شاد و پر از نشاط روزنامه ابرار، بر من بسیار خاطره انگیز می گذشت. آموختن از پیش کسوتان مطبوعاتی همراه بالاوپایین های مطبوعاتی به ویژه در آن زمان که جنگ به پایان رسیده بود، اما نخبگان درباره آینده کشور به اجماع نرسیده بودند (و تحقیقا اکنون نیز به اجماع نرسیده اند و دلیل عمده تنش های سیاسی، فرهنگی، اقتصادی و بین المللی در کشور همین موضوع است) موجب شد من دلبسته این حرفه شوم و پس از 26 سال، همواره مشق مطبوعاتی کنم و سرمشق گیری از پیش کسوتان این حرفه را تداوم بخشم. در آن سال ها ایرج جمشیدی، دبیر سرویس اقتصادی (سردبیر کنونی آسیا) و حسن فتحی، دبیر سرویس بین الملل روزنامه ابرار، بودند که به سردبیری سیدحسین سجادی و مدیرمسئولی غفور گرشاسبی، همراه حسین قندی در شورای سردبیری و شورای تیتر روزنامه ابرار فعالیت می کردند. در میان مدیران روزنامه ابرار، حسین قندی که فردی میان سال بود و معمولا کت و شلوار خوش دوختی به تن داشت و بسیار خوش مشرب و خوش برخورد بود، من را بیشتر به خود جلب کرده بود. او به نام دکتر قندی در تحریریه فعال بود و به «تیترزنی قهار» معروف بود. تیترهای دو خطی، تیترهای باابهام و تیترهای جذاب خلاقانه، از جمله هنرهای او بود که در مطبوعات بسته و سنتی اوایل دهه 70 به چشم می آمد.شاید «استاد قندی» را بتوان از نوگرایان عرصه مطبوعات دانست که پیش از بهار مطبوعات یعنی پس از دوم خرداد، کار خود را آغاز کرده بود. استاد حسین قندی در آن سال ها هم در عرصه آموزش تئوریک در دانشگاه علامه طباطبایی و دیگر دانشگاه های کشور و هم در عرصه آموزش پراتیک در تحریریه روزنامه های کشور، به پرورش روزنامه نگارانی پرداخت که امروزه می توانند مطبوعات کشور را در حد استانداردهای بین المللی به مخاطبان تقدیم کنند. به نظر می آید با تلاش و مجاهدت استادان و روزنامه نگاران کشور، روزنامه نگاری ایران با وجود محدودیت های پنهان و پیدا در سطح اول منطقه هم از نظر فرم و هم از نظر محتوا قرار گرفته باشد. درگذشت استاد حسین قندی مرد پر پرستیژ مطبوعات ایران در سال 1394 را باید ضایعه ای برای مطبوعات کشور دانست که با کمترین ها، بیشترین ها را می آفرینند. باید گفت که تلاشگران عرصه خبر و روشنگری جامعه در مطبوعات کشور باید پیش از فقدان سرمایه های معنوی خود (مانند حسین قندی) آنها گرامی بدارند و آنها را عزیز شمارند و بر صدر نشانند. پیشنهاد می کنم جایزه ویژه ای به یاد استاد حسین قندی توسط اهالی مطبوعات هر ساله به بهترین تیتر یک سال گذشته مطبوعات کشور اهدا شود. تا یاد و خاطره این استاد و همچنین تلاشگران عرصه مطبوعات همواره گرامی بماند.
                