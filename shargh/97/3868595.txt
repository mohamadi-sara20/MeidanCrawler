پنج‌شنبه ۲۵ بهمن ۱۳۹۷
-----------------------------------------
یادداشت
-----------------------------------------
استانی شدن انتخابات از منظری دیگر
-----------------------------------------

                    هم زمان با فرارسیدن چهلمین سال پیروزی انقلاب اسلامی، در سپهر سیاسی- اجتماعی کشور مباحث متعدد راهبردی و کلان چه در حوزه فرهنگی و چه در حوزه سیاسی- اجتماعی مطرح است که به کانون بحث افراد، گروه ها، احزاب، اجتماعات نخبگانی و… از خرد تا کلان و با نظرگاه ها و رویکردهای مختلف تبدیل شده که البته از بایسته های پاسداشت انقلاب فرهنگی محور سال 57 است که بحث و گفت وگو را جزئی جدایی ناپذیر از آن می‏کند. در موازات طرح مباحث متعدد در زمینه تدوین و تصویب بودجه سال 1398 به واسطه شرایط حساس کشور و در نتیجه پیش‏بینی تمام گزاره های پیش روی ایران در آن، از چند ماه قبل بحث «استانی شدن انتخابات مجلس شورای اسلامی» به عنوان یک بحث مهم و کانونی در محافل سیاستی کشور مطرح شده؛ چنان که در این چند ماه نظرگاه ‏ها و نگاه ‏های مختلف را چه در میان نمایندگان مجلس و چه در لایه های مختلف حیات اجتماعی از گروه های نخبگانی سیاسی- اجتماعی تا آحاد مردم به همراه داشته است.  ابتدا فارغ از هرگونه طرح نظر و دیدگاه و ابراز موافقت و مخالفت با آن، باید ایجاد چنین فضای گفتمانی ای برای طرح نظرگاه های مختلف در این زمینه را به فال نیک گرفت و آن را در چهلمین سال پیروزی انقلاب اسلامی به‏ مثابه به ‏منصه ظهور رسیدن و به‏ عنوان یکی از ثمرات تدریجی این انقلاب فرهنگی محور به ‏شمار آورد که همانا ایجاد یک فضای گفتمانی و مفاهمه ای برای طرح ، انعکاس و شنیده شدن نظرها و نگاه های گوناگون، در جهان زیسته ایرانی- اسلامی جزئی از اهداف و آرمان‏های رهبران، نخبگان و آحاد مردمی است که در پیروزی آن جان فشانی‏ها و ازخودگذشتگی ها کرده اند. پس از اشاره به پاسداشت این فضای گفتمانی که باید در جهت ایجاد آن در تمام زمینه ها و درواقع، پیاده سازی و نهادینه کردن این ثمره انقلاب اسلامی تلاش کرد، واکاوی نگاه استانی به انتخابات مجلس از بعد تاریخی، بیان کننده وجود این مکانیسم انتخاباتی به انحای مختلف در تجربه زیسته جامعه ایرانی است. از سوی دیگر استانی شدن انتخابات مجلس، رویکرد و البته مطالبه ای دیرپاست که از مجلس پنجم تاکنون بارها به شکل های گوناگون نمایندگان دوره های مختلف مجلس بر آن تاکید کرده اند که طبعا مبین وجود یک نگاه کارشناسی تدریجی و طولانی مدت در پس آن است. حال شاید عطف به وجود چنین تجربه ای در جهان زیسته ایرانی و نیز طرح چندباره آن در دوره های مختلف مجلس در 20 سال اخیر، وقت آن رسیده  است که مدعاهای مختلف مبنی بر موافقت یا مخالفت با آن در یک فضای گفتمانی مدبرانه، کارشناسانه، علمی و به دور از برخی حواشی و جنجال‏های مختلف چه در فضای مجازی و چه در فضای حقیقی طرح می شد که البته در برخی موارد با وجود داشتن تجربه تاریخی و کارشناسی از این نگاه عدول شد.  این خود طبعا بدنه نخبگانی جامعه را در بازشناسی و برشماری صحیح و جامع از ضعف‏ها و قوت‏ها و فرصت‏ها و تهدیدهای آن در برخی موارد از راه صواب دور کرد. پس از طرح مختصر این چند نکته که در بالا گذشت؛ باید اذعان کرد با توجه به شرایط به وجودآمده در آخرین جلسه مجلس و مخالفت با حذف مکانیسم استانی شدن انتخابات با رای نمایندگان از طرح اصلاح قانون انتخابات مجلس و بالطبع نزدیک شدن یک گام دیگر این راهبرد به تصویب و البته عملیاتی شدن؛ باید احزاب، گروه ها، چهره های تاثیرگذار سیاسی-اجتماعی و اجتماعات نخبگانی بخش بیشتری از تلاش خود را به الزامات و ملاحظاتی برای عملیاتی سازی و اجرائی شدن هر چه بهتر استانی شدن انتخابات معطوف کنند تا جدا از تغییر رویه انتخاب نمایندگان برای مجلس، پیاده شدن این رویکرد موجبات شکل‏یابی مجلسی را که هرچه بیشتر در طراز آرمان‏ها و اهداف انقلاب اسلامی است، فراهم کند. یکی از مهم ترین پیش نیازها، پیش شرط‏ها و البته ایجابات استانی شدن انتخابات مجلس، تقویت بیشتر نگاه «تحزب» و سازوکارهای معطوف به آن در قاموس سیاستی کشور است، ازاین‏رو باید فارغ از جناح‏بندی‏های سیاسی، احزاب و گروه های اصلاح طلب و اصولگرا تلاش کنند لیست‏های ارائه شده در هر استان تا حد امکان نمایای جامعه آن استان به ویژه با توجه به بافت‏های قومیتی، فرهنگی، مذهبی، نژادی، جنسیتی و به‏ویژه خرده فرهنگ‏ها باشد. این رویکرد بیشتر در استان‏ها و مناطقی که به علت بافت‏های نژادی، قومی، فرهنگی و مذهبی مختلف امکان بروز و ظهور شکاف‏ های متراکم و البته متقاطع وجود دارد، باید به نحو بسیار شایسته و دقیقی در نظر گرفته شود. کاربست این رویکرد علاوه بر ارتقای انسجام و وحدت ملی، بر وجود صدا برای تمام اقوام، مذاهب و نژادها و فرهنگ‏ های ذکرشده در قانون اساسی کشور، در مجلس که همانا از تاکیدات و آرمان‏های انقلاب است، مجلسی متعلق و نماد کل جامعه ایران را شکل خواهد داد. در این میان، توجه به زنان به مثابه نیمی از پیکره جامعه و به عنوان قشری که در پیروزی انقلاب اسلامی و تمام رخدادهای پس از آن دوشادوش و حتی گاهی پیش تر از مردان در تمامی صحنه ‏ها حضور یافته ‏اند، بسیار ضروری است که به نظر می رسد در طرح استانی شدن انتخابات این مهم را می توان اجرا کرد.
                