پنج‌شنبه ۲۲‌شهریور ۱۳۹۷
-----------------------------------------
یادداشت
-----------------------------------------
سرنوشت نیکسون و کلینتون برای ترامپ؟
-----------------------------------------

                    انتخابات میان دوره ای ایالات متحده تا کمتر از یک ماه دیگر برگزار خواهد شد. در این انتخابات همه کرسی های مجلس نمایندگان (435 کرسی) و یک سوم کرسی های مجلس سنای آمریکا (34 کرسی از صد کرسی) در معرض تغییرند. در شرایط عادی، انتخابات این کشور هیجان کمی دارد اما رفتار، منش و عملکرد ترامپ این بار انتخابات آمریکا را دچار هیجان و تنش کرده است. پیش بینی اینکه کدام حزب اکثریت آرا را به دست خواهد آورد، کار ساده ای نیست؛ اگر بود، نیازی به برگزاری پرهزینه انتخابات نبود. سران حزب می توانستند دور هم آیند و یک صورت جلسه توافق نسبت به شمار و نسبت آرا تنظیم و امضا کنند. دلیل هیجان کنونی برای انتخابات آمریکا بیشتر متوجه سرنوشت ترامپ است. اگر دموکرات ها برنده انتخابات شوند، استیضاح ترامپ قطعی خواهد بود. زیرا ترامپ با رفتار ناشایست خود جهان را به هم ریخته است. آمریکا پس از جنگ جهانی دوم با پیروزی بر قوای هیتلر و موسولینی و بمباران اتمی ژاپن به صورت ابرقدرت جهان درآمد و پای خود را جای پای استعمارگران اروپایی گذاشت. در خاورمیانه رقیب سرسخت شوروی، انگلیس و فرانسه شد. با تجزیه کره، جنوب آن را جزء قلمرو نفوذ خود درآورد. در ویتنام تلاش کرد جای خالی فرانسه را پر کند. اما ویتنام نخستین کشوری بود که در برابر جهان گشایی آمریکا ایستاد. آمریکا خاورمیانه را به تدریج از چنگال انگلیس و فرانسه درآورد و حکومت های دست نشانده خود را جایگزین دست پروردگان اروپایی ها کرد. قدرت یابی چین و هند آغاز مقاومت جهان در برابر سلطه جویی آمریکا شد. اما هر چقدر آمریکا در جهان گشایی کامیاب بود، در جهان داری کاری از پیش نبرد. اتحاد جماهیر شوروی را با خطوط دفاعی مانند ناتو و سنتو محاصره کرد اما دیری نپایید که با فروپاشی شوروی، روسیه پوتین نه تنها در برابر آمریکا قد علم کرد و به حیاط خلوت های آن در خاورمیانه یکی پس از دیگری دست انداخت بلکه خود آمریکا هم به لحاظ اقتصادی به چین بدهکار شد. جنجالی که اکنون ترامپ در آمریکا و در ارتباط با جهان به راه انداخته ناشی از آرزوی او برای بازیابی قدرت ازدست رفته آمریکا در جهان است. درون خود آمریکا، دو حزب حاکم تغییر ماهیت دادند. در گذشته دموکرات ها به شدت نژادپرست بودند. جمهوری خواهان بنا را بر حذف بردگی کردند. اما تحولات دهه 1960 تاکنون موجب شد که حزب جمهوری خواه به تدریج روحیه محافظه کاری پیدا کرده و از ثروتمندان در برابر اقشار بینوا حمایت کند. در مقابل، دموکرات ها روحیه آزادی خواهی را جانشین نژادپرستی کردند. در آمریکا ناسیونالیسم جایی ندارد زیرا همه مردم آمریکا مهاجرند. مهاجران اولیه به آمریکا دو کار عمده کردند: نخست بیش از صد میلیون بومی موسوم به سرخ پوست را کشتند. اگر قرار باشد ناسیونالیسم در آمریکا مطرح شود، تنها مدعیان آن بازماندگان اندک سرخ پوستی هستند که پیشینه چندهزارساله زندگی در آمریکا را داشته اند.دوم، برای صرفه جویی در دستمزد و افزایش سود در تولید – به ویژه در کشاورزی - با کمک مستعمره چیان اروپایی مردم بی گناه آفریقا را در مقیاس میلیونی شکار کرده، با کشتی به آمریکا آورده و به صورت برده به کار گماشتند. آفریقایی تباران تا 200 سال از همه حقوق اجتماعی محروم بودند. سفیدپوستان اروپایی تبار نه تنها به صورت ارباب برده دار با سیاهان رفتار می کردند، بلکه هر آفریقایی تباری را که اعتراض می کرد به وسیله جوخه های آدم کش حرفه ای موسوم به «کو کلاکس کلان» به شدیدترین وجه تکه تکه می کردند. از دهه 1960 به بعد است که آفریقایی تبارها از حقوق اجتماعی برخوردار شدند. از آن پس بود که حزب دموکرات با چرخشی آرام به سمت دموکراسی و آزادی خواهی گرایش یافت. کو کلاکس کلان ها امروز همه عضو حزب جمهوری خواه هستند. بیشتر جمهوری خواهان در ایالات جنوبی متمرکزند. بسیاری از آمریکاییان سفیدپوست ساکن ایالات جنوبی نژادپرست هستند. عضویت در دو حزب مورد اشاره هم به این معنی نیست که سیاه در برابر سفید قرار گرفته باشد. اگر یک خط افقی روی کاغذ رسم کنید و وسط آن را با یک نقطه مشخص کنید، افراطی ترین چپ گرایان در انتهای چپ این خط قرار می گیرند و افراطی ترین راست گرایان در انتهای راست خط. از دو سو که به نقطه وسط خط حرکت کنید، خواهید دید که متعادل ترین اعضای دو حزب به لحاظ باورها و کنش ها به هم شباهت دارند. ترامپ، بولتون و پمپئو در منتهی الیه دست راست خط محافظه کاران قرار دارند. هواداران ترامپ - از جمله اعضایکو کلاکس کلان و بنیاد «هریتیج» - نیز در انتهای این خط قرار دارند. آنچه در انتخابات کنگره آمریکا و ایالات سرنوشت ساز است، آرای رای دهندگانی نیست که در منتهی الیه دست چپ و راست قرار گرفته اند، بلکه آرای مردم مرددی است که در بخش های میانی خط قرار دارند. یعنی کسانی که باورهایشان در طول زمان و با مشاهده و تحلیل و تجزیه رویدادها تغییر می کند. این تغییر بین سه تا 10 درصد آراست که میان 47 تا 60 درصد در نوسان است. نکته مثبتی که در جامعه آمریکا وجود دارد، آزادی بیان است. روزنامه های پرتیراژ آمریکا مانند نیویورک تایمز، واشنگتن پست و هرالدتریبون کوچک ترین حرکات و رفتار ترامپ را زیر نظر دارند و با تجزیه و تحلیل هایی که منتشر می کنند، روی نظر رای دهندگانی که در منطقه میانی خط هستند تاثیر می گذارند. رفتار ترامپ و اطرافیان او حتی سناتورها و نمایندگان جمهوری خواه را چنان نگران کرده که از ترس ازدست دادن اکثریت آرا در برابر رفتار غیرمتعارف رئیس جمهور محبوب خودشان سکوت کرده اند. زیرا نگران اند با بازکردن دهان و انتقاد از رفتار، کردار و گفتار ترامپ، با اختلاف یکی، دو درصد مجموع آرا، انتخابات را به رقیب خود یعنی حزب دموکرات ببازند. تازه باختن انتخابات گام اول است؛ گام دوم استیضاح ترامپ خواهد بود. زیرا دلایل روزافزون برای این استیضاح وجود دارد. با استیضاح و برکناری ترامپ، حزب جمهوری خواه به احتمال قوی در چندین دوره انتخاباتی بعدی نیز شکست خواهد خورد. در آمریکا هم مانند بسیاری از کشورهای دیگر، انتخاب الزاما میان خوب و بد صورت نمی گیرد. گاهی انتخاب میان کاندیداهای بد و بدتر است. هیلاری کلینتون درصد زیادی از آرای دموکرات ها را به دست آورد، اما این به مفهوم ایده آل بودن او برای پست ریاست جمهوری نبود. او هم در ساخت و پاخت غوغا می کرد. انتخاب همسر یک رئیس جمهور پیشین به مفهوم ایجاد الیگارشی بود و ریاست جمهوری را خانوادگی می کرد که بیشتر به یک رژیم پادشاهی شباهت دارد تا جمهوری؛ روشی که در برخی از کشورهای خاورمیانه و آسیای میانه مرسوم است. این روش با مفهوم دموکراسی، شایسته سالاری و بازبودن پست های مدیریتی کشور برای عموم منافات دارد. نکته پایانی این یادداشت این است که اگر دموکرا ت ها در انتخابات برنده شوند و ترامپ استیضاح شود، الزاما کنگره آمریکا او را برکنار نخواهد کرد. بلکه رئیس جمهور بعدی - که معاون کنونی اوست، با استفاده از اختیارات خود او را خواهد بخشید مشروط بر اینکه ترامپ داوطلبانه از سیاست خارج شود؛ کاری که با نیکسون و کلینتون کردند.
                