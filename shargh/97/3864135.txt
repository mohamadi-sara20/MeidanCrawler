پنج‌شنبه ۴ بهمن ۱۳۹۷
-----------------------------------------
یادداشت
-----------------------------------------
نبایدهای انتقال پایتخت
-----------------------------------------

                    پایتخت ها از آنجا که مرکز تجمع قدرت سیاسی، اقتصادی، فرهنگی و اجتماعی به شمار می روند، عموما نقشی اساسی در زندگی ملت ها دارند. این اهمیت سبب شده است که مراکز جمعیتی عمده ای حول کلان شهرها شکل بگیرد و تبعات منفی زیادی از خود بر جای بگذارد. عمده کلان شهرهای دنیا به واسطه مرکزیت، از چالش هایی مانند ترافیک، آلودگی هوا، آسیب های اجتماعی، بافت فرسوده، مشکلات زیست محیطی و… رنج می برند. در این میان کلان شهر تهران نیز از این قاعده مستثنا نیست. بر اساس آمار، تهران جزء 50 شهر پرجمعیت دنیا است که به لحاظ تراکم جمعیتی بیش از 16 درصد جمعیت کشور را در خود جای داده است و در هر کیلومتر مربع آن بیش از 11 هزارو 650 نفر زندگی می کنند؛ در حالی که پنج هزار هکتار از بافت مسکونی آن فرسوده است و بیش از 13 گسل حیات ساکنان را تهدید می کند که سه گسل آن به تنهایی پتانسیل ایجاد زلزله ای را با قدرت بیش از هفت ریشتر دارد. علاوه بر خطر زلزله، عوامل و مسائل متعدد دیگری را نیز می توان نام برد که نشان می دهد باید به طور جدی فکری به حال تهران کرد. یکی از جدی ترین راهکارهایی که تاکنون برای برخورد با مسئله تهران در سال های مختلف مطرح شده است، مقوله انتقال پایتخت است که اخیرا نیز وزارت راه و شهرسازی مامور شده است که امکان پذیری آن را مطالعه و ارزیابی دوباره کند. ولی تحقق پذیری انتقال پایتخت با محدودیت هایی جدی روبه رو است که به آن می پردازیم:
1. بخش عمده ای از علل مشکلات شهر تهران ارتباطی با پایتخت بودن آن ندارد؛ وجود بافت فرسوده، خطر زلزله، آلودگی هوا، گسترش آسیب های اجتماعی، ترافیک و… قبل از اینکه متاثر از پایتختی تهران باشد، از نحوه و کیفیت اداره شهر در سال های گذشته تاثیر پذیرفته است. متاسفانه به لحاظ کیفیت اداره شهرها و توسعه یافتگی نهادی در زمره کشورهای توسعه یافته قرار نداریم و هنوز نتوانسته ایم جایگاه مفهومی به نام مدیریت شهری را تثبیت کنیم. در چنین فضایی تداخل اراده ها در اداره شهر صورت می گیرد که نتیجه آن بروز ناکارآمدی و شکل گیری معضلات متعدد است. انتظاری که از دولت و مجلس می رود، این است که با بازنگری قوانین شهرداری ها، بستری ایجاد کنند تا اختیارات مدیریت شهری، متناسب با انتظارات موجود و وظایف این نهاد گسترش یابد.
2. با توجه به نظرات کارشناسان و ضرورت ایجاد زیرساخت های لازم و ضروری، جابه جایی مرکز سیاسی کشور نیازمند هزینه کرد بین 70 تا صد میلیارد دلار است که با توجه به شرایط اقتصادی کشور و رقم 69 میلیارددلاری فروش نفت و با احتساب تورم، بیش از دو سال فروش نفت کشور باید فقط صرف هزینه انتقال پایتخت کشور شود. در حالی که با احتساب ارزش بازار بورس ایران به مبلغ 69 میلیارد دلار، می توان در این دو سال بیش از دو بازار بورس دیگر در کشور ایجاد و برای کل جمعیت جوان و بی کار کشور شغل فراهم کرد، تا فرایند مهاجرت از تهران به سمت شهرستان ها جهت یافته و بار معضلات تهران کاهش یابد.
 3 . نکته مهم دیگر مکان یابی پایتخت جدید با توجه به در نظر گرفتن مسائل سیاسی، امنیتی، فرهنگی، جغرافیایی و قومی است. عموما در کشور ما فرایند انتخاب یک شهر به عنوان مرکز استان، شهرستان و حتی بخش همراه با چالش ها و تنش های قومی و محلی بوده است که با توجه به اهمیت پایتختی، نمی توان تبعات جدی و مهم این مسئله را نادیده انگاشت. 
امروزه مرکزیت کلان شهر تهران با جمعیت پذیری ای که از تمام اقوام، مذاهب و شهرستان ها داشته است، مقبولیت عام یافته است و تغییر این مقبولیت به نفع شهر دیگری از طرف جامعه به آسانی پذیرفته نخواهد شد و به احتمال زیاد حامل تبعات زیاد اجتماعی و سیاسی خواهد بود.انتظاری که از دولت محترم می رود، بستر سازی افزایش سرمایه گذاری عادلانه در تمام مناطق کشور برای پیشگیری از مهاجرت، ساماندهی منطقه کلان شهری تهران- البرز و افزایش اختیارات مدیریت شهری در تهران است تا مسائل و معضلاتی که به مرور زمان در تهران شکل گرفته، کاهش یابد. 
                