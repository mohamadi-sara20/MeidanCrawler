یک‌شنبه ۱۴ مرداد ۱۳۹۷
-----------------------------------------
یادداشت
-----------------------------------------
خطر تورم ناشی از افزایش نرخ ارز
-----------------------------------------

                    وضعیت ارزی کشور دچار نوعی درهم ریختگی است. چرا ارز تا این اندازه با افزایش نرخ مواجه بوده است؟ این در حالی است که پول ملی در هیچ کشوری تا این حد کاهش پیدا نمی کند. پایین آوردن نرخ تورم و بالابردن نرخ رشد، عملکرد مثبت دولت روحانی در دوره یازدهم بوده است؛ اما افزایش قیمت ارز، عملکرد مثبت دولت را تحت تاثیر قرار داده است. هیچ کدام از مشکلاتی که امروز در زمینه ارز به وجود آمده، با تئوری هایی که من در دانشگاه تدریس می کردم، همخوانی ندارد. باید دید چه مسئله ای باعث کاهش ارزش ریال در کشور شده است؟ ممکن است بانک مرکزی و دولت، پول زیاد چاپ و تزریق کرده باشند که آن، همان تئوری دوم یعنی «نظریه» پولی است. به این معنا که هر زمان بانک مرکزی زیاد پول چاپ کند، ارزش پول ملی پایین آمده و تورم ایجاد می شود. با اینکه نرخ تورم زیر 10 درصد برای ایران مناسب است؛ اما برای کشور هایی مانند ایالات متحده آمریکا و کشور های اروپایی کمتر از سه درصد است. اگر بانک مرکزی بتواند از درآمدهای نفتی دلار بیشتری به بازار عرضه کند، قیمت دلار کاهش پیدا می کند. دولت می تواند راحت ترین روش را برای حل مشکلات خود انتخاب کند و آن دستور به بانک مرکزی برای چاپ پول است؛ اما دولت امروز نفت را می فروشد و با تحویل دلار های حاصل از فروش آن به بانک مرکزی، ریال دریافت می کند و می تواند هزینه های خود را تامین کند؛ بنابراین نیازی به چنین دستوری ندارد. ضمن اینکه درآمدهای مالیاتی و تولیدی های دولتی نیز منبع درآمد خوبی برای دولت هستند. مشکل اینجاست که دورنمای معادلات بین المللی این تصور را ایجاد کرده که درآمد ارزی دولت کاهش پیدا می کند. با کاهش درآمد ارزی دولت، قیمت دلار بالا خواهد رفت؛ اما نه به این اندازه که امروز رخ داده است. بالارفتن نرخ دلار عوامل متعددی دارد که یک عامل آن می تواند تورم باشد. دولت یازدهم کارنامه مثبتی در کنترل تورم و رکود دارد. از طرف دیگر نظام عرضه و تقاضای پیش بینی شده از سوی دولت احتمال بازگشت تورم را کاهش می دهد؛ اما در صورت بازگشت تورم نباید از افزایش سطح عمومی قیمت ها در ازای ایجاد رونق نگرانی داشت. آمارهای منتشرشده نشان می دهد تورم نقطه به نقطه افزایش داشته است. برای حفظ تورم زیر 10 درصد، نباید تورم نقطه به نقطه ماهانه از 8. 0 بالاتر برود. وقتی تورم نقطه به نقطه از این حد تجاوز کرد، در وقفه زمانی نسبتا طولانی خود را در نرخ تورم سالانه نشان خواهد داد. عده ای به سیاست های بانکی و مالی دولت انتقاد و آن را دلیل افزایش تورم نقطه به نقطه اعلام می کنند؛ اما سیاست تزریق منابع به بخش تولید، نمی تواند دلیلی بر افزایش تورم باشد؛ چراکه این منابع برای افزایش تولید در نظر گرفته شده و رشد تولید نیز باعث افزایش عرضه می شود. افزایش عرضه در نظام اقتصادی به مفهوم کاهش سطح عمومی قیمت ها و افزایش تقاضا خواهد بود؛ بنابراین اینکه تزریق منابع بانکی به بخش تولید سبب رشد قیمت ها شود، چندان نگران کننده نیست. تورم زمانی نگران کننده است که هم زمانی آن با کاهش عرضه و افزایش پول انتشار داده شده باشد؛ اما اگر بین عرضه و تقاضا و رشد تناسب باشد، این تورم نگران کننده نیست. هر زمان نقدینگی رشد درخور توجهی داشته باشد، تورم نیز با فاصله شش تا 9 ماه از این رشد نقدینگی تاثیر گرفته و افزایش می یابد؛ اما دولت یازدهم اقتصاد کوچک و ویران شده ای را تحویل گرفت که در سال های قبل در مقایسه با سال 1388 و قبل از آن بسیار کوچک شده بود؛ بنابراین رونق این اقتصاد در سه ساله دولت دکتر روحانی به معنای بازگشت به شاخص های قبل از 1380 و 1384 نیست. تا چهار سال پیش نزدیک بود که یک فاجعه تمام عیار را تجربه کنیم. اینکه می گوییم فاصله بین اعداد و ارقام با زندگی مردم زیاد است، یک حرف علمی نیست. نزدیک به یک میلیون نفر جذب بازارهای کار شدند. به بخش های مختلف صنعتی و تولیدی تسهیلات داده شد تا سرپا شوند، طرح مسکن برای بی بضاعت ها در دستور کار قرار گرفته و بی تردید در سال های آینده شاهد یک اتفاق خوب در حوزه خانه دارشدن مردم هستیم. همه اینها کارهایی است که در عمل انجام شده است. می خواهم بگویم فقط یک سری آمار و ارقام نیست؛ بلکه واقعا دولت تدبیر در وهله اول از بروز فاجعه جلوگیری کرد، در وهله دوم کشور را از بحران 10 ساله خارج کرد و در وهله سوم تورم را کنترل کرد و در وهله چهارم تلاش کرد فضای کسب و کار و تولید را احیا کند. شاید این امر در برخی حوزه ها هنوز موفق نشده که آنها هم به خاطر این است که عمق ویرانی آن چنان بالا بوده که نیاز به کار زیربنایی در یک گستره زمانی دارد.
                