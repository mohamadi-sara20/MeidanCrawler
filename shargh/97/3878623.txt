سه‌شنبه ۱۴ اسفند ۱۳۹۷
-----------------------------------------
type_unknown
-----------------------------------------
استعفا شخصی نبود
-----------------------------------------

                    گروه سیاست: اولین نشست خبری سخنگوی وزارت خارجه بعد از ماجرای استعفای وزیر خارجه برگزار و سوالاتی در این محور پرسیده شد. بهرام قاسمی در پاسخ اما موضعی اتخاذ کرد که با همه آنچه در یک هفته گذشته گفته شده بود، تفاوت داشت. او گفت: استعفای وزیر امور خارجه شخصی نبود. او درباره استعفای هفته گذشته ظریف و برخی از اظهارات مبنی بر اینکه این استعفا به خاطر اختلاف ظریف با رئیس جمهور انجام شده است، با رد این موضوع گفت: این استعفا شخصی نبود و ربطی به رابطه وزارت امور خارجه و دولت و همچنین نحوه تعامل وزیر امور خارجه و رئیس جمهور نداشت و تحلیل هایی که در این زمینه مطرح می شود، درست نیست.  او در مورد مراتب اطلاع از سفر هفته گذشته بشار اسد به تهران نیز گفت: کسانی که باید در جریان این سفر قرار می گرفتند، در جریان این موضوع بودند. این توضیحات در حالی ارائه شده که بسیاری علت استعفای شبانه وزیر خارجه را بی اطلاعی از سفر بشار اسد به تهران و به تبع آن عدم حضور در آن ملاقات مطرح کرده بودند. برخی تحلیل ها هم بر این بود که وزیر به واسطه فشارهای اخیر داخلی بر سر پیوستن به FATF استعفا داده بود. ازهمین رو سخنگوی وزارت خارجه روز گذشته برای اولین بار در مورد پیوستن به این کنوانسیون شفاف سخن گفت. او  تاکید کرد: از نظر وزارت خارجه در شرایط کنونی  پیوستن به FATF بهتر از نپیوستن به آن است و این می تواند ابزاری باشد که مقداری روابط اقتصادی و تجاری ایران با دیگر کشورها را تسهیل کند.
سفر هیئت اروپایی به ایران
سخنگوی وزارت امور خارجه همچنین خبر داد: در آینده نزدیک هیئتی از اروپا که مسئولیت اینستکس را برعهده دارند برای دیدار با مقامات ایران به تهران می آیند. او در مورد این هیئت توضیح داد: این هیئت یک هیئت عالی رتبه کارشناسی، اقتصادی و فنی و مرتبط با اینستکس است و فکر نمی کنم آن را یک هیئت سیاسی تلقی کنیم. قاسمی در مورد روند این همکاری توضیح داد: این سازوکار ثبت شده است البته دیرهنگام، ولی در کل اقدام مهمی بود. در داخل ایران نیز در دستگاه های ذی ربط در حال ایجاد سازوکارهای متناظر با اروپا در این زمینه هستند تا بتوانند کار را پیش ببرند.
در هفته های گذشته تبادلات خوبی در حوزه کارشناسی در بخش های بانکی و اقتصادی و همچنین مسائل مرتبط با این موضوع بین ایران و اروپا صورت گرفت و در همین چارچوب قرار است در آینده ای نزدیک هیئتی از اروپا که مسئولیت این سازوکار را برعهده دارد به ایران سفر کند و با مقامات ذی ربط کشورمان در این رابطه رایزنی و گفت وگو کند تا گام های عملی شدن این موضوع به پیش برود. سخنگوی وزارت خارجه ادامه داد: اینکه بگویم درحال حاضر این سازوکار در عمل کار مشخصی را انجام می دهد، این گونه نیست و ما هنوز به این مرحله نرسیده ایم و امیدواریم با آمدن هیئتی به ایران در روزهای آینده بتوانیم گام های بلندی را در این زمینه برداریم.
اراده بالای دو طرف به رغم پایان معافیت آنکارا از تحریم ها
سخنگوی وزارت خارجه همچنین در پاسخ به یک سوال در مورد روابط ایران و آنکارا و اینکه حدود دو ماه دیگر معافیت های آمریکا در مورد تعامل آنکارا با تهران به پایان می رسد و پس از آن قرار است دو کشور چگونه روابط خود را گسترش و ادامه دهند، خاطرنشان کرد: دولت های تهران و آنکارا برای گسترش روابط و همکاری ها با یکدیگر از اراده بالایی برخوردارند. در گذشته همکاری های خوبی بین دو کشور وجود داشته و اکنون نیز هر دو تلاش می کنند این روابط و همکاری ها را ارتقا دهند. به گزارش «ایسنا»، بهرام قاسمی در ادامه گفت: بسیاری از کشورها به ما اعلام کرده اند در صورتی که سازوکار اروپایی (اینستکس) بتواند به اجرا گذاشته شود و کار خود را شروع کند، علاقه مند هستند از این سازوکار در بخشی از همکاری های خود با ایران استفاده کنند. او ادامه داد: ما تماس های زیادی با دوستان خود در آنکارا برای گسترش همکاری ها و راهکارهای تحقق آن داشته و داریم. سازوکارها و مکانیسم های دوجانبه نیز بین دو کشور برای پیشبرد همکاری ها وجود دارد و طراحی شده است و البته من در اجرا نیازی نمی بینم که آن را تشریح کنم، ولی مطمئن هستم که این روابط به خوبی و در حد لازم گسترش پیدا می کند.
مذاکره ایران و روسیه بر سر ونزوئلا
سخنگوی وزارت امور خارجه در ادامه سخنان خود با خبرنگاران در مورد آخرین تحولات ونزوئلا و دخالت های آمریکا در امور داخلی این کشور و همچنین سفر اخیر معاون وزیر خارجه ونزوئلا به تهران، اظهار کرد: ما دقیقا تحولات ونزوئلا را رصد می کنیم. معاون وزیر خارجه ونزوئلا چندی پیش در ایران بود و گزارش مبسوطی از تحولات این کشور ارائه داد. به نظر می رسد آمریکایی ها هنوز نیاموخته اند که باید در مرزهای خود باقی بمانند و در امور داخلی دیگر کشورها دخالت نکنند. دخالت های غیرقانونی آنها در امور داخلی دیگر کشورها، از جمله ونزوئلا باعث ایجاد بحران در آن کشورها می شود. سیاست های آمریکا در این زمینه محکوم است و نباید اجازه داد این سیاست های یک جانبه گرایانه و بیجا بتواند با موفقیت همراه شود. قاسمی گفت: دولت ونزوئلا، ارتش این کشور و همچنین مردم ونزوئلا تاکنون پایداری بسیاری داشته اند. ما با دولت قانونی ونزوئلا در تماس هستیم.
تا سوریه بخواهد آنجا می مانیم
او همچنین در پاسخ به سوال دیگری در مورد روابط ایران و مسکو و تلاش صهیونیست ها برای تحت تاثیر قراردادن روابط دو کشور و ایجاد خدشه در آن گفت: روسیه کشور مستقلی است و مقامات این کشور در تصمیم گیری ها و اتخاذ سیاست ها از هوشمندی و خردمندی لازم برخوردارند.  او همچنین در پاسخ به سوال دیگری در ارتباط با سفر آتی رئیس جمهور به عراق و جزئیات این سفر اظهار کرد: اطلاعات مربوط به این سفر از سوی دفتر رئیس جمهور در اختیار رسانه ها و مردم قرار می گیرد. این سفر، سفری از قبل تعیین شده است که قرار است در روزهای آتی انجام شود. سخنگوی وزارت امور خارجه با بیان اینکه این سفر در ادامه رایزنی های گسترده بین دو کشور انجام می شود، ادامه داد: چندی پیش در این چارچوب شاهد سفر آقای ظریف به عراق بودیم و در این سفر زمینه های سفر آقای رئیس جمهور به عراق فراهم شد. ما معتقدیم که این سفر می تواند نقطه ای برای گسترش هرچه بیشتر روابط دو کشور باشد. قاسمی همچنین در پاسخ به سوال دیگری مبنی بر اینکه برخی از منابع خبری، از جمله منابع خبری نزدیک به صهیونیست ها اطلاع داده اند قرار است روسیه کارگروهی را برای خروج نیروهای خارجی از سوریه ایجاد کند و آیا روسیه در این زمینه با ایران صحبتی کرده، تصریح کرد: مقامات رژیم اشغالگر قدس عادتی دارند که نمی توانند آن را ترک کنند، چراکه فکر می کنند ترک آن باعث بیماری می شود. این عادت نادرست دروغ گویی و ایجاد یک جنگ روانی و فضای روانی خاص برای تحت تاثیر قراردادن روابط ایران با همسایگانش، از جمله روابط ایران با روسیه است.بهرام قاسمی با بیان اینکه روابط تهران و مسکو روابط مستحکمی است و دو کشور در بحث سوریه و مبارزه با تروریسم در این منطقه همکاری خوبی داشته اند، اظهار کرد: مقامات ایران و روسیه به صورت دائم در تماس با یکدیگر هستند و با یکدیگر مشورت های لازم را انجام می دهند و آنچه که در این زمینه مطرح می شود، یک جنگ روانی است. قاسمی همچنین در همین چارچوب افزود: همان طور که بارها گفته ایم، ما در سوریه یگان و پادگانی نداریم. حضورمان در این کشور مستشاری است و به درخواست دولت سوریه صورت گرفته و تا هر زمانی که دولت سوریه بخواهد، ما در آنجا به سوریه کمک می کنیم.
                