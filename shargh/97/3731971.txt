شنبه ۱ اردیبهشت ۱۳۹۷
-----------------------------------------
سرمقاله
-----------------------------------------
ما هم از مردم می ترسیم
-----------------------------------------

                    آنچه امروز درباره آن کمتر سخن به میان می آید، نقش «ما» - مردم- در وضعیت به وجودآمده سیاسی است. اصولگرایان در مواجهه با مردم صراحت بیشتری دارند. آنان برای خود نقش هدایت گری قائل اند، نقشی که به واسطه حضورشان در جایگاه قدرت به دست آورده اند. همین جایگاه برتر و بالاتر در دستگاه دولت یا نهادهای رسمی، به اصولگرایان این باور را بخشیده که بیش از مردم به «حقیقت» دسترسی دارند و صلاح مردم را بیش از آنان می دانند، پس بهتر است مردم به مسائل روزمره زندگی خود بپردازند. اصولگرایان برای اینکه این نقش هدایت گری را خوب ایفا کنند تا بتوانند در موقع لزوم مردم را به صحنه فرابخوانند و از توان آنان استفاده کنند، باید قابلیت منقادسازی آنان را داشته باشند. اصولگرایان سال ها از طریق ایدئولوژیک کردن مسائل سیاسی به این مهم دست یافته اند و اگر امروز شکست خورده اند و گفتمان آنان دیگر اثر ندارد، نه به دلیل عدم حضورشان در قدرت، بلکه ازآن روست که آنان دیگر توان منقادسازی مردم را از دست داده اند؛ وگرنه کسی نیست به این نکته معترف نباشد که اصولگرایان هنوز در بدنه دولت و نهادهای رسمی، یعنی در «قدرت» حضور جدی دارند و آنچه آنان را به لایه های زیرین قدرت رانده، نه توان اصلاح طلبان است و نه دولت روحانی، بلکه ناتوانی آنان در منقادسازی مردم است.فراموش نشود که وضعیت موجود ماحصل نقش هدایت گری اصولگرایان و پذیرش این نقش از سوی مردم است، هر دو در شرایط نابسامان موجود همداستان اند.اگرچه به نظر می رسد این رابطه از سمت اصولگرایان یک سویه بوده است؛ یعنی اصولگرایان فرمانده و مردم فرمانبر بوده اند. ثمره آن در جامعه سیاسی اما نمایانگر یک رابطه کاملا دوسویه است. اصلاح طلبان خاصه تحلیلگران آنها تلاش می کنند این رابطه را یک سویه نشان دهند؛ زیرا نمی خواهند مردم را مورد سرزنش یا عتاب قرار دهند و بیش از آنکه به کالبدشکافی وضعیت موجود از دو منظر و دو سویه بپردازند، همواره به یک جانب آن یعنی به نقد هدایت گری اصولگرایان دست می زنند و دور از انتظار نیست که احمدی نژاد در آوار این نقدها سهم بسزایی داشته باشد. باز هم دور از انتظار نیست که در اکثر نقدهای چند سال گذشته اصلاح طلبان و تحلیلگران رسانه ای آنان، بیش از آنکه این رابطه دووجهی قدرت و مردم، مورد نقد قرار گیرد، صرفا دولت های گذشته خاصه دولت احمدی نژاد مورد نقد قرار گرفته اند. در انبوه این نقدها خواسته یا ناخواسته چیزی از نظرها پنهان می ماند و آن چیز شاید مردمی اند از جنس دیگر، که از مسائل سیاسی و اقتصادی توامان سخن می گویند. اصلاح طلبان نقش هدایت گری برای خود قائل نیستند. گفتمان آنان مشارکت حداکثری در ساختارهای تعریف و تعیین شده است. ازاین روست که آنان بیش از هرچیز از مردم حرف می زنند. اما این مردم، مردمی در راه، یا مردمی از جنس دیگر نیستند. این مردم همان مردمی هستند که اصولگرایان از آنان دم می زنند. پس اصلاح طلبان همان مردمی را خطاب قرار می دهند که اصولگرایان با آنها سروکار دارند. مردمی که حامی اصلاح طلبان یا اصولگرایان هستند و در محدوده این دو جناح به سیاست ورزی می پردازند. از این منظر گفتمان اصلاح طلبی تفاوت اندکی با اصولگرایی موجود در ساختار سیاسی کشور دارد. آنچه این روزها اصلاح طلبان را با مشکلی جدی روبه رو کرده است، عیان شدن این نزدیکی ناخواسته با اصولگرایان در مواجهه با مردم است، مردمی که اصولگرایان و اصلاح طلبان با کردارها و رفتارهای سیاسی خود به آنان تعین بخشیده اند. رابطه مردم و دولت رابطه درهم تنیده و پیچیده ای است. این رابطه فرایندی است از تکنیک های عقلانی و کارایی این تکنیک ها نتیجه آمیزش ظریف «تکنولوژی قدرت» و «تکنولوژی خود» است؛ مردمی برساخته دولت و جریان های سیاسی. از این منظر است که اصلاح طلبان درصدد ستایش حداکثری این مردم نیستند، اما به نقد جدی آنان نیز نمی پردازند. مردمی که در قاعده و قانون چهار دهه مشارکت سیاسی بالیده اند. این نیاز به مردم، اصلاح طلبان را واداشته تا همچون اصولگرایان این رابطه را یک سویه ببینند و در مورد تحولات اجتماعی نوظهور و مردمی که از تعارضات اجتماعی خلق می شوند، دست به عصا راه بروند و محافظه کارانه برخورد کنند.نتیجه این رویکرد ترس از مردمی است که قرار است پای صندوق های رای بیایند و به یکی از جناح های سیاسی کشور پاسخ مثبت بدهند. در این فرایند اصلاح طلبان و اصولگرایان هریک که بر سر کار بیایند، گناه را بر گردن دولت قبل خواهند انداخت و چندان دور از انتظار نیست که احمدی نژاد در مظان همه اتهام ها قرار داشته باشند، چون او همه چیزهای بد را یک جا دارد. ناگفته نماند هرگونه نقد احمدی نژاد در شرایط کنونی حامل نوعی رویکرد ارتجاعی است برای پنهان کردن مشکلات لاینحل اقتصادی و اجتماعی. این مشکلات قابل حل نیستند، مگر با اعتنا به مطالبات مردمی که خارج از ساختارهای سیاسی تعریف شده پا به عرصه سیاست گذاشته اند. مردمی که می خواهند حضورشان در سیاست بر وضعیت موجود اثر بگذارد. اینان مردمی اند که بیش از آنکه وامدار سیطره مردم بر دولت یا دولت بر مردم باشند، وامدار تضادهای طبقاتی و کنش های اجتماعی اند و از آنجا سر بر آورده اند. این مردم پا به عرصه سیاست داخلی ایران گذاشته اند. مردمی که اصلاح طلبان و اصولگرایان فکری برای منقادسازی آنان نداشته اند. شاید از همین جاست که نوعی بازگشت ارتجاعی در کردارها و گفتارهای سیاسی اصلاح طلبان دیده می شود. آنان بیش از هرچیز دلبسته مردمی اند که هم صدا و هم دل با ایده های آنان هستند. ازاین رو کمتر به این طیف می پردازند و تلاش می کنند، سخنی به میان نیاورند که موجب رنجش شان را فراهم کند. در سطحی کلان تر آنان از مردمی سخن می گویند که به طور کلی با آنان اشتراک منافع دارند و اصلاح طلبان از اینکه آنان را از دست بدهند بیمناک اند. آنچه بیش از هرچیز به تعلیق سیاست داخلی و لغزندگی آن دامن زده است، ظهور «ما نیز مردمی هستیم» است که هیچ کدام از طیف های سیاسی برای منقادسازی آنان برنامه ای نداشته و در معادلات سیاسی خود جایی برای آنان تعریف نکرده اند و بعید است دیگر توان این کار را داشته باشند.
                