دو‌شنبه ۲۱ آبان ۱۳۹۷
-----------------------------------------
سرمقاله
-----------------------------------------
تحریم غیرقانونی، دورزدن قانونی
-----------------------------------------

                    اعمال تحریم های ویروسی علیه ایران توسط آمریکا شرایط خاصی را به وجود آورده که نگارش زنجیره ای از یادداشت های مستقل با هدف تحلیل و تبیین تحولات ناظر بر آن را ضروری می نماید. از این رو بر آن شدیم تا با بهره گیری از مطالب یادداشت های قبلی یک رشته یادداشت تحلیلی- تبیینی نظام مند درخصوص موضوعات مربوط را به رشته تحریر درآوریم. یادداشت حاضر بر آن است تا مشخصا به موضوع تدبیر جامعه اروپایی ناظر به راه اندازی «گذرگاه ویژه مالی» به منظور دورزدن تحریم های آمریکا بپردازد.  در پی خروج یک جانبه و منحصرانه آمریکا از برجام، کمیساریای سیاست خارجی جامعه اروپایی بر آن شد تا با اتخاذ موضعی مغایر با آن کشور و در جهت حفظ توافق نامه مزبور که ادامه مراودات تجاری و مالی با تهران لازمه آن است، اقدام به راه اندازی گذرگاه ویژه مالی (موسوم به شرکت واسط، Special Purpose Vehicle) کند. چنین اقدامی، بسترهای حقوقی و فنی مناسبی را طلب می کرد. در آن زمان، بستر حقوقی که همان «قانون انسداد» (Blocking Statute) باشد، فراهم بود و فقط ضرورت داشت که به روز شود، لیکن زمینه فنی آن باید کلا فراهم می شد. قانون مزبور که شرکت های حوزه قلمرو یک کشور را در برابر عواقب عدم رعایت تحریم های اعمالی توسط کشور های دیگر (موسوم به تحریم های فرامرزی) مصون نگه می دارد و احکام دادگاه های خارجی دراین باره (اعمال تحریم) را به رسمیت نمی شناسد در سال 1996 وضع شد، هرچند هیچ گاه مورد استفاده قرار نگرفت. بازگشت زمان بندی شده تحریم های پیشابرجامی آمریکا علیه ایران در پی خروج آن کشور از برجام در تاریخ هشت می 2018، جامعه اروپایی را بر آن داشت تا 10 روز بعد (18 می 2018)، تصمیم به فعال سازی قانون انسداد بگیرد و در تاریخ هفت آگوست 2018 به مرحله اجرا درآورد. آنچه باقی می ماند، سازوکاری مالی است که به مراتب پیچیده تر از سازوکار حقوقی است. اروپایی ها با استفاده از نوآوری های نوین مالی، می خواهند سازوکار مالی را در قالب شرکت واسط تعریف کنند، به گونه ای که نه به نظام مالی بین المللی متکی به دلار وابسته باشد و نه به انتقالات پولی طرفینی (ایران و اروپا) نیاز داشته باشد. به این معنا که اعتبار حساب ایران به هر مقدار خرید یک شرکت اروپایی افزایش یابد و در جهت خرید کالا و خدمات از شرکت های دیگر اروپایی کارسازی بشود. در اینجا گو آنکه پولی ردوبدل نمی شود، لیکن وجود «واحد حساب» به منظور انجام عملیات پایاپای ضروری است که یورو این وظیفه اساسی را انجام می دهد.  ایجاد سازوکار مالی درحال حاضر با دو چالش روبه رو است که یکی ناظر بر مشکلات تکنیکی و دیگری مربوط به تبلیغات منفی است. ماهیت فراسرزمینی تحریم ها و نفوذ شدید دلار روی نظام مالی جهانی و درامان نبودن شرکت های اروپایی که در آمریکا هم فعالیت می کنند، از تحریم های ثانویه، گویای چالشی است که از بعد فنی متوجه سازوکار مزبور است. تاآنجاکه به چالش ناشی از تبلیغات منفی مربوط می شود نیز باید به تقابل جویی مقامات آمریکایی اشاره و به عنوان نمونه، این جمله خلاف آداب اولیه دیپلماتیک سفیر آمریکا در جامعه اروپایی که «کانال ویژه مالی، یک ببر کاغذی بیش نیست» را نقل کرد.  انگاره ایجاد سازوکار ویژه مالی مورد نظر جامعه اروپایی با وجودی که به دلیل پیچیدگی های تکنیکی باید راه پرسنگلاخی را بپیماید، لیکن قابل تحقق است. آنچه می ماند و بسی مهم است این است که هدف غایی و نهایی این تدبیر چیست و اروپا برای تحقق آن تا کجا و تا چه میزان حاضر است مایه بگذارد و تن به ریسک بدهد؟ 
آیا جامعه اروپایی می خواهد همان طورکه خانم موگرینی اظهار کرد با تداوم بخشیدن به تجارت با ایران در این وانفسای تحریم های آمریکا، پاداش وفای به عهد تهران به برجام و ماندگاری در آن را بدهد و بدین گونه ادای دین کند؟ یا اینکه اروپا می خواهد گامی حتی بلندتر از این بردارد و به قولی خرج خود را از آمریکا جدا کند؟ اظهارات صریح وزیر اقتصاد و دارایی فرانسه در هفته پیش با عباراتی چون، «کانال ادامه ارتباط تجاری با ایران بخشی از اصرار اروپا برای کسب اطمینان از استقلال اقتصادی خویش است»، «یورو باید به همان اندازه دلار قدرتمند باشد»، «اروپا اجازه نمی دهد که آمریکا پلیس تجارت (trade policman) جهان باشد» و «قضیه ایران نشان داد که ما باید به فکر استقلال خودمان باشیم»، پاسخ گویی به پرسش فوق را بیش ازپیش از اهمیت برخوردار کرده است. 
اینکه جامعه اروپایی قصد دارد با طرح ایجاد گذرگاه ویژه مالی، به ایران بابت ماندن در برجام پاداش پرداخت کند یا اینکه می خواهد با مغتنم شمردن فرصت ناشی از خروج پیمان شکنانه آمریکا از توافق یادشده، ندای رهایی از جهان روایی دلار و جایگزینی آن با یورو را سر دهد و استیلای قدرت نخست اقتصادی جهان بر نظام مالی بین المللی را منتفی کند، دارای مخرج مشترکی است که بازگشت تحریم های هسته ای به دوره پیشابرجام را غیرقانونی می داند. وجود این مخرج مشترک در هرگونه نگاه و تحلیلی به قدری آشکار است که حتی اگر بخواهیم با نگاهی بدبینانه و شاید هم غیرواقع بینانه، موضع مغایر اروپا با آمریکا را به حساب تقسیم کار بین آن دو و ایفای نقش پلیس خوب و پلیس بد بگذاریم، باز هم در آن وجه غیرقانونی بودن اقدام آمریکا مستتر است. جامعه اروپایی به دنبال خروج غیرقانونی و هنجارشکنانه آمریکا از برجام، جرئت یافته تا نه تنها از آن فاصله بگیرد که در بیانیه های خود به صراحت از واژه «دورزدن» (تحریم ها)، سخن بگوید. شگفت آنکه مسئولان ایرانی این واژه را در دوره تحریم های پیشابرجامی علیه ایران به کار می بردند. 
به موضع اروپا با هر نیت و انگیزه ای که باشد باید اقبال احتیاط آمیز نشان داد، همان طور که در مورد هر کشور و نهاد بین المللی و بین الدولی دیگری هم باید چنین کرد. اروپا همان گونه که خود اذعان می کند در برابر ایران دینی به گردن دارد که باید آن را ادا کند. با راستی آزمایی می توان به میزان پا یبندی سه کشور اروپایی امضاکننده برجام (موسوم به E3) پی برد و متناسب با آن، موضع گرفت. این سه کشور که تقریبا جامعه اروپایی را نمایندگی می کنند به قدری از توان مهندسی مالی برخوردارند که بتوانند از موانع پیش روی گذرگاه ویژه مالی عبور کنند و بر پیچیدگی های عملیاتی کردن این ابزار مالی فائق آیند. بنابراین زمان بری بیش از حد لازم برای انجام این مهم به وقت کشی و احیانا عدم حسن نیت تعبیر می شود. بدیهی است که ایران هم هرجا که اروپا خواسته معقول و متناسبی داشته باشد، تعامل سازنده روا می دارد. مضافا اجازه نمی دهد احدی در این تعامل خلل ایجاد کند. 
نظام تک قطبی موجود در دو دهه و نیمی که از عمرش می گذرد تلاش کرده تا جز برای بازیگر نقش اول، جایی برای بازیگری سایرین باقی نگذارد. اینک انسداد سیاسی حاصل از این رویکرد و عملکرد به حدی رسیده است که دوره جنگ سرد را مطلوب می نماید، زیرا حداقل در آن دوره، فضای تنفسی به قدری موجود بود که برای غیر بازیگرها، امکان نفس کشیدن باشد. 
نگارنده بر این گمان است که غیر از اروپا هیچ نیروی دیگری را توان و مقدار آن نیست که نظم موجود را از این وضعیت یک جانبه گرایانه بیرون آورد. درست است که نرخ استهلاک اروپا از بعد از دهه طلایی 60 زیاد بوده و به بیانی، اروپا پیر شده است ولی با این وجود نباید فراموش کرد که قاره سبز مهد و خاستگاه بوروکراسی، دموکراسی و تکنوکراسی بوده است و با وجود همه ضعف ها، کاستی ها و عقب افتادگی ها همچنان بیش از روسیه و قدرت های نوظهور چون چین، توانمند و واجد شرایط لازم برای ایفای نقشی فرامنطقه ای است، به گونه ای که قادر است نظام بین المللی نامتعادل موجود را متعادل کند. 
ایران با همه گرفتاری ها و نابسامانی های به سراغ آمده اش از قدرت بازیگری در نقش عامل توازن (balancer) برخوردار است. اروپا نه تنها در قضیه برجام وامدار ایران است، که به قدرت بازیگری آن هم نیازمند است درهم آمیزی قدرت بازیگری تهران و قدرت برتر اروپایی ها که خروجی آن قدرت برتر هم افزا است، حامل این پیام برای «امپریالیسم اقتصادی» (لقبی که هفته گذشته وزیر اقتصاد و دارایی فرانسه به آمریکا داد) است که خط هنجارشکنی و خودرایی هم پایانی دارد
                