یک‌شنبه ۲۱ مرداد ۱۳۹۷
-----------------------------------------
سرمقاله
-----------------------------------------
4 نکته مغفول در بحران ارزی
-----------------------------------------

                    در شش ماه گذشته ابعاد بحران ارزی اخیر به صورت گسترده نقد و بررسی شده است. ریشه ها و چگونگی مقابله با آن و همچنین سطح مناسب نرخ ارز در مقالات متعدد بارها تحلیل شده است. البته طبیعتا بحث های مرتبط با فساد و رانت به ویژه درباره صادرات و واردات و مشکلات سیاست های خارجی کشور در رسانه ها و شبکه های مجازی مورد توجه بیشتری بوده است. به موارد زیر دقت کنید:اول - بازار ارز و خروج سرمایه: به بیان ساده، نرخ ارز را عرضه و تقاضای آن تعیین می کند. اما نکته کلیدی، عوامل تعیین کننده عرضه و تقاضاست که بی اندازه متعدد و پیچیده است. در عین حال این عوامل نیز در اقتصاد کشور های مختلف متفاوت است. مصداق ساده و عینی آن ایران خودمان است که برخلاف بسیاری از کشور های دیگر تولید و صادرات نفت آن در اختیار دولت است. در نتیجه بخش بزرگی از عرضه ارز در اختیار دولت و از طریق بانک مرکزی است. حال پرسش دشوار این است که بانک مرکزی با مسئولیت گسترده اش در قبال اشتغال، تولید، خدمات دولتی، یارانه ها، شرایط سیاسی و اجتماعی و... و بخوانید آسایش و رفاه امروز و آینده کشور در هر شرایطی باید چه میزان ارز و با چه نرخی به بازار عرضه کند؟ تجربه نروژ، کویت و صندوق توسعه ملی وجود دارد. اما شرایط ایران در مقایسه با آنها چگونه است؟ کپی برداری ممکن است؟ در بحران جاری ارز، بخش بزرگی از فشار بر نرخ ارز یا به بیان دیگر بخش بزرگی از تقاضای ارز ناشی از خرید ارز برای انتقال به خارج از کشور یا پیش بینی ها سوداگرانه است. به بیان علمای اقتصاد بخش خالص خروج سرمایه در تراز پرداخت هاست که موجب افزایش سنگین تقاضای ارز و جهش نرخ آن شده است. چه باید کرد؟ اقتصاد کشور احتمالا 115 میلیارد دلار ذخیره ارزی دارد که رقم مناسبی است. البته کل آن در دسترس و قابل برداشت نیست. حال فرض کنید بانک مرکزی از کل ذخایر ارزی قابل استفاده کشور، بخشی را به بازار عرضه کند که مثلا نرخ ارز در سطح 50 هزار ریال تثبیت شود؟ تقاضای خروج سرمایه چه میزان است؟ 60 میلیارد دلار، یعنی احتمالا کل رقم قابل استفاده ذخایر کشور، تکافو می کند؟ فرض کنیم کافی باشد و نرخ به 50 هزار ریال برسد، پایدار خواهد بود؟ در هجوم بعدی بانک مرکزی چه کند؟ در شرایط فرار سرمایه، نرخ درست ارز، چه نرخی است؟ با نرخ نادرست و بالای ارز البته تولیدات و کالاهای مرغوب و نامرغوب کشور به خوبی صادر و تحصیل ارز می شود. اما به علت فرار سرمایه، همین ارز بدون هرگونه مابازایی به کشور های دیگر می رود. صادرات در این شرایط به معنای متعارف یعنی صادرات کالاهای تولیدشده نیست، بلکه این سرمایه ها و دارایی های ملی فیزیکی است که به قیمت پایین صادر می شود. فساد و رانت در مقوله ارز و واردات و صادرات ناشی از بی ثباتی ها و نه سطح خود نرخ ارز است. حتی در شرایط رقابتی بازار ارز نیز در صورت روند صعودی یا آشفته آن، فساد و رانت ایجاد می شود. بی ثباتی قیمت ها و تورم های بالا نیز همراه با رانت و فساد پنهانی است که گستردگی و حجم آن بسیار بسیار بالاتر از ارقام عنوان شده برای فساد در بحران ارزی اخیر است. در بحران ارزی بزرگ آسیای جنوب شرقی در 1997 هنگام سقوط ارزش پول جمعی از کشورهای آن منطقه - بین 34 تا 83 درصد - و سقوط بورس آنها، برای مقابله با فرار سرمایه، برای مدت کوتاهی نقل وانتقالات مالی برای فرار سرمایه از نظام بانکی متوقف شد. این سیاست همراه با ترتیبات دیگر کارساز و ثبات مالی در منطقه اعاده شد.البته توجه شود درباره ایران، نظر به حضور نداشتن بانک ها در نقل وانتقالات سرمایه ای ممنوعیت انتقال از طریق بانکی منتفی است. فرار سرمایه خارج از شبکه بانکی کشور صورت می گیرد که قابلیت کنترل محدود و سختی دارد.دوم - اثر عرضه ارز توسط بانک مرکزی بر حجم نقدینگی: به درستی و بارها عنوان شده جهش نرخ ارز تا حدود زیادی ریشه در انباشت نامناسب نقدینگی کشور دارد و این خود ناشی از کسری بودجه دولت و گروگان گیری اقتصاد توسط نظام بانکی، به ویژه موسسات مالی و چند بانک ورشکسته است. نقدینگی اقتصاد کشور برابر تعریف مورد قبول بانک مرکزی در پایان سال 96 به حدود 15هزارو 300 تریلیون ریال - هر تریلیون معادل هزار میلیارد -رسیده است. توجه شود اقلام نقدینگی اقتصاد ایران برابر تعاریف نظری بیش از رقم فوق است. کل نقدینگی کشور با فرض دلار 50 هزارریالی بیش از 300 میلیارد دلار است. حال به عنوان مثال با فرض فروش 10 میلیارد دلار توسط بانک مرکزی از محل ذخایر ارزی، معادل ریالی آن یعنی 500 تریلیون ریال از طریق حساب اشخاص در بانک ها به بانک مرکزی منتقل می شود که در مرحله اول موجب تقلیل نقدینگی کشور به همین میزان می شود. به بیان فنی شاهد کاهش پول پایه به این میزان خواهیم بود که زمینه ساز کاهش گسترده بعدی حجم نقدینگی است. در مرحله دوم با ازدست رفتن 500 تریلیون ریال اولیه از سپرده های مجموعه بانک ها به تدریج براساس ضریب فزاینده بانکی ایران که حداقل حدود هشت فرض می شود، از طریق فرایند کاهش وام ها و به تبع آن سپرده ها، در نهایت با فروش 10 میلیارد دلار از ذخایر ارزی، نقدینگی به میزان چهار هزار تریلیون ریال کاهش می یابد. یعنی کل نقدینگی کشور به میزان 27 درصد کاهش خواهد یافت که پیام آور یک سیاست پولی سخت انقباضی است. البته توجه خواهد شد که در حالت فروش ارز و سپس خرج آن توسط دولت فاقد اثر انقباضی پولی است. با خرج ریال های به دست آمده توسط دولت، نقدینگی به سطح اولیه بازگشت می کند. در مرحله اول، هنگام فروش ارز در بازار، با توجه به فشار کمبود نقدینگی در نظام بانکی، باید تسهیلات کوتاه مدت و گذرا توسط بانک مرکزی برای بانک ها فراهم شود. این تسهیلات خنثی کننده آثار کاهش نقدینگی است، اما در صورت تداوم و تمدید این تسهیلات، کل آثار انقباضی مراحل اول و دوم کاهش نقدینگی خنثی می شود. به بیان فنی کاهش پول پایه از نوع ارز با افزایش پول پایه از نوع بدهی بانک ها خنثی می شود و نقدینگی کاهش نمی یابد. در بهمن و اسفند 96 هنگام شروع بحران ارزی، نگارنده در یادداشت هایی چگونگی اثر انتشار گواهی سپرده ارزبنیان، پیش فروش سکه و گواهی سپرده 20درصدی را بر پایه پولی و حجم نقدینگی بررسی کرده و مورد سوال قرار داده بود. اعلام روش عملیاتی اتخاذشده در آن زمان می تواند در توضیح میزان اثر انقباضی عرضه ارز در بهار و تابستان 97 راهگشا باشد. متاسفانه عملا به نظر می رسد که به دلایل خاصی احتمالا بانک مرکزی ناچار شده در مقابل موج انقباضی بسته سه گانه، سیاست انبساط پولی گسترده ای را عملی کند که حاصل آن ادامه رشد افزایش نقدینگی است که به جهت موج تورمی حاکم می تواند در سال 97 به مراتب بیش از رشد بالای 20 درصد سال های گذشته باشد. چراکه سطح قیمت بالاتر حجم نقدینگی اسمی بیشتری طلب می کند. ادامه چنین افزایشی در سطح نقدینگی، حتی پس از تعدیلات قیمتی ناشی از تکانه ارزی جاری، موجب ادامه حیات تورم و بی ثباتی های اقتصادی به همراه رانت و فساد ناشی از آن در آتیه خواهد بود. بانک مرکزی تورم تیر ماه 97 را 10.2 درصد اعلام کرده است. پایین بودن آن در مقایسه با جهش های قیمتی سال 97 به این علت است که این رقم برابر روش های معمول محاسباتی میانگین رشد قیمتی 24 ماه گذشته است. یعنی علاوه بر ماه های سال 97، ماه های سال 96 که در آن رشد قیمتی پایین بوده، در میانگین گیری منظور شده است. در تیر ماه 97، فقط در یک ماه رشد قیمت 4.3 درصد بوده است. در دنیای معاش مردم، ادامه چنین رشدی در ماه های آتی به صورت تقریبی فشار قیمتی بیش از 50 درصد در سال 97 را به اقتصاد تحمیل خواهد کرد. به این معنی که در صورت ثبات درآمدهای جاری مردم، قدرت خرید آنها در سال 97، 50 درصد کاهش خواهد یافت. البته به سبب روش میانگین گیری 24ماهه، نرخ تورم سالانه برای سال 97، احتمالا رقمی به مراتب کمتر از این را نشان خواهد داد و اعلام خواهد شد. البته در بازار ارز نیز رشد نقدینگی به همراه افزایش سرعت گردش نقدینگی که ناشی از انتظارات افزایشی نرخ ارز است می تواند موجب ادامه افزایش نرخ ارز شود.سوم- توان بالقوه بورس برای مقابله با بحران ارزی: شاخص کل بورس در بازار اول در پایان سال 96 به حدود 96هزارو 300 واحد رسید که رشد بسیار مناسب 25 درصد را در مقایسه با ابتدای سال 96 نشان می دهد. در این سال، بازده بورس بیش از بازده سایر بازارهای رقیب، مانند مستغلات، سپرده در بانک، سکه طلا و ارز بود. جهش های نرخ ارز از اواخر سال 96 موجب شد که با وجود بی ثباتی های سیاسی کشور و اقتصاد، این شاخص در 13 مرداد 97 به حدود 124 هزار برسد. رشد شاخص کل بورس، مترادف بازده حدود 28 درصد برای دوره 106روزه است. این رقم معادل بازده سالانه بیش از 90 درصدی است.اگرچه افزایش قیمت سهام، ناشی از بهبود کارایی شرکت ها و وجوه بنیانی و بلندمدت آنها نیست، ولی در شرایط فعلی، بازده بالای آن بیانگر توان بالای بورس برای هدایت حجم بالای نقدینگی کشور و سرعت آن به سمت و سوی بازار سهام و در نتیجه کاهش فشار بر خرید ارز و افزایش قیمت آن است.چهارم- انتظارهای نابجا از علم اقتصاد: در این چند ماه، تعدادی از اقتصاددانان جوان و غیرجوان توانمند کشور، با برشمردن خطاهای سیاست های اقتصادی گذشته این دولت و دولت های گذشته، توانمندی بدون قیدوشرط علم اقتصاد در تحلیل و حل وفصل مشکلات اقتصادی، امکان اعمال سیاست های اثربخش دقیق برای بهبود عملکرد بخش های اقتصاد در سطح خرد و کلان و پیش بینی دقیق متغیر های اقتصادی را عنوان کردند. می دانیم در دنیای واقعی، شرایط و متغیرها در محیط غیرآزمایشگاهی هر اقتصادی در حال تغییر هستند. پس توصیه ها و راه حل ها نیز نمی تواند برای معضلات اقتصادی مشخص و دقیق باشد. خواسته یا ناخواسته شرایط سیاسی کشور، خروج آمریکا از برجام و شرایط ویژه اجتماعی حاضر در خروج از بحران ارزی و سطح نرخ ارز مناسب و سیاست های مرتبط با آن بسیار تعیین کننده است. آیا تحلیل علمی و چگونگی مقابله با آنها در حوزه علمی، کار اقتصاددانان است یا آن را باید به علمای جامعه شناس و سیاست مداران و کارشناسان غیراقتصادی کشور سپرد؟ آیا راه حل های قطعی بحران ارزی ایران در شرایط حاضر در دسترس و شناخته شده اند؟ آیا اقتصاددانان مرید اقتصاد بازار که از هنر و توانمندی بازار برای فیصله دادن بحران سخن می رانند، می توانند نرخ ارز را به بازار امروز ارز ایران بسپارند؟ کجاست آن بازار نظری؟ بهتر است اقتصاددانان انتظار های نابجا و ناممکن از علم اقتصاد را برای پاسخ گویی دقیق به همه پرسش ها و معضلات اقتصادی شکل ندهند. در دولت های 11 و 12، جمعی از اقتصاددانان شناخته شده و مقبول جامعه اقتصاددانان در مراکز تصمیم گیری های اقتصادی به ویژه در بانک مرکزی حضور داشته و فعال بوده اند. صداقت، دانش و توانمندی این سروران محل اطمینان بوده و هست؛ البته به دلایل احتمالا ناگزیر ولی توضیح پذیر، سیاست هایی که آنها توصیه کرده اند، مثلا درباره سیاست ارزی و نرخ ارز و ثبات لازم، کارساز نبوده است. حال آیا می توان عنوان کرد که از دانسته های علم اقتصاد استفاده نشده است؟ به نظر می رسد تغییر شرایط و مفروضات که در تدوین سیاست ها تعیین کننده است، در کنار ناشناخته های علم اقتصاد نقش مهمی داشته است.
                