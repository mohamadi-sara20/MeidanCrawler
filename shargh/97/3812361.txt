شنبه ۷ مهر ۱۳۹۷
-----------------------------------------
حرف اول
-----------------------------------------
به همین سادگی، یدی هم مرد!
-----------------------------------------

                    ما هم می میریم. همه می میرند. شاید هم مرده ایم، بی خبر و داریم زندگی را بازی می کنیم. بازی مرگ و زندگی چیز تازه ای نیست. حرف تازه ای نیست. مرگ با ما زاده می شود؛ ما هم با مرگ. این گفتمان طبیعت است. مرگ و حیات مرزی ندارند. ماییم که برای آسودگی خیال خودمان، خط و مرز می کشیم و مرگ را برابر خود که زندگی می نامیم، قرار می دهیم. چرا فکر می کنیم مرگ کس دیگری است نه عین ما.  باید مرد. می دانیم می میریم و این همه… بله همه می میریم. پشت هم. حتی در ماه مرداد که ماه بی مرگی است.   وقتی دوستی خبر مرگ او را تلفنی بهم داد، جا نخوردم. گفتم می دانستم یدی از شیراز برنمی گردد. خوشا شیراز و وضع بی مثالش! پرسید چرا؟ گفتم فقط حس می کردم. فکر نکرده این را گفته بودم. شاید بی رحمانه بود، یا هست. دیگر اشکمان درنمی آید. گفتم از همان وقت که گفتند بردندش به شیراز این گمان بد در من راه پیدا کرد؛ چون دو، سه سال قبل در بیمارستانی بستری شده بود و به بالینش رفته بودم. حال و روزش را دیده بودم. می دانستم ناخوشی گریبانش را گرفته. به طور نگران کننده ای حالش بد شده بود. درگیری هایش را سر فیلم آخرش به یاد دارم. چندباری با هم حرف زده بودیم. یادم است شب جشن کانون گفت می خواهد حرف بزند. زد. از مشکلاتش گفت. سعی کردیم آرامش کنیم؛ اما سخت پریشان بود. 
از آن دست پریشانی که تهش پیداست. یک بار گفت می خواهد بیاید نمایشم را ببیند. استقبال کردم. گفت چه خوب که وا ندادی و کار می کنی. گفتم تنها چاره ناچار همین کارکردن است و بس. دوست جوانی پیشم بود اهل ادبیات و سینما، پرسید «یدالله صمدی کیه؟!».  بله او و نسل بعدتر او نه یدی و نه مرا و ما را به خاطر نخواهد آورد. این چرخه زندگی است؛ اگر نخواهیم احساساتی باشیم که هستیم. همین افسرده ام می کند که با وجود این حقیقت تلخ برای چه این همه یقه پاره می کنیم برای گمان ها و باورهای مان، وقتی مرگ به همین سادگی از درون مان سر برمی آورد و دیگر هیچ. نه! از کلمات هم کاری برنمی آید. نه تاسف، نه… .  همچنان دلخوش همینیم که در این کوتاهی عمر بتوانیم جا پایی بگذاریم به گمانم برای دلخوشی خود. یدالله صمدی با آثارش چنین کرد. همان گونه بود که در فیلم هایش می دیدیم. او در دهه 60 جزء فیلم سازان تاثیرگذار بود. برای مخاطب فیلم ساخت و تا آنجایی که من می دانم، ژستی با کتاب و عینک نگرفت. هم خودش به دردبخور بود و هم آثارش. بی آنکه نگران این باشم کسی او را به یاد می آورد یا نه. مهم این است که او می خواست فیلم ساز باشد و بود و همین برای خیلی ها آرزوست. یادش سبز.
                