دو‌شنبه ۲۲ مرداد ۱۳۹۷
-----------------------------------------
type_unknown
-----------------------------------------
نسبت محتکر با وزیر سابق
-----------------------------------------

                    گروه جامعه: «کم رانت نداشت»؛ این گفته یکی از کارمندان شرکت دختر یکی از وزرای دولت یازدهم است؛ کسی که هفته گذشته اعلام شد یک انبار داروهای احتکارشده از او شناسایی و کشف شد. انباری که به گفته سخنگوی سازمان تعزیرات حکومتی تعداد زیادی از داروهایش تاریخ مصرف گذشته بود و خانمی که این انبار متعلق به او بوده، اجازه فعالیت در این حوزه را نداشته؛ اما نکته تامل برانگیز اینجاست که به گفته سازمان تعزیرات این داروهای تاریخ مصرف گذشته به این نیت نگهداری شده بودند تا دوباره به بازار عرضه شوند که این سازمان از توزیع آنها جلوگیری کرد. «شرق» برای یافتن اطلاعات بیشتر در این زمینه به سراغ برخی منابع خبری رفته تا جزئیاتی دیگر از این ماجرا، هم درباره این انبار و داروهای احتکار شده در آن و هم شرکتی که این انبار متعلق به آن بوده، پیدا کند. بر اساس آمارهای غیررسمی که به «شرق» اعلام شده، ارزش داروهای کشف شده در این انبار بین پنج تا شش میلیارد تومان است...بیشتر داروهایی کشف شده نیز شامل داروهای جنرال (عمومی) و همین طور مکمل های دارویی بوده است.این گفته یکی از کارمندان سابق این شرکت در گفت وگو با «شرق» است: «قبلا بیشترین داروهایی که ما وارد می کردیم، داروهای مکمل و داروهای فوریتی بود؛ اما غالبا داروهای فوریتی طوری بود که اصلا به پخش نمی رسید و در همان گمرک پخش می شد. این داروها بیشتر برای بیماران خاص و بیماران سرطانی بود که سریع از همان جا فروخته و توزیع می شد». به گفته این منبع آگاه کسی از وضعیت دقیق انبار های شرکت خبر نداشت. او دراین باره می گوید: «معمولا کسی از انبار داروها خبر نداشت، فقط چند نفر از موجودی انبار ها اطلاع داشتند. فقط خود مدیر شرکت، مسئول فنی و یک خانم دیگر به نام... بودند که کاملا از داروهایی که در انبار وجود دارند، اطلاع داشتند».آن گونه که یاسر رایگانی، سخنگوی سازمان تعزیرات حکومتی، درباره این ماجرا توضیح داده: «تعداد زیادی از این داروها تاریخ مصرف گذشته بوده است و این انبار متعلق به یک خانم بوده که اجازه فعالیت در این حوزه را نداشته و تداخل صنفی صورت گرفته است. بخش زیادی از این داروها قابلیت استفاده ندارد و به همین نیت هم نگهداری شده بود تا دوباره به بازار عرضه شود که از توزیع آن جلوگیری کردیم. پرونده مزبور هم در دست رسیدگی است و به زودی حکم آن صادر می شود. ارتباط پرونده احتکار دارو با دختر یکی از وزرای سابق هم در روند رسیدگی تاثیری ندارد و انبار مکشوفه مربوط به هر کسی باشد، رسیدگی می شود». این اولین بار نیست که عملکرد شرکت دارویی متعلق به این فرد خبری می شود. پیش از اسفند سال گذشته نیز خبری با این تیتر در رسانه ها منتشر شد که درباره همین شرکت بود: «بدهی میلیاردی شرکت دختر وزیر سابق به صنعت دارو».بر اساس گزارشی که وب سایت تابناک منتشر کرده است، این شرکت دارویی که آگهی تاسیسش مربوط به 18 اسفند 1393 است، حدود 350 میلیارد تومان به صنعت داروی کشور بدهکاری دارد که بخشی از این بدهی ها متعلق به زیرمجموعه های آن است. بررسی های این سایت نشان می دهد این شرکت متعلق به دختر وزیر دولت یازدهم است؛ شرکتی که فقط پس از سه سال از آغاز تاسیس و شروع به کارش در حدود 350 میلیارد تومان بدهی به بار آورده است، حالا در تابستان 97 برای دومین بار، این بار برای احتکار دارو؛ آن هم در شرایطی که کشور در آستانه تحریم سنگین خارجی قرار دارد، خبرساز شده است.یکی از کارمندان سابق این شرکت دارویی هم که با «شرق» گفت وگو کرده، بدهی این شرکت را تایید می کند و می گوید: «خانم دکتر... 350 میلیارد به سیستم پخش بدهکار است. عمده طلب ها هم به گروه دارویی شفا که وابسته به بانک ملی است و گروه البرز، فارابی و چند شرکت دیگر تعلق دارد.جالب اینجاست که با این میزان بدهی وقتی اموال شخصی او و شرکتش را بررسی کردند، متوجه شدند ارزش آنها به 50 میلیارد تومان نمی رسد؛ چون تمام سوله ها اجاره ای بود و ماشین ها هم لیزینگ بوده و او مالک صددرصد آنها نبوده». به گفته یکی دیگر از کارمندان سابق این شرکت که با «شرق» صحبت کرده است، «در شرکت همه اعضای خانواده به غیر از پدر ایشان (وزیر سابق) حق امضا داشتند. شوهر خانم دکتر حق امضا داشت، دخترشان که 20 سال داشت. حتی پسرشان که حدود 12 سال داشت، هم جزء مدیران بود. البته همه را خود خانم دکتر امضا می کرد. قبل از ریاست جمهوری آقای روحانی پدر خانم دکتر جزء هیئت مدیره شرکت بود؛ اما بعد از اینکه مجلس به ایشان کارت زرد داد، اسمشان از هیئت مدیره خارج شد و فرزندان خانم دکتر به فهرست اضافه شدند».او همچنین می گوید: «شرکت پخش... طبقه پایین قرار داشت که 85 درصد سهام متعلق به خانم دکتر و 15 درصد مابقی متعلق به آقای... بود که ما بعدها متوجه شدیم خانم دکتر هزینه آن 15 درصد را هم پرداخت کرده و به نوعی صددرصد سهام متعلق به خودش بود؛ اما عمده بدهی که بالا آورد، از هزینه هایی بود که پخش می کرد».او در ادامه افزود: «با کارمندان شرکت که استعفا دادند یا تعدیل شدند، تسویه حساب نکرد و همه در وزارت کار از او شکایت کردند. این در حالی است که آفر های خیلی سنگینی به داروخانه ها و خریداران می دادند که هیچ کدام از شرکت ها این طوری آفر نمی دادند». کارمند دیگری که در ابتدای این گزارش به صحبت های او اشاره شد،درباره رانت هایی که پیش از این شامل حال این شرکت می شد نیز به «شرق» می گوید: «کارنامه کاری رئیس شرکت را که مطالعه کنید نکات جالبی را متوجه خواهید شد. او نزدیک به 21 سال پیش فارغ التحصیل و تقریبا دو سال بعد مدیر فنی بیمارستان میلاد شد. پس از آن سوپروایزر یک شرکت دارویی معتبر شد و بعد شرکت خودش را تاسیس کرد و با ارتباطی که با وزارت بهداشت داشت، خیلی از داروهای فوریتی را وارد می کرد. وزارت بهداشت هر از چند گاهی فهرست کمبود داروهای خود را اعلام می کرد تا شرکت ها آن را وارد کنند، اما نکته اینجاست که این شرکت و چند شرکت خاص قبل از اینکه این فهرست به همه اعلام شود از اقلام مورد نیاز باخبر می شدند و پس از آن فهرست در اختیار بقیه شرکت ها قرار می گرفت، اما پیش از اینکه آنها بخواهند دست به کار شوند این افراد دارو را وارد می کردند. در شرکت پخش نیز کارهای عجیبی انجام می دادند مثلا به بعضی از داروخانه ها تا 50 درصد هم تخفیف می داد. این نشان می داد که قیمت گذاری داروهایی که وارد می کردند درست انجام نشده بود مثلا جنسی را که 10 یورو خریداری می کرد به قیمت گذاری 50 یورو اعلام می کرد. او جزء هیئت مدیره اتحادیه واردکنندگان مکمل هم بود در نتیجه خودش در قیمت گذاری نظارت مستقیم داشته و قیمت رقبا را می دیده». نگاهی به جزئیات و اطلاعاتی که درباره سابقه و عملکرد این شرکت و مدیر آن وجود دارد، نشان می دهد در این سال ها نه تنها به لحاظ قانونی از ادامه کار آن جلوگیری نشده، بلکه منجر به آن شده است که در شرایط حساس این روزها که وضعیت دارویی کشور به دلیل مسائل ارزی و تحریم های خارجی دچار بحران و مشکلاتی عدیده است، با احتکار دارو برای کسب سود و منفعت بیشتر در راستای وخیم تر شدن وضعیت دارویی کشور نیز اقدام کرده اند.داروهای بیمارستانی این بار اولی نیست که موضوع احتکار دارو در کشور خبرساز می شود. چندی پیش «شرق» با انتشار گزارشی در این باره از اقدامات برخی شرکت ها در این زمینه خبر داده بود. بر اساس گزارش «شرق»، در حالی که واردات برخی داروها در ماه های ابتدایی سال جاری افزایش چشمگیر داشته، اما هم زمان آن داروها در داروخانه ها کمیاب شدند که دلیل آن احتکار 49 میلیون دلاری دارو از سوی چندین شرکت مشهور دارویی بود؛ موضوعی که شواهد و وضعیت کمبود دارو در داروخانه ها هم آن را تایید می کند. طبق اطلاعات منتشرشده در آن گزارش بر اساس آمار گمرک، واردات برخی از داروهایی که هم اکنون کمبود آنها در بازار محسوس است، در چهارماهه ابتدایی سال جاری به نسبت مدت مشابه سال گذشته حکایت از افزایش 2.5برابری دارد. بسیاری از این داروها مصرف بیمارستانی دارند و جزء داروهای استراتژیک اند مثل داروی آلبومین و آی وی آی جی که نزدیک یک ماه است تقاضا برای خریدشان بسیار بالا رفته و وزارت بهداشت آنها را در فهرست داروهای فوریتی قرار داده تا شرکت ها هرچه سریع تر این داروها را وارد کنند.این در حالی است که احسان سلطانی، از کارشناسان اقتصادی، با بررسی واردات آی وی آی جی، آلبومین و فاکتور 8 که همگی از مشتقات خونی هستند، با بررسی آمار گمرگ به «شرق» گفته بود: «آمارها نشان می دهد کل واردات این کالا در سال 96 نزدیک به 150 میلیون دلار بوده، چهار ماهه اول سال 96 حدود 19 میلیون دلار واردات داشتیم که در چهار ماهه اول سال 97 واردات این کالاها به 49 میلیون دلار رسیده است، یعنی 2.5 برابر شده. در شش ماه اخیر نیز 88 میلیون دلار از این کالا وارد شده یعنی نسبت به میانگین شش ماهه 17 درصد افزایش واردات داشتیم، به عبارتی چه در دوره چهارماهه آن را بسنجیم و چه در دوره شش ماهه، در این زمینه نباید دچار کمبود باشیم».چندی پیش سازمان غذا و دارو به دو شرکت پخش دارویی به دلیل تعلل در توزیع دارو اخطار داد. کیانوش جهانپور، سخنگوی این سازمان، دراین باره گفت: بنا بر بررسی گزارش های ارسالی از منابع مختلف، به دو شرکت پخش دارویی به دلیل تعلل در توزیع برخی اقلام دارویی از سوی سازمان غذا و دارو، اخطار و تذکر جدی داده شد و در صورت تکرار یا اصرار این شرکت ها یا هر مجموعه دیگری در زنجیره تامین و توزیع دارو، براساس مقررات و از طریق سازمان تعزیرات و مراجع ذی صلاح قانونی و نیز اختیارات مصرح سازمان غذا و دارو با عوامل تعلل در توزیع دارو برخورد جدی خواهد شد. درباره برخورد با احتکار، اختفا، عدم ارائه یا هرگونه تعلل در تامین و توزیع کالا به ویژه دارو و کالاهای اساسی اجماع وجود دارد و همه دستگاه های مسئول در این زمینه اعلام آمادگی کامل کرده اند و در شرایط فعلی و در راستای حفظ حقوق عمومی، هیچ گونه اغماضی دراین باره صورت نخواهد گرفت.با این حال، به نظر می رسد برخی شرکت های دارویی چندان به این هشدارها اهمیتی نمی دهند.
                