دو‌شنبه ۱۵ مرداد ۱۳۹۷
-----------------------------------------
سرمقاله
-----------------------------------------
راه حل مسئله کامیون داران
-----------------------------------------

                    مسائل کامیون داران و رانندگان ابعاد گوناگونی دارد که دارای راه حل های حقوقی و سیاستی است؛ اما این مسائل لاینحل باقی مانده و کندی تصمیم گیران اصلی این حوزه علت العلل ناکامی هاست. بی تردید اجحاف هایی که از سوی شرکت های حمل ونقل، خودروسازان، شرکت های بیمه و حتی برخی از نمایندگان این صنف بر آنها روا شده، دل هر انسانی را به درد می آورد. وظیفه هر انسان مسئولی است که در حد توان به رفع آلام آنها اقدام کند. وظیفه تخصصی و روشنفکری ماست که به جای حل مشکل جهانیان! به برادران خود که در همسایگی ما در حال دسته وپنجه نرم کردن با سختی های روزگارند، کمک رسانیم. من مدت هاست که به این نتیجه رسیده ام که گره گشایی های موردی که مستظهر به راه حل های حقوقی و سیاست گذاری باشد، بهتر از نزاع های کلان ساختاری و سیاسی جواب می دهد؛ هرچند که ممکن است متهم به رفوگری بشوم. نظامات سیاست گذاری یک برساخته اجتماعی است که از طریق گفت وگوهای موردی و حقوقی جلای کارآمدی می خورد. صد بار هم اگر ساختارهای سیاسی دگرگون شود، مادامی که به گفت وگوی اجتماعی و مذاکرات موردی بی توجه باشیم، نتیجه ای نخواهیم گرفت. سیاست ورزی و سیاست گذاری مبارزه اجتماعی معطوف به منافع گروه های مختلف است که می تواند براساس ارزش های گوناگونی هدایت و تعدیل شود؛ اما هرگونه ارزش گذاری یک فرایند اجتماعی-مذاکره ای است. خودآگاهی درباره این امر، نقادی ارزش های گوناگون را می طلبد و از پنهان کردن منافع گروه های مختلف در زرورق ارزش ها جلوگیری می کند. مثلا نقادی رفتار شرکت های خودروساز و بانک ها می تواند از پنهان کاری گروهی اندک جلوگیری کند تا منافع خود را در زرورق ارزش هایی مانند تولید ملی و اشتغال پنهان نکنند.حل مشکلات معیشتی رانندگان و کامیون داران زحمتکش و «بامرام»! مستلزم اتخاذ مجموعه و منظومه ای از تصمیم های خرد و کلان است. سروصداهای گنگ و نامفهوم مشکلی را حل نمی کند. دغدغه ها باید تبدیل به راهکار حقوقی و سیاست گذاری شود. از این رو امروزه در برخی از کشورها، صنوف و حرفه ها برای شناسایی حقوق قانونی خود («کشف حق») و استیفای آن از مشاوران حقوقی استفاده می کنند. رانندگان و کامیون داران باید مطالبات خود را به درخواست های حقوقی تبدیل کنند تا بتوانند به حق خود دست یابند. متاسفانه مشاهده می شود که این قشر زحمتکش به دلیل ناآشنایی با حقوق خود گاه حتی خواسته هایی را به صورت گنگ مطرح می کنند که عملا به ضرر آنهاست. گرهی که با دست و به سادگی باز می شود، نباید با دندان گشوده شود. برای بررسی و رسیدگی فوری به خواسته های بحق این قشر زحمتکش نباید به برخوردهای غیرحقوقی، سیاسی و امنیتی متوسل شد. توسل به استفاده از روش های غیرمدنی، این قشر را از نظام دور خواهد کرد، آتش کینه را شعله ور و زمینه را برای سوءاستفاده دشمنان فراهم می کند. متاسفانه با وجود هشدارهای گوناگون همواره با تعلل و کندی در نظام تصمیم گیری مواجه بوده ایم و برخی از مسئولان به جای رسیدگی به این خواسته ها به تشکیل جلسات بی نتیجه مبادرت ورزیده اند؛ همچنین تصمیماتی را که به سادگی می توان اتخاذ کرد و به رفع ورجوع مشکل کمک می کند، متذکر می شوم. این راه حل ها که بعضی خرد- اما موثر- و برخی نیز کلان و ساختاری- ولی دراز مدت- هستند، از خواسته های اصلی رانندگان و کامیون داران نیز بوده است:1- حمایت از رانندگان و کامیون داران در برابر اجحاف های برخی از شرکت های حمل ونقل بسیار حیاتی است. مدت مدیدی است که این بی عدالتی بزرگ روا شده است و جمعیت پراکنده رانندگان و کامیون داران در برابر شرکت های حمل ونقل گرفتارند. مقررات و تنظیمات دولتی نیز عملا برای این بی عدالتی چاره ای نیندیشیده است. تکثر شرکت های حمل ونقل، فساد و نبود نظارت را گسترش داده است. اگر تعداد این شرکت ها اندک، اندازه آنها بزرگ و اتحادیه(های) رانندگان نیز قدرتمند باشد، محتملا بخش زیادی از این مشکل حل می شود. اتحادیه های بزرگ در برابر شرکت های بزرگ مبارزه منافع را روشن تر می کند تا اینکه انبوهی راننده و کامیون دار در برابر شمار کثیری از شرکت های حمل ونقل قرار بگیرند و معلوم نباشد که در ساختارهای مویرگی چه شرکتی بر چه کسی ظلم روا می دارد؛ اما یک اصل اساسی باید رعایت شود: این شرکت های بزرگ باید از رانندگان و کامیون داران فعلی برگزیده شوند.برای این امر باید ابتدا اتحادیه بزرگ رانندگان و کامیون داران شکل بگیرد. ثانیا امتیازی در دست رانندگان و کامیون داران باشد که به هریک از شرکت های بزرگ که خود انتخاب می کنند، بپیوندند؛ نه اینکه این شرکت ها هرکسی را که خواستند، استخدام کنند. به بیان دیگر «رانت استخدام» به این شرکت ها داده نشود؛ بنابراین وزارت راه وشهرسازی (سازمان راهداری و حمل ونقل جاده ای) مکلف شود تا با توجه به مقتضیات اجتماعی، اقتصادی، سازوکارها و ضوابط لازم برای تاسیس و فعالیت شرکت های حمل ونقل بزرگ مقیاس (توانمند) در همه نقاط کشور را تهیه و اجرائی کند. پروانه فعالیت این قبیل شرکت ها منوط به ارائه فهرست بیمه پرداختی رانندگان باشد؛ اما تا زمانی که این شرکت های بزرگ مقیاس راه اندازی شود، باید مقررات مربوط به تخلفات شرکت های حمل ونقل اصلاح و جرائم تخلفات به میزان درخور توجهی افزایش یابد. درحال حاضر هزینه این گونه تخلفات بسیار اندک است و خاصیت بازدارندگی از بروز تخلف را ندارد؛ بنابراین جریمه های موضوع تبصره (یک) ماده (31) قانون رسیدگی به تخلفات رانندگی را می توان به میزان 10 تا 20 برابر افزایش داد. در همین راستا ماده (21) آیین نامه اجرائی تبصره (1) ماده (31) و ماده (32) قانون رسیدگی به تخلفات رانندگی را نیز می توان به شرح زیر اصلاح کرد: درخصوص تخلفات زیر حداکثر مجازات اعمال خواهد شد: اخذ کمیسیون اضافی از راننده، سوءاستفاده از کارت هوشمند، عدم پرداخت کرایه حمل به راننده، درج هرگونه مبالغ غیرواقعی در بارنامه.2- شمار قابل توجهی از رانندگان و کامیون داران مدت مدیدی حق بیمه پرداخت کرده اند، مدارک لازم نیز برای این پرداخت ها موجود است، اما به دلیل تخلفات برخی شرکت های حمل ونقل این پرداخت ها در سنوات آنها درج نشده است. حکومت نمی تواند در برابر این اجحاف بزرگ بی تفاوت باشد و توپی را که در زمین متخلفان است، رها کند. این وظیفه باید از طریق همان شرکت ها یا از طریق سازمان تامین اجتماعی انجام شود. «ته برگ» پرداخت حق بیمه در دستگاه های اداری موجود است. تعجب است که چرا نظام اداری- قضائی برای برخورد با تخلف آشکار شرکت های حمل ونقل اراده لازم را ندارد؟3- سازمان برنامه و بودجه وظیفه قانونی خود را در پرداخت سهم دولت برای بیمه رانندگان از محل هدفمندسازی یارانه ها به میزان سیزده ونیم درصد ایفا کند.4- «پاس کاری» سازمان تامین اجتماعی و سازمان بیمه سلامت، هزینه های مداوم و آزار دهنده آزمایش های معاینه سلامت رانندگان را به معضلی برای آنان تبدیل کرده است. این هزینه ها باید از طریق دفترچه بیمه تامین اجتماعی یا بیمه سلامت امکان پذیر باشد و اخذ هرگونه وجهی از رانندگان بابت این معاینات ممنوع شود.5- نصب سامانه موقعیت یاب جغرافیایی سپهتن و عدم پرداخت سهم 75 درصدی وزارت نفت نیز یکی از موارد مهم اعتراضی رانندگان است.6- به منظور حمایت از مالکان خودروهای سنگین فرسوده و نوسازی ناوگان حمل ونقل کشور، همه تامین کنندگان ناوگان باری کشور اعم از خودروسازان و واردکنندگان این قبیل ناوگان باید موظف شوند در قبال ورود یا تولید هر دستگاه کامیون یا کشنده، دو دستگاه کامیون یا کشنده فرسوده فعال (براساس مقررات جاری سن فرسودگی) مطابق شرایط اعلامی سازمان راهداری و حمل ونقل جاده ای اسقاط کنند. پلیس راهنمایی و رانندگی نیروی انتظامی جمهوری اسلامی ایران موظف شود هنگام شماره گذاری کامیون یا کشنده جدید نظارت های لازم را از طریق سامانه ستاد مدیریت حمل ونقل و سوخت به عمل آورد.7- تعیین نرخ حمل کالا، براساس تن بر کیلومتر بوده و شرکت های حمل ونقل ملزم به رعایت نرخ حمل کالا و بار بر این مبنا هستند.8- سامانه الکترونیکی حمل ونقل کالا و بار توسط سازمان راهداری و حمل ونقل جاده ای ایجاد و راه اندازی شود.9- حضور دائمی و نهادینه شده نمایندگان صنف در تصمیم سازی ها و تصمیم گیری ها بسیار مهم است، ازاین رو به منظور ایجاد هماهنگی های بین بخشی، کارگروهی با مسئولیت وزارت راه وشهرسازی (سازمان راهداری و حمل ونقل جاده ای) با عضویت نمایندگان صنوف مرتبط و نمایندگانی از وزارتخانه های صنعت، معدن و تجارت، امور اقتصادی و دارایی (گمرک جمهوری اسلامی ایران)، تعاون، کار و رفاه اجتماعی، نفت و سازمان برنامه وبودجه کشور تشکیل و نسبت به رصد دائمی و هماهنگی های بین بخشی و رسیدگی به مشکلات حوزه حمل ونقل جاده ای اقدام کند. سازمان راهداری و حمل ونقل جاده ای موظف شود گزارش نظارت های خود از وضعیت حمل ونقل جاده ای کشور و رسیدگی به تخلفات را به صورت ماهانه به این کارگروه ارائه کند. در همین راستا وزارت تعاون، کار و رفاه اجتماعی موظف شود به بازنگری و ساماندهی تشکل های حوزه حمل ونقل جاده ای کشور اقدام و پیشنهاد لازم را در قالب اصلاح آیین نامه قانون کار ارائه کند. بی تردید راه حل ها به این موارد محدود نمی شود، اما این مجموعه راهکارها از طریق مباحثات متعدد با رانندگان و کامیون داران و با کسب نظر از حقوق دانان به دست آمده است و می تواند پاسخ گوی بخش مهمی از مطالبات این قشر باشد. بااین همه پرسش از دولت و مجلس همچنان باقی است: چرا تصمیم نمی گیرید؟
                