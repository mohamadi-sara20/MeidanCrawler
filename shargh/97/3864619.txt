سه‌شنبه ۹ بهمن ۱۳۹۷
-----------------------------------------
سرمقاله
-----------------------------------------
معافیت نفتی ایران تمدید می شود؟
-----------------------------------------

                    سند دخل و خرج کشور در سال آینده، این روزها در مجلس در حال بررسی است. سندی که در مقایسه با بسیاری از کشورها که ماهیت توسعه ای دارند و برخلاف ظاهر آن، بیشتر رنگ وبوی تحریم به خود گرفته و ماهیت انقباضی آن بیشتر به چشم می خورد. به طور طبیعی متغیری که بیش از همه مسائل و مباحث بودجه 98 را در محافل تصمیم گیری و کارشناسی تحت تاثیر قرار داده است، فروش نفت، درآمدهای نفتی و به طور مشخص اثرات تحریم های یک جانبه آمریکا بر تولید و صادرات نفت کشور است. سوال و به عبارت بهتر نگرانی بزرگ این است که آیا ایران قادر خواهد بود از سد تحریم های آمریکا بگذرد و نفت خود را همچنان در بازارهای جهانی عرضه کند؟ روند تحریم های آمریکا در حوزه نفت چه تاثیری بر کمیت و کیفیت صادرات نفت و به تبع آن کاهش درآمدهای نفتی و نهایتا کسری بودجه شدید در ایران خواهد گذاشت؟ و به طور مشخص آیا معافیت های نفتی آمریکا پس از گذشت موعد شش ماهه کنونی بار دیگر تمدید می شود یا خیر؟ نگرانی اخیر در حالی تشدید شده است که نقل قول های رسمی و غیررسمی از زبان مقام های آمریکایی حاکی از تمدید نشدن طرح معافیت های آمریکا برای مشتریان نفتی ایران است. پیش بینی دقیق تحولات آینده بازار نفت و تمهیداتی که آمریکا و ایران در جنگ نفتی در پیش گرفته اند یا می گیرند، سخت و دشوار است. واقعیت این است که تحولات ماه های آینده بازار نفت و سیاست های دو دولت آمریکا و ایران در این حوزه، انحصارا در ید اختیار دو کشور مزبور نیست و عوامل مختلفی تحولات آتی بازار نفت و به تبع آن سیاست های ایران و آمریکا را تحت تاثیر قرار خواهد داد. از سوی دیگر، الزامات و تحولات بازار نفت، قدرت مانور دولت آمریکا علیه ایران و اعمال تحریم های نفتی این کشور را کاهش داده است. از سوی دیگر تحریم نفت ایران برخلاف دوره گذشته برای تحریم کنندگان و بازار نفت هم سخت و هم پرهزینه است. دولت آمریکا در یک سال گذشته نتوانسته اجماع سیاسی لازم علیه ایران را ایجاد کند و صرفا از طریق فشارها و تهدیدات اقتصادی، سیاست های تحریمی خود علیه ایران را به کشورهای مختلف آن هم با هزینه زیاد تحمیل کرده است. این به معنای پایین بودن سطح تاثیر سیاست های تحریمی آمریکا علیه ایران نیست. دولت ترامپ با قدرت سیاست های تحریمی خود را دنبال می کند اما باید در نظر داشت که عوامل محدود کننده قدرت مانور آن هم زیاد است. دولت ترامپ اگر امکان و توان لازم را داشت، نه فرصت های شش ماهه برای تحریم در نظر می گرفت و نه معافیت های شش ماهه خرید نفت را برای هشت کشور خاص اعمال می کرد. عواملی نظیر الزامات قیمتی بازار نفت که برای ترامپ از اهمیت زیاد به خصوص در حوزه قیمت فراورده های سوختی در داخل این کشور برخوردار است و همچنین توجه به منافع کشورهای مختلف خریدار نفت ایران به لحاظ همراهی با آمریکا در بلندمدت، دست دولت ترامپ را برای تحقق شعار «به صفر رساندن صادرات نفت ایران» بسته و آن را غیرواقعی کرده است. در کنار این مواضع نفتی دو کشور عربستان و روسیه و میزان همکاری آنها با سیاست های کلان نفتی آمریکا در حوزه بازار جهانی نفت (به حاشیه راندن اوپک در مدیریت بازار نفت) و نه الزاما تحریم های نفتی ایران نیز تعیین کننده است؛ مواضعی که در ماه های اخیر حداقل برای آمریکایی ها ناامیدکننده بوده است. 
بنابراین امکان تمدید معافیت های نفتی آمریکا برای دوره دوم (و البته با تغییراتی نسبت به دوره اول به لحاظ کمیت و کیفیت مراودات نفتی خریداران با ایران) زیاد است.  آنچه برای ترامپ در شرایط حاضر اهمیت دارد مدیریت تحریم های ایران و همچنین مدیریت بازار نفت در راستای اهداف سیاسی و اقتصادی خود است و نه الزاما تحریم کامل نفت ایران. مدیریت این دو مقوله نیز الزاما به معنای تحدید بیشتر ایران و افزایش فشار تحریم های نفتی نیست؛ زیرا ترامپ از طریق پرداخت برخی امتیازها و درنظرگرفتن منافع کشورهایی که دارای مناسبات اقتصادی و نفتی با ایران هستند، قصد دارد مدیریت این دو مقوله را که ارتباط تنگاتنگی با یکدیگر دارند، همچنان در اختیار داشته باشد. افزایش تحدیدها و فشارها علیه ایران به خصوص در موضوع خرید نفت از ایران، به طور طبیعی کشورهای بزرگی مانند کره، چین، هند، ژاپن، ترکیه و دیگر کشورها را وادار به جبهه گیری علیه آمریکا به دلیل زیان های اقتصادی ناشی از اعمال تحریم ها می کند و این می تواند علاوه بر ایجاد التهاب در بازار نفت، زمینه تقابل سیاسی و حتی اقتصادی با آمریکا را نیز موجب شود. بنابراین با توجه به شرایط اشاره شده، جریان فروش نفت ایران در حد متعارف شرایط تحریم، به صورت آشکار و اعلام شده در سال 2019 تداوم خواهد داشت منتها دولت ترامپ تلاش می کند از همه ابزارها در جهت مدیریت تحریم های نفتی ایران آن هم با هدف مدیریت فضای روانی سیاسی و اقتصادی ایران استفاده کند.
                