پنج‌شنبه ۲۰ اردیبهشت ۱۳۹۷
-----------------------------------------
یادداشت
-----------------------------------------
تحلیل خروج سخت آمریکا از برجام در 3 سطح
-----------------------------------------

                    تحلیل متدولوژیک رفتار ترامپ در خروج سخت (Hard Exit) از برجام بیانگر آن است که ترامپ برخلاف اینکه گفته می شود غیرقابل پیش بینی است، می تواند قابل پیش بینی هم باشد.قابل پیش بینی بودن رفتار واگرایانه ترامپ درباره برجام، متاثر از سه سطح از دلایل است. واکاوی این سه سطح از دلایل می تواند ما را از رفتار برجامی ترامپ با عمق بیشتری آگاه کند. تبادل و تعامل متغیرهای این سه سطح از دلایل، به ما می گوید خروج سخت آمریکا از برجام، نقطه عزیمت یک فرایند چندوجهی برای ایران خواهد بود.تحقیقا خروج آمریکا از برجام، در چارچوب سه سطح تحلیل دلایل شخصی، ساختاری و منطقه ای امکان پیش بینی داشت؛ اما موضوع مهم این است که در چارچوب این سه سطح تحلیل از دلایل، چه متغیرهایی با چه مختصاتی وجود دارند که توانسته اند نیروی پیشران و محرک دینامیک رفتاری ترامپ و آمریکا در تقابل عریان با ایران و چنین خصمانه باشند.به سطح تحلیل اول از دلایل؛ یعنی دلایل شخصی که بیانگر انگیزه های شخصی و سرچشمه های درونی و فردی ترامپ در خروج از برجام است، باید با دقت بالایی توجه کرد؛ چراکه متغیرهای این سطح را می توان مهم ترین عامل در رفتار سخت برجامی ترامپ دانست. استراتژی فردی رئیس جمهور آمریکا تا پایان دوره ریاست جمهوری دو مولفه اصلی خواهد داشت؛ اول تطویل و تاخیر موضوع ارتباط با روسیه و به سرانجام نرسیدن آن تا انتخابات سال 2020 به شکلی که حضور او در انتخابات بعدی به چالش کشیده نشود و دوم، تحقق همه وعده های انتخاباتی ازجمله خروج از برجام، برای حضور کامل و بدون چالش ترامپ در انتخابات سال 2020.اگر ما وارد فضای ادراکی و روان شناختی ترامپ شویم و شخصیت لجوج و سرکش او را با تهدیداتی که متوجه شخص اوست کنار هم بگذاریم، باید انتظار رفتارهای «اولترا رادیکال» را از ترامپ داشته باشیم؛ به شکلی که تهدیدات معطوف به شخص او، تحت تاثیر موضوعات دیگر داخلی و خارجی قرار گیرد. در این راستا، «برچسب همکاری با روسیه»، آن هم در مهم ترین موضوع سیاست داخلی آمریکا که انتخابات ریاست جمهوری است، آن قدر مشمئزکننده برای مردم آمریکا و آن قدر تهدیدکننده برای شخص ترامپ است که او برای خلاصی از این برچسب، تحقیقا به هر کاری در هر سطحی دست خواهد زد.بنابراین او برای آنکه موضوع اثبات ارتباط احتمالی خود یا تیمش با روس ها پیش نرود، از هر اقدامی که این فرایند تهدیدساز را متوقف یا کند کند، استقبال خواهد کرد. بنابراین اولین عامل سطح تحلیل دلایل رفتار شخصی ترامپ در خروج از برجام، تخفیف، تلطیف یا تاخیر مشکل ارتباط با روسیه است.دومین دلیل شخصی ترامپ در خروج سخت از برجام، قول های انتخاباتی اوست. یکی از دلایل کامیابی غیرمنتظره ترامپ در انتخابات ریاست جمهوری سال 2016، قول های جذاب و گل درشت او به ملت آمریکا بود. او به ملت این کشور قول داد آمریکا شکوه و عظمت خود را باز خواهد یافت. او در مدت زمان ریاست جمهوری خود بیشتر قول های انتخاباتی خود را عملی کرده است. در این چارچوب، او از پیمان همکاری ترانس پاسفیک (TTP) و از پیمان تغییرات آب و هوایی پاریس خارج شده، نرخ مالیات ها را کاهش داده، بیمه درمانی «اوباماکر» را لغو کرده، ورود غیرقانونی مهاجران به آمریکا را محدود کرده، بیت المقدس را به عنوان پایتخت اسرائیل به رسمیت شناخته، از پیمان نفتا (NAFTA) خارج شده، بودجه ارتش آمریکا را افزایش داده، شاخص سهام داو جونز را بالا برده و نرخ بی کاری را به زیر پنج درصد کاهش داده است، همچنین طرح های احیای استخراج زغال سنگ را عملیاتی کرده، بودجه سازمان ملل را کاهش داده، آمریکا را از سازمان یونسکو خارج کرده و ساخت دیوار سه هزار کیلومتری مرزهای مکزیک با وضع عوارض بر کالاهای مکزیکی را کلید زده است تا پول آن را از مکزیک بگیرد. در این میان، آنچه او قول داده و عمل نکرده بود، خروج از برجام به عنوان بدترین معاهده تاریخ آمریکا به گمان وی بود که از آن هم خارج شد. داماد ترامپ لحظاتی پس از اعلام خروج آمریکا از برجام گفت ما به یکی دیگر از قول های انتخاباتی خود عمل کردیم. ترامپ که پرحاشیه ترین رئیس جمهور در میان 44 رئیس جمهور تاریخ آمریکاست، باید چهره مغشوش خود را با تحقق قول های انتخاباتی اش بزک کند تا مردم آمریکا در انتخابات سال 2020 یک بار دیگر به او رای دهند. خروج از برجام با زمینه چینی رسانه ای بسیار گسترده، تایید تحقق یک تعهد انتخاباتی دیگر ترامپ بود.درسطح تحلیل دوم از دلایل خروج آمریکا از برجام؛ یعنی سطح تحلیل ساختاری که مرتبط با ساختار نظام تصمیم گیری سیاست خارجی آمریکاست، باید گفت همه چیز از شکل گیری یک مجموعه ضدایرانی رادیکال، هم در تیم ریاست جمهوری ترامپ و هم در کنگره آمریکا، حکایت دارد. ضمن آنکه لابی یهود با تکیه بر ارتباطات بالای خود و لابی آل سعود با تکیه بر قدرت مالی خود، آتش بیارمعرکه تندروهای آمریکا شده اند.از ترکیب چهره های ضدایرانی جان بولتن و مارک پمپئو، به همراه ترامپ در قوه مجریه و کنگره ضدایرانی آمریکا و لابی یهود و لابی آل سعود، در ساده ترین حالت «لغو برجام» خارج می شود و باید انتظار رفتارهای خصومت آمیز بیشتر را داشت.اگر بخواهیم به میزان و شدت و حدت تعارض کنگره آمریکا درباره ایران اشاره کنیم، باید به رای کنگره آمریکا درباره تحریم های جدید علیه ایران به دلیل نقض حقوق بشر؛ با 410 رای موافق و فقط دو رای مخالف در مجلس نمایندگان آمریکا اشاره کنیم.بنابراین در سطح ساختار نظام تصمیم گیری آمریکا شامل ریاست جمهوری، کنگره و لابی های ضدایرانی همه چیز برای تقابل با ایران آماده شده است و کمترین خروجی چنین ساختار تهدیدکننده ای، خروج سخت از برجام بوده است و باید درباره سطوح و حدود دیگر این تعارض هوشیار بود و برای سومین سطح از دلایل خروج سخت ترامپ از برجام باید به سطح تحلیل دلایل منطقه ای یعنی منطقه خاورمیانه اشاره کرد. ظهور ترامپ رادیکال با حضور گروه بسیار ضدایرانی و تندرو نتانیاهو در اسرائیل که در دوران اوباما تضعیف شده بود، همراه شد. دولت افراطی نتانیاهو، ترامپ را فرصتی تکرار نشدنی برای اهداف خود می بیند و آن را از دست نخواهد داد.در کنار ترامپ و نتانیاهو، ضدایرانی ترین هیئت حاکمه، در عربستان بر سر کار آمده که خسته و زخمی از شکست های پی درپی در منطقه به رهبری ولیعهد جاه طلب عربستان به صورت فعالانه با انجام اقدامات ضدایرانی در سطح منطقه و جهان با آمریکا و اسرائیل همکاری پنهان و پیدا برقرار کرده اند.تنها ثانیه هایی پس از پایان سخنرانی خروج از برجام ترامپ، نتانیاهو بر صفحه تلویزیون ظاهر شد و خوشحالی خود را بیان کرد و تنها ساعتی پس از سخنرانی ترامپ، وزارت خارجه عربستان نیز از اقدام ترامپ استقبال کرد و امارات و بحرین نیز آن را ستودند.بنابراین دلایل منطقه ای مقتضی برای ترامپ در منطقه وجود دارد تا خروج از برجام برای او امیدوارکننده باشد.اما به هر اندازه که هریک از دلایل بالا را در خروج سخت آمریکا از برجام موثر بدانیم، باید پس از این به فضای جدید حاصل از این اقدام آمریکا نگاه هوشمندانه تری داشته باشیم. رفتار یک رئیس جمهور خودرای و مشکل دار به همراه ساختار تصمیم گیری سیاست خارجی آمریکا که با لابی های ضدایرانی، بیشتر تحریک شده و همراهی افراطیان ضدایرانی در اسرائیل و عربستان، الزام کنش بهینه و هوشمندانه برای کشورمان در سطح ملی، منطقه ای و جهانی را حتمی می کند. چگونگی این «کنش» و «دامنه» آن می تواند موضوعی برای تفکر بیشتر ما باشد.
                