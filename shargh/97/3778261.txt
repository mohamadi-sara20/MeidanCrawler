شنبه ۶ مرداد ۱۳۹۷
-----------------------------------------
سرمقاله
-----------------------------------------
چریک های کت و شلواری
-----------------------------------------

                    به ادعای «موسکا»، یکی از نظریه پردازان نخبه گرا، پیش بینی آنچه هرگز رخ نمی دهد، آسان تر از پیشگویی چیزی است که دقیقا رخ خواهد داد. مصداق این ادعا عملکرد چهره های تازه راه یافته به کابینه دولت روحانی است، ازجمله عبدالناصر همتی، رئیس کل بانک مرکزی که با آمدنش اتفاق مهمی روی نخواهد داد. این گفته به معنای ناکارآمدی او نیست که اتفاقا در برخی سمت ها عملکرد خوبی داشته است. این ادعا نشانگر وضعیت اموری است که امکان تغییر جدی در آن وجود ندارد. وضعیت امور یعنی مونتاژی از وضعیت های متفاوت که در نسبت با یکدیگر معنا می یابند. ازاین رو وضعیت امور، نوعی مونتاژ چیزهایی بامعنا و بی معنا در کنار یکدیگر است. آنچه این وضعیت امور را دچار تغییر می کند، «توان» تغییر در این وضعیت است. توان تغییری که در عرصه امکان ها و ناامکان ها تحقق می یابد. اگر دولت روحانی درصدد تغییر باشد، چقدر این توان را دارد و این توان به وسیله چه نیروهایی خنثی می شود. مهم ترین موانع تغییر در دولت روحانی، بایدها و نبایدهاست، بایدها و نبایدهای پذیرفته شده که دولت ها را ملزم می کند تا از یک قاعده پیروی کنند. عرصه تغییر، می توانم ها و نمی توانم هاست که عرصه ای استراتژیک قلمداد می شود. در این عرصه است که تلاش برای تغییر صورت می گیرد، حتی ابراز ناتوانی از تغییر نیز نوعی امکان تغییر است. اما عرصه بایدها و نبایدها رویکردی ایدئولوژیک دارد که امکان ها و ناامکان ها را در مواقع ضروری به بایدها و نبایدها پیوند می زند. این دو عرصه با یکدیگر در منازعه اند و دولت های بعد از انقلاب به خوبی با این منازعه آشنا هستند. دولت احمدی نژاد که ماحصل پیروزی اصولگرایان بود، به رویکرد ایدئولوژیک بایدها و نبایدها باور داشت؛ «ما می توانیم» احمدی نژاد بیش از آنکه نگاهی استراتژیک به وضعیت امور باشد، رویکردی ایدئولوژیک برساخته اصولگرایان بود. ازاین رو احمدی نژاد هنگامی که دست به تغییر رویکرد خود زد، دچار تنش هایی بنیان کن شد. تنش هایی که نگذاشت از ایده اصلی اصولگرایان پا فراتر بگذارد. رویکرد استراتژیک روی توان های جدید متمرکز می شود. این توان های جدید با اتصال به شبکه جدید به یک باور جدید تبدیل می شود و اگر تغییری به شبکه ای از رویکردهای استراتژیک نپیوندد، خنثی و بی اثر خواهد شد. با اتکا بر این نظریه، اینک می توان این مسئله را طرح کرد که تغییر افراد در کابینه دولت روحانی تا چه میزان در بهبود شرایط اثر دارد و افراد جدید چه تغییری در سطح کلان دولت روحانی به وجود خواهند آورد؛ دولتی که از ابتدای کار بنای تغییر جدی در مناسبات سیاسی- اقتصادی را نداشته است. فارغ از درستی یا نادرستی این تلقی، دولت روحانی دولت بسته ای است که باوری به راهیابی طبقات دیگر به بدنه و هرم دولت ندارد. همین رویکرد موجب می شود دولت روحانی، دولتی ایدئولوژیک باشد با اینکه اصولگرایان در کابینه او نقشی ندارند، با این تبصره که نمی تواند از مزایای یک دولت ایدئولوژیک استفاده کند. دولت اصلاحات قصد داشت دولتی استراتژیک باشد؛ دولتی با چهره های متنوع از طبقات متفاوت که توان مضاعفی به دولت می داد. به دلیل حضور چهره های متنوع از طبقات متفاوت، دولت اصلاحات با بیشترین تنش در حد فاصل دو عرصه استراتژیک و ایدئولوژیک پدید آمد. دولت اصلاحات پر از چریک های کت وشلواری بود که در زمان بازنشستگی شان به دولت روحانی پیوستند. این چریک های کت وشلواری با ادعای توان تغییر به میدان سیاست آمده بودند.اما در این مسیر هریک به سرنوشتی دچار شدند، سرنوشتی که اینک دولت اصلاحات را از اصلاح طلبان کنونی متمایز می کند. وقتی از اصلاح طلبان حرف می زنیم مصداق بارز آن دیگر دولت اصلاحات نیست. دولت اصلاحات حتی اگر می خواست، نمی توانست ایدئولوژیک باشد، چه آنکه جنس و جنم و سازوکار آن را نداشت. اینک بعد از گذشت سال ها می توان ادعا کرد بحران هر 9روزه که رئیس دولت اصلاحات از آن می نالید، دسیسه یا توطئه ای علیه او و دولتش نبود، بلکه ماحصل برخورد اجتناب ناپذیر دو دیدگاه استراتژیک و ایدئولوژیک بود؛ منازعه ای که هرگز به پایان نخواهد رسید مگر آنکه یکی در دیگری هضم شود. روحانی از منازعه این دو جریان در دولت اصلاحات درس گرفت و بر آن شد تا با چریک های کت وشلواری کار چریک های کاپشن پوش را انجام دهد. او می خواست با ظرافت، رویکرد استراتژیک و ایدئولوژیک را با هم تلفیق کند. این تلفیق در مذاکرات هسته ای نتیجه داد و بایدها و نبایدها در کنار امکان ها و ناامکان ها کنار یکدیگر نشستند.بدیهی است در صورت تفاهم و توافقی جدی این هم نشینی امکان پذیر نمی شد، هرچند بعد از پایان مذاکرات به خصوص در روزهایی که هنوز حسن روحانی پیروز میدان بود، جدایی این دو رویکرد ناخواسته به وقوع پیوست و بعد از بدعهدی آمریکا رویکرد ایدئولوژیک در نزد دولت روحانی دست بالا را پیدا کرد. دولت روحانی دولت بلاتکلیفی است که برخی وزرای آن با رویکردی استراتژیک - توان تغییر- پا به میدان گذاشته اند اما کاری از پیش نمی برند. آنان نه چریک های کت وشلواری دولت اصلاحات اند و نه چریک های کاپشن پوش دولت احمدی نژاد. آنان در وضعیتی به سر می برند که ناچار با تغییر شرایط تغییر موضع می دهند. پس هرگونه تغییری در کابینه قبل از تغییر رویکرد در دولت روحانی بی نتیجه خواهد بود. از خوش اقبالی روحانی است که شرایط جهانی به سمتی می رود که او هریک از این دو رویکرد را اتخاذ کند، حامیان عرصه دیگر را نیز می تواند با خود همراه کند. به قول «موسکا» پیش بینی آنچه قرار است رخ بدهد دشوار است، اما تجربه دولت روحانی نشان داده او به سوی رویکردهای استراتژیک ناب نخواهد رفت، مگر از سر ناچاری.
                