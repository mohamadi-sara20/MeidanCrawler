چهار‌شنبه ۲۳ آبان ۱۳۹۷
-----------------------------------------
یادداشت
-----------------------------------------
وقتی عاقبت اندیشی نمی کنیم
-----------------------------------------

                    در برخی مغازه های قدیم تصویری از دو مرد وجود داشت، یکی فربه و سرحال و دیگری نحیف و لاغر، زیر عکس اولی نوشته شده بود عاقبت نقدفروشی و زیر دیگری، عبارت عاقبت نسیه فروشی دیده می شد. معلوم می شود که در فرهنگ کشور ما عاقبت اندیشی جایگاه درخور توجهی دارد. در احادیث واصله و نیز در اشعار شعرای حکیم ما درباره عاقبت کارها و اندیشه ورزی درباره پیامدهای کارها اشارات متعددی شده است، از جمله شیخ اجل سعدی می گوید: «هرکه مزروع خود بخورد به خوید/ وقت خرمنش خوشه باید چید». 
در دعاهای روزمره نیز به عاقبت کار بسیار توجه شده است و دعای معروف «خدایا عاقبت ما را ختم به خیر گردان» از آن جمله است. در نظام خلقت در بسیاری اوقات، تحلیل و پیش بینی عاقبت آنچه انجام می شود ممکن نیست. نیوتون در علم فیزیک درباره حرکات مادی اصل عمل و عکس العمل را مطرح کرده که هر عملی عکس العملی دارد مطابق و در جهت عکس آن که البته تاریخ دانان علم معتقدند این اصل نیوتون را قبلا حاکمان اسلامی گفته اند. اگر در محدوده مادی بیندیشم اصل نیوتون محدود به عکس العمل برابر است، ولی در محدوده اجتماعی عکس العمل ها گاه بسیار فراتر از عمل است. گاه عکس العمل یک سیلی به یک نزاع دسته جمعی منجر به قتل و غارت می شود. نگاهی به تاریخ نشان می دهد چه اقداماتی بدون عاقبت اندیشی آن هم در مقیاس های بسیار بزرگ رخ داده و چه نتایج فاجعه باری به دست آمده است. 
می توان برای نمونه چند مورد را فهرست کرد: 
1- ناپلئون در لشکرکشی به روسیه برای تصرف خاک این کشور همه سپاه 800 هزار نفری خود را از دست داد و با تعداد محدودی از همراهانش به پاریس بازگشت. 
2- هیتلر در اوج قدرت و محبوبیت و حمایت مردم آلمان کشورگشایی را آغاز کرد و سرانجام درحالی که آلمانی ویرانه را بر جای گذاشت، خودکشی کرد. 
3- نیروی هوایی ژاپن در بندر پرل هاربور به کشتی های آمریکایی حمله کرد و بیش از سه هزار نفر از آمریکایی ها را به قعر دریا فرستاد. اما با دو بمب اتمی آمریکا در هیروشیما و ناکازاکی، تسلیم شد و امپراتور ژاپن در برابر یک ژنرال آمریکایی تعظیم و ژاپن را تسلیم آمریکا کرد و تقاضای ترحم برای مردم ژاپن کرد. 
4- در دوران معاصر، صدام حسین به اصطلاح قدرتمند با پاره کردن قرارداد 1957 و حمله به ایران، سرانجام نامه ترک مناقشه و پذیرش همان قرارداد را امضا و با حمله به کویت و اشغال آن موجبات حمله آمریکا به عراق را فراهم کرد و سپس در یک مخفیگاه متروکه اسیر سربازان بیگانه و سرانجام اعدام شد. 
از این دست اقدامات نابخردانه که احساس قدرت، بصیرت و بینایی را از صاحبان آن گرفته، کم دیده نمی شود و البته به تاریخ پیوسته است. همه اینها در تاریخ بسیار مهم بوده اند و با دیده عبرت باید به آنها نگریست و درس گرفت و اندیشید و اقدامات خود را ارزیابی کرد. نگاهی به برخی اقدامات ما در این سال ها و میزان عاقبت اندیشی در آنها، محل تامل است. 
1- برای توسعه کشت گندم آبی، اجازه حفر چاه (چه با مجوز چه بی مجوز) داده شد که نتیجه آن خشک شدن چاه ها و نابودی کشاورزی وابسته به چاه های عمیق شد. 
2- در راستای رشد صنایع و کشاورزی و کاشت درخت در دامنه کوه ها، اجازه استفاده از آب زاینده رود بدون محدودیت داده شد و اصفهان بی آب و اراضی کشاورزی شرق اصفهان به زمین های بایر تبدیل شد. 
3- برای توسعه کشاورزی در غرب دریاچه ارومیه حقابه دریاچه به کشاورزان داده شد. نتیجه آن خشکی دریاچه و در معرض تخریب قرارگرفتن میلیون ها هکتار زمین کشاورزی در شرق دریاچه ارومیه شده است. 
4- برای جلب رای مردم به همه از پیر و جوان، دارا و ندار، زن و مرد پول نقد به عنوان یارانه پرداخت شد و نتیجه آن بدهی دولت به صنایع، پیمانکاران و بانک ها شد و به جای سرمایه گذاری در اشتغال، پول پاشی شد. نتیجه آن اینکه جوان ما به جای آنکه در تولید خدمت کند، به خدمت بیگانگان درآمد و در کولبری کمر خود را در برابر کالای خارجی خم کرد. 
5- برای رفع مشکل مسکن مردم، به نام مسکن مهر الگوی واحدی در سراسر کشور پیاده شد. گذشته از مشکلات معمول در شهرهای بزرگ، در شهرهایی که مردمش هنوز گوسفند یا گاو یا مرغ در خانه دارند، مسکن چهار طبقه بدون استفاده مانده و سرمایه هدر رفته است. 
در این مختصر به تصمیم گیری های بسیاری که گاهی اثرات و عواقب تعیین کننده ای داشته اند، اشاره نمی شود، چراکه برخلاف مثال هایی که آورده شد، معمولا اثرات تصمیم های سیاسی را از چند بعد می توان تفسیر کرد و نیز در چند مثالی که در زیر می آید نظر به آنکه دیوار دولت از همه کوتاه تر و انتقاد به آن کم هزینه تر است، به چند تصمیم دولت که بدون عاقبت اندیشی اتخاذ شده است اشاره می شود، شاید دولت در تصمیم های خود عاقبت اندیشی را لحاظ کند. 
1- از معدود تصمیم گیری های عاقبت اندیشانه دولت، امضای برجام بود که کاملا عاقبت اندیشانه و بر مبنای منافع ملت و دولت بود و ثمرات نیکویی به بار آورد. بخش عاقبت نیندیشانه اش آن بود که برجام را تضمینی برای حل همه مسائل کشور اعلام کردند. دکتر روحانی گفت بقیه تحریم ها را هم برمی دارم و درآمد کشور به صد میلیارد دلار می رسد و اصلا مشکل ارزی ایجاد نمی شود. ایشان عاقبت اندیشی نکرد که ممکن است ترامپ سر کار بیاید. ممکن است آژانس بین المللی انرژی بهانه بیاورد. ممکن است چین و روسیه باج خواهی کنند، ممکن است اروپاییان منافع بیشتر بخواهند، ممکن است FATF به دلایل گوناگون و حتی واهی یا تصویب نشدن قانون مربوطه در کشور همچنان ما را در لیست به اصطلاح سیاه نگه دارد و دیگر کشورها از مراودات بانکی منع شوند. عاقبت اندیشی باید ایشان را وادار به شفاف سازی می کرد. 
2- آقای جهانگیری و دولت عاقبت اندیشی نکردند که به خاطر 400 تومان ناگهان ارز را چهار هزارو 200 تومانی و بی حدوحساب اعلام کردند و آن طور ادای بچه پولدارها را درآوردند. وقتی کفگیر به ته دیگ رسید، یکباره بدون عاقبت اندیشی، صرافی ها را تعطیل، سامانه نیما را اختراع، ارز توافقی را ابداع، مابه التفاوت ارزی را تصویب و ارز مسافری را 11هزار تومان اعلام کردند. حتی بدون عاقبت اندیشی زوار کربلا را برای مقدار کمی ارز سرگردان کردند. 
1- دولت بدون عاقبت اندیشی پرداخت یارانه ها را برای همه ادامه داد. نتیجه اش این بود که وزارت نفت بدبخت شد، پیمانکاران همچنان طلبکار و طرح های عمرانی نیمه تمام ماندند و باز بدون عاقبت اندیشی به برخی پیمانکاران و طلب کاران اوراق قرضه دادند که دولت باید 20 درصد سالانه هزینه بهره آن را بدهد و تازه پیمانکاران با 30 درصد تخفیف نقد کنند!
2- دولت بدون عاقبت اندیشی برای کالاهای واردشده به گمرک که بسیاری از آنها مواد اولیه کارخانه ها بودند، دریافت مابه التفاوت بهای ارز تا ارز توافقی! را شرط ترخیص گذاشت. همان موقع به وزیر صنعت نامه نوشتم که این امر موجب رکود کارخانه ها و اصناف و سونامی گرانی می شود. هرچند بعدا اندکی تعدیل شد، اما داستان ادامه دارد. 
3- دولت بدون عاقبت اندیشی همچنان سیاست های چندگانه ارزی و مبهم بودن را ادامه می دهد. به این اضافه کنید کارایی نداشتن مجموعه بانک مرکزی، بانک ها و وزارت صنعت را که درحال حاضر حتی اجازه واردات در مقابل ارز حاصل از صادرات را به صادرکننده نمی دهند!
از این دست تصمیم های غیرعاقبت اندیشانه دولت هرچه فهرست کنیم کم است و البته برخی دیگر دست دولت را به خاطر تصمیم های خود از پشت بسته اند، ولی چه کنیم که نمی توان از آن سخن گفت یا حتی بی فایده است و خلاصه آنکه دعا کنیم خداوند عاقبت ما را ختم به خیر کند. 
                