سه‌شنبه ۳ مهر ۱۳۹۷
-----------------------------------------
حرف اول
-----------------------------------------
فراموشی مدعیان شفافیت
-----------------------------------------

                    شفافیت آرای نمایندگان که مدتی است در مجلس دهم مطرح شده، موضوعی است که باید به عنوان یک ضرورت به آن پرداخته شود. لازم است معایب و مزایای شفافیت آرا در کوتاه مدت و بلندمدت بررسی شود. دلیلش هم  آن است که شفافیت آرای نمایندگان می تواند یکی از ابزارهایی باشد که نمایندگان و مجلس را نسبت به موکلان و شهروندانی که نمایندگی آنها را برای قانون گذاری و نظارت بر عهده دارند، پاسخ گو نگه دارد. در واقع می توان گفت که یکی از مهم ترین آثاری که شفافیت در پارلمان می تواند در بلندمدت در پی داشته باشد، آثار توسعه ای است؛ زیرا هرچه چرخه قانون گذاری و نظارت و نیز فرایندهای پارلمانی شفاف تر باشد، عملا به کاهش فساد منجر می شود و مسئولیت و پاسخ گویی افزایش می یابد. از این رو است که موضوع شفافیت در پارلمان باید به عنوان یک نیاز پیگیری و دنبال شود. بر اساس این در آذر سال گذشته در یک طرح که آقای دکتر محمدجواد فتحی، نماینده تهران، آن را تهیه کرده بود، موضوع شفافیت پارلمانی مطرح و پیگیری شد؛ طرحی که در صف دریافت فوریت قرار گرفت و در نوبت بررسی آن در صحن علنی بر مبنای فرایند زمان بر طرح های فوریتی، نیمه شهریور سال جاری رقم خورد.  در این میان نکته آن است که مدت ها پس از ارائه این طرح به هیئت رئیسه مجلس و در سکوت رسانه ای پیرامون آن، به ناگاه طرحی جدید در مجلس برای شفافیت آرای نمایندگان به هیئت رئیسه ارائه شد که هدف آن افشای آرای نمایندگان درباره لوایح چهارگانه مربوط به FATF بود.هرچند ضرورت شفاف سازی آرای نمایندگان امری بدیهی است و ما یکی از مطالبه کنندگان این مهم هستیم؛ اما باید به مبدا طرح هایی که به نام شفافیت آرای نمایندگان می پردازند  نیز توجه شود؛ اینکه در طرح چنین موضوعاتی هدف طراحان حائز اهمیت است.براساس رای نمایندگان در جلسه 14 شهریور، فوریت طرح شفافیت آرا که تلفیقی از دو طرح یاد شده بود، با مخالفت روبه رو شد. یکی از دلایلش آن بود که بسیاری از نمایندگان اغراض و اهداف جریانی و نه ملی را در مطالبه طرح مستتر دیدند. این هدف که همانا افشای آرای نمایندگان به لوایح مربوط به FATF بود، از منظر این جریان تا حدی مهم بود که پس از رای منفی به بررسی فوری طرح، کمپینی با عنوان کمپین داوطلبانه شفافیت آرای نمایندگان به راه افتاد.
بررسی اسامی برخی از حامیان اصلی این کمپین نشان می دهد که همان افرادی که در جلسه بررسی لایحه الحاق ایران به کنوانسیون مبارزه با تامین مالی تروریسم (CFT) بودند، این کمپین را راه اندازی کردند. نکته درخور توجه از این کمپین آن بود که وعده افشای آرا از روز اول مهر به راه افتاد؛ اما شاهد آن بودیم که آرای نمایندگان کمپین اعلام نشد. همین موضوع تردیدها درباره هدف این کمپین را به شدت تقویت کرد؛ تردید در آنکه این کمپین با هدف شفاف شدن آرای نمایندگان در راستای منافع ملی راه اندازی شده است. آنچه از شواهد ماجرا دیده می شود، به نظر می رسد کمپین شفافیت آرای نمایندگان برای تامین منافع جریانی خاص و نه منافع ملی شکل گرفته است. مهم ترین سؤال از راه اندازان این کمپین آن است که چرا طبق وعده خود، افشای آرای خود را از روز نخست مهر آغاز نکردند؟ آیا به دنبال شفافیت آرا صرفا برای لایحه خاصی که مدنظر دارند، هستند؟ آیا می خواهند برخلاف وعده خود، در روزی که لایحه الحاق ایران به CFT در صحن علنی مطرح می شود، کمپین خود را آغاز کنند و پس از آن نیز مدعیان شفافت، موضوع شفافیت آرا را فراموش می کنند؟
                