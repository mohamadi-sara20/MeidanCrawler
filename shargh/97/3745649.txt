شنبه ۲۹ اردیبهشت ۱۳۹۷
-----------------------------------------
حرف اول
-----------------------------------------
بازی خطرناک با تقسیمات کشوری
-----------------------------------------

                    یکی از جاهایی که می توان خطر گسیختگی نظم حقوقی کشور را دید، شکل و شیوه بهره برداری منفعت طلبانه و غیراصولی از قانون از سوی قدرت مداران است. کشاندن بازی قدرت به قلمرو «سرزمین» از نمونه های مهم این شیوه هاست که باید بسیار از آن ترسید و گریخت و گاهی در موضوعاتی مانند بعضی طرح های انتقال آب یا بعضی تقسیمات کشوری مشاهده می شود. حوادث اخیر شهرستان کازرون را می توان از این زاویه هم بررسی کرد. حوادث کازرون به دنبال پافشاری عده ای برای تقسیم این شهرستان و تصویب آن در وزارت کشور رخ داده است. در ادامه هم مدیریت قابل انتقاد بحران به ابعاد موضوع افزود. بر اساس این طرح بخش های «قائمیه» و «کوهمره نودان» از کازرون جدا شده و با نام «شهرستان کوه چنار» در تقسیمات کشوری به شهرستان جداگانه ای تبدیل خواهد شد. حسین رضازاده، نماینده کازرون در مجلس، از پیگیران این طرح بوده است. طرح نهایتا در وزارت کشور تصویب شده و گویا منتظر تصویب هیئت وزیران بود. حسین رضازاده، خود زاده بخش «قائمیه» است که در صورت تصویب این طرح همراه با بخش کوهمره به یک شهرستان مستقل از کازرون تبدیل می شود. اما تلاش های نمایندگان مجلس برای تبدیل حوزه های انتخابی خود به شهرستان و استان، منحصر به این مورد نیست.به عنوان نمونه: در سال 1388 اصغر گرانمایه پور، نماینده وقت کاشان در مجلس، مدعی شد محمود احمدی نژاد با طرح استان شدن «کاشان» موافقت کرده است. او گفته بود «از ابتدای فعالیتم در حوزه نمایندگی شهرستان های کاشان و آران و بیدگل برای تاسیس استان کاشان... پیگیری های متعددی را در وزارت کشور انجام داده ام...». علاءالدین بروجردی، نماینده بروجرد، در سال 89 به دنبال تشکیل استان زاگرس به مرکزیت بروجرد بود. در طرح پیشنهادی او شهرستان های دورود، ازنا و الیگودرز از استان لرستان و شهرستان های ملایر، نهاوند از استان همدان و شهرستان شازند از استان اراک به مرکزیت بروجرد استان جدید زاگرس را تشکیل می دادند. در سال 1389 تحرکاتی برای تشکیل استانی به نام «استان خلیج فارس» در مجلس شکل گرفت که از جزایر ابوموسی و قشم و کیش تشکیل می شد. نام نماینده ای به نام ولی اسماعیلی در این تحرکات شنیده می شد. در سال 95 هم تلاش هایی برای احیای این طرح در مجلس شد؛ ولی تا به حال خبر تازه ای از آن نیامده است.در 1391 علی بروغنی و محمدرضا محسنی ثانی، نمایندگان مردم سبزوار در مجلس شورای اسلامی، با ارسال نامه ای به رئیس جمهور، خواستار تشکیل «استان سربداران» به مرکزیت شهرستان سبزوار شدند.در دی 1392 «عثمان احمدی»، نماینده مردم مهاباد در مجلس شورای اسلامی، در نطق میان دستور خود از وزیر کشور خواست تشکیل استان «کردستان شمالی» با مرکزیت مهاباد را در دستور کار قرار دهد.در اواسط 1393 حبیب برومند داشقاپو، نماینده پارس آباد در مجلس، موضوع تشکیل «استان مغان» شامل شهرستان های پارس آباد، بیله سوار، گرمی و مشگین شهر را مطرح کرد. گفته شد 53 نماینده از این پیشنهاد حمایت کردند.از سال 94 بعضی نمایندگان حوزه شهریار و ملارد، ازجمله حسین گروسی، به دنبال تاسیس استانی به نام «استان تهران غربی» هستند و برای آن مشغول لابی و فعالیت اند.از سال 96 حسین نقویان، نماینده ورامین و پیشوا و قرچک، مصرانه به دنبال آن است که این مناطق همراه با گرمسار به استان جدیدی به نام «استان خرداد» تبدیل شوند.همچنین یحیی کمال پور، نماینده فعلی مردم جیرفت و عنبرآباد در مجلس، نیز از جمله نمایندگانی است که طرح تشکیل استانی به نام «سبزاواران» به مرکزیت شهرستان جیرفت را دنبال می کنند.در اغلب این موارد، مقامات یا شخصیت های ذی نفوذ محلی هم با این نوع طرح ها هم داستان و همراه می شوند.تقسیمات کشوری کاری پیچیده و دشوار است. در تقسیمات کشوری عوامل متعدد اقتصادی، اجتماعی، سیاسی، جغرافیایی، دفاعی، قومی، مذهبی، فرهنگی، تاریخی، حقوقی، اداری، امنیتی و تمامیت ارضی دخالت دارد. مهم ترین رکن و بنیاد تقسیمات کشوری این است که مجموعه تقسیمات کشوری در چارچوب مفهومی به نام «کشور» معنا می یابد. در تقسیمات کشوری، تسهیل امور زندگی روزمره مردم هر منطقه در چارچوب مفهوم «ملی» تعریف می شود.اما به نظر می رسد کسانی که به اتکای قدرت محلی قدرتی در سطح ملی به دست آورده اند، متوجه رجحان مفهوم ملی بر مفهوم محلی نیستند. چه بسا تلاش می کنند پایگاه قدرت خود در محل و منطقه خود را با استفاده از ابزار تقسیمات کشوری محکم کنند و با این کار برای خود کانون قدرت محلی محکم تری بسازند. وقتی یک منطقه به یک بخش و شهرستان یا یک شهر و اطرافش به استان تبدیل می شود، به همان ترتیب مقامات و قدرت مداران و شخصیت های صاحب نفوذ آن منطقه می توانند سهم بیشتری از قدرت به دست آورند.در چنین مواردی تقسیمات کشوری، به جای طراحی بر اساس اصول آمایش سرزمین و معیارهای متعددی که برشمردیم، به ابزاری برای قدرت طلبی بیشتر محلی و منطقه ای بدل می شود. در این مدل، تولید فشارهای اجتماعی از قبیل تظاهرات و طومارنویسی و تبلیغات سیاسی و مانند اینها و نیز ایجاد فشارهای پنهان و آشکار اداری، ضعف وزارت کشور و بده بستان های پشت پرده، جانشین کارهای عمیق و فراگیر تخصصی می شود.تقسیمات کشوری نقش مهمی در امنیت ملی و توسعه ملی دارد. تقسیمات کشوری را نباید با تفکیک کشور اشتباه گرفت. کشاندن قلمرو «سرزمین» به رقابت برای افزایش قدرت فردی و گروهی، نطفه نارس بازی خطرناکی است که اگر پیشرفت کند، به ناکجاآبادی توصیف ناپذیر می رسد. وسیله ساختن از چنین موضوعی برای منافع قدرت طلبانه شخصی و گروهی، صدمه های کوتاه مدت و درازمدت عمیق و جبران ناپذیری به امنیت و توسعه کشور وارد می کند.
                