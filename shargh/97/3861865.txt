دو‌شنبه ۲۴ دی ۱۳۹۷
-----------------------------------------
حرف اول
-----------------------------------------
هتک حرمت کودکان کار در کرمان
-----------------------------------------

                    در پی انتشار فیلمی در فضای مجازی درباره «فردی که دو کودک کار را مجبور به خوردن گل و ساقه آن می کند تا اجازه دهد کودک برود»، گفته می شود فرد خاطی کارمند یا کارگر شهرداری کرمان نبوده و کارمند یکی از شرکت های پیمانکاری خدماتی سازمان همیاری شهرداری (مانند موارد قبلی!) است که اکنون اخراج شده است. لازم به ذکر است محمد شریعتمداری، وزیر تعاون کار و رفاه اجتماعی، به رئیس سازمان بهزیستی کشور دستور پیگیری دقیق درباره رفتار غیرانسانی و تامل برانگیز با کودکان کار در کرمان را صادر کرده است.حمایت از کودکان و نوجوانان امری ضروری و اجتناب ناپذیر است و تعیین سازوکارهای حقوقی و قانونی مناسب برای رسیدن به این هدف بسیار مهم و حیاتی به نظر می رسد. طبق قانون حمایت از کودکان و نوجوانان این موضوع دقیقا مصداق سوءرفتار با کودکان است که باعث شده سلامت روانی، اخلاقی یا اجتماعی طفل و نوجوان در معرض خطر و آسیب قرار گیرد. ماده 6 این قانون سازمان بهزیستی کشور را مکلف کرده است با استفاده از مددکاران اجتماعی با همکاری شهرداری ها یا دهیاری ها و… نسبت به شناسایی، پذیرش، حمایت و… توانمندسازی اطفال و نوجوانان اقدام کند.همچنین وزارت تعاون، کار و رفاه اجتماعی مکلف است اطفال و نوجوانان بزه دیده یا در معرض خطر را به نهادهای حمایتی و قضائی معرفی کند.لازم به ذکر است در قسمت مجازات ها ماده 9 بند «پ» آمده است بروز بیماری روانی به مجازات حبس درجه هفت محکوم می شود (حبس از 91 روز تا شش ماه) که این مجازات برای والدین خاطی در نظر گرفته شده است؛ ولی می تواند مصداق دیگران نیز باشد.همچنین طبق تبصره 2 ماده 11 این قانون: «هرگاه کارکنان نهادهای حکومتی مامور به خدمات عمومی اعم از دولتی و غیردولتی در ارتکاب جرم موضوع این ماده دخالت داشته باشند. علاوه بر مجازات اصلی به محرومیت اجتماعی درجه 5 محکوم می شوند». (محرومیت از حقوق اجتماعی بیش از 5 تا 15 سال)
ماده 27- هریک از مسئولان یا کارکنان نهادهای حکومتی یا دستگاه های اجرائی که از انجام وظایف مقرر در این قانون امتناع کند، به انفصال از خدمات دولتی و عمومی درجه پنج محکوم می شود… 
بنابراین شایسته است با توجه به اهمیت موضوع و از آنجا که این امر مد نظر قانون گذار بوده است، سریعا پیگیری شود و فرد خاطی مطابق قانون مجازات شود تا دیگران نیز به اهمیت رفتار درست آگاه باشند. ضمن آنکه می توان با فرهنگ سازی و آموزش درست به کارکنان در راستای ایجاد محیطی امن و سالم اقدام کرد. بدیهی است که رسانه ملی نقش مهمی برای آگاه سازی از حقوق کودکان برعهده دارد که این امر مهم در یک نامه رسمی از ریاست صداوسیما درخواست شده است.
                