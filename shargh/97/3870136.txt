دو‌شنبه ۲۹ بهمن ۱۳۹۷
-----------------------------------------
سرمقاله
-----------------------------------------
راهکار پول مجازی
-----------------------------------------

                    در روزهای اخیر سه حادثه با پیوند ایرانی انعکاس جهانی داشتند:
1- حضور ملت ایران در بزرگداشت چهلمین سالگرد پیروزی انقلاب اسلامی. این حضور برای مثلث نئوکان های آمریکایی، عبریان متجاوز، وهابی های پرخاشگر و نوکران دست آموز آنها ازجمله جیره خواران ایرانی نما و مطرود از وطن، بسیار گران آمد. در مقابل کاسبان تحریم و رانت خواهان داخلی هم در پی مصادره به مطلوب از تجدید بیعت ملت با آرمان های اصلی انقلاب که جمهوریت و اسلامیت است، برآمدند. اینان بر کاستی های اجرائی دولت تاختند، باشد همچون دوران تحریم ناروای پیشین بتوانند بابک های زنجانی پیدا کنند و در تجارت با تحریم ترامپی رانت های کلان ریالی و ارزی به جیب بزنند.
2- تلاش نئوکان های آمریکایی، با مدیریت نخست وزیر رژیم صهیونیستی و هیزم کشانی کوچک ابدال هایی از بحرین، عربستان و امارت؛ بلکه بتوانند در پوشش کنفرانس ورشو علیه ایران اجماع قمارخانه داران را جهانی کنند. دولت دست راستی لهستان هم نشان داد که از استقلال این کشور جز اسم چیزی نمانده؛ فقط ارباب شوروی و روس را با ارباب آمریکایی/ اسرائیلی جایگزین کرده اند.
3- ارائه ابزار تجاری اروپایی جدید INSTEX برای دورزدن نسبی (Pantial) تحریم های ناروای صهیونیستی/ آمریکایی علیه ایران. این ابزار جدید پرداخت در صورت توفیق اولیه و تعمیم می تواند به کاهش نقش هژمونیک دلار در بازرگانی بین المللی بینجامد.
هر ابزار پرداخت جدید بین المللی رخنه ای در دیوار تسلط دلار بر بازارهای مالی بین المللی می آفریند که البته این مبارزه از دلارزدایی اقتصاد داخلی کشورها باید آغاز شود. متاسفانه بوروکراسی ایران در خدمت هژمونی دلار است چندان که حتی بودجه ملی را با دلار پیوند می دهد و منابع بی نظیر انرژی کشور را خرج دلار می کند که نمونه آن رانتی کردن درآمدهای ناشی از فروش نفت در داخل و درآمدهای صادرات ناشی از خام فروشی است. نتیجه منازعه بر سر رانت هم خشونت، عدم توسعه و بی کاری جوانان یا راندن اینان از کشور است.  این الگوواره نفتی/ ارزی ریشه در سیاست های انگلیسی در پس امتیاز نامه دارسی و کشف و صدور نفت در صدساله اخیر دارد. بلای درآمد نفتی به جای سرمایه نفتی را مرحوم ابوالفضل لسانی در کتاب «نفت یا بلای سیاه» گزارش داده است.  اکنون با هدردادن چندجانبه نفت و گاز چندان گرفتار تضییع سرمایه ملی از ثروت بین نسلی نفت و گاز شده ایم که فرزندانمان از بدسوزی بخاری های مدارس در کلاس درس می سوزند و جزغاله می شوند و مسئولان می گویند: «پولی برای بهبود بخاری ها نداریم؟!». آیا شنیده ایم که یک بوروکرات در آتش شوفاژ یا بخاری دفترش سوخته باشد؟! بر اساس قانون ملی شدن نفت که بر تارک آن نوشته بودند: «به نام سعادت ملت ایران… نفت در سراسر ایران ملی اعلام می شود»… 
پس ملی شدن برای سعادت مردم ایران بود نه برای حاکمیت دلار یا برای جمع شدن بیش از چهار میلیون نفر گرد کارمندی دولت و شاید به همین تعداد رانت خوار از بودجه های سالانه. مسلما منظور از واژه «سعادت» نزد رهبران نهضت و نسل آن روز توسعه، عزت، رفاه، استقلال برای نسل های آینده ایران و مباهی بودن ایرانیان در میان خانواده ملت ها بود. طرفداران اقتصاد دلاری مانع از تصحیح سازوکارهای گره زدن بهای نفت به هژمونی دلار هستند، مانع از بالارفتن شدت انرژی در اقتصاد ملی هستند، مانع از هدرسوزی گاز و موجب هدردادن درآمدهای ناشی از فروش داخلی منابع انرژی هستند. مثلا قانون گذار تصویب کرد که ساختار مصرف انرژی اصلاح شود که قرار بود طبق ماده 12 قانون رفع موانع تولیدی بخش  خصوصی ایرانی بتواند معادل صد میلیارد دلار به اضافه 50 هزار میلیارد تومان، انباشت سرمایه از محل کاهش مصارف انرژی داشته باشد و از مصارف غلط انرژی، از هدرسوزی، سرمایه بیافریند. چگونه است که تاریک خانه های بوروکراتیک اجازه نداده اند این قانون اجرا شود و بازخواستی هم در کار نیست؟! اکنون رویدادهای تحریم و توطئه علیه ملت ایران فرصت مناسبی برای استیفای منافع ملی ایران فراهم کرده تا از دایره شوم هژمونی دلار و در پی آن دروغ زنی و زورگویی آمریکایی/ عبری/ وهابی بگریزیم.مثلا وقتی آمریکا در تابستان 1971 یک طرفه و غیرقانونی از پیمان پرداخت های بین المللی (معروف به برتن وود) خارج شد، باید از دلاری ماندن سیستم های پرداخت بین المللی هم خارج می شد. اما کشورهای صنعتی با همراهی صادرکنندگان بزرگ نفت به دلار وفادار ماندند و آمریکا را از پرداخت یک اونس طلا در برابر 35 دلار رهانیدند. از آن روز پشتوانه پرداخت های بین المللی چاپخانه فدرال رزرو آمریکاست. اینکه امروز یک اونس طلا هزارو 400 دلار معامله می شود، نشان می دهد که ارزش این دلار کاغذی دائما سقوط کرده و فقط نیم درصد بهای رسمی آن را دارد.حال راهکار خروج از بختک دلار، پناه بردن به مسیر غلط دیگری نیست. اینکه قیمت نفت خام را به دلار تعیین و در بورس انرژی ایرانی ارائه کنیم، همان کمک به نفت دلاری است. باید سازوکار را به هم زد و دلار را از بزرگ ترین ذخایر ملی زدود. درست است که بورس کالایی برای معاملات نقطه و کشف قیمت هاست ولی بورس انرژی که در سازمان آن از روز نخست بخش خصوصی ایرانی را راه نداده، چگونه می تواند مشکل گشا شود؟
ذات نایافته از هستی بخش/ کی تواند که شود هستی بخش؟ 
این نویسنده در زمان تصدی امور اقتصادی وزارت معادن و فلزات اسبق برای نجات تولیدات مس، آلومینیوم، سرب، روی و فولاد از دست رانت خواران به رئیس جمهور وقت پیشنهاد کردم یک بورس فلزات ایجاد کنیم که مآلا این بورس ایجاد شد و مدیرعامل وقت شرکت ملی فولاد، آقای مهندس احمد صادقی به ریاست آن برگزیده شد و با موفقیت ایشان دوگانگی قیمت فلزات و رانت ها از بین رفت. متاسفانه این بورس بعدها گرفتار تغییر ساختار شد و به بورس کالا تبدیل شد که باز هم منافع رانت خواران را به جای کشف قیمت و شفافیت، تامین می کند.به همین شکل بورس فعلی انرژی از مبارزه با انرژی دلاریزه عاجز است. اکنون با جهان رواشدن پول مجازی می توان بنگاه های بزرگ در صنایع نفت، گاز، پتروشیمی و برق را صادرکننده سکه انرژی کرد و از ایجاد ابزار پرداخت های داخلی به بازارهای منطقه ای و بین المللی هم تعمیم داد و از جهان شمولی دروغین دلار گریخت.هفته گذشته، با پیش قدم شدن کمیسیون انرژی اتاق بازرگانی ایران و با حضور یک کارشناس ارشد امور مالی و پرداخت های انرژی از پول مجازی/ اعتباری انرژی ENERGY CREDIT OBLIGATION رونمایی شد. ایران با داشتن بزرگ ترین ذخایر نفت و گاز و آفتاب دنیا، در دلارزدایی معاملات انرژی پیش قدم باشد. خوشبختانه بانک مرکزی جمهوری اسلامی ایران با استقبال از این الگو (پارادایم) برای خروج از چرخه معاملات دلاری، صدور پول مجازی توسط بنگاه ها را طی بخش نامه ای مجاز شمرده است. در کنفرانس (FINTECH) اتاق بازرگانی راهکار مالی پول مجازی با اعتبار انرژی ایرانی توسط پروفسور کریس کوک ارائه شد. این پیشنهاد پارادایم سنتی بازار نفت فروشی ایرانی را که هویت بازیگران آن بر دستگاه های نظارتی و بالتبع بر مجلس و ملت پوشیده است، به چالش می کشد و اساس آن اعتبار کالایی است که از مصرف انرژی اولیه ناشی می شود. توسعه این سیستم پرداخت اقتصاد انرژی ایران را از خام فروشی به ارائه خدمات نهایی تبدیل می کند. کشور ایران با موقعیت ژئوانرژی خود مشکلات انرژی همسایگان متعدد خود را هم در معاوضه انواع انرژی با آنها می تواند حل کند و در بسته های متصله برق، گاز، فراورده های نفتی و نفت مبادله جدید بیافریند و با اعتبارات مجازی طرفین معاملات سیستم پرداخت های مجازی غیرنقدی نقطه منطقه ای و بین المللی را سامان دهد.با بخش نامه بانک مرکزی و کارزار با هژمونی پولی آمریکایی باید هوشیار بود که بانک ها فقط کارگزاری پول مجازی را بر عهده دارند و خالق آن نخواهند بود. باید هوشیار بود که رانت خواران و غیرمجازان تجربه موسسات غیرمجاز مالی را تکرار نکنند. برای این هوشیاری باید گارد مالی فراسازمانی داشت تا داستان قاچاق سوخت، واردات کالای قاچاق و بالاکشیدن اعتماد و سپرده های مردم تکرار نشود. کاری کنیم که این بار قانون پیشاپیش تبهکاران حرکت کند و راه های آنان را ببندد. 
                