شنبه ۱۲ خرداد ۱۳۹۷
-----------------------------------------
یادداشت. جهان
-----------------------------------------
آغاز جنگ تجاری ترامپ
-----------------------------------------

                    سرانجام تهدید دونالد ترامپ، رئیس جمهوری آمریکا آتش جنگ تجاری را آن هم با اصلی ترین شرکای بازرگانی این کشور روشن کرد. از نخستین دقایق روز جمعه به وقت شرق آمریکا، صادرکنندگان فولاد و آلومینیوم از کشورهای اتحادیه اروپا، کانادا و مکزیک باید به ترتیب 25 و 10 درصد تعرفه جدید به دولت آمریکا پرداخت کنند. ترامپ در راستای تحقق اهداف ملی گرایان آمریکایی که در شعار «نخست آمریکا» عینیت یافته، به بهانه تامین امنیت ملی از جمله تولید فولاد و آلومینیوم داخلی برای مصارف نظامی، تعرفه های جدیدی را وضع کرده است. دولت ترامپ مدعی است که وابستگی شدید صنایع اسلحه سازی به فولاد و آلومینیوم وارداتی از خارج از کشور، موجب تضعیف امنیت ملی آمریکا شده و ارتش این کشور به دیگران وابسته خواهد شد. البته نجات صنایع فلزی بحران زده آمریکا و حفظ فرصت های شغلی کارگران صنعتی در برابر ورود محصولات ارزان قیمت خارجی، از دیگر اهداف ترامپ در شروع جنگ تجاری با متحدان آمریکا عنوان شده است. گفته می شود با اجرای تعرفه های جدید، از حداقل 160 هزار کارگر آمریکایی حمایت می شود. البته افزایش تعرفه های فولاد و آلومینیوم وارداتی با خشم فراوان نزدیک ترین متحدان تجاری آمریکا همراه شده و آنان نیز واشنگتن را به طرح شکایت در سازمان تجارت جهانی و اتخاذ اقدامات تلافی جویانه تجاری تهدید کردند. پیش بینی می شود واردات فولاد، محصولات کشاورزی و دامپروری و برخی از محصولات مصرفی آمریکایی در کشورهای اتحادیه اروپا، کانادا و مکزیک مشمول تعرفه های جدید شوند. چنین رویکردی، جنگ تجاری در جهان را شعله ورتر خواهد کرد؛ به ویژه اینکه چند روز بعد از توافق آمریکا و چین برای پرهیز از ورود به چنین جنگی، کاخ سفید اعلام کرد بر حداقل 50 میلیارد دلار صادرات چین به آمریکا تعرفه های شدیدی اعمال خواهد کرد. چین نیز متقابلا از اعمال تعرفه به همین میزان بر واردات آمریکا سخن به میان آورده است.اغلب اقتصاددانان در مورد تاثیرات مخرب جنگ تجاری بر تمامی طرفین درگیر هشدار داده اند و نتیجه آن را باخت - باخت عنوان کرده اند. گرچه افزایش تعرفه برخی کالاهای وارداتی به آمریکا در کوتاه مدت به تقویت تولید ملی و حفظ مشاغل کارگران آمریکایی خواهد انجامید؛ اما، این رویکرد در میان مدت، افزایش قیمت کالاهای ساخته شده با استفاده از مواد اولیه وارداتی و از دست رفتن بازارهای صادراتی برای کالاهای آمریکایی را نیز به همراه خواهد داشت. درحال حاضر میلیون ها فرصت شغلی در آمریکا مستقیم یا غیرمستقیم به صادرات کالا و خدمات وابسته است. برخی از برآوردها حکایت از آن دارد که در صورت گسترش جنگ تجاری کنونی به چین، حداقل شش میلیون فرصت شغلی در آمریکا در معرض خطر قرار خواهد گرفت.همچنین با افزایش قیمت ورق های فولادی و آلومینیومی در پی افزایش تعرفه های وارداتی، در نهایت قیمت محصولاتی مانند خودرو، خطوط انتقال انرژی و انواع تاسیسات زیربنایی فلزی افزایش خواهد یافت و هزینه آن از جیب مصرف کننده آمریکایی، از جمله کارگران پرداخت خواهد شد؛ همان گروهی که ترامپ در دفاع از منافع آنان جنگ تجاری به راه انداخته است. البته در جنگ تجاری، شرکای آمریکا نیز آسیب خواهند دید. به عنوان مثال، از هر سه کارگر آلمانی، دو کارگر به فعالیت های ناشی از صادرات وابسته هستند و عمده کالاهای ساخته شده در اروپا، کانادا و مکزیک در نهایت از بازار سیری ناپذیر آمریکا سر در می آورد. ملی گرایان اقتصادی در آمریکا امیدوار هستند در جنگ تجاری، در نهایت، کشورهای جهان به خواسته های آمریکا تن دهند و قراردادهای تجاری بهتری با واشنگتن منعقد کنند. دونالد ترامپ که بارها خود را بهترین و موفق ترین مذاکره کننده تجاری در جهان معرفی کرده است، قصد دارد با استفاده از ابزار زور و اجبار، شرکای تجاری را به تجدید نظر در توافقات دوجانبه و منطقه ای وادار کند. به همین دلیل نیز دولت کنونی از پیمان ترانس - پاسیفیک خارج شد و هم اکنون پیمان نفتا در آستانه ازهم پاشیدن قرار دارد. با این حال، اگر تدبیر ملی گرایان آمریکایی برای مذاکره از راه جنگ تجاری ثمر بخش نباشد و قدرت های بزرگ جهانی نیز سیاست های حمایت گرایانه آمریکایی را در پیش گیرند، جهان به 90 سال پیش در دهه 1930 باز خواهد گشت که حمایت افراطی از تولید ملی و اعمال تعرفه های سنگین، رکود اقتصادی بزرگی را رقم زد و به جنگ جهانی دوم منجر شد. حتی اگر چنین آینده تیره و تاری پیش روی اقتصاد جهان قرار نگیرد، نابودی دستاوردهای چند دهه تجارت آزاد دور از انتظار نخواهد بود.
                