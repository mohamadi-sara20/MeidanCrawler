یک‌شنبه ۲۶ فروردین ۱۳۹۷
-----------------------------------------
یادداشت
-----------------------------------------
لطیف چون گل؛ سبک چون نسیم
-----------------------------------------

                    در سوگ استاد دکتر سیدمحمدباقر کتابی باغ، امسال برگ و بار نداشتهیچ سالی چنین بهار نداشتوای بر جنگلی که هر کهنششاخه ای تازه در کنار نداشت...حدود دو ماه پیش بود که اصفهان، شهر فرهنگ و علم و ادب و هنر، ناباورانه به سوگ بزرگمردی نشست که تاریخ این دیار نظیر او را کمتر به خود دیده است؛ آری! استاد جمشید مظاهری در نوزدهم بهمن سال گذشته به سوی پروردگارش پر کشید و شهری را سوگوار و داغدار خویش ساخت. هنوز در ماتم از دست دادن این استاد بزرگ بودیم که خبر درگذشت استاد دکتر سیدمحمدباقر کتابی کام جانمان را تلخ تر کرد و ما را به سوگ خود نشاند.مرحوم استاد دکتر سیدمحمدباقر کتابی در سال 1302 در خانواده ای اصیل و روحانی در اصفهان چشم به جهان گشود. ایشان در طول عمر بابرکت شان از محضر استادان و بزرگانی مانند مرحوم حاج آقا رحیم ارباب، حاج میرزاعلی آقاشیرازی، آیت الله خادمی، آیت الله طیب و جمع دیگری از بزرگان بهره مند شد. خاطراتی که مرحوم دکتر کتابی از استادان خویش برای دانشجویان نقل می کرد، بسیار شیرین و آموزنده بود. انس و الفت ایشان با اهل علم و کسب معرفت و تجربه از محضرشان، به این استاد عزیز تشخصی بخشیده بود. به یاد دارم از استاد خودشان مرحوم آیت الله حاج آقا رحیم ارباب مطالبی را نقل می کردند و می گفتند که مرحوم ارباب با وجود اینکه من بسیار جوان بودم، به من علاقه و محبت خاصی داشتند؛ به گونه ای که حتی هنگام نماز جماعت، من را جلوتر از صف اول و کمی عقب تر از خودشان قرار می دادند. مرحوم استاد کتابی به طور خاص به شدت تحت تاثیر شخصیت و روحیات و افکار استاد خود، مرحوم ارباب بود که خود ایشان نیز از دست پروردگان عالم، فقیه و فیلسوف بزرگ، مرحوم جهانگیرخان قشقایی بود. اهل علم می دانند که مرحوم جهانگیرخان قشقایی راه و روشی متفاوت از سایر علما داشته و همین طرز فکر و منش در شاگردان او نظیر مرحوم ارباب و به تبع آن در شاگردان ایشان تاثیر کرده بود.مرحوم دکتر کتابی از آن دسته استادانی بود که علم و فروتنی را با هم داشت. از جنبه علمی بسیار فاضل و فرهیخته بود؛ کلاس های ایشان عمدتا در حوزه ادبیات عرفانی بود و به ویژه حافظ و مثنوی و غزلیات شمس و غزلیات سعدی را به خوبی و به زیبایی تمام تدریس می کرد. شیوه تدریسی متفاوت از دیگر استادان داشت؛ به گونه ای که برای دانشجویان، بسیار دلنشین و جذاب بود. بیان ایشان حاکی از روح بلند و معنوی او بود که بسیاری از حقایق عرفانی را دریافته و چشیده بود و در عین حال تواضعی به غایت داشت. معلمی دلسوز و مهربان بود که در عین متانت و آرامش، شوخ طبعی و ظرافت های خاص خود را نیز داشت.کلاس های ایشان سرشار از معنویت و عرفان بود؛ اما نه به صورت خشک و عبوس؛ بسیاری از مسائل را با چاشنی طنز و شوخ طبعی بیان می کرد؛ به گونه ای که دانشجویان سر کلاسشان اصلا و ابدا احساس ملال و خستگی نمی کردند. آنچه در گفتار و سلوک عملی ایشان به خوبی دیده می شد، رعایت اعتدال و پرهیز از افراط و تفریط و تعصب بود. استفاده بجا از آیات قرآن و احادیث و نیز اشعار و سخنان بزرگان و ذکر خاطرات از استادان و عالمان برجسته، به کلام ایشان جلوه و جذابیت خاصی داده بود که با لحنی آرام و ملایم و در عین حال بسیار گرم و صمیمی و گیرا بیان می کرد.مرحوم استاد ما، سعه صدری مثال زدنی داشت و آرامش روح و روانش بر حرکات و سکنات و وجنات او آشکار بود. در 34 سالی که افتخار شاگردی ایشان را داشتم، حتی یک بار هم ایشان را عصبانی ندیدم! همواره لبخندی بر لب داشت و با دقت و حوصله فراوان به سوالات و مطالب دانشجویان گوش می داد و با مهربانی و آرامش پاسخ می گفت. به یاد دارم 33 سال پیش که در دوره کارشناسی درس حافظ را با ایشان داشتم، در پاره ای موارد با دیدگاه ایشان موافق نبودم؛ اجازه خواستم تا مطالبم را به صورت کنفرانس در کلاس ارائه کنم، ایشان با خوش رویی تمام پذیرفتند و یک جلسه از کلاس را در اختیارم گذاشتند. پس از ارائه مطالبم با وجود اینکه به مقتضای نوجوانی و خامی ام درباره دیدگاه استاد و نقد نظریاتشان تندروی کرده بودم؛ اما استاد با رویی گشاده من را تشویق کرد و بدون تندی و تعصب موارد مطرح شده را نقد فرمود.شوق وصف ناپذیر ایشان به علم و فراگیری دانش و آموختن یافته ها و معلومات به دانشجویان و طالبان علم و معرفت تا پایان عمر همراه ایشان بود؛ به گونه ای که با وجود کهولت سن، شور و شوقی زایدالوصف داشت و حضور در جمع دانشجویان و مشتاقان علم، او را به وجد می آورد. علاقه وافر استاد به دانشجویان و شیفتگان معرفت به حدی بود که تا پایان عمر با برکتش منزل خود را محل و محفل پذیرش ایشان کرده بود و به گرمی پذیرای همگان بود.وارستگی و تعلق نداشتن به دنیا و مظاهر فریبنده آن در گفتار و کردار او هویدا بود. وجود مرحوم استاد کتابی، مانند خرمن بزرگ و ارزشمندی بود که خوشه خوشه از محضر بزرگان علم و ادب و فلسفه و فقه و عرفان و سایر علوم گرد آورده بود و بی هیچ بخلی در اختیار همگان می گذاشت.آثار قلمی ایشان (آنچه تاکنون چاپ شده است) اگرچه زیاد نیست؛ اما همین مقدار نشان از مراتب علم و فضل ایشان دارد. کسب فیض از محضر عالم بزرگی مانند حاج میرزا علی آقا شیرازی که از شارحان نهج البلاغه به شمار می رفت، موجب شد که مرحوم استاد به تالیف کتاب ارزشمند «کلید گشایش نهج البلاغه» بپردازد و مفردات نهج البلاغه را به خوبی شرح و تفسیر کند.همچنین کتاب دیگر ایشان، شرح حال رجال معروف علم و ادب و هنر اصفهان است که در سال 75 به چاپ رسیده؛ علاوه بر این نوشتن مقدمه بر 9 کتاب و چاپ تعدادی مقاله ارزشمند و نیز تالیف چندین کتاب دیگر که متاسفانه هنوز چاپ نشده است، از جمله آثار قلمی استاد به شمار می رود، اما آنچه مایه تشخص استاد کتابی بود، جنبه معلمی و وارستگی و اخلاق مداری و تهذیب نفس ایشان است که از وی شخصیتی کم نظیر ساخته بود؛ شخصیتی که آمیزه ای از عرفان و رندی و ظرافت و شوخ طبعی و نکته دانی و نکته گویی و دین داری و دین ورزی را با خود داشت. مرحوم استاد کتابی، روحی بزرگ و در عین حال بسیار لطیف به لطافت گل و به سبکی نسیم سحری داشت و دیدارش انسان را به یاد مردان خدا می انداخت. او در زمره کسانی بود که در روزگار فریب و دغل کاری و ظاهرسازی، انسانی بی ریا، بی زار و به دور از تظاهر و مقدس مآبی بود به گونه ای که برخی سخنان ایشان، حالات و گفتار ملامتیه را فرایاد می آورد! در عین حال فردی بود که بسیار مقید به اصول و موازین دینی و ارادتمند و عاشق خاندان پیامبر (ص) بود. به خاطر دارم زمانی که در مقطع کارشناسی ارشد در مشهد تحصیل می کردم، چندین بار ایشان را در حرم حضرت رضا (ع) دیدم که با چه خضوع و ادب و احترامی در مقابل ضریح امام می نشست و دعا و قرآن می خواند.سال های متمادی تدریس ایشان در آموزش وپرورش و دانشگاه های مختلف و به ویژه تدریس در دانشگاه اصفهان، موجب تربیت و پرورش شاگردانی شد که آموزه های آن استاد بزرگ را مانند چراغی فرا راه خود و جامعه داشته اند و یاد و خاطره آن پیر فرزانه و عارف وارسته را همواره در ذهن و ضمیر خود زنده نگه می دارند. اکنون که او به معبود و محبوب خویش پیوسته است، به روح بلند او درود می فرستم و آرامش و آمرزش الهی را برای او می خواهم. روانش در مینوی پروردگار، قرین رحمت و شادی باد.هنوز طنین صدای او در سرم می پیچد که با حس و حالی خاص و شوری وصف ناشدنی، با صدای گرم و مهربانش غزل حافظ را در کلاس می خواند:مردم دیده ما جز به رخت ناظر نیستدل سرگشته ما غیر تو را ذاکر نیست...
                