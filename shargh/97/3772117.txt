دو‌شنبه ۲۵ تیر ۱۳۹۷
-----------------------------------------
حرف اول
-----------------------------------------
تکنوپوپولیسم دولت آینده؟
-----------------------------------------

                    تکنوپوپولیسم یک صورت بندی گفتمانی است که از هم گرایی دو گفتمان پیشین پوپولیسم (عوام فریبی) و تکنوکراسی (فن مداری) به عرصه گفتمانی وارد شده است. این دو گفتمان در کشور ما از منظر تاریخی در بازه های متفاوت و مجزا گفتمان غالب و مسلط جامعه بوده اند. فصل مشترک تکنوکراسی و پوپولیسم، دیدگاه غیرتکثرگرا و بدون پاسخ گویی به منافع عمومی جامعه است؛ اما مقوله تفکیک این دو از هم به این موضوع برمی گردد که تکنوکراسی بر مسئولیت پذیری تاکید می کند و از رای دهندگان انتظار دارد به اقتدار متخصصانی که منافع عمومی را از منظر منطقی شناسایی می کنند، اعتماد داشته باشند؛ در حالی که پوپولیسم بر جلب پشتیبانی مردم با وعده های کلی متمرکز است و از رای دهندگان می خواهد اقتدار و قدرت را به کسانی واگذار کنند که منافع عمومی را با خواسته های فرضی مردم معادل و برابر می دانند. تکنوکرات ها با راهکارهای علمی سروکار دارند؛ در حالی که پوپولیست ها با احساسات و قهرمان سازی از خواسته های واقعی مردم واقعی ابراز وجود می کنند. پوپولیسم مفهومی لغزنده برای ارائه تعریف است؛ چون طیفی از دلالت های ضمنی جغرافیایی و فرهنگی را در بر می گیرد.کاس مود، دانشمند علوم سیاسی در دانشگاه جورجیا، پوپولیسم را یک ایدئولوژی تنک مایه (ضعیف) می داند که فقط یک چارچوب دارد و آن تقابل مردم با نخبگان فاسد است. به نظر مود، پوپولیسم با تکثرگرایی که مشروعیت گروه های مختلف را می پذیرد، مخالف است؛ اما این ایدئولوژی تنک مایه می تواند به همه ایدئولوژی های قوی تر مانند سوسیالیسم، ناسیونالیسم و ضدامپریالیسم بپیوندد تا دنیا و دستور جلسه های سیاسی دیگری را شکل دهد. جان وارنر مولر، یک اندیشمند سیاسی دیگر در دانشگاه پرینستون، نیز پوپولیست ها را به صورت افرادی تعریف می کند که ادعا می کنند فقط آنها می توانند «مردم» را نمایندگی کنند و دیگران برای نمایندگی مردم نامشروع هستند. در ایران نیز در همان حال که پوپولیست ها در جذب توده مردم بسیار موفق بوده اند، در شکست اقتصادی و سیاسی منطقه تحت نفوذ خود نیز نقش بسزایی ایفا کرده اند. پوپولیست ها ظرفیت بسیار بالایی در معرفی و نمایش شخصیت های فصیح و کاریزماتیک و دادن قول های «زندگی بهتر» به مردم داشته اند. در عمل نیز سیاست های انبساطی پوپولیست ها رفاه کوتاه مدتی را برای عامه مردم ایجاد کرد؛ ولی پس از مدتی فروپاشی مالی وحشتناکی اتفاق افتاد. پوپولیسم مدعی حمایت از عامه مردم در برابر ثروتمندان بود؛ ولی در عمل فساد بیشتری تولید کرد. پوپولیست ها ادعا می کنند که آنها فقط شجاعت بیان حقایق را دارند و از جسارت کافی برای بیان مسائلی برخوردار هستند که نخبگان درون گرا و جریان اصلی سیاسی به طور عمد از بیان آنها خودداری می کنند. ظهور پوپولیسم به خستگی مردم از کاهش رفاه و نابرابری زیادی مربوط می شود که در جامعه وجود دارد؛ خستگی ای که امید به اصلاحات تدریجی را کاهش می دهد. در واقع سیاست مداران از این خستگی و ناامیدی مردم به عنوان یک استراتژی سیاسی استفاده می کنند که در آن چهره کاریزماتیک به توده ها متوسل می شود و وعده ساختن دنیایی با رفاه بیشتر را می دهد؛ در حالی که نهادها را به حاشیه می راند و برای کاهش نابرابری نیز کار زیادی انجام نمی دهد. در این زمان نخبگان علیه پوپولیسم اقدام کردند و با طرح سیاست های جدیدی با عنوان چالشی عمیق میان «اعتدال گرایی» و «تندروی های افراطی» یک پروژه میانه روی جدید را کلید زدند که اتحاد جناح های راست و چپ برای بازتعریف مفاهیمی مانند «پراگماتیسم یا عمل گرایی، بهبودطلبی، دانش تکنیکی و حکمرانی موثر در مقابل نیروهای ایدئولوژیک هر دو جناح» را شامل می شد. تمام این پروژه سیاسی در یک شرایط خاص تعریف و ارائه شد و نشانه هایی مانند «میهن دوستی، جهان گرایی، حقوق و مسئولیت ها، توسعه و تقویت سرمایه گذاری و مبارزه با فقر و تبعیض» را به عنوان پیش فرض های بنیادین مطرح کرد؛ اما برای تحقق این ارزش ها، به اقدامات عملی بسیاری نیاز بود. دولت تکنوکرات که در آن دوره قهرمان روزگار ما بود، قاعدتا باید وزرای خود را از میان «متخصصان» انتخاب می کرد؛ اما در سال های بعد مشخص شد که پراگماتیسم یا عمل گرایی و تکنوکراسی یا فن مداری از عهده یک تیم خسته و کهن سال خارج است؛ افرادی که 40 سال در جایگاه های مختلف جابه جا شده بودند و دیگر نه ایده ای برای عرضه و نه راهکاری برای دستیابی به اهداف داشتند و نه حتی لزوم آن را احساس می کردند. از سوی دیگر تکنوکراسی در ابتدایی ترین شکل خود از منظر دموکراسی ضعیف عمل کرد و فعالیت ها و عملکرد خود را به دور از نفوذ و تاثیرگذاری عامه مردم انجام داد.تکنوکرات ها که قاعدتا باید طرفدار حفاظت از محیط زیست، مالیات های پایین، آزادی انتخاب، توسعه صنعت با تکنولوژی پیشرفته، تحصیل و آموزش به عنوان ابزاری برای توسعه و تخصص گرایی به عنوان راهکاری برای حل مسائل و مشکلات اجتماعی باشند، در عمل به هیچ یک از این موارد توجه نکردند. در نتیجه به نظر می رسد جامعه ایران در دو سال آینده به تدریج آماده واگذاری عرصه سیاست به یک قطب متفاوت و سازمان یافته میان پوپولیسم و تکنوکراسی می شود که بیش از هر تفاوت دیگری به توانایی، جدیت و تخصص بازیگران سیاسی جدید نیاز دارد. در حالی که هیبریداسیون پوپولیسم و تکنوکراسی به عنوان یک فصل مشترک اساسی در سیاست ایران بروز و ظهور خواهد یافت، بسیاری از بازیگران کلیدی این عرصه و ائتلاف های به وجودآمده باید ویژگی هایی را بروز دهند که با ویژگی های هر دو رویکرد پیشین متفاوت باشند؛ هرچند قدرت اصلی در دست تکنوکرات ها خواهد بود. در واقع می توان گفت که جنبش پوپولیستی در ایران در نهایت از تکنوکراسی حمایت خواهد کرد و هدف اصلی تکنوپوپولیسم توزیع افقی تر سلسله مراتب روابط سیاسی و اقتصادی و توزیع عادلانه تر ثروت و درآمد خواهد بود. البته در این مسیر، دیگر سیاست سنتی برای دستیابی به اهداف جامعه امروزی مناسب نیست. نارضایتی مردم از بحران های اقتصادی و محیط زیستی، نابرابری های اجتماعی و اقتصادی و انقطاع تکنولوژیک به معنای آن است که اداره کشور به وسیله سیاست مداران و تکنوپوپولیسم های تازه کار مشکل آفرین تر از وضعیت موجود نخواهد بود.
                