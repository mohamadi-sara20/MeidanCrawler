یک‌شنبه ۱۶ دی ۱۳۹۷
-----------------------------------------
یادداشت
-----------------------------------------
دوچرخه سواری و شهر انسان مدار
-----------------------------------------

                    تهران به واسطه کلان شهربودن حامل مشکلات متعدد و همبسته زیست محیطی، ترافیکی، اقتصادی و اجتماعی است که ارتباط تنگاتنگی با مسئله ترافیک و آلودگی هوا دارند. امروزه ترافیک و آلودگی هوا به مشکلات و مسائلی دامن زده است که نمی توان به سادگی از کنار آنها رد شد. از یک سو کیفیت پایین سوخت و آلاینده بودن وسایل نقلیه موتوری و از سوی دیگر علاقه زیاد شهروندان به استفاده از این وسایل، باعث شده است تهران بر اساس آمار های بانک جهانی، با میزان تولید 8.6 هزار تن آلایندگی، دوازدهمین شهر آلوده جهان باشد؛ به نحوی که سالانه بیش از چهار هزار نفر بر اثر آلودگی جان خود را از دست می دهند و بیش از 2.6 میلیارد دلار خسارت اقتصادی به تهران وارد می شود. در کنار آلودگی هوا، آلودگی صوتی نیز درصد بسیار بالایی دارد؛ بر اساس نمودارهای شرکت کنترل کیفیت آلودگی هوای تهران، در بیشتر مناطق شهر، شاخص آلودگی صوتی آزاردهنده (55) یا خطرناک (بیشتر از 60) است که باعث بروز بیماری های شنوایی، عصبی و روانی در سطح شهر می شود. به حجم بالای آلودگی هوا و آلودگی صوتی، زمان و انرژی زیادی را که در ترافیک صرف می شود نیز باید اضافه کرد. به طور متوسط هر شهروند تهرانی روزانه 44 دقیقه وقت خود را در ترافیک سپری می کند که هزینه آن سالانه بیش از چند هزار میلیارد تومان می شود. به نظر می رسد شکل گیری عمده این معضلات به واسطه غلبه رویکرد اشتباه شهرسازی اتومبیل گرا در دهه های اخیر بوده است. هزینه کرد ارقام بودجه شهرداری در سال های گذشته، گویای این است که همه ساله رقم زیادی برای اتومبیل گراکردن شهر تهران هزینه شده است؛ از ساخت اتوبان ها و تونل ها تا تعویض خیابان ها و مرمت و نگهداری مسیر ها، همه در مسیر شهرسازی اتومبیل گرا، آن هم بی توجه به تبعات زیست محیطی، اقتصادی و اجتماعی آن بوده است. این نشان می دهد شهرسازی ما در مسیری اشتباه و فارغ از نیاز های مردم و صرفا برای چرخیدن چرخ ماشین ها و منافع کارخانه های تولید بتن و سیمان حرکت کرده است. بنابراین آنچه به جد باید برای آن تصمیم گیری و اقدام کنیم، زیست پذیرکردن شهرها و خیابان ها از مجرای شهرسازی انسان گراست. سوابق کشورهای پیشرفته ای مانند نیوزیلند (کریستچرچ)، سوئد (مالمو)، هلند (اوتریج و آمستردام) و انگلیس (لندن) گویای این است که شهرسازی انسان گرا در چند مولفه آرام سازی ترافیک، جایگزین کردن وسایل نقلیه با انسان به عنوان محور مرکز توجه در خیابان ها، ایجاد خیابان به عنوان محیطی امن و دلخواه برای افراد پیاده و دوچرخه سواران، ایجاد تسهیلات برای تشویق به افزایش استفاده از دوچرخه و وسایل نقلیه عمومی، ایجاد امنیت و سرزندگی با افزایش پیاده مدارکردن محیط خیابان ها، تغییر فرهنگ اتومبیل سواری، تغییر نگرش و سیاست های مربوط به استفاده و عملکرد فضای خیابان ها، به دنبال بهبود کیفیت زندگی و ایجاد سلامت اکولوژیکی است.
از این منظر، انسان مدارکردن شهرسازی در کلان شهر تهران و حل مسائل و معضلات پیچیده آن، پیوند ناگسسته ای با بسترسازی برای حمل ونقل بدون خودرو و استفاده از ظرفیت های موجود در راستای تقویت استفاده از دوچرخه دارد. درحال حاضر موتورسیکلت با سهم شش درصدی و ماشین های شخصی با سهمی 39درصدی، بخش مهمی از حمل ونقل درون شهری تهران را در اختیار دارند؛ در حالی که سهم دوچرخه از این میزان بسیار اندک است و به گفت نمی آید. دلایل این مسئله، علاوه بر غلبه رویکرد ماشین گرا در شهرسازی، با مسائل فرهنگی هم ارتباط تنگاتنگی دارد. در تحقیقات انجام شده می توان به وضوح به نقش مسائل فرهنگی و اجتماعی اشاره کرد. متاسفانه با توجه به مثبت بودن ذهنیت شهروندان تهرانی به دوچرخه سواری، این رفتار و عمل غیرمحبوب تلقی شده است. این ذهنیت حتی بین نخبگان سیاسی نیز وجود دارد؛ زمانی که دکتر حناچی در یک اقدام نمادین و بی سابقه از دوچرخه به عنوان یک وسیله نقلیه استفاده کرد، عموما انتقادات نادرستی صورت گرفت که ناشی از همین ذهنیت اجتماعی- فرهنگی به استفاده از دوچرخه بود. متاسفانه با همه تلاش هایی که در برنامه پنج ساله دوم شهرداری در راستای ایجاد زیرساخت های لازم برای دوچرخه سواری صورت گرفت (احداث 330 کیلومتر مسیر دوچرخه)، الگوی رفتاری دوچرخه سواری در شهر تهران نهادینه نشده است و مقاومت های جدی رفتاری در استفاده از دوچرخه وجود دارد. با توجه به اینکه مدیریت شهری تهران با تمرکز بر مفاد لایحه برنامه سوم (ماده 48 بند 4)، در نظر دارد سهم پیاده و دوچرخه را از سفرهای درون شهری با «طرح دوچرخه اشتراکی، احداث پیاده راه و مسیرهای ویژه دوچرخه سواری در معابر مستعد شهری و صدور گواهی پایان کار ساختمان های در حال تاسیس، منوط به رفع شکستگی عمودی پیاده روها» افزایش دهد، به نظر می رسد این برنامه با این همه مقاومت روانی- اجتماعی، در حوزه توجه به دوچرخه ناکام خواهد بود؛ زیرا تجربه نشان داده است نمی توان صرفا با ایجاد مسیر های دوچرخه و دوچرخه اشتراکی، سهم دوچرخه را در حمل ونقل درون شهری افزایش داد. علاوه بر فرهنگ سازی، تردد برای دوچرخه سواران نیز باید حامل منافع مادی قابل سنجش در قبال دشواری ها و خطرات استفاده از دوچرخه باشد. پیشنهاد این یادداشت، ایجاد زیرساخت های حقوقی و تکنولوژیک لازم برای وضع عوارضی با عنوان «تردد دوچرخه» برای وسایل نقلیه سواری است که از محل منابع آن، پرداخت هایی برای دوچرخه سواران به نسبت ترددی که در شهر دارند، در نظر گرفته شود. نتیجه این سیاست در کوتاه مدت به گرانی استفاده از وسایل نقلیه موتوری و سودآوربودن استفاده از دوچرخه منجر خواهد شد. در این صورت، شاهد کاهش مقاومت های اجتماعی و تغییر نگرش استفاده از دوچرخه در بلندمدت خواهیم بود که تبعات بسیار خوبی برای کاهش آلودگی هوا، کاهش آلودگی های صوتی و کوتاه شدن زمان سپری شده در ترافیک خواهد داشت.
                