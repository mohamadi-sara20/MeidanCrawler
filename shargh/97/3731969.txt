شنبه ۱ اردیبهشت ۱۳۹۷
-----------------------------------------
یادداشت
-----------------------------------------
فشار بر ایران از جیب اعراب؟
-----------------------------------------

                    استفاده ایالات متحده از برخی کشورهای خاورمیانه در راستای تامین منافع مالی دولت ترامپ، موضوعی آشکار است. البته نمی توان این استفاده را صرفا یک سویه قلمداد کرد. برای مثال، عربستان سعودی نیز از این نوع همکاری ها، منافع اقتصادی و دریافت خدمات فنی و مهندسی را دنبال می کند. به هر حال ایالات متحده ظرفیت های سیاسی، اقتصادی و نظامی دارد و تصور هیئت حاکمه جدید سعودی، نزدیکی به ترامپ برای استفاده از فضاهایی است که آمریکا در رقابت های منطقه ای به سود عربستان ایجاد می کند. اما رویکرد ترامپ کاملا مشخص است؛ با به پایان رسیدن دلارهای نفتی سعودی و ضعیف تر شدن اقتصاد این کشور، آمریکا علاقه مند به ارتباط در این سطح با کشوری که سیاست داخلی بسته ای دارد، نخواهد بود. به همین دلیل، باید هماهنگی ها و همراهی های فعلی میان عربستان و آمریکا را کاملا مقطعی ارزیابی کرد. در عین حال نباید این سطح رابطه میان بن سلمان و ترامپ و داماد وی را دست کم گرفت چراکه ظرفیت افزایش تنش ها به ویژه ضد ایران را دارد؛ آن هم در شرایطی که هیئت حاکمه کم تجربه سعودی، منافع خود و منطقه را نادیده گرفته و چشم انداز روشنی از این منافع ندارد. با وجود کسری بودجه داخلی و به راه افتادن پرونده های جاستا علیه عربستان که فعلا معلق مانده اما بسته نخواهد شد و دولت و مسئولان عربستان را درباره حادثه 11 سپتامبر پای میز دادگاه های آمریکا خواهد کشاند و مسئله یمن و سوریه، این کشور به بن بستی سخت برخورد خواهد کرد. در حوزه سیاسی، امنیتی و منطقه ای نیز در برابر افکار عمومی دنیا، شرایط مساعدی ندارد. حرکت های کور اخیر برای ساختن دشمن فرضی و ایجاد یک ائتلاف ضد ایران را باید در همین راستا ارزیابی کرد. عربستان علیه مردم عراق، سوریه، لبنان، یمن و حتی گروه های معارض خود در خاک عربستان اعم از شیعه، سنی، روشنفکر، مذهبی، سلفی و اخوانی جنایاتی را مرتکب شده و به سوی عادی سازی کامل رابطه با اسرائیل حرکت می کند که به خودی خود، نادیده گرفتن فلسطین به عنوان بخشی از جهان عرب را نشان می دهد. سخنان اخیر بن سلمان درباره اسرائیل، حتی پدر او را وادار به تکذیب تغییر موضع عربستان در قبال مسئله فلسطین کرد. در این شرایط تغییر در هیئت حاکمه آمریکا، بن سلمان را به سمت درگیری بیشتر با ایران سوق داده است. عربستان در منطقه غرب آسیا با پشتیبانی آمریکا، تنش و درگیری کاملی را به راه انداخته است چراکه بن سلمان برای تثبیت جایگاه خود در برابر اعضای خاندان سعودی، بهبود شرایط عربستان در میان کشورهای شورای همکاری خلیج فارس، استفاده از فعال نبودن سوریه، عراق و مصر در اتحادیه عرب و مسائل دیگر، به دنبال مطرح نگاه داشتن خود در جهان است. می دانیم وی از تجربه فعالیت سیاسی برخوردار نیست و اطلاعات درستی از تاریخ منطقه و جهان نداشته و علاقه مند به تقویت جایگاه خود و همچنین نمایش و خودنمایی در این رابطه است. داماد ترامپ نیز از این فرصت استفاده کرده و به دنبال ایجاد ارتباطی مستقیم میان تل آویو و جده است. به بن سلمان این طور القا شده که بازسازی روابط با اسرائیل، سعودی ها را بیش از پیش از حمایت های آمریکا و ترامپ بهره مند می کند. درحالی که ترامپ در کمپین انتخاباتی خود مواضع تندی علیه عربستان و سیاست های این کشور اتخاذ کرده بود، اما لابی دلارهای نفتی سعودی سبب عقب نشینی وی و انجام نخستین سفر خارجی رئیس جمهور تاجر پیشه ایالات متحده به عربستان شد که به نظر می رسد هماهنگی های بیشتری را نیز سبب شده است تا ترامپ از امکانات مالی ناشی از فروش نفت مردم عربستان، نهایت بهره را برای اقتصاد آمریکا ببرد. نبود پارلمان، انتخابات، مطبوعات آزاد و احزاب در عربستان سبب شده پادشاه این کشور بتواند هر نوع سیاست خارجی را دنبال کند. آل سعود یک خزانه بزرگ بدون مالک در اختیار دارد و هر اندازه بخواهد از آن برداشت می کند. چنین سیاستی برای آمریکا نیز مناسب است تا به این ترتیب بتواند با تزریق پول های عربستان به راه حلی برای اقتصاد مشکل دار آمریکا دست یابد. اینها سبب شده ترامپ تمام موضع گیری های قبل از ریاست جمهوری خود را کنار زده و سیاست دیگری را دنبال کند، چنین سیاست سودجویانه ای به ضرر منافع ملت عربستان، ملت های عرب و مسلمان است. اعراب باید بدانند آمریکا صرفا تامین کننده منافع خود و اسرائیل است و کار دیگری در خاورمیانه ندارد.اگر این کشورها با سایر کشورهای تاثیر گذار منطقه نظیر ایران، به درک مشترک از منافع منطقه ای برسند، به جای دخالت در کشورها و بمباران یمن و کشتار مردم بحرین، به مسائل کلان منطقه ای توجه خواهند کرد. باید توجه داشته باشیم توطئه های تفرقه افکنانه سال های اخیر در میان کشورهای اسلامی و ایجاد و گسترش گروه های تروریستی و افراط گرا مانند داعش، با هدف بروز نفاق و انشقاق در جهان اسلام و فراموشی تدریجی آرمان فلسطین و ایجاد حاشیه امن برای اسرائیل طراحی شده است. عربستان نتوانست محاصره قطر را به نتیجه برساند و گروه های تروریستی حامی خود را در عراق و سوریه مسلط کند. همچنین در حوزه یمن و لبنان، شکست هایی را تجربه کرده است. در سوی مقابل، اساس سیاست خارجی ایران، دخالت نکردن در سایر کشورهاست و همواره بر سیاست احترام متقابل و کاهش تنش اصرار دارد. اگر امروز هزینه ای در روابط منطقه ای ایجاد شده است ناشی از رفتار تهران نبوده بلکه برخی کشورهای منطقه و قدرت های فرامنطقه ای به دنبال این فضا در خاورمیانه هستند. ایران هیچ گاه قرارداد 500 میلیارددلاری خرید تسلیحاتی نداشته، تهران هژمونی ای برای خود متصور نبوده و قصد اعمال نظر از طریق تهدید و اعمال فشار یا تطمیع سایر کشورها را ندارد. ایران هیچ کشوری را در محاصره یا تنگنا قرار نداده، به هیچ کشوری حمله نظامی نکرده و مردم کشوری را هم بمباران نکرده است. اگر دیدی واقع بینانه در کشورهای عربی شکل گیرد، می توان خودبه خود به این باور برسند که رابطه با تهران به ضرر هیچ کسی نبوده و نخواهد بود و فرصت به کشورهایی نظیر آمریکا برای فشار بر ایران از جیب اعراب نخواهند داد.
                