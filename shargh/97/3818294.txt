چهار‌شنبه ۱۸ مهر ۱۳۹۷
-----------------------------------------
type_unknown
-----------------------------------------
خداحافظی یار ترامپ
-----------------------------------------

                    یک هفته بعد از مطرح شدن استعفای نیکی هیلی، نماینده ایالات  متحده در سازمان ملل، روز گذشته دونالد ترامپ، رئیس جمهوری آمریکا، این استعفا را پذیرفت. بسیاری از رسانه های آمریکایی، از جمله رویترز و سی ان ان اعلام کردند که هیلی هفته گذشته درباره این موضوع با دونالد ترامپ صحبت کرده بود و روز گذشته هم رسما استعفای خود را تقدیم رئیس جمهوری آمریکا کرد و این استعفا هم پذیرفته شد. بااین حال بنا بر برخی گمانه ها، نیکی هیلی احتمالا تا پایان سال 2018 همچنان در این سمت باقی می ماند. دو منبع آگاه از مذاکرات میان هیلی و ترامپ گزارش داده اند که این اتفاق باعث بهت زدگی تعدادی از مسئولان ارشد سیاست خارجه دولت آمریکا شده است. بااین حساب استعفای هیلی هم مانند انتخاب او برای این سمت تعجب  بسیاری را برانگیخت.  هیلی، فرماندار سابق کارولینای جنوبی، یکی از منتقدان دونالد ترامپ بود و به همین دلیل انتخاب او به عنوان نماینده آمریکا در سازمان ملل پس از پیروزی ترامپ در انتخابات 2016، موجب شگفتی بسیاری شد. او که از خانواده مهاجران هندی بود، به بازار آزاد و تجارت جهانی علاقه مند بود و در جریان مبارزات انتخاباتی ریاست جمهوری ترامپ هم یکی از منتقدان سرسخت او بود و درباره عواقب انتخاب او برای دیپلماسی آمریکایی هم هشدار داده بود و حتی گفته بود که تمایل ترامپ برای تاخت وتاز به منتقدان می تواند به جنگ جهانی منجر شود. بااین حال با انتخاب او به عنوان نماینده آمریکا در سازمان ملل، لحن انتقادات او تغییر کرد. هیلی پیش تر درباره انتقادات خود از ترامپ در مقاله ای نوشته بود: «من یکی از اعضای ارشد دولت ترامپ هستم. من با افتخار در این دولت خدمت می کنم و با اشتیاق از اکثر تصمیم ها و جهت گیری های این دولت برای کشور حمایت می کنم، اما درباره همه مسائل با رئیس جمهور هم نظر نیستم. وقتی اختلاف نظری وجود دارد، راه درست و غلطی برای حل آنها وجود دارد. من تلفن را برمی دارم و با او تماس می گیرم یا رودررو با او دیدار می کنم». او این اظهارات را در واکنش به مقاله روزنامه نیویورک تایمز مطرح کرده بود؛ مقاله ای انتقادی که به گفته نیویورک تایمز یکی از مقامات ارشد دولت ترامپ آن را نوشته بود. ترامپ هم در زمان استعفای او کم نگذاشت و در حضور خبرنگاران در اتاق کارش در کاخ سفید گفت که فعالیت خانم هیلی فوق العاده ارزشمند بود و ابراز امیدواری کرد او به شکل دیگری به دولت بازگردد. رئیس جمهوری آمریکا ادامه داد که هیلی شش ماه قبل گفته بود پس از دو سال خدمت در این سمت نیاز به استراحت دارد و سپس تاکید کرد، کار او عالی بود و ما در کنار هم اقدامات فوق  العاده ای را به انجام رساندیم.  این در حالی است که استعفای نیکی هیلی شگفتی مقامات عالی کاخ سفید، از جمله مایک پنس، معاون رئیس جمهور آمریکا، را به دنبال داشته است. حتی برخی این اقدام را چنین تعبیر کرده اند که او می خواهد برای دوره بعدی انتخابات ریاست جمهوری کاندیدا شود، اما نیکی هیلی در کنفرانس خبری خود این گمانه زنی را رد کرد و گفت که در انتخابات دو سال بعد کنار دونالد ترامپ خواهد ماند. نماینده آمریکا در سازمان ملل، درباره مسائل ایران و کره شمالی با زبانی صریح و تند واکنش نشان می داد و هم زمان درباره مسائلی مثل تحریم های روسیه، پناه جویان و ارزش های سازمان ملل، بارها موضعش را تغییر داد. نیکی هیلی از اعضای اصلی هدایت کننده تیم سیاست خارجی دولت ترامپ بود که با همراهی مایک پمپئو و جان بولتون، وزیر خارجه و مشاور امنیت ملی رئیس جمهوری، مثلث سیاست تهاجمی ترامپ در عرصه دیپلماسی را تشکیل می دادند. یکی از جنجالی  ترین اظهارات هیلی درباره ایران به حدود یک سال پیش؛ یعنی زمانی بازمی گردد که او در سازمان ملل و در کنفرانسی خبری مدعی شد که شواهد غیرقابل انکاری از نقض تعهدات بین المللی از سوی ایران در اختیار دارد که می خواهد آنها را فاش کند. نیکی هیلی در ادامه با نمایش بقایای موشکی که حوثی ها به ریاض، پایتخت عربستان سعودی، شلیک کردند، ایران را به نقض تعهدات بین المللی متهم کرد. او ادعا کرد که موشک شلیک شده به ریاض نشان گروه صنعتی شهید باقری را داشته است. نیکی هیلی با بیان اینکه این موشک وحشتناک پشت سر من ایرانی است مدعی شد که دو گواه  انکار ناپذیر برای اثبات این نکته وجود دارد که ایران تامین کننده موشک حوثی ها از یمن به عربستان بوده: اول آنکه اثری از ادوات تثبیت کننده در بقایای این موشک کوتاه برد نیست و به گفته او تنها موشک کوتاه برد جهان که این ادوات را ندارد، موشک قیام ایران است.  دوم اینکه نشانی شبیه گروه صنعتی شهید باقری روی بقایای آن هست.  هیلی همچنین بعد از اعتراضات دی ماه در چندین شهر ایران، خواستار جلسه اضطراری شورای امنیت سازمان ملل شد. در این نشست نیکی هیلی با انتقاد از ایران مدعی شد: «در سال 2009 وقتی امید ایرانیان توسط حکومتشان سرکوب شد، جهان ایستاد و منفعلانه نگاه کرد. در سال 2018 دیگر ساکت نخواهیم ماند. یک بار دیگر مردم ایران به پا خاسته اند. آنها خواستار چیزی هستند که هیچ حکومت مشروعی نمی تواند از مردمش دریغ کند؛ حقوق بشر و آزادی های بنیادین. آنها از ما کمک می خواهند».
                