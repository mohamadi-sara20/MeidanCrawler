چهار‌شنبه ۴ مهر ۱۳۹۷
-----------------------------------------
یادداشت
-----------------------------------------
آموزش وپرورش و چالش یادگیری
-----------------------------------------

                    مهر، ماه بازشدن در های علم و معرفت، آگاهی، آزادی و مهربانی است. با بازشدن مدارس و دانشگاه ها، شور، نشاط، تحرک و پویایی بار دیگر به محیط های آموزشی، جامعه و خانواده ها بازمی گردد؛ اما این همه ماجرای مدرسه ها، آموزش وپرورش و حتی دانشگاه ها نیست، ابعاد دیگری با بازشدن محیط های آموزشی موجب دغدغه و نگرانی کارشناسان و نخبگان آموزشی و مدیران راهبردی کشور می شود و آن اینکه مدارس و دانشگاه ها صرفا به محلی برای تحصیل و کسب مدرک و مدارج تحصیلی تبدیل شده و فاصله معنا داری با آنچه هدف نظام های آموزشی محسوب می شود؛ یعنی «کیفیت یادگیری»، پیدا کرده است.
به بیان دیگر، امروز آموزش وپرورش در ایران و حتی جهان با چالش ها و بحران های متعددی روبه رو است که چنانچه از آنها غفلت شود، می تواند فرصت مهم جامعه بشری، یعنی دسترسی به آموزش برای همگان را که مرهون اهتمام ادیان بزرگ الهی و فیلسوفان بزرگی مانند سقراط و افلاطون برای نجات و آزادی انسان و رفع فقر و محرومیت بوده است، به چالش و تهدیدی برای جوامع انسانی تبدیل کند. خوب است این مهم را از جامعه خودمان بررسی کنیم.
1- با پیروزی انقلاب اسلامی، فرصت کم نظیری برای دسترسی آحاد مردم به آموزش وپرورش عمومی و عالی فراهم شد و این فرصت توانست روند رشد و توسعه منابع انسانی ایران را در40 سال گذشته بر اساس گزارش دفتر توسعه سازمان ملل متحد (undp)، در رتبه اول جهانی قرار دهد و سرمایه انسانی در ایران، به مهم ترین مزیت رقابتی تبدیل شود.
اما امروزه همین فرصت بی نظیر سرمایه انسانی به  دلیل غفلت های صورت گرفته در گذشته و تداوم بی توجهی ها به آن در سال های اخیر، به چالش تبدیل شده است.
2- نظام آموزشی ما متاثر از فرهنگ مؤسسه های کنکور است و دانش آموزان مدارس و دانشجویان دانشگاه غالبا پرورش یافته این تفکر و اندیشه  اند و محیط مدارس تبدیل به میدان مبارزه برای کسب امتیاز و رتبه در کنکور شده است. در نتیجه آنچه دغدغه اصلی دانش آموزان، اولیا و مدارس است، شرکت در کلاس های مؤسسه های یادشده و رسیدن به کرسی های دانشگاهی با اهداف اقتصادی است.
3- با وجود پایین بودن سهم آموزش از سرانه ناخالص داخلی (کمتر از سه  درصد)، سهم هزینه آموزش در کشور از سوی دولت، خانواده ها و بخش خصوصی بسیار بالا بوده و برخی گزارش های غیررسمی حاکی از آن است که این هزینه بالاترین گردش مالی را بعد از نفت در کشور دارد. حدود یک سوم جمعیت کشور در مدارس، دانشگاه ها، مؤسسه های آموزشی و… در حال تحصیل اند؛ آیا نباید در کیفیت هزینه ها و افزایش بهره وری و نتیجه بخش بودن این سرمایه گذاری تامل کرد؟ بانک جهانی در گزارش جهانی توسعه در سال 2018 بیان می  کند چنانچه یادگیری در راستای تحقق وعده های آموزشی عملی نشود، بحران اخلاقی و اقتصادی به  دنبال خواهد داشت؛ زیرا آموزش در ازبین بردن فقر شدید و ایجاد فرصت های برابر و رفاه برای همه موفق نشده و آموزش های لازم را برای موفقیت در زندگی انجام نداده است.
4- محققان و پژوهشگران بر این نظرند که چنانچه به موضوع استانداردهای یادگیری به  صورتی عمیق و همه جانبه توجه نشود، چالش ها در ابعاد جدیدتری در عرصه های اجتماعی، اخلاقی، اقتصادی و فرهنگی آموزش نمایان خواهند شد و تنها نهادی که می تواند برای حل این بحران به صورت بنیادی برنامه ریزی و اقدام کند، نهاد «آموزش وپرورش»است، البته با رعایت نکات زیر:
الف: رویکردها به مقوله آموزش وپرورش باید تغییر کند و آموزش وپرورش به عنوان نهادی زیرساختی و زیربنایی در نظام توسعه ملی در اولویت نظام سیاست گذار، تصمیم ساز و برنامه ریز قرار گیرد و سهم بودجه آن از درآمد ناخالص ملی افزایش یابد.
ب: کیفیت یادگیری، معلمان مناسب و باکیفیت را مطالبه می کند. تامین و تربیت معلمان متناسب بر عهده آموزش وپرورش و به طور مشخص دانشگاه فرهنگیان است. معلمان چگونه می توانند در فرایند کیفی شدن مشارکت کنند؟ سال هاست آموزش وپرورش وعده مشارکت معلمان را از طریق تاسیس سازمان نظام صنفی معلمان بیان کرده است، اما روح محافظه کاری و نظام بوروکراتیک حاکم بر آن، این دستگاه را ناتوان کرده است و معلمان همچنان بازیگران بدون نقش و مسئولیت اند.
ج: جان دیویی، از بزرگ ترین فیلسوفان تعلیم و تربیت، علم و دانش در درون مدرسه را نه یک محصول، بلکه یک فرایند تعریف می کند و این به آن معنی است که دانش آموزان باید خود جریان کشف علم باشند. توسعه مشارکت و واگذاری مسئولیت به دانش آموزان در فرایند یاددهی و یادگیری می تواند یادگیری را لذت بخش، شاداب، مفید و مؤثر کند.
د: شورای عالی آموزش وپرورش باید اهتمام ویژه ای به تغییر رویه یادگیری در مدارس اتخاذ کند؛ همان گونه که برای کاهش مردودی به حدف آزمون ها مبادرت کرد، باید برای بحران یادگیری، اقدامات عمیق تر و همه جانبه ای را پیش بینی و برنامه ریزی کند و پژوهشگاه آموزش وپرورش را مکلف کند ریشه های این چالش را شناسایی کرده و در قالب فراخوانی از همه نخبگان فرهنگی و دانشگاهی طلب یاری کند.
ه: اقدام مدیریت آموزش وپرورش در مقابله با مؤسسه های آموزشی تجاری و درخواست حذف آنها از برنامه های صداوسیما، شایان  تقدیر است، اما این امر نیازمند اقدامات بنیادی تری است. باید با گزارش های مستند و تحقیقات کاربردی، نهادهای تصمیم ساز کشور ازجمله مجلس و دولت را از عمق این مسئله باخبر کند؛ در آن شرایط است که موضوع را به عنوان چالشی ملی می توان  مدیریت کرد. شروع سال تحصیلی فرصتی است برای اهتمام به مهم ترین دغدغه های جامعه و گامی به جلو است برای سربلندی و اعتلای آموزش وپرورش ایران. ان شاءالله.
                