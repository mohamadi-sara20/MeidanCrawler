پنج‌شنبه ۱۰ خرداد ۱۳۹۷
-----------------------------------------
یادداشت
-----------------------------------------
مرگ تدریجی در میان بی تفاوتی
-----------------------------------------

                    امروز روز جهانی بدون دخانیات است. در زمینه مصرف مواد دخانی و سیگار در کشور، آمار واحدی وجود ندارد. طبق گفته های رئیس دبیرخانه کشوری دخانیات حدود 14 درصد جمعیت بالای 18 سال در ایران مصرف کننده مواد دخانی اند که حدود 10 درصد از آنان سیگار مصرف می کنند. یک پژوهش منتشرنشده در شهر تهران حکایت از آمار 23 درصدی سیگار و 25 درصدی قلیان دارد. در پژوهشی دیگر آمار 15 درصدی مصرف سیگار نقل شده است. با این اوصاف سازمان جهانی بهداشت در آخرین بررسی وضعیت مصرف مواد دخانی در سال 2017، نرخ شیوع مصرف دخانیات (دست کم یک بار در هفته) در ایران را 11 درصد برآورد کرده است. بر اساس این وضعیت ایران از کشورهایی مانند استرالیا (15.2 درصد)، جمهوری آذربایجان (21.3 درصد)، چین (25.8 درصد)، دانمارک (19.9 درصد)، ژاپن (22.7 درصد)، لوکزامبورگ (24.1 درصد)، هلند (26.4 درصد)، قطر (20.4 درصد)، روسیه (39.5 درصد) و اسپانیا (29.7 درصد) بهتر است. جایگاه ایران در بین کشورهای مختلف، وضعیت مناسبی را برای اتخاذ رویکردهای پیشگیرانه طرح می کند، به این معنی که با توجه به وضعیت موجود، می توان سیاست هایی را اتخاذ کرد که جزء کشورهای سرآمد در حوزه پیشگیری از مصرف مواد دخانی قرار گیریم. با وجوداین نشانه هایی وجود دارد که حاکی از آن است که در کشورمان، از سلامت آن دسته از افرادی که سیگار مصرف نمی کنند، در برابر آمار اقلیت مصرف کنندگان به درستی محافظت نمی شود. براساس قانون جامع کنترل و مبارزه ملی با دخانیات مصوب سال 1385 و آیین نامه اجرائی آن در سال 1386 یکی از وظایف دولت ارائه برنامه های پیشگیرانه در کنار برنامه های درمانی و توان بخشی است. روشن است که کارآمدی برنامه های پیشگیرانه مستلزم آن است که اولا از ضریب نفوذ بالایی برخوردار بوده و طیف درخور توجهی از افراد غیرسیگاری و به شکل مشخص کودکان، نوجوانان و جوانان را پوشش دهد. در ادبیات پیشگیری به این نوع از برنامه ها، برنامه های همگانی پیشگیری گفته می شود؛ برنامه هایی که برای همگان ارائه می شود تا با افزایش دانش، تقویت نگرش و ارائه رفتارهای سالم، زمینه پیشگیری از مصرف سیگار فراهم شود. ثانیا لازم است که این دست از برنامه ها اثربخش باشند. برنامه ای اثربخش محسوب می شود که بتواند به شرکت کنندگان کمک کند به شکلی معنادار خود را از مصرف سیگار دور نگه دارند. یکی از برنامه های اثربخش در پیشگیری از مصرف سیگار، برنامه مهارت های زندگی است که با وجود گذشت نزدیک به 20 سال از اجرای آن در کشور، قاعدتا باید از کمیت و کیفیت به مراتب بالاتری برخوردار باشد. درباره اطلاع رسانی در موضوع مواد دخانی و اثرات مضر مصرف آن در فاصله بین سال های 2014 تا 2016 کارزار رسانه های جمعی در کشور ارائه شد که البته اثربخشی آن بررسی نشد. البته به هیچ عنوان نمی توان تلاش هایی را که از سوی وزارتخانه های آموزش وپرورش، بهداشت، علوم و انجمن مبارزه با دخانیات در سراسر کشور صورت گرفته است، نادیده گرفت؛ ولی فقدان یک برنامه جامع پیشگیری از مصرف سیگار و مواد دخانی محسوس است. اهمیت این برنامه ها وقتی موضوعیت می یابد که بدانیم مواد دخانی و الکل به عنوان مواد دروازه ای، موجب می شوند که فرد وارد دنیای پرمخاطره اعتیاد شود. با توجه به وجود اسناد مصوب، کشور درحال حاضر به لحاظ وضع قانون در حوزه مصرف سیگار و دخانیات، از عینیت لازم برخوردار است. مفاد قانون یادشده و آیین نامه اجرائی آن موید این نکته است که در گام قانون گذاری، دقت لازم لحاظ شده است؛ ولی اعمال موارد اجرائی آن است که به دقت به مراتب بیشتری نیاز دارد. با توجه به یافته های موجود درباره بالابودن انواع سرطان در افرادی که در معرض دود تحمیلی سیگار و سایر مواد دخانی قرار می گیرند، برآورده کردن حقوق شهروندی افراد غیرسیگاری می طلبد که این دسته از افراد در معرض مستقیم و غیرمستقیم دود دخانیات قرار نگیرند. شاید بتوان به جرئت گفت از نظر دود سیگار، یکی از پاک ترین فضاها درحال حاضر، فضای سالن های مترو است. مهم ترین دلیل این دستاورد نیز واکنش سریع و قطعی کادر مترو در مواجهه با افرادی است که مبادرت به مصرف سیگار می کنند. این موضوع درباره خطوط اتوبوس های شهری نیز تا حدودی مصداق دارد؛ ولی مسئله ای که در این باره نیاز به نظارت قانونی دارد، عملکرد برخی از رانندگان است که با توجه به دوربودن از دیگر مسافران، با بازگذاشتن پنجره سمت چپ خود، در حین کار به راحتی سیگار می کشند. بعید است که تاکنون احدی از این دسته از رانندگان جریمه شده یا دست کم تذکر رسمی دریافت کرده باشد. در تاکسی ها با توجه به مجاورت راننده و مسافران و تذکر احتمالی دسته ای از مسافران، کم وبیش قانون منع مصرف مواد دخانی لحاظ می شود.گرچه هنوز هم یافت می شوند رانندگانی که در همین فضای بسته سیگار می کشند و با بیرون گذاشتن دست خود از پنجره، مدعی احترام به حقوق مسافر هستند و هنوز هم یافت می شوند مسافرانی که هیچ گونه رفتار مدنی در مواجهه با این دسته از رانندگان از خود نشان نمی دهند؛ ولی مشکل اصلی که در فضای برخی از تاکسی ها وجود دارد، مصرف کردن سیگار برخی از رانندگان در زمان هایی است که مسافری در خودرو حضور ندارد. در این وضعیت ذرات حاصل از دود سیگار در بخش های مختلف تاکسی قرار می گیرد و از طریق دستگیره داخلی درهای خودرو، صندلی ها و سقف به مسافران منتقل می شود؛ این گونه است که سیگاری های دسته سوم شکل می گیرند. بخش دیگری از اعمال نشدن قانون، در مکان هایی مانند پارک های کودک، پیاده روهای پرتردد و پل های روگذر دیده می شود.درحال حاضر در هیچ یک از مکان های اشاره شده، علامت هشداردهنده ای وجود ندارد. به این معنی که بعید است شما تاکنون پارک کودکی را دیده باشید که در آن علامت منع مصرف سیگار نصب شده باشد یا به محض ورود به پله های یک پل روگذر، علامت ممنوعیت مصرف سیگار، توجه شما را به خود جلب کرده باشد. البته بخشی از رفع این موضوع، به احساس مسئولیت پذیری شهروندی ما مربوط می شود که با تماس با مراجع ذی ربط پیگیر رفع آن شویم؛ ولی از آن مهم تر، این است که مدیریت شهری به واسطه دقت به قوانین مصوب و نصب هشدارهای لازم، نشان دهد سلامت مردم را مسئولیت اصلی خود می داند. اعمال نشدن قانون در فضاهای سربسته ای مانند کافی شاپ ها، بیمارستان ها و سالن های انتظار فرودگاه ها و خطوط اتوبوس رانی بین شهری، موارد دیگری است که به دقت بیشتری نیاز دارد. درحال حاضر کافی شاپ هایی یافت می شوند که مشتری می تواند بدون دریافت تذکر از مدیر سالن، به راحتی به سیگارکشیدن خود ادامه دهد؛ چراکه مشتریان دیگر نیز آزادانه مشغول به همین کار هستند. پژوهش انجام شده در سال 1388 از سوی دکتر رمضانی و همکارانشان، نشان داده است بین 458 رستوران و غذاخوری شهر تهران در 13درصد از مکان های یادشده (60 مورد) هیچ علامت هشداردهنده منع مصرف سیگار نصب نشده بود. در 30 درصد (140 مورد) زیرسیگاری وجود داشته است و جالب تر اینکه در 29 درصد (132 مورد) مسئول سالن هیچ واکنشی نشان نداده است. با توجه به اینکه مسئولیت اعمال قانون بر عهده نیروی انتظامی است، به جز مداخله این نیرو در موضوع قلیان سراها، کمتر نمونه ای دیده شده است که خاطیان قانون منع مصرف سیگار، از سوی پلیس شناسایی و به مراجع قضائی معرفی شده باشند. هیچ شکی وجود ندارد که قانون وقتی اهمیت می یابد که نقض آن برای نقض کنندگان هزینه بر باشد.عوامل خطر: یکی از نکات شایان توجه در سیاست گذاری های پیشگیری از مصرف مواد دخانی، دقت به عوامل خطر و تلاش برای کنترل آنهاست. عوامل خطر، عواملی هستند که پیش از بروز خطر، زمینه را برای شکل گیری آن خطر یا آسیب فراهم می کنند. افسردگی و اضطراب شایع ترین اختلالات روانی محسوب می شوند. این دسته از مشکلات روانی می تواند افراد را به خوددرمانی وا دارد. یکی از شایع ترین خوددرمانی ها در این دو اختلال، مصرف سیگار یا سایر مواد دخانی است. در سیستم عصبی، موادی با عنوان انتقال دهنده های عصبی وجود دارد که ارتباط سلول های عصبی یا نرون ها از طریق آنها انجام می شود. نیکوتین ازجمله انتقال دهنده های عصبی است که به شکل طبیعی در مغز یافت می شود؛ ولی مصرف غیرطبیعی آن از طریق سیگار، باعث می شود تعادل طبیعی آن به هم خورده و فرد به مصرف سیگار عادت کند. قدرت طلبی، حساسیت زمانی و خصومت ورزی مهم ترین ویژگی های رفتاری افراد دارای سبک الف هستند. این ویژگی ها فضای بسیار پراسترسی را برای این گونه افراد به وجود می آورند. از آنجایی که افراد یادشده مدیریت استرس رشدیافته ای ندارند، این مسئله می تواند گروهی از آنها را وا دار کند برای دستیابی به تمرکز بیشتر، به سیگار روی آورند. یکی دیگر از قوی ترین عوامل در تهدید نوجوانان به مصرف سیگار، هم سالان هستند. گروه هایی اعم از ورزشکاران و هنرمندان و به شکل کلی افراد سرشناس جامعه، به عنوان مهم ترین گروه های مرجع برای نوجوانان و جوانان محسوب می شوند. نشان دادن جذاب هنرپیشه ها حین سیگار کشیدن در صحنه های یک فیلم یا سریال تلویزیونی، موضوعی است که همیشه محل بحث بوده است. کمااینکه روز جهانی بدون دخانیات در سال 2003، با عنوان «سینما و دنیای مد بدون دخانیات» نام گذاری شد.عوامل محافظ: برعکس عوامل خطر، عوامل محافظ موجب می شوند فرد در برابر شرایط بیرونی و حتی درونی ای که او را در معرض خطر مصرف سیگار قرار می دهد، مقاومت کرده و سلامت خود را حفظ کند. اگر سیگار ساختار مغزی فرد را تغییر می دهد، ورزش های هوازی نیز دقیقا همین کارکرد را دارند. آرمیدگی یا ریلکسیشن نیز ازجمله جواب پس داده ترین روش ها برای پیشگیری از تنش حاصل از استرس های روزمره است. سیستم ارزشی فرد نیز تاثیرگذار است. اگر فرد با این باور بار آمده باشد که سلامتی مهم ترین موهبتی است که واجد آن است، بدیهی است به راحتی خود را درگیر رفتارهایی نخواهد کرد که به سلامتی او لطمه وارد کنند. محیط بازدارنده نیز در ممانعت از مصرف سیگار نقش مهمی بر عهده دارد. قوانین بازدارنده محیط کار، گران بودن سیگار و سایر مشتقات دخانی، افزایش مستمر مالیات بر مواد دخانی، نبود مکان های در دسترس در ساختمان های عمومی برای مصرف سیگار و جریمه موجب می شوند دسته ای از افراد، عطای سیگار را به لقای آن ببخشند. شعار امسال در روز جهانی بدون دخانیات، عبارت است از: «دخانیات قلب را نابود می کند». مصرف دخانیات عامل و خطر مهلکی در ابتلا افراد به بیماری های قلبی-عروقی و سکته های مغزی به حساب می آید. با این وجود، سازمان جهانی بهداشت به عنوان عالی ترین جایگاه ترویج سلامت در بین همه کشورهای عضو، معتقد است برخلاف اثرات مخرب سیگار و دخانیات بر سلامت قلب، درصد بزرگی از افراد هنوز نمی دانند سیگار عامل اصلی بیماری های قلبی -عروقی است. این موضوع بار دیگر اهمیت برنامه های پیشگیری همگانی را یادآور می شود.
                