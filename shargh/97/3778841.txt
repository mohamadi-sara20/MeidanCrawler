یک‌شنبه ۷ مرداد ۱۳۹۷
-----------------------------------------
یادداشت
-----------------------------------------
مجلس خانه ملت، یالله
-----------------------------------------

                    این روزها در واشنگتن در و تخته با هم جورند. همه سیاست مداران ضد ایرانی در یک بزنگاه تاریخی دور هم جمع شده اند. نه تنها در کاخ سفید بلکه در تلاویو و ریاض هم اوضاع به همین منوال است. گویی بر این باورند که بهتر است تا فرصت دارند، کار ایران را یکسره کنند! رئیس جمهور ایالات متحده هم زمان با طرح خروج از برجام، تغییرات گسترده ای انجام داد و مهره هایی را وارد بازی کرد که با هدف او سازگار باشند. از آن جمله می توان به انتصاب مایک پمپئو به سمت وزارت خارجه و انتخاب جان بولتون به عنوان مشاور امنیت ملی کاخ سفید اشاره کرد.جان بولتون پیش از انتصاب به این سمت در مقاله ای که در مجله نشنال رییو (1396) نوشته بود؛ فهرستی از کارهایی را که آمریکا باید پس از خروج از برجام علیه ایران انجام دهد، پیشنهاد داد. از آن جمله می توان به تقویت و حمایت از «جریان های جدایی طلب قومی در داخل ایران» اشاره کرد، او در مقاله خود صریحا از اقوام شریف ایرانی نام برده است. وب سایت چراغ آزادی وابسته به تندروهای نئوکان، پس از انتصاب بولتون به این سمت، گزارشی درباره «طرح تغییر رژیم» در ایران منتشر کرد که شامل خردکردن کشور به اجزای کوچک تر از طریق استفاده از اقلیت های مذهبی و قومی می شد.یکی از اندیشکده های مهم که به تازگی گزارش هایی به مشاور امنیت ملی درباره ایران ارائه می دهد، «موسسه گروه مطالعات امنیت» است که اعضای آن متشکل از نظامیان و تحلیلگران آمریکایی هستند که پیشینه حضور در عراق را دارند.این مرکز استراتژیک تازه تاسیس، پس از روی کارآمدن بولتون اهمیت زیادی پیدا کرده، زیرا دسترسی آن به کاخ سفید مستقیم و بی واسطه است و برای اثرگذاری در روند تصمیم سازی، نیازمند روال های اداری معمول نیست. این مرکز، به گفته خود با شماری از فعالان قومی ایران در تماس است و در یکی از گزارش ها به بولتون نوشته: «منابع ما معتقدند... شرایطی برای مبارزات موثر در راستای متلاشی کردن دولت ایران به بخش های مختلف ایجاد شده است». در اسرائیل شبکه تلویزیونی آروتز شوا توصیه های مشابهی به تصمیم گیران درباره نواحی نفت خیز ایران کرده است! انتصاب «دنیس ناتالی» به عنوان دستیار کاخ سفید در امور منازعات و صلح، یکی دیگر از تغییرات مهم در ماه های اخیر بوده است. دنیس ناتالی، پژوهشگر مسائل کردستان در دانشگاه دفاع ملی و مدیر مرکز تحقیقات استراتژیک در «موسسه مطالعات استراتژیک ملی» است. او دارای سابقه دو دهه پژوهش درباره کردهای ایران، عراق، ترکیه و سوریه است و به زبان های کردی و فارسی تسلط کامل دارد، هرچند اصالتا فرانسوی است.از سوی دیگر تیم جدید «میز ایران در سیا» شامل عناصر زبده و خطرناکی هستند که در عملیات روانی و شایعه پراکنی و نیز مسائل خاورمیانه مهارت دارند. مایک دی. آندریا در راس این تیم قرار دارد. به تازگی ژنرال نیتزان آلون به ریاست «طرح ایران» در وزارت دفاع اسرائیل رسیده است. براساس اخبار منتشرشده، همه این ارگان ها در حال تبادل اطلاعات و هم افزایی با یکدیگر هستند. به گزارش ارگان خبری سیا (رادیو آزادی) روی دیگر سکه همکاری های آمریکا و اسرائیل درباره ایران - که هنوز رسما اعلام نشده- تشدید بحران های داخلی و انعکاس گسترده تظاهرات اعتراضی است. براساس آنچه تاکنون به بیرون درز کرده، استراتژی «مشغول نگه داشتن ایران در داخل» یکی از راهکارهای این تیم علیه ایران است. این پروژه در واقع، مهندسی معکوس نظریه دفاعی ایران برای «مشغول نگه داشتن دشمن در مناطق دور از مرزهای ایران» است. رادیو آزادی دراین باره نوشته این بار آشوب های داخلی و پروژه های قومی از حمایت قاطع کاخ سفید برخوردار است. در گذشته شماری از کشورهای منطقه با استفاده از «ترکیب قومی ایران» سعی در ایجاد بحران های داخلی در استان های حاشیه ای داشته اند، اما بیشتر به دلیل عدم حمایت قاطع عملی آمریکا، به نتیجه نرسیده اند، اما این بار هدف اصلی به چالش کشاندن عمق دفاعی و امنیتی ایران در درون مرزهاست.آمریکایی ها نام آن را «سیاست مشغول نگه داشتن نظام در داخل» گذاشته اند. بنا بر حکم خرد، هنگامی که دشمن به آستانه رسیده است، نیروهای سیاسی و اجتماعی یک کشور «متحد» می شوند. این همان واکنشی است که از یک جامعه سالم و نیروهای سیاسی اصیل انتظار می رود. اتحاد درونی ایران پیش از این نیز مانع تحقق بسیاری از تهدیدها شد. هرچند امروز نیز در بین نیروهای سیاسی «جدی» شاهد این اتحاد هستیم و به دلیل تهدیدها و زیاده خواهی کاخ سفید، مهین دوستی ایرانی ها بار دیگر به اوج رسیده، اما در این بین، صداهای «ناهنجاری» از برخی نمایندگان به گوش می رسد که نیازمند تذکر و هشدار است. کندن میکروفن ها، به نهایت رساندن عصبیت ها، طرح های عجیب و غریب مانند لایحه انجمن های ایالتی و ولایتی (فدرالیزه کردن ساختار)، فشار به وزیر آموزش وپرورش به دلیل اظهارات اصولی، قانونی و...خواه یا ناخواه در راستای اهداف و سیاست هایی است که در بخش نخست مقاله آمد، اما در سیاست به دلیل پیامدهای پیش بینی ناپذیر، نیت درونی افراد مهم نیست، بنابراین در چنین شرایطی، چنین مواضعی هیچ توجیهی ندارد.برخی از نمایندگان محترم،گویی یک شبه خود را ملزم به قانون اساسی مشروطه می بینند و با استناد به لایحه منسوخ انجمن های ایالتی و ولایتی (در تقسیمات کشوری امروز، نه ایالات چهارگانه باقی مانده و نه ولایت های دوازده گانه) طرح های هوش ربایی مطرح می کنند که اتفاقا بدیل آن، هم زمان در نشست های آلترناتیوسازی واشنگتن مطرح می شود.از سوی دیگر، عده ای که سال ها دنبال تحقق «جمله آخر» اصل 15 قانون اساسی بودند، امروز حتی با بند اول و پیکره اصلی آن هم مخالفت می کنند.عملکرد این چند نماینده، نه پشتوانه حقوقی دارد نه پشتوانه منطقی و نه مصالح عالیه کشور را در نظر می گیرد. چنین رفتارهایی در حالی که دشمن پشت دروازه منتظر است و از قضا ترجیح می دهد عده ای از داخل، برج و باروها را باز کنند، به مثابه یک پیام خوشامد به قوای متخاصم است. متاسفانه برخی از نیروهای اصولگرا نیز از این نکته غافل اند و حاضر هستند به خاطر دستمال، بازار قیصریه را آتش بزنند. غوغای اخیر علیه وزیر آموزش وپرورش، محصول پروپاگاندای یک خبرگزاری محلی نزدیک به اصولگراها و با اهداف نازل سیاسی بود و در آن با نامناسب ترین ادبیات ممکن به بهانه حمله به وزیر آموزش وپرورش به کیان ملی و زبان فارسی حمله شد. همراهی برخی نیروهای اصولگرا با چنین رویکردهایی هرچه باشد، پیروی از اصول نیست. از سوی دیگر برخی چهره ها و شخصیت ها هنوز حساسیت مسئله را درک نکرده اند و نمی دانند در چه لحظه ای از تاریخ قرار داریم. برخی نمایندگان اصلاح طلب نیز متاسفانه همین رویه را دارند و هیچ خط قرمز و منطق ملی ای در عملکردشان ملاحظه نمی شود.در ایران کسی با کثرت ها مشکل ندارد، به شرطی که عده ای نخواهند کثرت ها را به مثابه ابزاری برای تضعیف «وحدت» که بر هر کثرتی اولویت دارد، قرار دهند. این اقدامات به اندازه کافی در خارج از ایران و تحت نظارت سرویس های مختلف انجام می شود. از نمایندگان مجلس و چهره های سیاسی انتظار می رود، هوشیار باشند و وحدت را فدای رای و مردم انگیزی نکنند.
                