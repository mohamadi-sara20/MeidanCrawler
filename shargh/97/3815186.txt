چهار‌شنبه ۱۱ مهر ۱۳۹۷
-----------------------------------------
type_unknown
-----------------------------------------
راه شناخت ترامپ نامتعارف!
-----------------------------------------

                    رئیس جمهور ایران در سفر به نیویورک، سه اجلاس مجمع عمومی، شورای امنیت و گروه 1+4 را به سلامتی پشت سر گذاشت. سخنرانی مناسب و جهان پسند دکتر روحانی در مجمع عمومی که به تعبیر همه تحلیلگران خارجی، گوی سبقت را از دونالد ترامپ ربود و برخلاف وی که سخنرانی بی ادبانه، تهاجمی و وحشیانه ای ایراد کرد، نظر افکار عمومی جهان را به خود و به مظلومیت مردم ایران جلب کرد. جلسه شورای امنیت سازمان ملل متحد هم برعکس آنچه نیکی هیلی، جان بولتون، پمپئو و جولیانی می خواستند، از آب درآمد و همه شرکت کنندگان اعم از رهبران و وزرای خارجه اعضای شورای امنیت با رئیس جمهور آمریکا مخالفت کردند و مواضع وی را زیر سؤال بردند. ترجیع بند حر ف های همه سخنرانان حمایت از برجام بود. گروه 1+4 هم یک حمایت سیاسی قوی از ایران به عمل آورد به طوری که دهن کجی آشکاری به ترامپ شد. اشتباه نیست اگر گفته شود سخنرانی بی نزاکت ترامپ نسبت به ایران عکس العملی به حمایت گروه 1+4 از ایران بود. به این ترتیب موجودی به نام دونالد ترامپ در مقابل ایران قرار دارد که با قدرت عظیم دلار و قدرت مهیب نظامی می تواند بسیاری از معادلات را به نفع افکار افراطی خود در جهان تغییر جهت دهد؛ فردی خودشیفته که به دلیل درگیری و ناکامی های گوناگونش در صحنه خارجی، دربه در دنبال دوست و هم فکر است. هرکس نظیر نتانیاهو یا رهبران عربستان و امارات به تملق گویی از او بپردازند، می توانند افکار خود را به وی منتقل کنند به طوری که در این چند ماه اخیر ترامپ عینا جملات و کلمات نتانیاهو را تکرار می کند. کیم جونگ اون زمانی توانست سیاست آمریکا را نسبت به کره شمالی تغییر دهد  یا نرم تر کند که زبان به تکریم و احترام به دونالد ترامپ گشود. این واقعیت و شخصیت رئیس جمهور آمریکاست که قدرت تخریب فوق العاده زیادی در زمینه اقتصادی، مالی و نظامی دارد و تیمی از تندروهای داخلی و خارجی او را احاطه کرده و این فرد تازه وارد به سیاست را لکوموتیو خود کرده اند تا مخالفان را از میان بردارند. به قول وود وارد (Woodward)،  نویسنده معروف کتاب «ترس و وحشت در سایه دونالد ترامپ در کاخ سفید»، جمهوری خواهان با وجود اطلاع از این مصیبت، هیچ اراده ای برای واکنش ندارند و تلاش های عقلای کاخ سفید هم به جایی نمی رسد. انتخاب کاوانا به عنوان رئیس گروه قضات دیوان عالی کشور از سوی جمهوری خواهان برای حمایت از ترامپ، با وجود سابقه منفی و مسلم آزار جنسی و توهین به زنان از سوی کاوانا، نشان از این دارد که جمهوری خواهان قویا قصد فداکردن منافع ملی آمریکا به قیمت بر سر کار ماندن خودشان را دارند. در این شرایط، توجه به  خصوصیات شخصی ترامپ برای جلوگیری از تخریب های او و مدیریت وی ضروری است. برای مثال در نطق رئیس جمهور ما در مجمع عمومی آمده بود که عکس گرفتن دونفره با ترامپ فایده ای ندارد، درحالی که از نظر ترامپ، هدف، همین عکس دونفره است. سایر مقامات ایرانی هم با استدلال سعی می کنند نشان دهند ترامپ منطقی و متعادل نیست. یقینا ارشاد و هدایت دونالد ترامپ هدف ما نیست که او چنین جایگاهی را قبول ندارد. بنابراین هدف مسئولان ایران، باید مدیریت قدرت تخریب ترامپ باشد تا ایران از شر او در امان بماند. وود وارد که خود یکی از افشا کنندگان واترگیت در دوران ریچارد نیکسون بوده، اعتقاد دارد دونالد ترامپ فردی مناسب برای ریاست جمهوری آمریکا نیست. کتاب او انباشته از داستان هایی است که چگونه غرایز دونالد ترامپ از سوی کارکنان کاخ سفید سرکوب و مهار شده و اگر آنان نبودند و محافظت نمی کردند خدا می داند چه اتفاقات بدتری رخ می داد. او به نقل از جیمز متیس (وزیر دفاع) و  گری کوهن (مشاور اقتصادی) می گوید رئیس جمهور آمریکا اهمیت هم پیمانان خارج از کشور را نمی داند، از قدر و قیمت دیپلماسی اطلاعی ندارد و به جایگاه و تناسب بین قدرت نظامی، قدرت اقتصادی و شراکت اطلاعاتی با دول خارجی پی نبرده است. کوهن می گوید: «آنچه ما انجام دادیم ممکن است خدمت به آمریکا نباشد، ولی ترامپ را از خطر نجات دادیم اما این رئیس جمهور فاسد حتی در آن مواقع هم به حرف ما گوش نمی داد. موضوع ممنوعیت ورود اتباع هفت کشور و موضوع مهاجران در آمریکا که سروصدای زیادی به پا کرد را هیچ گاه نتوانستیم به طور عمقی و در فرصت کافی با ترامپ مورد بحث قرار دهیم. اگر موفق به تفهیم مطلبی درباره  ارزش هم پیمانان و دیپلماسی به او می شدیم، ترامپ روی شاخه دیگری می پرید، یاوه سرایی می کرد و درباره موضوعات دیگر صحبت می کرد. 
به همین دلیل رکس تیلرسون، وزیرخارجه سابق، چندین بار با عصبانیت به ترامپ ناسزا می گفت که محترمانه اش «بچه لعنتی ناقص العقل» می شود». این کتاب نکات بسیار آموزنده ای درباره نحوه رفتار ترامپ و چگونگی عکس العمل وزیران و کارکنان کاخ سفید نسبت به او دارد. در کتاب آمده جیمز متیس، وزیر دفاع، در قبال فشار ترامپ برای انحلال ناتو به او می گوید: «آقای رئیس جمهور، اگر ناتو را نداشتید، امروز باید این سازمان را اختراع می کردید و تا زمانی که ناتو باشد روسیه نمی تواند جنگی را به پیروزی رساند». ماک ماستر، مشاور امنیت ملی سابق ترامپ، نیر در این کتاب از دردسرهایش با رئیس جمهور سخن می گوید و با تیلرسون و متیس در این زمینه همکاری نزدیک داشته اما از سوی ترامپ از کار برکنار و جان بولتون به جایش منصوب می شود. برکناری های متعدد و بی دلیل حتی کسانی که به او خدمت می کنند، از خصوصیات دیگر ترامپ است که آشفتگی ای در هیئت دولت آمریکا و کاخ سفید به وجود آورده است. بعد از جلسه اخیر شورای امنیت هم گفته می شود ترامپ درصدد تعویض نیکی هیلی به دلیل شکست جلسه مزبور برآمده است. از موارد دیگر که چالشی جدی بین وزیر دفاع و رئیس جمهور به وجود آمده، بر سر کشتن بشار اسد بوده است. ترامپ به جیمز متیس چنین دستوری می دهد و متیس به دستیارش می گوید هیچ قدمی در این زمینه برنخواهیم داشت که وود وارد این اقدام را نمونه عقلانیت اطرافیان ترامپ معرفی می کند. از دیگر موارد جالب این کتاب شرح دزدیده شدن تصمیم نامه ای از سوی کوهن است که روی میز ترامپ مشاهده می کند و درباره  قطع همکاری های تجاری آمریکا با کره جنوبی بوده است. در صورت اتخاذ چنین تصمیمی، اتحاد بین آمریکا و کره جنوبی به هم خورده و اثرات ناگواری بر امنیت ملی آمریکا می گذاشت. درباره نژادپرستی ترامپ که در حوادث چارلوت ویل که درگیری بین سیاه پوستان و پلیس سفیدپوست صورت گرفت و اظهارات او باعث واکنش جامعه آمریکا و حتی متحدان جمهوری خواه ترامپ شد، در این کتاب فراوان است. درباره  تبانی ترامپ با روسیه، نزدیک شدن ترامپ به کره شمالی، تحولات افغانستان و دیگر موضوعات در این کتاب فراوان آمده، ولی جالب توجه است که 27 صفحه از این کتاب 300صفحه ای درباره ایران است. آنچه گفته شد برای این بود که باورمان شود با یک رئیس جمهور معقول و متعارف در آمریکا روبه رو نیستیم، بلکه با فردی مثل ترامپ مواجهیم که پشت میز شطرنج با ما نشسته و مهره ها را بعضا بی معنا از نظر صلح و امنیت بین المللی و از نظر منافع و امنیت ملی آمریکا جابه جا می کند تا ایران را کیش ومات کند. خواندن این کتاب را به همه دولتمردان ایران و همه متخصصان و استادان و روزنامه نگاران توصیه می کنم تا با شناخت بیشتر و بهتر، ترامپ را تفسیر و تحلیل کرده و استراتژی و تاکتیک مناسبی در برابر او اتخاذ شود. این کتاب به دلیل اهمیت فراوان از سوی نگارنده و همکاران در حال ترجمه کامل است که به زودی به همت انتشارات کویر از زیر چاپ بیرون می آید. 
                