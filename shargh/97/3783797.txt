سه‌شنبه ۱۶ مرداد ۱۳۹۷
-----------------------------------------
یادداشت
-----------------------------------------
خوب و بد مذاکره با آمریکا
-----------------------------------------

                    با برچیدن ظاهری پیش شرط گفت وگو از سوی دونالد ترامپ، موج تازه ای از مباحث در جامعه ما درباره مذاکره با ایالات متحده یا اجتناب از آن شکل گرفته است. برخلاف سال های ریاست جمهوری باراک اوباما، این بار به نظر می رسد شمار بیشتری از نخبگان سیاسی در ایران به مذاکره مستقیم و در سطوح عالی با ایالات متحده رضایت دارند. تنگنای ناشی از تحریم های اقتصادی و دوری از برخورد احتمالی نظامی در راس استدلال هایی است که مذاکره با آمریکای ترامپ را تشویق می کند. با وجود این، اینها تنها دلایلی نیستند که مذاکره و توافقی جدید با واشنگتن را وسوسه انگیز می کند. صرف نشستن ایران و آمریکا دور یک میز در خریدن زمان کافی برای به تعویق انداختن بحران های غیرضروری کافی است. همین طور در چنین شرایطی، مردم ما و جهان، ایران را مانع رسیدن به توافق نخواهند دانست. حتی اگر این گفت وگوهای احتمالی به سرعت به نتیجه نرسد، دو کشور را از تعمیق دادن خصومت ها دور می کند و به دیپلمات ها فرصت خواهد داد که روش های خلاقانه تری را به جای جنگ در حل اختلافات به کار گیرند. به علاوه، هرگونه مذاکره ایران و آمریکا، برای اسرائیل و عربستان سعودی و همه براندازهایی که به شدت عمل دونالد ترامپ در برابر ایران دل خوش کرده اند، آزار دهنده است. نه تنها با ناامیدشدن آنها از راه گفت وگوی مستقیم تهران و واشنگتن، آرزوهای خیالی آنها به فراموشی سپرده خواهد شد، بلکه نقش برآب کردن رویاهای تندروها در عربستان سعودی و اسرائیل، فشار بیشتری به آنها وارد می کند تا از سیاست های خصمانه علیه ایران دست بردارند و به دنبال توافقاتی باشند که مانع از زیان دیدن بیشتر آنها از سازش میان ایران و آمریکا می شود. درحالی که ایران نیاز دارد در سوریه از زیر بار فشار تعیین کننده بودن روسیه خارج شود، توافق ایران و آمریکا، روسیه را از مقام کدخدایی در سوریه پایین خواهد آورد و به مسکو اجازه نخواهد داد ایران را به منزله برگ برنده ای در مناسبات با اسرائیل و آمریکا به کار گیرد. اگرچه در نگاه اول به دلیل کاهش دادن تنش ها در خلیج فارس به نظر می رسد که چین از توافق تازه میان ایران و آمریکا استقبال کند اما هم زمان نگران است که یک توافق جامع میان آنها، با تنزل دادن تمرکز ایالات متحده در منطقه موسوم به خاورمیانه، چرخش استراتژیک آمریکا به شمال شرق آسیا را تسهیل کند. اروپایی ها خرسند خواهند بود اگر توافق ایران و آمریکا، بار سنگین تعهد به برجام را با هزینه های بالای آن، از دوش آنها بردارد اما همچنین باید نگران باشند که معنای ضمنی این توافق دوجانبه و بدون مشارکت اروپا، ناتوانی بروکسل از حفظ یکی از مهم ترین توافقات چندجانبه در تاریخ متاخر اروپا تلقی شده و به تنزل رتبه و جایگاه اتحادیه اروپا در ترتیبات بین المللی منجر شود. با وجود آنکه اتفاق نظری دوحزبی در ایالات متحده درباره مسئله ایران وجود دارد اما دموکرات ها هرگز خوشحال نخواهند شد که ایران حاضر به توافق با دولت ترامپ و بالابردن دستاوردهای او برای پیروزی در انتخابات بعدی باشد. شاید ایران بتواند با طول دادن مذاکرات، اهرم خوبی برای تاثیرگذاری بر سیاست داخلی آمریکا نیز به دست آورد. اگر ایران پیشنهاد مذاکره را رد کند یا بازنده گفت وگوهای احتمالی با آمریکا باشد، هیچ کدام از این مزیت ها را به دست نخواهد آورد. به همین دلیل، بهتر است ضمن آنکه ایران درهای گفت وگو را باز نگه می دارد، اطمینان کسب کند که با پرستیژ کافی در میز مذاکرات حاضر خواهد بود. اگر ایالات متحده به این نتیجه برسد که ایران به خاطر کاهش فشارهای اقتصادی و تسکین نارضایتی های داخلی چاره ای جز توافق با آمریکا ندارد، از درخواست های حداکثری که هدفی جز به تسلیم واداشتن مطلق ایران ندارد، صرف نظر نخواهد کرد. به علاوه با این نتیجه گیری که ایران تحت فشار تحریم ها امتیازهای بیشتری واگذار می کند، دلیلی وجود ندارد که آمریکا تمایلی به تعلیق یا تخفیف تحریم های جدید نشان دهد. به این منظور، ایران باید بتواند توانایی خود را برای سامان دادن به اوضاع اقتصادی و متقاعدکردن شهروندانش هم زمان با تحریم های آمریکا به نمایش بگذارد. اثبات ناکارآمدی نسبی تحریم های یک جانبه آن گونه که دولت ترامپ وعده داده است، کمک بزرگی به ترفیع جایگاه مذاکراتی ایران خواهد کرد. چنین اثباتی ممکن است چندین ماه به طول بینجامد.نهایتا، اگرچه ایران می تواند مذاکرات بدون پیش شرط را بپذیرد اما به این معنا نیست که مقدماتی که صداقت آمریکا در گفت وگوها را پشتیبانی می کند، نادیده خواهد گرفت. ایالات متحده باید اجرای همه تحریم هایی را که در برجام تعلیق شده بود، پیش از مذاکرات و در طول گفت وگوها متوقف کند و اطمینان دهد که تا رسیدن به توافقی جدید مانعی برای اجرای تعهدات سایر کشورها در برجام ایجاد نخواهد کرد. با تحقق این مقدمات، مذاکرات ایران و آمریکا، نه پایان بلکه سرآغازی بر مانورهای سیاسی ایران در برابر آمریکا، متحدانش و همه طرفداران براندازی در مرحله ای جدید و بی سابقه خواهد بود.
                