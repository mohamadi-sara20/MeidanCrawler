یک‌شنبه ۲۳ اردیبهشت ۱۳۹۷
-----------------------------------------
یادداشت
-----------------------------------------
چرا احضار دوباره مصدق؟
-----------------------------------------

                    عنوان سرمقاله شنبه 21 اردیبهشت آقای غلامی، سردبیر «شرق»، برایم جالب و باعث کنجکاوی بیشتر شد؛ به ویژه در شرایطی که با بحرانی بین المللی مواجه هستیم. می خواستم بدانم برای حل این بحران از مصدق و راه و روش او چه انتظاری می رود یا چه معجزه ای برمی آید که او را فراخوانده اند و منظورشان کدام مصدق است؟ مصدق سیاست مدار و کارگردان پارلمانی با تجربه که توانست رهبری جنبش ملی کردن صنعت نفت را بر عهده بگیرد، اعتماد و احترام «همه» ملت را برانگیزد و به اعتبار آن ملی کردن قانونی نفت را به انجام رساند. رجلی سیاسی که تلاش کرد با بهره مندی بیشتر ملت از درآمد بیشتر و منصفانه تر صنعت نفت و به کاربردن بیش از پیش آن در سرمایه گذاری ملی و تولید کار و درآمد بیشتر راه توسعه و رفاه را بگشاید یا فردی که در آغاز مورد حمایت آمریکا بود و باید هرچه زودتر با توافق بر سر غرامت و امضای قرارداد بهره برداری و فروش «بر مبنای عرف جهانی» ماموریت خود را به انجام می رساند؟ یا مصدقی که خود را گرفتار کشمکش های درونی و مبارزه قدرت با مدعیان بستانکار قیام 30 تیر و ریزش حامیان سیاسی و مذهبی خود کرد و با تلاش بر سر سلطه مستقیم بر نیروهای نظامی و همچنین اعتماد به حزب توده و چانه زنی پایان ناپذیر بر سر حقوق ملی به جای رعایت منافع ملی، ناگهان چنان تنها ماند که با انحلال مجلس و دریافت فرمانی نیمه قانونی، قدرت نیمه قانونی خود را نیز به سهولت از دست داد و امیدهای ملت را بر سر آن قمار بر باد داد؟ یا مصدق اسطوره ای و افسانه ای قربانی امپریالیسم و استعمار که به جای تکیه بر پارلمان منتخب خوانین و صاحبان نفوذ در ملتی با 80 درصد بی سواد که انتخابات هر مجلس دیگری را هم به همان سرنوشت می رساند، خود را چنان که گفت، به جای آن نمایندگان مستظهر به حمایت «مردم» و بی نیاز از مجلس فرمایشی می دانست؟ منظور از مردم هم مردم مشتاق تهران بودند که در میدان بهارستان جمع می شدند، نه آن 80 درصدی که در روستاها به حساب نمی آمدند و دیده هم نمی شدند؛ اما تابع خوانین شان بودند؟ یا شاید در همانندسازی با برجام، منظور مصدقی است که نتوانست قرارداد نفت را به سرانجام برساند و به قرضه ملی و چاپ اسکناس و «اقتصاد بدون نفت» متوسل شد؛ تا با فداکاری مردمی که مستظهر به حمایت آنان بود، با فقر شرافتمندانه بسازند و مقاومت کنند، تا چه شود؟ زمینه برای حزب توده مناسب تر شود؟ تا دیگران در جهان از بی نفتی به ستوه آیند؟ تا همسایگان جای ما را بگیرند و بر ثروت و توسعه خود بیفزایند و ما درجا بزنیم؟ منظور کدام مصدق بود و از او در جامعه ای امروزی با 90 درصد باسواد و البته با دولتی که در سیاست گذاری نقشی نسبی دارد، چه کاری بر می آید؟آیا منظور تن دادن به تحریم و اقتصاد بدون نفت جدید و سنگربندی ویتکنگی، جنگ است. آقای احمد غلامی در مقاله خود به درستی به محوریت قدرت در سیاست اشاره کرده است. آنجا که نقش حقوق و حتی اخلاق ضعیف تر است. اشتباه مصدق این بود که به دنبال حقوق ملی یا آنچه حقوق ملی می پنداشت، رفت و منافع ملی و حکومت محبوب خودش را هم از دست داد؛ اما اکنون زمان متفاوت است. ما بیش از آنکه نیاز به مذاکره خارجی داشته باشیم، نیاز به مذاکره داخلی و قبول مشورت داریم تا سیاست گذاران توجیه شوند که در سیاست اگر لازم بود، باید از ادعای حقوق با منافع ملی کنار آمد. نباید فراموش کرد در برابر ادعای ما دیگران هم ادعای حقوق دارند. باید تهدید نکرد و همسایگان را بیش از این علیه خود برنینگیخت و آنان را همدست رقیبان و هماوردان ستیزنده بیگانه نکرد. اگر امروز اروپا از برجام حمایت می کند، برای این است که احساس می کند گستاخی شریک آمریکایی آنان از حد گذشته است. سفیر ترامپ در آلمان به شرکت های آلمانی پیام داده که «نباید» با ایران معامله کنند. دولت آلمان نیز مانند انگلیس و فرانسه از این دستورهای «باید» و «نباید» و تعرفه گذاشتن بر کالای اروپایی و هزینه گذاشتن بر ناتو رنجیده است. از اینکه به سفرهای آنان به واشنگتن و درخواست هایشان درباره اعتبار امضای برجام بی توجهی شده، رنجیده اند؛ ضمن اینکه همگی از برنامه موشکی ایران به دلیل برخی تبلیغات داخلی اظهار نگرانی کرده اند. در قدرت نمایی، باید قدرت های مقابل را سنجید و وارد معرکه شد؛ وگرنه دولتمردان باید با مشارکت و ملاحظه منافع ملی، سیاست خارجی منطقی و معتدلی بدون تهدید دیگران اتخاذ کنند تا دیپلماسی با اعتمادبه نفس و احترام بتواند با تبدیل شیوه های غیرسیاسی به سیاسی ضمن حفظ مزایای منطقه ای به عنوان کشوری صلح دوست خود را از خطر رویارویی انفرادی و قربانی شدن محفوظ بدارد، ضمن اینکه «همراه با دیگران» از مبارزات بر حق جوامع منطقه حمایت کند. برای حل این مسئله امروزی، گمان نمی رود از مصدق کمکی برآید.
                