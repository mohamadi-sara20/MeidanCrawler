پنج‌شنبه ۳ آبان ۱۳۹۷
-----------------------------------------
سرمقاله
-----------------------------------------
آنچه ایران نباید فراموش کند
-----------------------------------------

                    موضع انتقادی رئیس جمهور فعلی آمریکا نسبت به برجام نشان داد استفاده از سه سال پایانی اوباما برای رسیدن به یک توافق جامع، هدف گذاری درستی بود. اگر در دوره اوباما برجامی به دست نمی آمد، فرجام مذاکرات با 1+5 مشخص نبود؛ به علاوه اینکه با نظر به مواضع دولت ترامپ، به طورکلی نگاهی فراتر از برجام علیه ایران دنبال می شود و شکل گیری تفاهم و توافق تحت هر نامی، با این موضع طرفین نسبت به یکدیگر در این دوره امکان پذیر نبود. البته شاید این موضع در سه سال اول پررنگ تر باشد؛ چراکه روسای جمهور ایالات متحده معمولا در ابتدای ورود به کاخ سفید علاقه مند به فاتح نشان دادن خود هستند. تصمیمات نسنجیده در این دوره بیشتر خود را نشان می دهد و مشکلاتی جدی را برای سال های آینده آنان در پی دارد. ترامپ به دنبال محدودکردن نقش منطقه ای ایران بوده و هست؛ شبیه اقدامات تنبیهی که در دوران ریگان علیه ایران دنبال شد. به باور نگارنده ترامپ پا را از این حدود فراتر نخواهد گذاشت و فراتر از اقدامات تنبیهی ای که در قالب تحریم های 90 و 180روزه دنبال کرد، کار دیگری انجام نمی دهد. اگرچه انتخابات نیمه آبان کنگره و سنا، تاثیری در جهت گیری های دولت ندارد اما به هر حال اگر به ناکامی جمهوری خواهان منجر شود، می تواند پیام هایی برای ترامپ داشته باشد. فعلا مواضع احساسی و هیجانی در دولت ترامپ ادامه دارد؛ ماجرای مربوط به ممنوعیت ورود اتباع هفت کشور مسلمان به این کشور با واکنش های بین المللی مواجه شد و خروج آمریکا از پیمان های بین المللی، اعتبار این کشور را کاهش داد. در دولت دونالد ترامپ اعضای کابینه از بولتون و پمپئو گرفته تا وزیر خزانه داری و حتی وزیر دفاع، عمدتا مواضع ضدایرانی دارند و این مسئله می تواند در آینده خطرناک باشد. باید برای این مسئله تدابیری اندیشید. رئیس جمهور آمریکا فاقد سابقه سیاسی و علاقه مند جدی به موضع گیری هایی عوام فریبانه و پوپولیستی است. او از آمریکای در حال سقوط دوران اوباما گفته و اینکه می خواهد آمریکا را دوباره آقای جهان کند. تلاش کرده هم گرایی با اتحادیه اروپا را به نوعی فرمانبری آن کشورها از آمریکا تبدیل کند. او دیگر اقلیت های مذهبی و قومی مانند مکزیکی ها را نیز تحقیر کرده است. شاید در کوتاه مدت، برخی رفتارها در آمریکا با بازخورد مثبت در میان مردم مواجه شود، اما بسیار زود نگرانی در این زمینه ها خود را نشان می دهد. نزدیکی سوال برانگیز او با سعودی ها و حالا ماجرای قتل خاشقجی، علامت سوالی جدی روی رفتارهای ترامپ گذاشته و برخی تصور می کنند عملکرد او ممکن است جامعه آمریکا را با خطرهای جدیدی مواجه کند. رفتارهای ترامپ شاید نوعی کاسبکاری را به نمایش بگذارد یا برخی آن را نوعی تمرکز بر منافع ایالات متحده تفسیر کنند، اما فراموش نکنیم روش او هیچ پایه علمی و منطقی ای ندارد و دارای مصارف تبلیغاتی است. ادامه ریاست جمهوری او ضربه ای جدی به دموکراسی آمریکاست و باید دید عقلای جمهوری خواه و افکار عمومی تا کجا با او همراهی خواهند کرد. آنچه مشخص است این است که ایران باید از ابزارهایی مانند لابی های کنگره، سنا و البته محافل مستقل آمریکا برای کنترل ترامپ استفاده کرده و تلاش کند بهانه تراشی های آنان برای همکاری نکردن اتحادیه اروپا با ایران را از میان بردارد.
                