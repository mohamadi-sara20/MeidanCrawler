یک‌شنبه ۲۲ مهر ۱۳۹۷
-----------------------------------------
یادداشت
-----------------------------------------
اهمیت حفظ یورو برای مبادلات ایران
-----------------------------------------

                    تحریم های 90 و 180 روزه ایالات متحده، از مسائلی بود که در ماه های اخیر تا حدی اقتصاد ایران را تحت تاثیر قرار داد. رئیس جمهور ایالات متحده بعد از خروج از برجام تمایل داشت با فشار مضاعف، اعضای اتحادیه اروپایی‎ را نیز با تحریم های خود علیه ایران همراه کند. حتی در جریان مجمع عمومی سازمان ملل در چند هفته قبل، مسئولان دولت ترامپ رسما درباره هرگونه همکاری اقتصادی اروپا با ایران، هشدار دادند. با توجه به تصمیمات حاصل از آخرین مذاکره ایران با گروه 1+4 قرار است بسته حمایتی اروپا از ایران، اجرائی شود و ایران نیز به سمت حذف دلار و جایگزینی یورو حرکت کرده است. دلار پول بین‎المللی قدرتمندی است؛ اما امروز یورو نیز در حال قدرت گرفتن است. با وجود فشارهای ترامپ، اروپایی‎ها به معامله با واحد پول اتحادیه با ایران ادامه می‎دهند و قرار شده تا سقف مشخصی، نفت ایران را خریداری کنند. رابطه منطقی با اتحادیه اروپا می تواند تداوم کاهش نرخ ارز را به دنبال داشته باشد. همه کشورهای دنیا اعم از چین، ژاپن، کره، روسیه، هند و… نیز مبادلات یورویی را به راحتی انجام می دهند. با استفاده از ارز قدرتمند یورو می توان شرایط معاملات تجاری ایران را مدیریت کرد. باید با استفاده از ابزارهای پولی و مالی، مانع بالارفتن دوباره نرخ ارز شد. ایران وارد کننده مواد اولیه و کالاست. ارز با نرخ منطقی و واقعی، باعث ارزان‎ترشدن واردات و افزایش ذخایر ارزی بانک مرکزی خواهد شد. صادرات سنتی غیرنفتی ایران اعم از فرش و خشکبار به دلیل سیاست اصرار بر تثبیت نرخ ارز در سال های گذشته، لطمه دیدند؛ چراکه با وجود تورم های دورقمی، حداقل هزینه های تولید این محصولات افزایش درخور توجهی یافت. فشار تورمی و جبران نکردن آن از محل افزایش قیمت ارز، باعث شده بود صادرکنندگان عملا توان رقابتی خود را از دست بدهند. اگرچه در دولت احمدی نژاد، جهش نرخ ارز رخ داد که می توانست به یک فرصت تبدیل شود؛ اما برنامه ریزی نداشتن برای آن و البته بی توجهی آن دولت بر تاثیرات تورم 40 درصدی، نتوانست فرصت استفاده از این موضوع را برای بخش صادرات ایران فراهم کند. برای افزایش نرخ رشد اقتصادی، کاهش بی کاری و افزایش درآمد ملی، دولت باید صادرات را مدنظر قرار دهد و با درپیش گرفتن سیاست های مناسب ارزی و تجاری قدرت رقابت صادرکنندگان را در بازارهای خارجی افزایش داده و با تعیین استانداردها و آزمایشگاه ها و تشویق سرمایه گذاری در بسته بندی مناسب محصولات صادراتی سهم صادرات غیرنفتی را از کل صادرات افزایش دهد. اصرار بر تثبیت نرخ ارز با دخالت دولت، رفتاری بدون منطق اقتصادی محسوب می شود؛ اما در عین حال بی ثباتی و رشد هر روزه آن نیز هر نوع کسب وکار اقتصادی را دچار بی ثباتی خواهد کرد. 
باید دانست در ایران به دلیل جواب گونبودن تولید داخل و اینکه مواد اولیه و ماشین آلات و کالاهای سرمایه ای وارد می شود، عملا افزایش نرخ ارز نمی تواند باعث کاهش واردات و حتی افزایش صادرات شود. باید شرایط اقتصادی ایران در این بین حتما در نظر گرفته شود. شوک حذف دلار در صورت همراهی اتحادیه اروپا، حتما قابل مدیریت است و این وظیفه بخش خصوصی اقتصاد و دستگاه دیپلماسی است که این کریدور را باز نگه دارند.
                