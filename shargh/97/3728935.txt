یک‌شنبه ۲۶ فروردین ۱۳۹۷
-----------------------------------------
حرف اول
-----------------------------------------
به دنبال متحد عزیز در خاورمیانه
-----------------------------------------

                    از همان ابتدای ورود دونالد ترامپ به کاخ سفید، زمزمه های بی شماری شنیده می شد که او خواهان نزدیکی به روسیه ای است که اکنون و بعد از تشدید بحران سوریه، حرف اول را در خاورمیانه می زند، اما با بالاگرفتن تنش های داخلی در آمریکا بر سر تاثیرگذاری مسکو بر انتخابات آمریکا و پیروزی دونالد ترامپ بر هیلاری کلینتون و همچنین افشای رابطه نزدیکان ترامپ با سران روسی، در طول رقابت های انتخاباتی، ترامپ هر روز از رسیدن به رویای خود دورتر شد؛ حتی دیدار با ولادیمیر پوتین، رئیس جمهوری روسیه و گفت وگو و توافق بر سر دمشق نیز به او کمک شایانی نکرد، اما ترامپ که برای نگه داشتن حامیان انتخاباتی اش در ایالات متحده، به ویژه با نزدیک شدن انتخابات کنگره، هم خواهان حفظ پایگاه های رای خود است و هم می خواهد به مسکو نزدیک تر شود، در نهایت پس از اظهارنظرهای ضدونقیض، دستور حمله به چند پایگاه در سوریه را به بهانه حملات شیمیایی به دوما داد، آن هم در شرایطی که همه متفق القول تاکید می کردند که حمله به دوما کار دولت دمشق و حامیان اسد نیست. حال این حملات اگر آن طور که مقامات آمریکایی می گویند به صرف انتقام از اسد باشد، بدون شک مقطعی است و بر نتیجه بحران دمشق تاثیر چندانی نخواهد داشت و باز روسیه حرف اول و آخر را خواهد زد؛ اما همان طور که روزنامه نیویورک تایمز در سرمقاله خود نوشته است، این حملات به گونه ای انجام شده که کرملین را عصبانی نکند. پس آن طور که مشخص است ترامپ با این دستور سریع تنها خواهان آن است که مسکو را وادار کند کمی به او نزدیک تر شود. در حقیقت ترامپ به دنبال راهی برای قدرت نمایی داخلی، حذف بشار اسد و کاهش نفوذ ایران در منطقه و به ویژه در سوریه است تا بتواند در انتخابات آتی نیز دست پر را داشته باشد؛ او به خوبی می داند که این هدف تنها از طریق مذاکره و آن هم با همتای روس اش محقق خواهد شد. او در حقیقت می خواهد پوتین را در تنگنا بگذارد تا میان رفتن اسد و ادامه جنگ نیابتی در سوریه، یکی را انتخاب کند. آن طور که خبرها نشان می دهند مسکو نیز که سال هاست در این بحران دست و پا می زند و اقتصادش به دلیل تحریم ها به شدت تضعیف شده، دوست دارد با افزایش فشار بر سوریه برای گفت وگوی جدی با مخالفانش در نهایت راه حلی دیپلماتیک برای این بحران بیابد...البته این نکته را نیز باید در نظر گرفت که با کنار رفتن اسد از قدرت، آن هم به صورت مسالمت آمیز، مسکو با کم رنگ تر کردن نقش تهران و یارانش در سوریه می تواند به دیگر اهداف خود در سوریه که عمدتا اقتصادی هستند، نیز برسد، اما پوتین به خوبی می داند برای حل بحران دمشق باید تهران را همواره در کنار خود داشته باشد و حذف این مهره اصلی می تواند بازی را به ضرر کرملین برهم بزند. حال باید دید پوتین که او نیز بی میل به نزدیکی به ترامپ نیست، متوجه این پیام شده است و با تشکیل دولت انتقالی زمینه رفتن اسد را فراهم می کند یا ترجیح می دهد کنار متحدان کنونی خود در سوریه و در مقابل ایالات متحده بماند.
                