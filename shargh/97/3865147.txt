پنج‌شنبه ۱۱ بهمن ۱۳۹۷
-----------------------------------------
یادداشت
-----------------------------------------
بن بست عربستان و آمریکا در جنگ یمن
-----------------------------------------

                    وزیر خارجه انگلستان حضور در اجلاس ورشو را به شرطی پذیرفته که درباره بحران یمن نیز در آن گفت وگو شود. این درخواست نیز با توجه به احتمال حضور چهره های شاخص در این نشست آمریکاساخته، در ظاهر با موافقت برگزارکنندگان روبه رو شده است. از سوی دیگر در روزهایی که شرایط سوریه به مسیر سیاسی وارد شده و تقریبا مسائل میدانی در آن با مشارکت فعال ایران و روسیه به سود دولت این کشور خاتمه یافته است، توجه به یمن و بحران نگران کننده آن، باید بیش از گذشته در سیاست خارجی کشورهای جهان مد نظر قرار گیرد. می دانیم بعد از موفقیت حوثی ها در انتخابات یمن، با دخالت رسمی عربستان و امارات، تنش ها در یمن کلید خورد. درست در شرایطی که وضعیت این کشور به سمت حل مشکلات از طریق گفت وگوی ملی بین یمنی ها در سطح احزاب، جریان ها و قبایل و عشایر یمنی پیش می رفت، حکومت عربستان خشمگین از بی نتیجه ماندن توطئه های خود در تسلط بر یمن، به سمت حمله به این کشور حرکت کرد. امارات متحده عربی نیز طرح ها و آرزوهایی در سر داشت که از رویاهای سعودی ها هم فراتر است. حکام امارات تصور می کردند می توانند یمن را در اختیار بگیرند تا دسترسی آسان تری به اقیانوس ها و آب های آزاد پیدا کنند و از زیر فشار جریان های اسلامی موجود در برخی استان های یمن خلاص شوند. اما چرا امروز همه به این نتیجه رسیده اند که جنگ در یمن بی فایده است؟ ارتش، کمیته های مردمی و قبایل یمن با وجود بمباران های همه روزه، اجازه عملیات زمینی به دشمنان خود ندادند. سعودی ها و اماراتی ها نیروهایی از برخی کشورهای ساحل غربی دریای سرخ مانند سودان، سومالی و اریتره اجیر کردند و در عین حال از نیروهای فرانسوی و یگان های دریایی مصر و آمریکا هم بهره گرفتند تا شهر الحدیده را اشغال کنند اما این اتفاق نیفتاد. امروز پرتاب موشک های ارتش یمن و استفاده از پهپاد برای ضربه زدن به اهداف تعیین شده در خاک متجاوزان، برای این کشورها بسیار هراس انگیز شده است. ایران پیش از آغاز درگیری ها در یمن، طرح مشخص سیاسی ای برای حل وفصل مسائل داخلی این کشور ارائه کرد و پس از آن نیز به دنبال حل مسائل از طریق گفت وگوهای دیپلماتیک بود. گفت وگوی یمنی - یمنی و تاکید بر عدم امکان مسلط کردن گروه مدنظر متجاوزان بر مردم یمن آن هم در شرایطی که مقبولیت عمومی در این کشور ندارند، محور این پیشنهادها بود. ایران همچنین عملیات گسترده امدادرسانی به این کشور زیر نظر جامعه بین الملل را خواستار شد و تاکید کرد فاجعه انسانی در یمن می تواند ابعاد تکان دهنده تری به خود بگیرد. ایران تاکید داشت شورای امنیت سازمان ملل باید در قالب یک قطع نامه، تجاوز به یمن را محکوم کند و از متجاوزان بخواهد عملیات نظامی خود را متوقف کنند. مذاکرات گروه های یمنی نیز حتما باید زیر نظر سازمان ملل و با همراهی و مساعدت کشورهای مستقل که حل بحران را دنبال می کنند، آغاز شود. بعد از این اقدامات، برنامه بازسازی یمن با مشارکت کشورهای جهان، انجام شدنی است. ایران در این سال ها حامی مردم یمن بوده و از هیچ کمک بشردوستانه، دارویی و مواد غذایی دریغ نکرده است. اقدامی که از سوی ائتلاف متجاوز به اشکال مختلف زیر سوال برده شده یا از کمک نظامی ایران سخن گفته اند اما به این سوال پاسخ نداده اند که با وجود محاصره همه جانبه زمینی، دریایی و هوایی یمن، چگونه می توان تسلیحات با ابعاد بزرگ را به این کشور ارسال کرد؟ آن هم در شرایطی که ارتش یمن سال ها پیش موشک و تجهیزات مشخص نظامی در اختیار داشته است. با وجود سخنان اخیر در لزوم توقف حمله به یمن اما جامعه جهانی، اراده کافی برای توقف جنگ را ندارد. آمریکا از تجاوز به یمن حمایت می کند و کشورهای اروپایی نیز متوقف کردن تجاوز به یمن را به نفع راهبردها و منافع خود نمی دانند. ایران مدتی قبل با چند کشور اروپایی برای دستیابی به راه حل صلح آمیز مذاکره کرد که با واکنش منفی سعودی ها و ایالات متحده به نتیجه نرسید. تصور این بود که با اشغال «الحدیده» می توانند دست بالا را برای فشار بر انصارالله داشته باشند اما بی فایده ماند. تا اینکه سرانجام، آنان ناچار به مذاکره در سوئد شدند. سعودی ها همچنان به دنبال رشوه دادن به سازمان های بین المللی برای سرپوش گذاشتن بر نقض حقوق بشر در جریان این حملات هستند و به طور طبیعی این مسئله، تاخیرهایی در رسیدگی به این پرونده ایجاد کرده است. از منظر رسانه ای نیز سعودی ها و اماراتی ها، پول زیادی هزینه کرده اند تا اخبار جنگ آن طور که آنها می خواهند به جهان مخابره شود. با این حال به نظر می رسد حتی کشورهای فرامنطقه ای به بی فایده بودن حملات و انسجام داخلی یمنی ها پی برده اند و امروز فضا برای توقف حملات، تعیین جرائم متجاوز و گفت وگوهای یمنی-یمنی برای تشکیل دولت آینده با مشارکت مردم این کشور باز شده باشد.
                