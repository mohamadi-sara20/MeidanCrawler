شنبه ۲۷ بهمن ۱۳۹۷
-----------------------------------------
یادداشت
-----------------------------------------
فاکتور دوم برای سلامت تغذیه
-----------------------------------------

                    موقعیت اقتصادی- اجتماعی هر فرد یکی از مهم ترین مولفه های موثر بر سطح سلامت او از طریق تاثیر در نوع یا میزان دسترسی شخص به زیرساخت ها و عوامل شناخته شده ای است که وجودشان در تامین و حفظ سلامتی (در هر دو بعد جسمی و روانی) الزامی است. اینکه شخص تا چه اندازه بتواند نیازهای بهداشتی، غذایی، درمانی یا سایر موارد مرتبط با سلامت خود و خانواده اش را با توجه به جمیع امکانات مالی و جایگاه اجتماعی که دارد، برآورده کند، موضوعی است که از لحاظ اهمیت در رشته های دانشگاهی مثل «اقتصاد سلامت» یا در مباحث بین رشته ای مهمی مانند «اقتصاد رفتاری» مورد بررسی و کنکاش قرار می گیرد. گستردگی نیازها و جزئیات فراوان آنها، در کنار شرایط اقتصادی خاص حاکم بر جامعه ایران به دلیل وجود تحریم های مستمر خارجی و داخلی باعث می شود که توانایی فرد در «مدیریت هزینه ها» در مقایسه با مواقع عادی نقش بسیار برجسته تری پیدا کند؛ به عبارت بهتر، هنر چگونگی تخصیص صحیح یک درآمد محدود به نیازهایی نامحدود، قطعا در سطح سلامت و بهداشت فرد و جامعه نمود بسیار بارزی خواهد داشت. در این بین، آنچه در نظر اول به عنوان دو فاکتور اصلی و موثر در این فرایند خودنمایی می کند «تمکن مالی» و «سطح آگاهی های» فرد خواهد بود. بدیهی است که هرچه شخص توان مالی بالاتری داشته باشد، در مواجهه با نیازهای خویش که اولویت آنها در هرم معروف مازلو بیان شده، راحت تر و موفق تر خواهد بود و از سوی دیگر، سطح و نوع اطلاعات شخص و نحوه بهره مندی از آنها هنگام تصمیم گیری نیز تا حد زیادی قادر است کمبود منابع مالی را با بهینه سازی سبد خرید جبران کند. کمااینکه در برخی مواقع آنچه باعث به خطر افتادن سلامتی می شود ناشی از فقر فرهنگی و ناآگاهی است، نه صرفا فقر اقتصادی و مشکلات مالی.  مضاف بر اینکه با توجه به فاصله بین عدد رسمی که به عنوان خط فقر اعلام شده و حداقل حقوق تعریف شده در سیستم کنونی، نمی توان انتظار مداخله موثری در خصوص فاکتور اول یا همان بالا بردن «قدرت خرید» نزد بخش عمده ای از اقشار جامعه داشت و به ناچار باید سراغ فاکتور دوم، یعنی سطح «آگاهی» مردم و بررسی راه های مداخله حساب شده برای ارتقای آن رفت. وظیفه ای که مسئول و قانون مشخصی هم به نام «شورای عالی سلامت و امنیت غذا و تغذیه» دارد و بارها در فرصت های گوناگون به نقد عملکرد خنثی و نامعلوم آن در سال های گذشته پرداخته ام. ساختاری که با توجه به ترکیب جامع بین سازمانی و توانمندی بالایی که برایش در نظر گرفته شده، می تواند در صورت فعال بودن و جوابگو بودن در شرایط کنونی بسیار مثمرثمر و تاثیرگذار باشد که متاسفانه به دلایل گوناگون این گونه نیست. امنیت غذا و تغذیه نیز همان طور که در نام این شورا آمده است، جزء اصلی و از ارکان با اهمیت نیل به سلامت محسوب می شود.اما این نهاد همچنان در خواب خود غوطه ور است. متاسفانه با ادامه روند کنونی و کاهش توان خرید، این مسئله حادتر خواهد شد و مواد مضر غذایی مانند سوسیس و کالباس یا دل و جگر مرغ به اشتباه سهم عمده تری از تامین پروتئین را در سفره افراد به خود اختصاص می دهند و نان ناسالمی هم که سال هاست بیشتر اقسام آن مشکلات عدیده ای را با خود به همراه دارد، روزبه روز قدرت مخربش را در جایگاه قوت غالب مردم و به عنوان یکی از مسببان اصلی افزایش ابتلا به انواع بیماری ها بیشتر به رخ خواهد کشید. اینجاست که توجه به فاکتور دوم تنها راه چاره خواهد بود. صد درصد با آگاهی بیشتر حتی می توان با صرف هزینه یکسان، جایگزین های سالمی مانند حبوبات، ماهی و تخم مرغ را به عنوان منابع پروتئینی مناسب در برنامه غذایی اقشار ضعیف تر به رویه ای کاربردی تبدیل کرد یا با آموزش دقیق و اجرای دقیق قوانین محکم و بازدارنده، می شود تهیه آرد کامل غنی شده و طبخ نان را به مرحله ای رساند که علاوه بر حذف خطرات موجود، مصرف آن را به یک فرصت بدل کرد. اقدامات فراگیر و کلانی از این دست تا زمانی که شورای عالی سلامت منفعل است، فقط از طریق مداخله تک تک اعضای پانزده گانه آن، به ویژه آنهایی که نقش پررنگ تری در زمینه آموزش دارند (وزارت بهداشت اعم از سازمان غذا و دارو یا سایر زیرمجموعه هایش، صدا و سیما، آموزش و پرورش و…) و به میدان آمدن مدیران دلسوز آنها میسر خواهد بود.به جای آموزش پخت فیله مینیون با سس قارچ به شیوه های مختلف در شبکه های صدا و سیما باید آگاهانه به سمت تهیه برنامه های متنوع و انگیزشی برای کمک به سالم سازی برنامه غذایی افرادی که بودجه محدود دارند، با استفاده از کارشناسان خبره و کمک استادان دانشگاهی برویم یا مانند آنچه در کشورهای توسعه یافته مرسوم است، با همکاری کارشناسان وزارت بهداشت و آموزش وپرورش اقدام به گنجاندن آموزش های کاربردی و گام به گام در مدارس کنیم. البته در مقیاس بسیار کوچک تر برخی نهادهای مردمی (NGO) هم در صورت پرهیز از تفرق و با همگرایی بیشتر می توانندراهگشا باشند.
                