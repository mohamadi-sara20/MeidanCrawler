چهار‌شنبه ۲۷ تیر ۱۳۹۷
-----------------------------------------
حرف اول
-----------------------------------------
اعتراض علی مطهری و چند نکته
-----------------------------------------

                    علی مطهری، نایب رئیس مجلس که فردی کاملا فوتبالی است، در روزهای اخیر به حضور بازیکنان آفریقایی تبار در ترکیب تیم ملی فرانسه اعتراض کرد. نماینده تهران عنوان کرد که این تیم قاره آفریقا بود که قهرمان جهان شد. این نظر مطهری واکنش های زیادی در پی داشت.یک- اولین موردی که باید در این مبحث در نظر گرفت، این است که اکثر بازیکنان آفریقایی تبار حاضر در تیم های فرانسه، بلژیک یا... متولد و پرورش یافته این کشورهای اروپایی اند. زین الدین زیدان در مارسی به دنیا آمد و در مدارس فوتبال فرانسه، زیدان شد. آیا او اگر در الجزایر هم به دنیا می آمد و رشد می کرد باز هم به چنین نابغه ای تبدیل می شد؟ احتمالا نه. در واقع از نظر ورزشی زیدان و امثال زیدان محصول کشور فرانسه اند و فرانسه از نظر ورزشی این حق را داشته که از محصولات ورزش کشورش استفاده کند. در واقع این گونه نبوده که مقامات فرانسه و بلژیک چند ماه مانده به شروع جام جهانی به صورت سیستم برده داری به کشورهای آفریقایی سفر کنند و لوکاکو و کانته را بخرند.دو- هم اکنون مرزها آن مفهوم سابق را در جهان به ویژه در اروپا ندارد. ترکیب ملیت های مختلف، افرادی دو یا چند ملیتی به وجود آورده است. در همین فوتبال بازیکنی وجود داشته که پدرش یک ملیت داشته، مادرش ملیتی دیگر و خودش در کشوری ثالث به دنیا آمده است.تیم های ملی در واقع آینه جوامع اند که رنگین کمانی از ملیت های مختلف است. حال برای تشکیل تیم ملی مدنظر دکتر مطهری چه باید کرد؟ باید رفت و آزمایش «دی ان ای» گرفت تا فرضا هرکسی که اصالتا یک فرانسوی صددرصد، است برای تیم ملی فرانسه بازی کند؟ با شرایط کنونی کشورها این کار امکان پذیر نیست.سه- بسیاری از این بازیکنان دو یا چند تابعیتی خودشان تیم ملی کنونی شان را انتخاب کردند. بازیکنی بین دوراهی توگو-فرانسه تیم اروپایی را برگزیده است. بازیکن دیگری به هر دلیلی مانند فرصت بازی پیداکردن در جام جهانی یا علاقه قلبی یک تیم آسیایی-آفریقایی را به اروپایی ترجیح داده مانند سامان قدوس. در بسیاری از موارد این انتخاب براساس مادیات نبوده که بتوان به آن رنگ وبوی استعمارگری داد. اصولا قوانین فوتبال در این زمینه نسبت به سایر رشته های ورزشی منطقی تر است. در تکواندو دیدیم که جمهوری آذربایجان با پیشنهاد مالی، تکواندوکاران ایرانی را به خدمت گرفت و ورزشکاران ایرانی در المپیک برای جمهوری آذربایجان مبارزه کردند. در فوتبال اما فیفا سخت گیری قابل توجهی دارد. بازیکنان یا باید رگ و ریشه یک کشور را داشته باشند یا چند سال شهروند آن کشور باشند که بتوانند برای آن بازی کنند. در ضمن شرط تغییر تیم ملی این است که قبلا برای تیم دیگری بازی رسمی انجام نداده باشی. ایران هم از این قوانین سود برده است. اشکان دژاگه درحالی که در رده امید برای آلمان بازی کرده بود، تیم ملی ایران را برگزید. این گونه نیست که یک کشور اروپایی تصمیم بگیرد چهار سال بعد قهرمان جهان شود و الان سبدش را بردارد و برای خرید به آفریقا برود. همیشه هم پای استعمار و بهره گرفتن از استعدادهای آفریقایی وسط نیست. گریزمن، ستاره فرانسه رگ و ریشه آلمانی دارد.چهار- تیم ایران هم در این سال ها از بازیکنان دوتابعیتی کم بهره نبرده است؛ از فریدون زندی گرفته تا سامان قدوس. همان طور که زندی برای ایران بازی کرد باید به یک دوتابعیتی دیگر حق داد که برای آلمان بازی کند.
                