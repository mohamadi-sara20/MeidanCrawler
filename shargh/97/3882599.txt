یک‌شنبه ۱۹ اسفند ۱۳۹۷
-----------------------------------------
سرمقاله
-----------------------------------------
انتقال پرهزینه آب از خزر
-----------------------------------------

                    دخالت انسان در تغییرات اقلیمی، از تهدیدهای مهم زندگی بشر امروز و آینده است. از نمادهای این دخالت، انتقال آب به حوزه های خشک یا کم آب به منظور افزایش بار جمعیتی در این نواحی و صنعتی کردن و تحمیل توسعه ناپایدار بر منطقه هایی است که در آنها شرایط مناسب اقلیمی برای چنین تمرکزی برقرار نیست. نتایج فاجعه بار چنین مداخله هایی را می توان در ایران به ویژه در شهرهای تهران و اصفهان و مناطق پیرامونی آنها مشاهده کرد. این شهرها در حاشیه یا داخل نواحی خشکی قرار گرفته اند که در 50 سال اخیر در آنها حدود سه تا پنج برابر ظرفیت اقلیمی شان بارگزاری جمعیتی شده و صنایعی نامناسب با شرایط اقلیمی این شهرها در آنها مستقر شده است. بخش مهمی از جبران کم آبی در اصفهان از طریق انتقال آب صورت گرفته است. به نظر می رسد اکنون همین مشکل بر استان سمنان با انتقال آب از حوزه دریای مازندران (خزر) تحمیل می شود. «استفاده نامتعادل از منابع آب»، «آمایش غلط سرزمین ایران» و «مسئله خشک سالی» تمرکز نامتناسب در مراکز استان ها و در کلان شهرها (تهران، اصفهان، کرج و مشهد) موجب مشکلات و معضلات فوری شده که حدود 25 میلیون نفر جمعیت ایران را در پیرامون این کلان شهرها در شرایط اقلیمی نامناسب قرار داده است. هم اکنون باید منتظر حادشدن چنین مشکلاتی در استان سمنان (با توسعه ناپایدار در سال های آینده و با پروژه های انتقال آب به این استان) باشیم. سرشماری سال 95 نشان داد جمعیت استان سمنان حدود 700 هزار نفر بوده است. برای تامین آب همین جمعیت نیز در حال حاضر از شش سد («بیارجمند» شاهرود، «آستانه» دامغان، «شهیدصفا» سرخه، «شیخ حسن جوری» شاهرود، «گل رودبار» سمنان و «نعیم آباد» شاهرود) استفاده می شود. در سال 97 حدود 250 هزار اشتراک آب در استان سمنان وجود داشته اند. علاوه بر سدهای موجود، 120 جاه عمیق «شناخته شده و ثبت شده» در این استان برای تامین آب وجود دارد. سطح متوسط آب زیرزمینی در این استان در 17 سال گذشته 12 متر افت کرده و عمق حفر چاه های عمیق در 12ساله اخیر از 200 متر به 430 متر در پایان سال 97 رسیده است.
این موضوع نشان می دهد همین جمعیت 700 هزارنفری نسبت به توان اقلیمی استان سمنان اضافه بار جمعیتی دارد. هر نوع افزایش بار جمعیتی و توسعه صنعتی در این محدوده که اکنون با انتقال آب برای تامین آب آن برنامه ریزی شده است، تعادل اقلیمی این منطقه را بیشتر برهم خواهد زد. یکی از شاخص های تغییر اقلیم مسئله گرم شدن زمین است و سنجش روزانه و ماهانه گاز کربن دی اکسید از شیوه های پایش گرم شدن است. در بهمن 1397، با بیشینه 411 پی پی ام برای گاز کربن دی اکسید مواجه شدیم و این پنجمین بهمن ماه پی درپی بود که در کره زمین رکورد گرم شدن شکسته می شد. افزایش گاز کربن دی اکسید در اتمسفر، جمعیت کره زمین، به ویژه در کشورهای خشک مانند ایران را تهدید می کند. تخلیه سفره های آب زیرزمینی می تواند به تسریع در رخداد یک زلزله مهم بعدی بینجامد. بارگزاری جمعیتی بیش از ظرفیت اقلیمی هر منطقه در حدود 25 سال گذشته به ازبین رفتن حدود 50 کیلومتر مکعب از حجم آب هر یک از سفره های آب زیرزمینی در نزدیکی کلان شهرهای ایران منجر شده است. از مهم ترین نتایج و پیامدهای گرم شدن زمین در تغییر اقلیم در ایران و کشورهای خاورمیانه و شرق مدیترانه، خشک سالی، ازبین رفتن دریاچه های داخلی و کمبود آب است. در 60 سال اخیر، روند گرم شدن زمین توسعه یافته است. انتقال آب از دریای مازندران به سمنان، مهاجرت نامتوازن جمعیت را به استان سمنان تشدید می کند. ضمنا شیرین کردن آب شور دریای مازندران شروع فرایندی خطرناک در تخریب وسیع محیط زیست منطقه دشت مازندران است. این کار علاوه بر پرهزینه بودن موجب می شود زندگی حدود پنج میلیون نفر ساکنان در دشت ساحلی گرگان، مازندران و گیلان نیز به تدریج در معرض خطر قرار گیرد. انتقال آب از دریای مازندران به سمنان در درجه اول به ضرر خود مردم استان سمنان و در مرحله بعد موجب آسیب رسیدن به محیط زیست و زندگی مردم مازندران می شود.
                