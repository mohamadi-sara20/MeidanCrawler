پنج‌شنبه ۲۱ تیر ۱۳۹۷
-----------------------------------------
یادداشت
-----------------------------------------
جنگ تمام عیار
-----------------------------------------

                    امروز کشور عزیزمان با شرایط حساسی مواجه است. رئیس جمهوری بداخلاق و هنجارشکن آمریکا رسما فروپاشی جمهوری اسلامی را در دستور کار خود قرار داده است و نخست وزیر کودک کش رژیم اشغالگر قدس، با سوءاستفاده از درخشش تیم ملی فوتبال ایران در جام جهانی 2018 روسیه و برخلاف بدیهی ترین بایسته های بین المللی، مردم وطن پرست و باایمان ایران را بی شرمانه به شورش خیابانی فرا می خواند. دولت استکباری آمریکا وقیحانه تعهدات امضاشده خود را زیر پا می گذارد و بر طبل تشدید تحریم های همه جانبه می کوبد. گویی شیطان بزرگ، آخرین صحنه جنگ همه جانبه خود را علیه ملت سربلند ایران کلید زده است و همه امکانات و توان خود را نیز برای تحقق آن به کار گرفته است.فشارهای آمریکا علیه ملت ایران تازگی ندارد! حتی در رژیم سابق، آنجا که دولت مرحوم دکتر مصدق، عزم استقلال اقتصادی کرد، کرومیت روزولت با همدستی اشرف پهلوی و عاملیت شعبان جعفری کودتا را سازمان دادند؛ در سال های بعد از پیروزی انقلاب، غائله های تجزیه طلبانه، حمله طبس، کودتای نوژه، تحریکات منطقه ای، جنگ، حمایت از تروریست ها، بمباران سکوهای نفتی و ده ها اقدام مداخله جویانه و ضدملی دیگر در کارنامه عملیات آمریکا علیه ملت ایران قرار داشته است. وزیر دفاع آمریکا زمانی صراحتا از «لزوم ریشه کنی ملت ایران» سخن گفته است! در آغاز تیرماه جاری، ریاست محترم جمهوری در جلسه اختصاصی با مدیران ارشد دولت شرایط خطیر کنونی را متذکر شدند و بر اراده مستحکم دولت در مقابله با این جنگ تمام عیار دولت آمریکا تاکید کردند. معاون اول ریاست جمهوری و وزیر امور خارجه نیز بر اهمیت کار و تلاش و صرفه جویی در مقابله با شرایط فعلی تاکید کردند. اینجانب وظیفه خود دانستم تا در گفت وگویی صمیمانه با شما عزیزان مسئولیت خطیر و رسالت و نقش تاریخی خودمان و جایگاه وزارت متبوع و صندوق بیمه کشاورزان، عشایر و روستاییان را بازبینی کنم؛ باشد که نگرش ها، رفتارها و فعالیت هایمان متناسب با شرایط خطیر کنونی تنظیم شود. در مواجهه با این جنگ تمام عیار و دشمنی وسیع و گسترده و عزم براندازی انقلاب اسلامی و نابودی سرزمین ایران، وظیفه ما چیست؟ دولت جمهوری اسلامی، وزارت کار، تعاون و رفاه اجتماعی و صندوق بیمه عشایر و روستاییان، هریک در این برهه حساس تاریخی کشور چه رسالتی دارند؟ کدام اولویت های اجرائی و مدیریتی را باید در دستور کار خود قرار دهند؟ مهم ترین اولویت دولت در شرایط فعلی افزایش اعتماد و القای آرامش و اطمینان است. ملت ایران دوران جنگ و حملات رژیم بعث عراق را طی کرده است. رئیس جمهوری محترم در سخنرانی روز چهارشنبه گذشته خود خاطراتی را بیان کردند که پدافند ضدهوایی کشور به نوبت روشن می شد و تجهیزات لازم برای فعالیت هم زمان کل سیستم پدافندی در کشور وجود نداشت؛ ایشان دردمندانه حتی از اجبار به خاموش کردن سیستم پدافندی اقامتگاه امام امت (ره) در جماران سخن گفت! در همه آن شرایط شدیدترین تحریم ها هم علیه ملت ایران اعمال می شد. تحریم ها و مشکلات فعلی یقینا از فشارهای جنگ و محاصره اقتصادی و تروریسم منافقین شدیدتر نیست؛ ملتی که بر این مجموعه وسیع از مشکلات پیروز شده است، یقینا بر لگدپرانی های کودکانه آقای ترامپ و نتانیاهو نیز فائق خواهد آمد و با توکل بر خدای یکتا محلی برای نگرانی باقی نمی ماند.اراده مقاومت: در دوران جنگ، اراده شکست دادن دشمن بعثی و حامیان استکباری آن بالاتر از همه مشکلات بود. امروز هم اراده مقاومت و ایستادگی در برابر زیاده طلبی استکبار در میان مردم و مسئولان جمهوری اسلامی ایران شکل گرفته است. مصداق آن نیز کلام رئیس جمهوری در همان جلسه با مدیران ارشد نظام است که گفتند: «امروز اراده ما این است که اراده رئیس جمهوری آمریکا در نابودکردن ایران را در هم بشکنیم.» عزم مدیریتی و اراده ملی در مقاومت و تسلیم ناپذیری در برابر زورگویی و عهدشکنی دشمن رکن مهمی در غلبه بر مشکلات فعلی است. تجربه نشان داده است که فشارهای خارجی و محاصره اقتصادی و تحریم و جنگ و بمباران و حمله نظامی، در برابر کوه ایمان و عزم ملی و اراده آهنین ایرانیان رنگی ندارد.توانمندسازی و حمایت از مستضعفان: در شرایط تحریم، آسیب پذیرترین گروه های اجتماعی را فقرا و محرومان تشکیل می دهند. بار مالی و نیز فشار روانی تورم و گرانی در وهله نخست فقرا و اقشار کم درآمد را هدف گیری می کند. وزارت کار، تعاون و رفاه اجتماعی اصلی ترین دستگاه اجرائی برای توانمندسازی فقرا و به ویژه بسط و گسترش بیمه های پایه اجتماعی به عنوان سپر مقاومت ملی در برابر تحریم هاست. نظام لایه بندی اجتماعی که با الهام از قانون نظام جامع رفاه و تامین اجتماعی تنظیم شده است، آخرین مراحل اجرائی شدن و تصویب را در هیئت وزیران طی می کند.بر پایه این نظام، افرادی که توان کارکردن ندارند، در لایه مساعدت اجتماعی قرار می گیرند و افرادی که قدرت کار دارند، در لایه بیمه های پایه واقع می شوند. صندوق بیمه کشاورزان، عشایر و روستاییان مهم ترین دستاورد قانون نظام جامع رفاه و تامین اجتماعی است و عهده دار تحقق برخورداری جامعه روستایی کشور از بیمه های اجتماعی است. جامعه روستایی مظلوم ترین، پرکارترین، کم توقع ترین و مقاوم ترین بخش اجتماعی کشور را تشکیل می دهد و رکن استوار مقاومت در برابر تحریم ها است. سازمان بهزیستی، کمیته امداد حضرت امام (ره) و هزاران مو‍سسه خیریه و نهاد فقرزدایی، از جمعیت هدف مشمول مساعدت اجتماعی حمایت می کنند. نظام یارانه ها نیز خدمات خود را عمدتا روی این قشر متمرکز کرده است. تقویت بیشتر لایه مساعدت اجتماعی در شرایط فعلی تحریم ها آسیب پذیری فقرا و مستمندان از شرایط تحمیلی ترامپ و نتانیاهو را به حداقل می رساند. نیروی کار از طریق لایه بیمه های پایه توانمندسازی می شود. کارکنان دولت، اعضای نیروهای مسلح، کارگران و روستاییان در این لایه قرار می گیرند. در این میان، بیمه عشایر و روستاییان در گسترش بیمه های پایه و تامین خدمات بازنشستگی، ازکار افتادگی و فوت برای خدمتگزاران عرصه کار و تولید و اقتصاد مقاومتی در روستاها و مناطق عشایری نقشی کلیدی دارد. دولت جمهوری اسلامی همه تلاش خود را برای حفاظت نیروی کار در برابر تنش های اقتصادی تحریم، از مسیر عمق بخشیدن و ارتقای کمی و کیفی بیمه های پایه به کار خواهد گرفت! سیاست های اشتغال روستایی، اشتغال فارغ التحصیلان، کارورزی و حمایت از کارآفرینان نیز در راستای بسط و گسترش حوزه اشتغال و تعمیق بیمه پایه در وزارت تعاون، کار و رفاه اجتماعی سازمان دهی شده است. البته لایه بیمه های تکمیلی نیز برای کسانی که تمکن بیشتری دارند یا خواهان سطح بالاتری از پس اندازند، سازمان دهی خواهد شد.کاهش هزینه ها: سیاست کاهش هزینه ها و احتراز از گران کردن زندگی مردم، رکن مهم دیگری در مقابله با تحریم ها است.مردم ما هنوز خاطرات شیرینی از اهتمام دولت وقت به ارزانی در سال های اول انقلاب دارند. در آن سال ها قیمت دولتی مترادف با ارزانی و مطمئن بودن کالاها بود. دولت باید برای احیای این اعتماد همت کند. همچنین الگوی مصرف کالاهای ملی باید از کالاهای تجملی و لوکس و گران قیمت به کالاهای ضروری و ارزان قیمت متحول شود. دستگاه های تبلیغاتی، گمرکات، ساختار تولید و نظام آموزشی و بهداشتی و درمانی، نظام حمل و نقل، مسکن و همه ریزساختارهای اقتصادی باید اکیدا از الگوسازی های تجملی احتراز کنند و منابع مالی محدود کشور برای تامین ضروریات بسیج شوند.کارگزاران ارجمند توجه داشته باشند که مجری تحریم های گذشته آمریکا در کتاب خود صریحا بر هوشمندی در هدف گذاری تجملی برای کالاهای وارداتی ایران تاکید می کند و این هدف گذاری را برای هرزدادن منابع مالی و نیز دامن زدن به اختلاف طبقاتی در ایران ذکر می کند!احتراز از اسراف: حرمت اسراف یقینا یکی از ارکان اقتصاد اسلامی است! آموزه های دینی، اسراف کنندگان را برادران شیطان دانسته است. در سخنرانی ریاست محترم جمهوری به طور ویژه بر صرفه جویی در هزینه ها، کاهش مصرف آب و برق و گاز تاکید شد. امروز مبارزه با اسراف و ریخت و پاش و کاهش هزینه ها وظیفه ای انقلابی و رسالتی میهنی است.آنچه مهم است اینکه باید شرایط تحریم های کنونی را مشابه شرایط جنگی تلقی کنیم و هر آنچه را برای مقابله با تهاجم نظامی دشمن لازم است، در این شرایط به کار گیریم. باید اعتمادبه نفس و آرامش داشته باشیم، در منابع و سیاست ها اولویت بندی قرار دهیم، رو به سوی فقرا و مستضعفان داشته باشیم، از گران کردن زندگی بپرهیزیم و از اسراف دوری کنیم!در چنین شرایطی و با به کارگیری چنین رویکردی آرمانی و علمی، دشمن حقیرتر و زبون تر از آن خواهد بود که هماوردی علیه ملت بزرگ ایران باشد.
                