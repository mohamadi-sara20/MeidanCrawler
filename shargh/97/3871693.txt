پنج‌شنبه ۲ اسفند ۱۳۹۷
-----------------------------------------
سرمقاله
-----------------------------------------
استیضاح روحانی با کدام هدف؟
-----------------------------------------

                    هرگاه یک سوم نمایندگان مجلس با درخواست کتبی از مجلس درخواست استیضاح رئیس جمهور را مطرح کنند، در شرایطی این طرح عملیاتی خواهد شد. این روزها خبرهایی به گوش می رسد که چند نماینده درصدد هستند با جمع آوری امضا، چنین اقدامی را کلید بزنند؛ اما قانون اساسی از نظر شکلی و ماهوی با استیضاح رئیس جمهور چگونه برخورد کرده است؟ 
الف) از نظر شکلی حسب اصل 89 قانون اساسی نمایندگان مجلس می توانند در مواردی که لازم می دانند هیئت وزیران یا هریک از وزرا و نیز رئیس جمهور را با جمع آوری امضا استیضاح کنند. برابر بند 2 اصل 89 قانون اساسی، درصورتی که حداقل یک سوم از نمایندگان مجلس شورای اسلامی خواستار استیضاح رئیس جمهور باشند، درخواست استیضاح را امضا و به هیئت رئیسه مجلس تقدیم می کنند، در این صورت رئیس جمهور باید در یک ماه پس از طرح درخواست استیضاح، در مجلس حاضر شود و درباره مسائل مطرح شده در نامه درخواست استیضاح، توضیحات کافی را به نمایندگان درخواست کننده استیضاح بدهد. موافقان و مخالفان استیضاح رئیس جمهور استدلال های خود را چه به عنوان مخالف و چه به عنوان موافق در صحن علنی مطرح می کنند و رئیس جمهور هم در پاسخ، دفاع لازم را به عمل می آورد. پس از آن رای گیری می شود و درصورتی که اکثریت دوسوم کل نمایندگان به عدم کفایت رئیس جمهور رای دادند، مراتب استیضاح رئیس جمهور در اجرای بند 10 اصل 110 قانون اساسی عزل رئیس جمهور به اطلاع مقام معظم رهبری می رسد. یکی از اختیارات ایشان حسب بند 10  اصل 110 قانون اساسی، عزل رئیس جمهور پس از رای عدم کفایت وی براساس اصل 89 قانون اساسی است. آیین نامه داخلی مجلس در مبحث استیضاح ذیل مواد 228 و بعد به نحوه استیضاح رئیس جمهور پرداخته است. حداکثر وقت برای مذاکره موافقان و مخالفان پنج ساعت است که به تساوی و متناوب انجام می شود. مدت صحبت برای هریک از موافقان و مخالفان حداکثر نیم ساعت خواهد بود که با رای مجلس تا یک ساعت می توان آن را  تمدید کرد. برابر ماده 231 آیین نامه داخلی مجلس، وقت برای توضیحات و پاسخ های رئیس جمهور هم در مجموع پنج ساعت است؛ رئیس جمهور می تواند قسمتی از وقت خود را به نمایندگان موافق واگذار کند، البته این وقت، اضافه بر فرصتی است که خود نمایندگان برابر ماده 230 آیین نامه از آن برخوردارند، با این توضیح که رئیس جمهور می تواند بخشی از وقت خود را به نماینده یا نمایندگانی که موافق او هستند، تفویض کند. 
ب) از نظر ماهیتی باید درخواست استیضاح رئیس جمهور حسب اصل 89 قانون اساسی روشن و معلوم باشد. نمایندگان مجلس هرگاه رئیس جمهور را در مقام اجرای وظایف مدیریت قوه مجریه و اداره امور کشور ناتوان ببینند، او را استیضاح می کنند؛ یعنی ناتوانی رئیس جمهور را در مقام اجرای وظایف مدیریتی قوه مجریه و اداره امور کشور اعلام می کنند. این بخش از اصل 89 قانون اساسی کلی و به باور نگارنده نارساست. « اجرای وظایف مدیریت قوه مجریه و اداره امور اجرائی کشور» مطالبی کلی است و بدون ذکر علت، عنوان، موضوع و مصداق می توان با کلی گویی هر رئیس جمهوری را استیضاح کرد. البته آیین نامه داخلی مجلس در ماده 237 این ابهام کلی را به نوعی برطرف کرده و صراحتا اعلام می کند: «تقاضای استیضاح رئیس جمهور که - باید با ذکر موارد صریح و روشن و مستدل باشد - به رئیس مجلس داده شود. این تقاضا باید در اولین جلسه قرائت شود و ضمن چاپ و توزیع بین نمایندگان برای رئیس جمهور ارسال شود. در این صورت است که رئیس جمهور باید ظرف یک ماه در مجلس حاضر شود و درخصوص مسائل مطرح شده توضیحات کامل بدهد».
ملاحظه می شود استیضاح رئیس جمهور با تکیه بر قانون اساسی و نیز روند آیین نامه داخلی مجلس بسیار مشکل است. جمع آوری امضا از یک سوم نمایندگان و اطمینان از اینکه دوسوم نمایندگان در رای گیری نهایی به درخواست استیضاح رای مثبت بدهند، موضوعی نیست که قابل انجام باشد، چراکه عملکرد آقای روحانی در مدیریت اجرائی کشور منفی نیست. می دانیم کلیت نظام در مقابل شرایط به وجود آمده خواه دلخواه جریان های سیاسی باشد یا نباشد، مسئول است.  نمی دانم نمایندگانی که قصد جمع آوری امضا برای استیضاح رئیس جمهور را دارند چه موضوع یا موضوعاتی را مصداق اجرانشدن وظایف مدیریت قوه مجریه و اداره امور اجرائی کشور می دانند؟ از منظر حقوقی درخواست بدون پشتوانه مردود است، به ویژه اگر چند نماینده در شرایط دشوار فعلی بخواهند از آن برای مطرح کردن خود در سال منتهی به انتخابات مجلس استفاده کنند و الا کیست که نداند در شرایط موجود و خروج آمریکا از برجام و اعمال تحریم های ظالمانه آمریکا و شرایط ویژه اقتصادی که بر کشور حاکم شده است، نمی توان یک فرد یا قوه را مقصر قلمداد کرد. نگارنده بر این باور است که از منظر تقسیم وظایف و نسبت اختیار و وظیفه، سهم نمایندگان مجلس در وضع موجود کشور کمتر از دولت نیست. آنان در تصویب قوانین اقتصادی و نیز لوایح بودجه سنواتی و نظارت بر حسن اجرای امور، باید پاسخ گوی موکلان خود باشند، نه رئیس جمهوری که در شرایط خاص و ویژه کشور، در کنار هیئت دولت برای حل مشکلات می کوشد، هرچند ترکیب این کابینه را نسبت به کابینه دولت اول دکتر روحانی، ضعیف تر بدانیم باید نیاز به حضور مدیران کارآمد و باانگیزه و دارای نیروی جوانی را به دولت یادآوری کنیم. شرایط موجود، همدلی و همراهی و وحدت را می طلبد نه مطرح کردن خود به عنوان طراح استیضاحی که امکان عملیاتی شدن آن از منظر تفسیر حقوقی شروط استیضاح، محل اشکال و از منظر سیاسی، تقریبا محال به نظر برسد. 
                