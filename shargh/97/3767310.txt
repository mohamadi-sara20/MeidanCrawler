پنج‌شنبه ۱۴ تیر ۱۳۹۷
-----------------------------------------
type_unknown
-----------------------------------------
پشت پرده 5 هزار خودروی قاچاق
-----------------------------------------

                    شرق: «متاسفانه سایت وزارت صنعت هک شد و حدود پنج هزار خودروی مدل بالا و گران قیمت وارد کشور شد که از این تعداد حدود چهار هزار خودرو ترخیص و وارد بازار شده است و هزار خودرو همچنان در گمرک است که امیدواریم در این خصوص نیز تصمیم گیری شود». این چند جمله از زبان ناصر سراج، رئیس سازمان بازرسی کشور درباره واردات بیش از چهار هزار خودروی لوکس خارجی از طریق «هک سایت» در ماه گذشته خیلی زود به صدر خبرهای رسانه های فارسی زبان آمد و سوژه داغ شبکه های اجتماعی شد. حالا اما با به دست آمدن سرنخ ها و بررسی های بیشتر، مشخص می شود که جرم رخ داده در این پرونده نه حاصل هک شدن سایت سفارش بلکه حاصل فساد یکی از کارکنان سازمان توسعه تجارت بوده است.هک، سفارش جعلی یا هیچ کدام؟اولین واکنش ها به خبر هک شدن سایت سفارش واردات خودرو از طرف کارشناسان با شوک و تعجب همراه بود اما در شبکه های اجتماعی این تعجب رنگ و بوی طنز هم به خود گرفت.کاربران مختلف واکنش های متعددی به این خبر نشان دادند که مهم ترین محور همه آنها غیرممکن خواندن واردات چهار هزار خودرو فقط از طریق نفوذ به یک سایت بود. در یکی از این نوشته ها که بسیار دست به دست شد، آمده بود: «اول سایت وزارت صنعت رو هک کردن. بعد گمرک رو هک کردن. بعد پلیس راهنمایی رانندگی رو هک کردن. بعد خیابون رو هک کردن و بعد هم ما رو هک کردن». با این حال اگرچه ادعای هک شدن سایت وزارت صنعت اولین از زبان سراج مطرح شد اما اصل خبر واردات غیرقانونی چند هزار خودرو پیش از آن نیز رسانه ای شده بود، هرچند که آن چنان که باید مورد توجه قرار نگرفته بود. دفتر جرائم سازمان یافته گمرک ایران از اولین دستگاه های رسمی کشور بود که خبر واردات غیرعادی خودرو را تایید کرده بود. البته این دفتر در ابلاغیه خود این خودروها را به دلیل استفاده از «ثبت سفارش های جعلی» قاچاق خوانده بود. از دیگر سو عدد خودروهایی که به این طریق وارد کشور شده بودند نیز شش هزارو 481 دستگاه ذکر شده بود. خودروهایی که در زمان مسدودبودن سایت، ثبت سفارش شده و به همین دلیل به راحتی از گمرک گذر کرده بودند. به این ترتیب سازمان توسعه تجارت به عنوان متولی امر در وزارت صنعت، معدن و تجارت که در ابتدا به کل منکر وقوع چنین تخلفی بود، در نهایت اعلام کرد حراست وزارت صنعت، معدن و تجارت به ماجرای ثبت سفارش غیرقانونی خودرو ورود کرده است و باید منتظر ماند تا نتیجه بررسی های آنها اعلام و ریشه این اتفاق مشخص شود. در این بین مجتبی خسروتاج، رئیس سازمان توسعه تجارت اعلام کرد که این مشکل می تواند در سیستم یا افرادی باشد که با سیستم در ارتباط بوده اند. در ادامه نیز و پس از آنکه رئیس سازمان بازرسی کشور مدعی هک شدن سایت وزارت صنعت شد، وجود تخلف را تایید کرد اما اعلام کرد هک شدن سایت ثبت سفارش صحت ندارد. این بار نوبت سراج بود که بار دیگر موضع گیری کند و بر هک شدن سایت ثبت سفارش تاکید کند. شهباز حسن پور، عضو ستاد مبارزه با مفاسد اقتصادی کسی بود که خبر داد در جلسه اخیر ستاد مبارزه با مفاسد اقتصادی، رئیس سازمان بازرسی کل کشور بار دیگر تاکید کرده که سایت ثبت سفارش هک شده است. سراج سپس راسا به اظهارنظر پرداخت و گفت: «مسئله ای که به آن اشاره کردم، عین حقیقت بوده است و ما نامه رسمی از وزارت صنایع داریم که به ما کتبا نوشتند سایت هک شده است. فردی که در این هک وارد شده دستگیر و صراحتا اعتراف کرد و کدی که از طریق آن وارد شده بود را گفت». این اظهارنظر سراج نیز بار دیگر با واکنش هایی در میان کارشناسان روبه رو شد و برخی کارشناسان فناوری اطلاعات درصدد برآمدند با ارائه توضیحاتی روشن کنند هک کردن فرایند ساده ای نیست که یک هکر پس از دستگیری با اعلام یک کد به چیزی اعتراف کند. آخرین قدم در این پرونده را اما نادر قاضی پور، نماینده مردم ارومیه در مجلس شورای اسلامی برداشت و سرنخی بسیار مهم درباره نحوه انجام این تخلف ارائه کرد. سرنخی که تا حدود زیادی مسئله را روشن می کند. افشاگری قاضی پوراگرچه پس از کش وقوس های فراوان بالاخره همه طرف های درگیر به سناریوی «هک شدن سایت وزارت صنعت» رضایت دادند، اما حالا با توضیحات یکی از نمایندگان مجلس مشخص می شود خبری از نفوذ متخصصان علوم رایانه به سایت وزارت صنعت نیست و آنچه اتفاق افتاده، سوءاستفاده یکی از کارکنان این وزارتخانه از امکان دسترسی مدیریتی اش به سامانه ثبت سفارش خودرو بوده است. قاضی پور دراین باره به رویداد 24 گفته است: یکی از معاونان وزیر صنعت، فردی به نام «خ» را ادمین سایت ثبت سفارش می کند. این شخص با افرادی در بیرون از وزارتخانه هماهنگ می کند و شش هزار و 481 دستگاه خودرو را ثبت سفارش کرده و از این راه مبالغ بسیار زیادی دریافت می کند. قاضی پور اگرچه معاون وزیر را در این پرونده مقصر نمی داند، اما تاکید کرده این فرد از بیرون به وزارتخانه آورده شده است. به گفته قاضی پور، این پرونده هنوز باز است و سه نفر در ارتباط با آن دستگیر شده اند. به این ترتیب و با توضیحاتی که قاضی پور داده، مشخص است احتمال هک شدن سایت ثبت سفارش وزارت صنعت منتفی است و آنچه اتفاق افتاده، نه یک جرم فناورانه، بلکه یک فساد سنتی و درخور تامل بر پایه دریافت رشوه بوده است. حقیقت چه بودبررسی های «شرق» نشان می دهد فردی به نام «خ» که مسئولیتی در سازمان توسعه تجارت داشته، شاه کلید پرونده واردات این خودروها به کشور بوده است. آقای «خ» که سوابق علمی و عملی مختلفی در حوزه تجارت و فناوری داشته، در سازمان توسعه تجارت بسیار مورد اعتماد بوده است. سندی که نشان بدهد «خ» کارمند رسمی وزارت صنعت است، به دست نیامده، اما به نظر می رسد با توجه به توانایی های این فرد، تصمیم به همکاری با او گرفته شده و او نیز با جلب اعتماد یکی از معاونان وزیر صنعت، توانسته است تا حد زیادی در این سازمان رشد کند. این اعتماد تا آن حد زیاد بوده که حتی هنگامی که اولین زمزمه ها دراین باره به گوش می رسد، رئیس وقت گروه ثبت سفارش خودروهای خارجی سازمان توسعه تجارت ایران در نامه خود به سازمان بازرسی کل کشور تاکید می کند هیچ کدام از مراحل ثبت سفارش خودروهای سواری مدنظر از طریق این دفتر صورت نگرفته است و به عبارت دیگر، دفتر مقررات در طی مراحل آن نقشی نداشته است و این ثبت سفارش ها تنها با هک سیستم و تغییر کد در دیتابیس ممکن شده است. در همین نامه ذکر شده است: «چندین مورد نفوذ غیرقانونی به سامانه ثبت سفارش از طریق نام کاربری پرسنل دفتر مقررات در خرداد 96 صورت پذیرفته که نشان می دهد شخص یا اشخاصی به صورت باندی با نفوذ به سامانه مذکور، برای اشخاص متخلف اقدام به ثبت سفارش های غیرقانونی کرده اند». این همان نامه ای است که سراج به واسطه آن باور دارد سایت ثبت سفارش هک شده است، اما در واقع این اتفاق نوعی خیانت در امانت و مال اندوزی با سوءاستفاده از امکانات و اعتمادی بوده که به برخی افراد شده است. فرد مدنظر و دو نفر دیگر که اکنون در بازداشت هستند، نه تنها از طریق این سایت موفق به ثبت بیش از پنج هزار سفارش واردات خودرو شده بودند، بلکه با پیشنهادهای مستقیم از واردکنندگان از آنها خواسته بودند اگر مایل به ثبت سفارش خودروی خود هستند، مبالغی بین پنج تا 20 میلیون تومان برای هر سفارش به آنها پرداخت کنند. به این ترتیب این افراد موفق شدند در مدتی کمتر از یک سال میلیاردها تومان پول به جیب بزنند. اگرچه این پرونده هنوز به ایستگاه پایانی خود نرسیده است، اما بدون شک توضیحات معاون وزیر دراین باره می تواند به روشن شدن برخی نقاط تاریک کمک کند. متاسفانه این معاون وزیر درخواست «شرق» را برای گفت وگو در این باره بی پاسخ گذاشته است.
                