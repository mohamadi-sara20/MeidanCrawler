دو‌شنبه ۳ اردیبهشت ۱۳۹۷
-----------------------------------------
یادداشت
-----------------------------------------
وقتی مردم جرمی را ناپسند ندانند
-----------------------------------------

                    واکنش های عمومی به درگیرشدن یک خانم مامور نیروی انتظامی در گشت ارشاد با خانمی جوان به دلیل مسئله پوشش، بار دیگر موضوعی مهم را مطرح می کند که اگر رفتاری را مردم زشت و ناپسند نمی دانند ولی قانون آن رفتار را جرم تلقی می کند، چه شرایطی پیش می آید؟ در این یادداشت مختصر سخن از جرم هایی است که ممکن است مردم آنها را ناپسند یا نامقبول ندانند. در قوانین کیفری موجود کشور، اعمالی از حوزه حریم خصوصی یا سلیقه های فرهنگی عرف جرم شناخته شده است که مشاهدات و تجربه های موجود نشان می دهد عرف عمومی این اعمال را یا زشت نمی داند یا زشتی آن را در حد مجازات نمی شمرد و حتی اصلا اجازه انجام آن کار را «حق» افراد تلقی می کند. موضوعات مربوط به پوشش بانوان، تولید و عرضه و مصرف کالاهای فرهنگی مانند کتاب، فیلم و موسیقی، آیین های مربوط به شادی و جشن، بهره برداری از امکانات اینترنتی مثل سایت ها و پیام رسان ها و... از جرائمی هستند که بین اخلاق عمومی و تعریف مجرمانه قانون از آنها، تعارض و تضاد وجود دارد. به عبارت دیگر، در این موارد قانون نزد مردم نامقبول است. عملی که جرم محسوب می شود، باید چیزی باشد که اخلاق عمومی نیز آن را قبیح، زشت و ناپسند تلقی کند. در عملی که در اخلاق عمومی و نزد بیشتر مردم قبیح و زشت نیست، یا قبح آن به حدی نیست که موجب تحمیل مجازات شود، جامعه برای اجرای چنان قانونی با قانون گذار و دستگاه های اجرای قانون همراهی نمی کند. ابتدا به مثالی ساده از جرم سرقت توجه کنیم. اخلاق عمومی، ربودن مال دیگری یعنی سرقت را عملی زشت و ناپسند می داند. اهمیت چنین کاری آن قدر مهم است که سارق را مستحق تعقیب، محاکمه و مجازات می کند. مثال های فراوان دیگری می توان آورد؛ جعل، کلاهبرداری، قتل، خیانت در امانت، افترا و بسیاری دیگر. در این موارد، جامعه برای مبارزه با جرم، با قانون و دستگاه های مبارزه با جرم مانند پلیس و دستگاه قضائی همنوایی و همراهی می کند. ممکن است گاه به شیوه برخورد پلیس، کیفیت محاکمه یا نوع مجازات نقدها یا اعتراض هایی مطرح شود، ولی کسی نمی گوید چرا یک سارق، کلاهبردار یا رشوه خوار تحت تعقیب و مجازات قرار گرفت. کسی نمی گوید جاعل، قاتل یا متجاوز کار بدی نکرده است و نباید با او کار داشت. کسی از کار چنین مجرمانی دفاع نمی کند و پلیس و دستگاه قضا را برای تعقیب، تحقیق، محاکمه و در نهایت اجرای مجازات سرزنش نمی کند؛ مگر آنکه به کیفیت اجرای قانون نقدی باشد. اما در بعضی موارد، اعمالی به عنوان جرم تعریف شده اند که بنا بر مشاهدات یا تجربه، اخلاق عمومی آن اعمال را زشت و ناپسند نمی داند. سهل است عرف عمومی آنها را حق افراد و مردم می داند. ساده ترین و کهنه ترین مثال در این باره، نگهداری و استفاده از گیرنده های ماهواره ای در خانه هاست. طبق قانون، نزدیک سه دهه است که نگهداری گیرنده های ماهواره ای جرم محسوب می شود؛ اما واقعیت مسلم آن است که عرف عمومی از همان ابتدا، نصب و استفاده از آنتن های ماهواره ای را زشت نشمرد و به این قانون عمل نکرد. در حال حاضر نیز در بیشتر خانه های هر کوی و برزن در شهر و روستا، آنتن های ماهواره ای نصب است و مردم از آن استفاده می کنند. نکته مهم این است که در این دسته از جرائم، دستگاه های مبارزه با جرم، یعنی پلیس و دستگاه قضائی، اگر بخواهند قانون را اجرا کنند، به ناگزیر باید با اکثر مردمی که اصولا از نظر اجتماعی و اخلاقی مجرم نیستند، دربیفتند؛ چیزی که عملا ناممکن است.علاوه بر این، وقتی قانون کاری را جرم دانسته که آن کار از نظر عرف عمومی درست است و اصلاحق مردم است، جامعه از کارهای دستگاه های مبارزه با چنین جرائمی حمایت نمی کند.در این موارد، کسی که از نظر دستگاه های حکومتی مرتکب جرم شناخته شده و مستحق تعقیب و مجازات است، از نظر عرف و اخلاق عمومی فردی بی گناه محسوب می شود که نباید با او برخورد شود و اگر چنین شد، مستحق حمایت عمومی است. دیدگاه عمومی ممکن است حتی به اینجا برسد که او «حق» چنین کاری را داشته و چنین برخوردی حتی اگر طبق قانون باشد، به منزله ورود به حقوق ذاتی آن فرد بوده و محکوم است. نتیجه آنکه جامعه در برخورد دستگاه ها با این نوع از جرائم، نه تنها از آنها حمایتی نمی کند، بلکه به خود حق می دهد در برابر چیزی که دستگاه های مجری قانون آن را اجرای قانون تلقی می کنند، مقاومت کند. در تحلیل جرم شناسی و جامعه شناسی کیفری، ناسازگاری قانون کیفری با عرف عمومی و فرهنگ عامه موجب معارضه قانون و مجریان قانون با جامعه و کسانی می شود که معمولا افرادی زشت کار و مجرم صفت تلقی نمی شوند و اجرای قانون که هدف آن برقراری عدالت است، به معنای عکس آن برداشت می شود. این عارضه ای است که هیچ کس خواهان آن نیست و به نفع کسی نیز نیست. مطابقت قانون جزا با اخلاق عمومی، قاعده ای است که برای نفع عمومی و نظم اجتماعی باید بیشتر به آن توجه کرد. از همین زاویه، بازنگری در این دسته از جرائم و تدبیر برای آنها از شمار جرائم، ضرورتی فوری است که پیش روی قوه قانون گذاری کشور قرار دارد.
                