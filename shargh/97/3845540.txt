سه‌شنبه ۲۰ آذر ۱۳۹۷
-----------------------------------------
یادداشت
-----------------------------------------
باتلاقی برای اصلاح طلبان؟
-----------------------------------------

                    بیش از دو ماه از تغییر مدیریت تدوین برنامه سوم شهرداری تهران می گذرد. در این دو ماه، از گوشه و کنار، نقدهای زیادی شنیده ام؛ برخی از آنها، سازنده و راهگشا بود و مشخص بود برای بهبود برنامه سوم گفته می شوند، اما برخی دیگر کاملا مشخص بود مغرضانه و با هدف تخریب کسانی که دیگر هیچ ارتباطی به برنامه ندارند، گفته می شوند؛ جالب تر اینکه رفقایی که از چندوچون فعالیت یک ساله ما در برنامه آگاه بودند، بیشتر در گروه دوم منتقدان قرار گرفتند. در این مدت، سعی کردم وارد این فضای متشنج نشوم، اما به تازگی حرف هایی درباره تغییراتی در برنامه سوم می شنوم که نه به دلیل منافع شخصی، بلکه به خاطر شهر تهران، لازم می دانم برخی موارد را توضیح دهم. این موضوع را بیشتر از جنبه بخش اقتصاد و مالیه برنامه که بیشتر محل انتقاد است، مفصل تر توضیح خواهم داد.
1- برنامه سوم توسعه، با آسیب شناسی ساختار مدیریت شهری به این نتیجه رسید که یک شیفت پارادایم یا تغییر انگاره یا تغییر در نوع نگاه به مدیریت شهری لازم است و شهر را دیگر نمی توان و نباید با روش های متداول فعلی اداره کرد. تبعات روش های متداول که بارها از سال 1388 با طرح تراز مالی شهر تهران در اجرای طرح های جامع و تفصیلی به آن پرداخته بودم، شرایطی بود که منجر به بیش از 50 هزار میلیارد تومان (3.5 برابر بودجه سالانه شهرداری) بدهی، بیش از 30 هزار میلیارد تومان پروژه ناتمام، وابستگی بیش از 80درصدی به منابع حاصل از ساخت وساز، ناکارآمدی و بهره وری پایین هزینه و بالابودن چندبرابری قیمت تمام شده خدمات شهرداری، فساد گسترده، تخلف از طرح تفصیلی، تبدیل شهر به کارگاه و… شده بود؛ شرایطی که ادامه آن به قول شهردار 12ساله شهر تهران، به باتلاقی برای اصلاح طلبان تبدیل می شد. بنابراین، اصلاحات در شهرداری و برنامه شهر از نوع اصلاحات جزئی در برخی رویه ها یا جابه جایی در برخی اولویت ها نبود، بلکه اصلاحاتی عمیق از نوع نگاه به مدیریت شهری و فلسفه وجودی آن بود. قرار بر این بود انگاره ای که بقای شغل خود را در بقای سازمان و بقای سازمان را از هر طریقی، پول در آوردن می دانست (گفته هایی که یکی از مدیران مالی شهرداری مطرح کرد!)، با انگاره ای که «حداکثرکردن رفاه شهروندان» را هدف خود قرار می داد، جایگزین شود. قرار بود انگاره «تفکر برای یافتن روش های جدید کسب درآمد برای شهرداری با هدف اینکه بتواند حقوق بدهد» به «تفکر برای کاهش هزینه های اداره شهر، افزایش اثربخشی هزینه ها و افزایش رضایت مندی شهروندان» تبدیل شود.
2- رویکرد غالب در شهرداری های کشور و به ویژه شهرداری تهران در سال های قبل (و متاسفانه هنوز!)، رویکرد مدیریت درآمد است. این رویکرد، تمام عزم خود را روی شیوه ها و روش های کسب درآمد و شناسایی روش های جدید می گذارد تا بتواند درآمد شهرداری را به حداکثر برساند. این رویکرد، دقیقا شبیه رویکرد یک بنگاه اقتصادی بخش خصوصی در اقتصاد است. در واقع، اداره شهرداری به عنوان یک نهاد عمومی، تبدیل به اداره بنگاه اقتصادی شده است؛ بنگاهی که تمام عزم خود را به کسب درآمد از هر طریقی جزم می کند و توجهی به اثرات امر نیز ندارد. دقیقا به همین دلیل است که طرح محدوده ترافیکی شهر تغییر پیدا می کند و در طرح جدید، هر فردی که بدون مجوز وارد محدوده شود، هم جریمه می شود و هم باید هزینه ورود را بپردازد. پس ما در شهرداری قانونی برای خودمان وضع می کنیم که فرد علاوه بر جریمه، حق ورود را هم بپردازد! جالب تر اینکه این دوستان با همین نگاه در برنامه سوم دنبال این بودند که برای تخلفات دیگری مانند پارک دوبل نیز علاوه بر جریمه، عوارض وضع کنند. آنچه در جلسه ها نیز ذکر شد، هدفش بازدارندگی از تخلف نبود، بلکه هدف آن دقیقا کسب درآمد برای شهرداری بود (خوشبختانه این موضوع حذف شد). رویکرد کسب درآمد در تمام ارکان شهرداری تهران وجود داشت و هر معاونتی، از 10 برنامه پیشنهادی برای حوزه خود، حداقل یک تا دو مورد را به کسب درآمد برای شهرداری اختصاص داده بود.
3- برخی حتی مطرح می کردند شهر تهران را باید گران کرد تا هرکسی نتواند در تهران سکونت کند و مهاجرت معکوس شروع شود. در واقع، دوستان توجهی به این موضوع نداشتند که هدف اصلی و فلسفه وجودی مدیریت شهری، افزایش رفاه شهروندان است نه حذف آنها. سیاست های سلبی و بازدارنده مهاجرت، جز افزایش قیمت ها در کل کشور (به دلیل ماهیت قیمت های نسبی)، ثمر دیگری ندارد و برای اصلاح رویه های مهاجرتی، باید سیاست های ایجابی در مبدا از سوی دولت انجام شود.
4- مطرح می شد قیمت تمام شده حمل ونقل عمومی (به ویژه مترو) باید کاملا از مردم اخذ شود. بنابراین، مبلغ بلیت 25هزارریالی را برای شهر تهران مطرح می کردند.
 این دوستان، هیچ توجهی به این موضوع نداشتند که حمل ونقل عمومی دارای اثرات بیرونی مثبت (کاهش آلایندگی و ترافیک) است و در نتیجه باید به آن یارانه تعلق گیرد. اگر هدف کاهش ترافیک و آلایندگی است و اگر آزادی افراد در استفاده از وسیله نقلیه خصوصی با محدودیت مواجه می شود، باید عوارضی که بر استفاده از وسیله نقلیه خصوصی وضع می شود، صرف یارانه حمل ونقل عمومی شود تا کارایی اتفاق بیفتد.
5- در واقع هیچ کس به این موضوع بها نمی داد و نمی دهد که قرار است با این درآمدهایی که کسب می شود، چه کاری انجام شود؟ مابازای وجوه دریافتی چیست و کارایی هزینه چگونه است؟ کسی به این موضوع بها نمی داد که چرا باید قیمت تمام شده سرویس بهداشتی به ازای هر مترمربع، 12 میلیون تومان باشد؟ چرا باید قیمت تمام شده یک مترمربع آسفالت در دو منطقه هفت برابر تفاوت داشته باشد؟ چه کسی تعیین می کند این منابع درآمدی با چه اولویتی و در کجا و چگونه هزینه شود؟
6- تغییر انگاره مد نظر ما در مالیه شهری، دایر بر این بود که شهرداری ها در تمام دنیا و طبق ادبیات نظری، مسئول مدیریت هزینه هستند؛ نه مدیریت درآمد. مفهوم بودجه و بودجه ریزی آیا غیر از این است؟ اگر به شیوه بودجه ریزی چند کلان شهر در دنیا توجه کنیم، ملاحظه می شود که ابتدا اولویت های اجرائی و برنامه های سال آینده نوشته شده، برآورد مالی می شود و با کاراترین روش های هزینه، محاسبه می شود که چه میزان هزینه برای اداره شهر با اولویت های تعیین شده لازم است؛ سپس در سمت درآمد، نرخ ها را به گونه ای تنظیم می کنند که بتوانند منابع لازم برای سمت هزینه ها را به دست آورند. به همین دلیل است که یکی از توفیقات بودجه سالانه را کاهش نرخ مالیات محلی ذکر می کنند؛ یعنی مدیر شهری در بودجه به خود می بالد که سال آینده خواهد توانست شهر را برای شهروندان ارزان تر اداره کند و پول کمتری از ساکنان دریافت کند (بودجه شهر هالیفکس کانادا را به عنوان مثال در سایت این شهر ملاحظه کنید).
7- اما شهرداری تهران در شرایط کنونی با دو مشکل دیگر نیز مواجه بود. بیش از 50 هزار میلیارد تومان بدهی و 30 هزار میلیارد تومان پروژه ناتمام. انگاره پیشین کاری به سمت مدیریت بدهی ها نداشت و در پاسخ به این بخش نیز مطرح می کرد باید دنبال منابع مالی جدید باشیم. شهردار پیشین تهران در جلسه شورای نخبگان برنامه سوم، از نخبگان خواستند که با توجه به حجم بالای بدهی های شهرداری، پروژه های ناتمام، وابستگی به درآمدهای حاصل از ساخت وساز و کاهش این نوع درآمدها به دلیل رکود ساخت وساز، فکر و راه چاره ای برای کسب درآمدهای جدید کنند؛ اما رویکردی که ما داشتیم، مدیریت بدهی بود. ما مطرح کردیم که می توان با یک رژیم مالی مناسب، به حل این بحران پرداخت. مطرح کردیم که با توجه به شرایط مالی کنونی شهرداری، در کوتاه مدت نمی توان حجم بدهی را کاهش داد؛ بنابراین ضابطه ای در نظر گرفته شد که نسبت بدهی به بودجه کل شهرداری از سه بیشتر نشود. این تعیین سقف باعث می شد که دست شهرداری برای افزایش بدهی و ایجاد بدهی های جدید بسته شود. از سوی دیگر با تعریف روش های تبدیل بدهی ها و استفاده از بازار سرمایه، به مدیریت بدهی پرداخته شد.
8- موضوع منابع مالی و درآمدی شهرداری نیز نیاز به تغییر پارادایم داشت. رویکرد موجود، کسب درآمد از ساخت وساز و همچنین برای افزایش درآمدهای پایدار، افزایش نرخ ها یا تعریف کدهای جدید عوارض و جرایم بود. بی توجهی به اقتصاد شهری تا جایی بود که وقتی در جلسه کمیسیون اقتصاد و مالیه شهری برنامه سوم، چند ماده از برنامه سوم را به احیای اقتصاد شهری، بهبود فضای کسب وکار، بسترسازی برای رشد اقتصاد دانش بنیان، اقتصاد گردشگری، اقتصاد فرهنگ و… قرار داده بودیم و مطرح کردیم، مدیران ارشد با تجربه بیش از 20 ساله شهرداری در این حوزه مطرح کردند که اینها به شهرداری چه ربطی دارد؟ اقتصاد شهری به شهرداری چه ربطی دارد؟ و جالب تر اینکه یکی از حضرات فرمودند که اقتصاد شهری همان مالیه شهری و کسب درآمد است که انجام می دهیم! قرار بود این رویکرد عوض شود. پارادایمی که ما مطرح می کردیم، این بود که هیچ لزومی ندارد که به فکر کسب درآمدهای جدید باشیم. کافی است دو کار انجام شود؛ اول اینکه مدیریت هزینه انجام شود و کارایی هزینه افزایش یابد و دوم اینکه اهتمام شود که اقتصاد شهر به اقتصادی متنوع، پررونق، دارای تولید قابل مبادله و دانش بنیان تبدیل شود. مسلما اگر اقتصاد شهر تقویت شود، سهم شهرداری از درآمدهای شهر نیز افزایش می یابد.
9- در بخش مالیه و اقتصاد شهری چهار کارگروه تشکیل شد. کارگروه مدیریت بدهی ها و دارایی ها، کارگروه کاهش هزینه ها و قیمت تمام شده، کارگروه اقتصاد شهری و کارگروه درآمد.
10- با رویکردهای یاد شده، برنامه بخش اقتصاد و مالیه شهری تدوین شد. هرچند در جلسات مختلف بسیاری از آنها دستخوش تغییر شد. برای نظام مالی برنامه، ساختاری در حال تدوین بود که با یک رژیم مناسب مالی (که تمام محاسبات آن انجام شده بود و موجود است)؛ ضمن اصلاح ساختار مالی، امکان تامین منابع مورد نیاز برنامه و حل مشکلات مالی شهرداری فراهم شود. 
موضوعی که با تغییر مدیریت تدوین برنامه سوم شهرداری تهران از شهرداری، عقیم ماند و امروزه شنیده می شود که حتی دوستانی که از موضوع مطلع بودند، آن را نادیده گرفته، سخن به بی توجهی به این موضوع در برنامه سوم رانده و متاسفانه به سمت روش ها و رویکردهای پیشین می روند. کسب درآمد به هر طریقی، گران کردن شهر تهران (یکی از نمایندگان شورای محترم شهر تهران به شدت دنبال این موضوع هستند) و… جایگزین این رویکردها شده است.
11- شفافیت، اصل اساسی کاهش هزینه و مدیریت هزینه است. شفافیت صرفا برای کاهش فساد در سیستم نیست؛ بلکه افزایش دهنده کارایی هزینه است. این موضوع یکی از مهم ترین ارکان برنامه سوم مد نظر ما بود. هرچند شاید دلیل اصلی بی توجهی به سمت هزینه ها و تمرکز بر کسب درآمد به هر طریقی، دقیقا همین موضوع باشد.
                