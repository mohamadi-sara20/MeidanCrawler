سه‌شنبه ۲۵ اردیبهشت ۱۳۹۷
-----------------------------------------
type_unknown
-----------------------------------------
تبانی در اتاق عمل
-----------------------------------------

                    گروه جامعه: با صدای بلند ارقام را می خواند «هفت میلیون، چهار میلیون، 9 میلیون، شش میلیون تومان» فیش های بانکی را یکی یکی نشان می دهد، جلوی شماره حساب مقصد برخی از فیش ها نام پزشکان بنامی ثبت شده است و جلوی برخی اسم کسانی دیگر. این مبالغ واریزی یکی از شرکت های تجهیزات پزشکی به حساب جراحان است؛ جراحانی که از شرکت های تجهیزات پزشکی درخواست رشوه می کنند تا بیمارستان را مجاب کنند ابزار مورد نیاز اتاق عمل و وسیله هایی را که در بدن بیمار کار گذاشته می شود، از آنها بخرند. برگه های بایگانی شده انتقال وجه را یکی یکی ورق می زند و این طور ادامه می دهد: «خیلی از پزشکان برای اینکه ردی از خود به جا نگذارند، شماره حساب نزدیکانشان را می دهند. دکتر... شماره حساب همسرش را داده، این یکی شماره حساب منشی اش را داده، این شماره حساب پسر دکتر... است». شرکت های تجهیزات پزشکی ادعا می کنند ناچار به پرداخت این مبالغ هستند؛ زیرا اگر به جراحان رشوه ندهند، کالایشان را نمی خرند و ورشکست خواهند شد.همین ترس باعث فرار از اعلام اسامی پزشکان رشوه بگیر از سوی شرکت های تجهیزات پزشکی شده است. تخلفاتی که گویا به گوش برخی از مسئولان هم رسیده است، اما دانستن و ندانستن آنها به نظر تاثیری بر اصل ماجرا نداشته است.ایرج فاضل، رئیس سازمان نظام پزشکی ایران، با بیان اینکه درباره این گونه تخلفات اخباری به گوشم رسیده است، به «شرق» می گوید: «هرگونه سهم خواهی در زمینه پزشکی برخلاف مقررات، آیین نامه ها و اخلاق پزشکی است. دادگاه های نظام پزشکی مرجع رسیدگی به این مسائل هستند و طبق قانون به پزشک متخلف حکم خواهند داد». بااین حال، صاحبان شرکت های تجهیزات پزشکی ادعا می کنند مسئولان از موضوع خبر دارند، اما تاکنون اقدامی در این زمینه انجام نداده اند. برای پی بردن به موضوع، سراغ چند نفر از پزشکان متخلف که شرکت های تجهیزات پزشکی فیش های بانکی آنها را در اختیارم گذاشته اند، رفتم که هیچ یک از آنها تلفنی حاضر به مصاحبه نشدند. در ادامه برای پیگیری های بیشتر به شرکت های تجهیزات پزشکی رفتم.برای پیگیری موضوع، به دفتر یکی از همین شرکت ها رفتم؛ صاحب شرکت می گوید هر اطلاعاتی بخواهید به شما می دهم تا شاید با رسانه ای شدن آن، جلوی رشوه گرفتن جراحان را بگیریم. چند زونکن بزرگ از کمد گوشه اتاق کارش بیرون می آورد، برگه های انتقال وجه به حساب پزشکان را که داخل آن بایگانی کرده است، ورق می زند: «فکر می کنم فیش ها گویای همه چیز باشد و نشان می دهد این مبالغ به حساب کدام پزشک و برای چه واریز شده است. اشخاصی که این مبالغ به حساب آنها واریز شده، نه تاجر هستند و نه من ملک و ماشینی از آنها خریده ام. آنها پزشک هستند و من یک واردکننده تجهیزات پزشکی هستم و به جز مراودات کاری در زمینه تجهیزارت پزشکی، ارتباط دیگری با آنها نداشته ایم. در این چند سال تمام تلاشم را کردم و حتی با بیمارستان های کوچک نیز کار کردم و به آنها پیشنهاد دادم به جای اینکه پزشکانشان با من وارد مذاکره شوند، با خودشان به صورت مستقیم کار کنم، حتی گفتم به آنها تخفیف خواهم داد، اما قبول نکردند». این گفته های صاحب یکی از شرکت های واردکننده تجهیزات پزشکی است؛ مردی که سال ها در این زمینه فعالیت داشته است، اما به گفته خودش، در این چند سال تعداد انگشت شماری از جراحان از او درخواست رشوه نکرده اند.با پوزخند می گوید: «شماره حساب نصف زنانشان را دارم، خیلی از پزشکان برای اینکه ردی از خود به جا نگذارند، یا به صورت نقدی پول می گیرند یا شماره کارت نزدیکانشان را به ما می دهند؛ همسر، فرزندان یا منشی های هر جراح به صورت میانگین در ماه حدود 20 میلیون تومان رشوه از شرکت های تجهیزات پزشکی دریافت می کنند». فیش 12 میلیون تومانی را که به حساب یکی از جراحان بنام واریز کرده است، نشان می دهد: «فقط به حساب یکی از آنها ماهی 12 میلیون تومان واریز می کنم. اینها جدای از حقوق و کارانه ای است که بیمارستان به آنها می دهد. شاید ماهیانه چندصدمیلیون درآمد داشته باشند، اما نگاهشان به بیماران مادی است. خیلی از پزشکان ادعا می کنند 10 تا 12 میلیون حقوق می گیرند، اما این طور نیست. یک روز فیش حقوقی یکی از پزشکان جراح را نگاه می کردم که در آن 220 میلیون تومان ثبت شده بود که جمع حقوق، کارانه و مزایای دیگر بود. در ظاهر شاید حقوقش 10 میلیون بوده باشد، اما از کارانه ای که از بیمارستان می گیرند، حقوق شان در ماه به چندصدمیلیون هم می رسد. این فقط درآمدشان از بیمارستان است، جدای از پول های دیگر که شاید از بیمار یا تجهیزات پزشکی و... می گیرند. نمی گویم همه جراحان این کار را انجام می دهند، اما تعداد جراحانی که رشوه یا به قول خودشان «آفر» نمی گیرند، انگشت شمار است. جراحانی را نیز می شناسم که وقتی متوجه می شوند بیمارشان شرایط مالی خوبی ندارد، هزینه عمل از آنها نمی گیرند، اما تعدادشان خیلی کم است».اما جراحان فقط از این شرکت رشوه نگرفته اند، رشوه گرفتن از شرکت های تجهیزات پزشکی تقریبا به یک رویه تبدیل شده است. صاحب یکی دیگر از این شرکت ها با تایید این سخنان به «شرق» می گوید «بعضی وقت ها پزشکان به صورت مستقیم از ما پول نمی خواهند؛ به جای آن از ما می خواهند آنها را به سفر بفرستیم، سفرهایی که گاه چند برابر آفری است که دریافت می کنند. ما می توانیم پزشک را برای کنگره های علمی یا بازدید از کارخانه به کشورهایی که از آن کالا وارد می کنیم بفرستیم اما در بسیاری از موارد آنها خانواده شان را نیز همراه خود می برند یا در برخی موارد به جای سفر کاری و علمی از ما می خواهند آنها را به سفر تفریحی بفرستیم. البته پزشکانی که میزان خریدشان از شرکت های تجهیزات بالاست، با مسافرت قانع نمی شوند و از شرکت ها می خواهند پول آفر را به حسابی که به آنها می دهند واریز کنند. درباره برخی ست های جراحی نیز همین اتفاق می افتد؛ بیمارستان بعضی از ست های جراحی که هزینه بالایی دارد و معمولا کمتر پیش می آید از آنها استفاده کنند را از شرکت ها اجاره می کنند که معمولا پزشک نیمی از پول اجاره را از شرکت می گیرد تا بیمارستان را مجاب کند ست را از آن شرکت اجاره کند».همه می دانند حتی وزیر بهداشتفیش ها را داخل زونکن مرتب می کند و می گوید «همه کسانی که در این زمینه فعالیت دارند، این موضوع را می دانند. خاطرم هست یک روز به ملاقات رئیس یکی از این بیمارستان ها که برادر یکی از نامزدهای ریاست جمهوری در سال های گذشته بود، رفتم و از وضع موجود شکایت کردم. ایشان در پاسخ به من گفتند اگر دوست ندارید، می توانید با پزشکان این بیمارستان کار نکنید. این موضوع را حتی با وزیر بهداشت نیز مطرح کردم که ایشان ادعا کردند درباره آن اطلاعی ندارند و حتما به آن رسیدگی خواهند کرد اما هیچ کاری در این زمینه انجام ندادند. خیلی جالب است؛ فاکتور ها را که نگاه می کنم می بینم برای عملی که با چهار میلیون تومان وسیله گذاری می توان آن را انجام داد 12 میلیون تومان پول وسیله از بیمار می گیرند چون مقدار زیادی از آن به جیب پزشک می رود درحالی که این اتفاق به راحتی قابل حل است. اگر سیستم خرید مجزا باشد و به پزشک جراح اجازه داده نشود با شرکت تجهیزات پزشکی ارتباط داشته باشد».کالای چینی به جای جنس مرغوببه گفته صاحب این شرکت تجهیزات پزشکی تخلفات پزشکان به همین جا ختم نمی شود: «یک روز یکی از پزشکان که عضو هیئت علمی دانشگاه و سهام دار یکی از بیمارستان های معروف پایتخت و جراح بنامی است، از من دعوت کرد به دفترش بروم. فکر کردم می خواهد درباره بالابردن قیمت آفر با من صحبت کند اما در کمال ناباوری از من خواست پیچ های چینی را به جای یک برند آلمانی فاکتور کنم و سودش را با هم شریک شویم که من این کار را قبول نکردم. برای بیشتر جراحان کیفیت و خدمات اهمیتی ندارد؛ برای آنها فقط میزان پولی که به دست می آورند اهمیت دارد. یکی از جراحان هست که هر وقت یاد کارش می افتم، حالم از شغلی که دارم به هم می خورد. صحبت از چهار سال پیش است. این پزشک بیماران را برای خرید وسیله نزد من می فرستاد؛ از من وسیله ای خریداری می کردند که وقتی شخصی ای سی ال زانویش پاره می شود با آن داخل زانوی بیمار را شیو می کنند. همه بیمارانی که برای خرید می آمدند، شرایط مالی خوبی نداشتند. یادم هست یکی از بیمارانش کارگر بود و برای 200 هزار تومان شناسنامه اش را گرو گذاشت. بعد از مدتی وقتی برای مذاکرات کاری به دفتر کارش رفتم، در کمدش را باز کرد؛ حدود 60 عدد از آن دستگاه ها به صورت آکبند داخل کمدش بود. به من گفت اینها را چند تومان از من می خری؟ هرکدام از وسیله های قبلی که بیماران خریداری می کردند را برای چند نفر استفاده کردم و اینها به صورت آکبند و دست نخورده باقی مانده؛ اگر بخواهی با نصف قیمت به خودت می فروشم».این نوع تخلفات تقریبا تجربه و روایات مشترک بیشتر صاحبان تجهیزات پزشکی است. یکی دیگر از واردکنندگان با تایید رشوه گرفتن جراحان و تخلفات غیرمعمول می گوید «یک پزشک در تبریز هست که همیشه به اقوام خود سفارش می کنم به مطب او نروند. چند سال پیش این پزشک برای خرید استنت دارویی به من مراجعه کرد که به او گفتم تاریخ مصرفشان تمام شده است.در کمال ناباوری به من گفت اشکال ندارد؛ نصف قیمت آنها را به من بفروش با مسئولیت خودم آنها را در بدن بیماران کار می گذارم. استنت وسیله ای برای بازنگه داشتن شریان های کرونر قلبی یا سایر عروق بدن مثل عروق کاروتید مغزی است که تنگ یا بسته شده اند. فنر های دارویی به تدریج از خود موادی آزاد می کنند که جلوی بسته شدن مجدد استنت را تا حدی می گیرند؛ بنابراین باعث کاهش میزان بروز تنگی مجدد عروق کرونر و کاهش نیاز به انجام مجدد آنژیوپلاستی یا جراحی باز قلب در ماه های پس از آنژیوگرافی می شوند. شما این را در نظر بگیرید که این وسیله به خوبی کار نکند؛ آن وقت چه اتفاقی خواهد افتاد که متاسفانه برای این پزشک اصلا مهم نبود».قیمت های غیرواقعی به دلیل رشوه به پزشکانبه گفته مدیران شرکت های تجهیزات پزشکی، پزشکان حداقل 20 درصد و حداکثر 50 درصد از مبلغ تجهیزاتی را که برای عمل نیاز دارند، از این شرکت ها دریافت می کنند. یکی از واردکنندگان تجهیزات پزشکی دراین باره به «شرق» می گوید: «به خاطر همین مسائل است که شرکت های تجهیزات پزشکی وسیله های خود را با قیمت بالا ثبت می کنند، چون می دانند که باید مبلغی از آن را به عنوان آفر به پزشکان پرداخت کنند و اگر به جراحان رشوه ندهیم، کالاهایمان به فروش نمی رسد، چون این کالاها را شرکت های مختلفی وارد یا تولید می کنند و شرکت ها باهم در رقابت هستند و مجبور هستیم این مبلغ را واریز کنیم، چون اگر ما این کار را نکنیم شرکت های رقیب این کار را انجام خواهند داد، مگر اینکه شرکت ها همه باهم متحد شوند و این مبلغ را پرداخت نکنند که تاکنون این اتفاق نیفتاده است و شرکتی که بخواهد جلوی پزشکان بایستند ورشکست خواهد شد.شاید در کل کشور فقط 10 بیمارستان دولتی وجود داشته باشد که این موضوع برای مدیرانش اهمیت دارد و اجازه نمی دهند جراح در خرید تجهیزات عمل دخالت کند و به جای آن خودشان وسیله های مورد نیاز را خریداری می کنند و از شرکت تخفیف می گیرند؛ این بیمارستان ها معمولا با شرکت های مختلف تماس می گیرند و هرکدام که به آنها تخفیف بیشتری بدهند از آنها خرید می کنند و جراح حق ندارد با شرکت ارتباط داشته باشد. مدتی پیش یکی از بیمارستان ها توانست از یکی از شرکت ها حدود 60 درصد تخفیف بگیرد و برای بیمارستان درآمدزایی کند، هرچند این نشان می دهد تجهیزات بسیار گران تر از ارزش واقعی قیمت گذاری شده اند، اما جای شکرش باقی است که این مبلغ به جیب بیمارستان می رود تا شاید صرف بیمارانی شود که پول کافی برای درمان ندارند».اما به اعتقاد برخی دیگر از صاحبان شرکت های تجهیزات پزشکی، خرید کلی بیمارستان ها نیز می تواند بیماران را متضرر کند، به این خاطر که نظارتی بر کیفیت کالا ها وجود ندارد و شرکت ها معمولا در این شرایط اجناس بی کیفیت خود را برای بیمارستان ها ارسال می کنند. یکی از فروشنده های تجهیزات پزشکی دراین باره می گوید: «برخی بیمارستان ها به خاطر اینکه آفر را حذف کنند، از همه شرکت ها استعلام قیمت می گیرند و هر شرکتی که بیشترین تخفیف را به آنها بدهد، خرید کلی را از آنجا انجام می دهد.این طرح از یک لحاظ خوب است، آن هم اینکه جراحان نمی توانند درخواست آفر کنند، اما این باعث شده است بیماران فدا شوند، به این دلیل که شرکت ها به جای آفر به بیمارستان تخفیف می دهند، اما اجناس غیراستاندارد به بیمارستان می دهند، چون جراحان و کارشناسان اجناس را بررسی نمی کنند و بیمارستان به صورت کلی اجناس را خریداری می کند، بیشتر شرکت ها نیز اجناس نامرغوب خود را ارسال می کنند؛برای مثال به جای اجناس ایرانی، اجناس پاکستانی را که خیلی ارزان و بی کیفیت هستند، با لیبل ایرانی ارسال می کنند و هنگامی که پزشک با آن وسیله ها کار می کند، متوجه می شود تجهیزات کیفیت لازم را ندارند و گاهی سر عمل وسیله ها می شکنند. برخی از اجناس تولید داخل نیز کیفیت لازم را ندارد البته نسبت به قیمتی که دارند جنسشان قابل قبول است، اما قابل رقابت با برخی کالاهای خارجی نیستند».رشوه به پزشکان از چه زمانی شروع شدبه گفته فروشندگان تجهیزات پزشکی، چند سالی است که جراحان شروع به گرفتن رشوه از آنها کرده اند؛ یکی از فروشندگان تجهیزات پزشکی می گوید: «به اعتقاد من بازدید از کارخانه ها و حضور در کنگره های بین المللی حرکت مثبتی بود، اما متاسفانه از سال 88 به بعد سال به سال سفر ها کم رنگ تر شد و جراحان درخواست های دیگری مثل آفر را مطرح می کردند، به طوری که جراحان این روز ها آفر نقدی را حق خود می دانند. جراحان از برخی شرکت ها که تازه شروع به فعالیت کرده اند، به صورت نقدی آفر دریافت می کنند و اجازه نمی دهند به حساب آنها پولی واریز کنند، اما با شرکت های قدیمی تر که به آنها اعتماد دارند، شماره حساب می دهند و از آنها می خواهند پول را به حسابشان واریز کنند. من تقریبا در همه بیمارستان های کشور کار کرده ام و متاسفانه باید بگویم تعداد کمی از پزشکان آفر دریافت نمی کردند. قبل از قیمت گذاری شرکت شرایط خیلی بدتر از این بود، هر شرکتی اجناسش را هر قیمتی که دوست داشت می فروخت؛ برای مثال شرکت ها یک ست را 14 میلیون به فروش می رساندند و حدود پنج، شش میلیون آن را به پزشک جراح می دادند، بعد از قیمت گذاری قیمت همان ست به سه میلیون تومان رسید و قیمت اجناس چینی و کره ای به زیر نصف رسید و قیمت اجناس آمریکایی و اروپایی تقریبا نصف شد. این نشان می داد که قیمت گذاری ها درست انجام نشده بود، با این کار آفر جراحان نیز خیلی پایین آمد».رزیدنت ها هم رشوه می گیرند«جدیدا رزیدنت ها هم یاد گرفته اند آفر بگیرند. آنها 10 درصد سهم خود را برمی دارند و بقیه آن را به استادشان می دهند؛ یعنی دانشجو از بدو شروع آموزش می بیند که چطور باید کار کند». این گفته های یکی از واردکنندگان تجهیزات پزشکی است. او می گوید «مدتی پیش یکی از رزیدنت ها با من تماس گرفت و می گفت برای یکی از بیماران که نیاز به پیچ گذاری نداشته است، چند پیچ در کمرش کار گذاشته است. با حالتی این جملات را می گفت که خوشحال باشم که بدون اینکه بیمار نیاز به عمل داشته باشد، برای خرید تجهیزات به من سود رسانده است. خب این بیمار بیچاره که به او مراجعه کرده است، هرگز کمرش مثل روز اول نخواهد شد؛ اما او به راحتی و بدون توجه به این مسئله او را عمل کرد. متاسفانه هیچ نظارتی روی کار آنها وجود ندارد. مدتی پیش یکی از دوستانم که در آمریکا جراح ارتوپد است، به ایران آمد و من او را با چند نفر از جراحان داخل کشور معرفی کردم. از آنها سوال کرد شما چند عمل تعویض مفصل زانو انجام می دهید؟ در پاسخ به او گفتند بین 20 تا 30 نفر. دوستم تعجب کرد و گفت به من اجازه نمی دهند در سال بیش از 20 عمل تعویض مفصل زانو انجام دهم. چطور شما در ماه این میزان عمل می کنید؟ زمانی به ما اجازه عمل داده خواهد شد که سه جراح دیگر آن را تایید کنند.قیمت گذاریبه گفته صاحبان شرکت های تجهیزات پزشکی در قیمت گذاری تجهیزات پزشکی هر شرکتی که آشنا داشته باشد، می تواند تجهیزات را با قیمت بالاتری به ثبت برساند. متاسفانه قیمت گذاری در یک روند ناسالم صورت می گیرد. صاحب یکی از این شرکت ها می گوید «متاسفانه سیستم بیمار است، کیفیت تولیدات داخلی مقبول است و تا به حال نشنیده ام کالایی که در ستون فقرات کار گذاشته اند، برای بیماری مشکل خاصی ایجاد کرده باشد. شاید در مقابل مشابه خارجی 10 درصد بیشتر در بدن بیمار دچار ایراد شود. البته چند وقت پیش یکی از پزشکان به من نشان داد که کیج گردنی که در داخل ساخته می شود، درست روی گردن قرار نمی گیرد و قوس لازم را ندارد؛ اما چون در بیمارستان های دولتی برای حمایت از کالای داخلی نمی توانند نمونه خارجی آن را خریداری کنند، مجبور هستند آن را در بدن بیمار کار بگذارند. البته این موضوع را با بیمار در میان می گذارند که اگر می خواهد نمونه خارجی آن در بدنشان کار گذاشته شود، باید در بیمارستان خصوصی عمل کنند. بخشنامه ای به بیمارستان های دولتی ابلاغ شده است که تا زمانی که از یک کالا تولید داخلی آن در بازار موجود باشد، بیمارستان حق ندارد نمونه خارجی آن را خریداری کند. این در حالی است که در برخی موارد نمونه ایرانی گران تر است، مانند پیچی که در ستون فقرات به کار می رود، نمونه ایرانی 500 هزار و نمونه ترکیه ای و چینی آن 250 هزار تومان است. به طور مثال اجناس ایرانی دو برابر اجناس ترکیه ای یا کره ای هستند».تعداد جراحان رشوه بگیر اندک استبااین حال برخی از مسئولان بر این باورند که تعداد پزشکان رشوه بگیر اندک است؛ به گفته کاظم عباسیون، نایب رئیس جامعه جراحان ایران، تعداد جراحان رشوه بگیر انگشت شمار است. او دراین باره به «شرق» می گوید «هنگامی که این اتفاق می افتد، دو طرف مسئول هستند. شرکت های تجهیزات پزشکی حق ندارند به پزشکان پول بدهند تا پزشک از شرکت آنها وسایل مورد نیاز عمل را خریداری کند. درباره این موضوع شنیده بودم که برخی پزشکان بیمار یا بیمارستان را مجاب می کنند از شرکت خاصی خرید کنند و آن شرکت برای پزشک پورسانتی در نظر می گیرد؛ اما به نظر من این یک نوع دزدی است. البته فکر نمی کنم این موضوع همه گیر باشد و تعداد انگشت شماری از پزشکان این کار را انجام می دهند که من پیشنهاد می کنم شرکت های تجهیزات پزشکی آنها را به ما معرفی کنند تا ما بتوانیم با آنها صحبت کنیم و تذکر دهیم؛ چون برخورد با پزشکان متخلف کار نظام پزشکی و وزارت بهداشت است. البته به اعتقاد من نهادی که می تواند جلوی این تخلفات را بگیرد، وزارت بهداشت است. اگر این نهاد قوانین درستی در این زمینه وضع کند، همه مجبور به اجرای آن می شوند».*مستندات این گزارش در دفتر روزنامه «شرق» موجود است
                