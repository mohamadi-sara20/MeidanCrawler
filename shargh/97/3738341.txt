شنبه ۱۵ اردیبهشت ۱۳۹۷
-----------------------------------------
یادداشت
-----------------------------------------
تلگرام؛ مجازی که به واقعیت نزدیک تر بود
-----------------------------------------

                    وقتی تلگرام آمد، به دلیل امکانات فوق العاده ای که داشت، توانست نیمی از جمعیت ایران را به سوی خود جلب کند. گواینکه برای ایران ساخته شده بود. از باسواد، کم سواد و بی سواد جلب آن شدند و فضایی شد که هرکس کالای فکری یا حتی تجاری خود را عرضه کرد. گروه های اجتماعی همفکران خود را یافتند و برای خود گروه و کانال زدند. سرعت تاثیرگذاری تلگرام فوق العاده بود، آن قدر که هیچ مقام دولتی ای هم نمی خواست از فرصت اطلاع رسانی و جمع کردن دارودسته اش در تلگرام صرف نظر کند.مردم کم کم به تلگرام معتاد شدند، به خصوص در کشوری که دنیای واقعی مردم با درون آنها گاهی فاصله های عجیبی دارد. بخشی از حاکمیت که همیشه تلاش کرده مردم آنی بنمایند که او می خواهد، تلگرام این فرصت را فراهم کرد که در فضای مجازی دنیای واقعی بهتر دیده شود و این شاید همان رمز موفقیت تلگرام بود.اینکه تلگرام می ماند یا نه و مردم با استفاده از روش های عبور از فیلترینگ باز هم از آن استفاده می کنند یا با بدیلی دیگر جایگزین می شود، به زودی مشخص خواهد شد. اما تلگرام نقطه عطفی در تاریخ ایران خواهد بود که هم سطح آگاهی مردم و هم سطح توقعات را بالا برده است.لازمه ماندن در دنیای امروز و حتی در گذشته پذیرش تغییر بوده و خواهد بود. لازم نیست دانش شما مثل ما زیست شناسان باشد که تولد، مرگ و تکامل را بخشی جدانشدنی از حقیقت حیات زمینی بدانی. من هم از اینکه همه تلگرامی شده بودند، ناراحت بودم، حتی برای خودم. دلم می خواست به جای نوشتن و خواندن مطالب تلگرام درسم را بدهم، تحقیقم را بکنم و اگر دانشی دارم که به درد کشور می خورد، در جلسات تخصصی در اختیار تصمیم گیران بگذارم. اما متاسفانه بعد از 20 سال کار دانشگاهی و شاید 38 کار فرهنگی و علمی- یعنی از اولین مقاله ای که در 15سالگی با عنوان «قنات ها در معرض خطرند» در هفته نامه سروش استان مرکزی نوشتم- به تجربه دریافتم که این سندروم خاورمیانه ای علاقه ای به گوش کردن نظر دیگران و پذیرش آن ندارد. فرقی ندارد نظر شما در یک جمع دانشگاهی باشد که همه تحصیل کرده خارج هستند یا در جمعی دولتی که اعضای آن یکه ورچین شده اند؛ رفتار همه یکسان است؛ تلگرام عصیانی بود برای دیده شدن و شنیده شدن.من بارها گفته ام و باز هم می گویم که اصلا سیاسی نیستم و آرزو دارم تا زمانی که توان دارم، در عرصه علمی و محیط زیست کار پژوهشی و اطلاع رسانی داشته باشم. اما به آنها که با رفتارشان کاری کرده اند که 40 میلیون ایرانی به پاول دروف روسی تبعیدی اعتماد کنند، می گویم این خیلی خیلی برای کشور خطرناک است. اتفاقا من هم بیش از شما از این حد اعتماد مردم به تلگرام ناراحت هستم.راه بازگشت اعتماد مردم استفاده از محدودیت نیست. این روش ها در دنیای جدید چندان کارایی ندارد. شما کافی است فقط یک شبکه تلویزیونی درست کنید که صدای اکثریت و حتی اقلیت های کوچک در آن حق پخش داشته باشد. اگر ندیدید که بعد از مدتی همه سرشان را از موبایل ها بلند کرده و تلویزیون را نگاه کنند. بگذارید در آن شبکه من دانشگاهی حرفم را در مورد اشکالات علم در کشور یا محیط زیست کشور بدون لکنت زبان بگویم. به بقیه گروه های اجتماعی هم چنین حقی را بدهید، این تنها راه مبارزه با شبکه های ماهواره ای و شبکه هایی از جنس تلگرام است. من به عنوان یک دانشگاهی دنیادیده که هم با روس ها، هم با آمریکایی ها و هم سال ها با اروپایی ها و همچنین کشورهای منطقه کار علمی کرده ام، به صراحت می گویم آنها قابل اعتماد نیستند و آنها دلشان برای آزادی، حقوق بشر و رفاه ایران و ایرانی نمی سوزد. بیایید برای آنکه مردم و جوانان در دام آنها نیفتند، بودنشان را باور کنیم و همان طور که در زمان انتخابات حضورشان را می خواهیم، در بقیه سال هم به آنها مراجعه کنیم تا آنها هم گوشه ای از بار سنگین اداره کشور را در عصر گرمایش کره زمین و بحران آب به دوش بگیرند. مهم ترین مشکل امنیتی در کشور تلگرام، بی بی سی و فیسبوک یا چهار تحصیل کرده در خارج نیست. آنچه آینده این سرزمین را تهدید جدی می کند، نابودی محیط زیست است و بی اعتمادی مردم به آنچه رنگ دولتی دارد. ماندن در زمینی که از بی رحمی بشر به شدت زخمی شده است، فقط برای زخم های آن به همکاری و همراهی همه نیاز دارد. سیل بی آبی و دود گرمایش کره زمین همه را یا با خود می برد یا خفه می کند، چپ و راست و این قوه و آن قوه نمی شناسد. پس لازم است چشم ها را شست، دست ها را در دست هم قرار داد و برای مقابله با بحران هایی که صدها برابر خطرناک تر از تلگرام است، با هم تلاش کرد.
                