شنبه ۵ خرداد ۱۳۹۷
-----------------------------------------
یادداشت
-----------------------------------------
در تکریم استاد محمدصالح ابراهیمی
-----------------------------------------

                    شهر مهاباد در تاریخ خود استادان و نویسندگان زیادی را به جامعه فرهنگی کشور و منطقه تقدیم کرده است. یکی از استادان و نویسندگان برجسته مهابادی دکتر محمدصالح ابراهیمی است. ابراهیمی، یکی از چهره های فرهنگی و ادبی مهاباد و مترجم قرآن کریم به زبان کردی، چندی است در بستر بیماری است. دکتر ابراهیمی چهارم خرداد 1312 در شهر مهاباد در میان خانواده ای صاحب نام متولد شد. نسب خاندان ابراهیمی به عشایر پارس، یعنی کردان شبانکاره بازمی گردد. در کودکی نزد پدر، عمو و برادر بزرگ تر به فراگیری عربی و قرآن کریم پرداخت. سپس در سال 1318 در شهر مهاباد دوران ابتدایی را در دبستان سعادت آغاز و در این شهر و روستاهای اطراف به تحصیل پرداخت. محمدصالح ابراهیمی در ادامه به تحصیل درس های حوزوی روی آورد و نزد استادان برجسته علوم دینی دارالعلم روستای ترجان به فراگیری علوم دینی به شکل سنتی آن مشغول بود. پس از سال های تحصیل دروس دینی در سال 1335 موفق به اخذ اجازه نامه افتا و تدریس در علوم اسلامی شد و مدتی نیز به عنوان مدرس و امام جماعت در خانقاه خانوادگی نهری در شهرستان مهاباد مشغول بود. ابراهیمی در 25سالگی ازدواج کرد. ماحصل ازدواج دکتر محمدصالح ابراهیمی پنج فرزند پسر و دختر است. او در دهه 30 خورشیدی به عنوان معلم در مهاباد به تدریس اشتغال داشت. عشق به یادگیری و تکمیل دانش، ابراهیمی را به دانشگاه تهران کشاند. محمدصالح در سال 1340 مهاباد را ترک و تحصیل در رشته الهیات و معارف را در دانشگاه تهران آغاز کرد. پس از چهار سال دوره لیسانس را تمام کرد و سپس تحصیلات خود را در مقطع کارشناسی ارشد این رشته ادامه داد. او در این دوران شاگردی استادانی مانند آیت الله مطهری و آیت الله میرزا خلیل کمره ای را تجربه کرد. در سال های بعد ابراهیمی کتاب انسان و ایمان مرحوم مطهری را به کردی ترجمه کرد. بعدها محمدصالح ابراهیمی موفق به اخذ دکترای زبان و ادبیات عرب شد. محمدصالح ابراهیمی از سال های پایانی دهه 40 خورشیدی به عنوان دبیر در دبیرستان های تهران استخدام و تدریس دروس ادبیات فارسی و ادبیات عربی را آغاز کرد. صالحی در دبیرستان های البرز و آیت الله مطهری و آیت الله سعیدی سال های زیادی از عمرش را وقف تدریس و معلمی کرد و در سال 1371 با 32 سال سابقه تدریس بازنشسته شد. ابراهیمی در این دوران در دانشگاه آزاد اسلامی و دانشکده علوم قضائی و خدمات اداری نیز به صورت نیمه وقت به تدریس اشتغال داشت. محمدصالح ابراهیمی در دوران فعالیت های فرهنگی در کنفرانس ها و سمینارهای داخلی و خارجی زیادی به عنوان محقق و سخنران شرکت داشت. از محمدصالح ابراهیمی تاکنون بیش از 19 عنوان کتاب و ده ها مقاله به زبان های فارسی و کردی منتشر شده است.شاید مهم ترین اثر ماندگار ابراهیمی را بتوان ترجمه قرآن کریم به زبان کردی سورانی دانست. انتشار این ترجمه بازتاب زیادی در محافل فرهنگی داخلی و خارجی داشت. ابراهیمی از سال 1343 همکاری خود با بخش برون مرزی صداوسیمای کشور را آغاز و سال ها در این رسانه به تحقیق و نوشتن برنامه های کردی اهتمام داشت. همکاری او با بخش برون مرزی تا سال های طولانی پس از انقلاب نیز ادامه داشت. او با برنامه های کردی رادیو و تلویزیون کرمانشاه، مهاباد و ارومیه نیز در ارتباط بود. در بیش از شش دهه فعالیت فرهنگی و آموزشی خدمات بسیاری به نام دکتر محمدصالح ابراهیمی ثبت شده و آثار متنوعی از او منتشر شده است. گذشته از کنفرانس ها و جلسات عمومی و خصوصی راقم این سطور با دکتر ابراهیمی، هم سفری با او در کردستان عراق فرصتی بود تا از نزدیک با خلقیات و روحیات او بیش از پیش آشنا شوم. دکتر ابراهیمی را در این سفر انسانی متدین و علاقه مند به ایران و عاشق مردم و زادگاهش مهاباد یافتم. او به شکلی خستگی ناپذیر برای اعتلای فرهنگی کردستان تلاش می کرد و اعتلای فرهنگی کردستان را اعتلای فرهنگی کشور می دانست. این روزها در حالی چهارم خرداد، یعنی زادروز 85 سالگی دکتر ابراهیمی را پشت سر می گذاریم که غبار کسالت و بیماری بر تن دکتر ابراهیمی نشسته و مدتی است که بیمارستان پذیرای او شده است. امید است حال این استاد پرتلاش و زحمتکش بهبود یابد و بیش از پیش منشا خدمات فرهنگی به ایران و ایرانیان باشد.
                