پنج‌شنبه ۱۸ بهمن ۱۳۹۷
-----------------------------------------
حرف اول
-----------------------------------------
کتاب سال نظریه «دین در خدمت انسان»
-----------------------------------------

                    می گویند هر کتاب تجربه نویسنده آن است و تعداد عناوینی که می خوانی، تجربه انسان های گوناگون را از آن خود می کنی. به این دلیل کتاب گران ترین سرمایه آدمی است؛ چون سرمایه عمر دیگری است. برخی کتاب ها را صاحبان تجربه با قلم خود می نویسند که اکثر کتاب ها این گونه هستند. اما برخی تجربیات را دیگران می نویسند؛ تجربه برخی انسان های بزرگ را نه یک نویسنده و نه مجموعه ای از نویسندگان، که تاریخ می نویسد. از آن جمله تجربه زندگی امام موسی صدر است که گروهی از تاریخ نویسان جمع آوری کرده، نوشته و به نام «گام به گام با امام موسی صدر» منتشر کرده اند. شاید هم به سبب ارزش محتوایی کم نظیر مجموعه 12جلدی گام به گام با امام است که آن را هیئت داوران کتاب سال شایسته تجلیل کرده است. گام به گام با امام که از میان حدود 20 سال اوراق و تاریخ منطقه یعنی از سال 1959 تا 1978 جمع آوری شده است، مجموعه تجربه مدیریتی امام صدر را در شئونات مختلف زندگی منعکس می کند. تجربه ای که در مجموع موفق و راهگشاست. اگر به تاریخ معاصر نگاه کنیم تعداد مصلحان دینی همه ادیان؛ مسیحی، مسلمان، یهودی و… که ظهور کرده اند، بسیار اندک است، حتی کمتر از انگشتان دو دست. از این اندک مصلحان آنانی که منظومه کامل مدون همگن فکری برای اصلاح جامعه خود داشته اند، بسیار بسیار کمتر است؛ شاید چند نفر. از میان این بسیار اندک، تعداد آنانی که خداوند توفیق رهبری جامعه و اجرای منظومه فکری اصلاحی خود را به آنان داده است و موفق هم بوده اند، بسیار بسیار کم اند. امام موسی صدر از شمار این مصلحان گروه آخر است که تئوری ها و نظریه های اصلاحی اش مبتنی بر آموزه های دینی است و در تمام شئونات زندگی سریان و جریان داشته و در عمل هم موفق بوده است. از دیدگاه مدیریت، تحول نشانه موفقیت همه جانبه منظومه فکری و عملی او در اصلاح جامعه، نهادها و تشکیلاتی است که او تاسیس کرده و در ایام ربوده شدن و غیبت او نه تنها تضعیف و تعطیل نشده اند که جملگی هر روز قدرتمندتر و بالنده تر شده اند. درحالی که نهادها و بنگاه ها عموما پس از دوری موسسان خود رو به اضمحلال یا استحاله به اهداف دیگر می روند یا دستخوش تغییراتی در ماهیت و اهداف می شوند. 
به نظر نویسنده باید پژوهشگران و مدیران اندیشمند و دست اندرکار، تجربه مدیریتی امام موسی صدر را عمیقا بررسی و مطالعه کنند تا رازها و اسرار موفقیت او را کشف کنند و در عمل و تجربه مدیریتی خود به کار بندند. برای مثال:
1. راز موفقیت امام موسی صدر در تطبیق آموزه های دینی و نیازهای زندگی امروز چیست؟ مهم ترین چالش امروز جوامع دینی آشتی دین و دنیاست. آموزه ها و مقاصد دین در اندیشه امام صدر چه بوده است که راهکارها و مکانیسم های او برای رسیدن از جوهر آموزه های دین به مقاصد دین چگونه تدوین شده است؟
2. مفهوم دین در اندیشه امام و هدف دین و نسبت دین و انسان چیست؟ امام قطعا معتقد است که «دین در خدمت انسان است» و تمام منظومه فکری او نیز مبتنی است بر « دین در خدمت انسان». تفاوت نگاه امام با نگاه مسیحیت قرون وسطی، سلفی ها و تکفیری ها، افراطی گری یهودی در همین تعریف است. آنان انسان را در خدمت دین می دیدند، بنابراین به اقتدار سیاسی و اقتصادی دین از طریق استثمار انسان رسیدند.
3. آیا انسان به ماهو انسان صاحب کرامت است؟ مجموعه گام به گام با امام دلایل اعتقاد تئوریک و انضباط عملی امام به کرامت انسان را پیش از دین، طبقه، فرهنگ و رنگ انسان تبیین می کند.
4. امام معتقد است که انسان مهم ترین پدیده خداوندی در زمین است. بنابراین در احکام اقتصادی، سیاسی، اجتماعی، تربیتی و نظایر آن، این انسان است که محور و مرکز توجه اوست. احکام او را چه هنگامی که در مرحله نظر است و چه هنگامی که از طریق ان جی اوها، بنیادها و نهادهایی که تشکیل می دهد، تجلی عملی می یابد و به دنبال حفظ، تقویت و تجلی کرامت ذاتی انسان است. حتی وقتی تئوری مجتمع مقاوم را در مقابل توسعه طلبی صهیونیسم بنا می کند به دنبال کرامت ذاتی انسان است.
سخن کوتاه کنم؛ جامعه ما و دیگر جوامع دینی دنیا که با مهم ترین چالش امروز یعنی چگونگی زندگی امروزی براساس مقاصد شریعت و چگونگی تعامل با جهانی شدن دست وپنجه نرم می کند، نیازمند شناخت منظومه فکری و مبانی فقهی و مکانیسم های عملی امام موسی صدر است. مجموعه گام به گام با امام این شناخت را به آسانی در اختیار گذاشته است. مطالعه مجموعه مذکور را هم به متفکران حوزه و دانشگاه و هم به مدیران جست وجوگر دلسوز آینده نگر و هم به جوانان آینده ساز توصیه می کنم.
                