پنج‌شنبه ۲۳ اسفند ۱۳۹۷
-----------------------------------------
یادداشت
-----------------------------------------
رسانه، استارت آپ ها و پیشرفت کشور
-----------------------------------------

                    امروزه کلمه «استارت آپ» را همه شنیده اند؛ با وجود آنکه شاید با مفهوم آن آشنا نباشند. به زحمت می توان فردی را یافت که از خدمات یا کالای تولیدی یک استارت آپ استفاده نکرده باشد. فعالیت های استارت آپی در کشور، در یک دهه گذشته از رشد چشمگیری برخوردار بوده و از این پس نیز با سرعتی به مراتب بیشتر از گذشته دنبال خواهند شد. کسب وکارهای استارت آپی با رشد فناوری امکان بروز و ظهور یافته اند و همچنان که رشد فناوری در راستای ایجاد سهولت بیشتر، افزایش امنیت، کاهش هزینه و رفع نیازهایی بوده است که تا پیش از این قابلیت انجام نداشتند. در استارت آپ ها نیز کسب وکارهایی را شاهد هستیم که سهولت، امنیت، صرفه جویی و حتی رفع نیازهای بی پاسخ را برای مردم به ارمغان می آورند. رفع نیاز، یا به عبارت بهتر ایجاد ارزش افزوده، شاه کلید هر فعالیت اقتصادی است و وقتی ارزش افزوده یک استارت آپ می تواند در سطح ملی مطرح باشد، پس می تواند در اقتصاد ملی و حتی فراتر از آن نیز نقش آفرینی کند. استارت آپ ها معمولا با هزینه ای کمتر از کسب وکارهای معمول آغاز به کار می کنند و به واسطه بهره مندی از تکنولوژی، امکان رشد و توسعه به مراتب بیشتری دارند. بنابراین در کشور با رشد سریع و پرانرژی کسب وکارهای مبتنی بر تکنولوژی و نوآوری روبه رو هستیم که به نوبه خود به رشد و توسعه کشور و شکوفایی اقتصاد غیرنفتی دامن می زند. در عرصه جهانی نیز روال توسعه اقتصادی بر مبنای تکنولوژی و نوآوری با سرعتی خیره کننده در حال پیشرفت است. اقتصاد استارت آپی از مهم ترین عناصر بازیگر در اقتصاد جهانی است. از 10 ثروتمند برتر جهان، پنج نفر در حوزه استارت آپ فعالیت می کنند. اما استارت آپ ها هم برای توسعه و رشد خود با نیازها و چالش های مختلفی دست وپنجه نرم می کنند.
از این رو، برخی از کسب وکارهای حاشیه ای برای خدمت رسانی به استارت آپ های دیگر به وجود آمده اند که گاهی از خود استارت آپ ها هم سود بیشتری ایجاد کرده اند. استارت آپ ها، کسب وکارهای حاشیه ای و تمام کسانی که در این حوزه فعالیت دارند، اکوسیستم نسبتا بزرگ و رو به رشدی را تشکیل داده اند؛ از دانشگاه ها و مراکز و شرکت های پژوهشی تا سرمایه گذاران، کارآفرینان، مشاوران، بانک ها، دفاتر حقوقی، سازمان ها و شرکت های بزرگ، دفاتر خدماتی و...، همه وارد این اکوسیستم شده اند. اما مخاطب اصلی در نهایت فعالان حاضر در اکوسیستم نیستند، بلکه مخاطبان اصلی مانند همه کسب وکارها، مشتریان استارت آپ ها هستند؛ مشتریانی که با خرید خدمت/کالا، موتور استارت آپ ها را به حرکت وامی دارند. بدون مشتری، حیات هیچ کسب وکاری تداوم نخواهد داشت، استارت آپ ها رشد نخواهند کرد و توسعه کشور در عصر جدید نیز به مخاطره خواهد افتاد. از این رو، برای استارت آپ ها حفظ کانال ارتباطی قوی با مشتریان ارزشی حیاتی دارد. ارتباط با مشتریان تنها برای استارت آپ ها مفید نیست؛ هرچه مفاهیم استارت آپی از سوی افراد بیشتری در جامعه ادراک و شناخت جامعه از استارت آپ های فعال بیشتر و قوی تر باشد، نه تنها به بزرگ شدن اکوسیستم کمک می کند، بلکه انتخاب بیشتر و در نتیجه سهولت، کیفیت و امنیت بیشتری را برای خود مشتریان به ارمغان می آورد .استارت آپ ها می تواند به کم شدن سهم نفت از اقتصاد کلان کشور منجر شود؛ اگر جامعه مطالبه گر اکوسیستم استارت آپی شود، استارت آپ ها بزرگ شوند و بعد از مدتی شاهد صادرات خدمات و محصولات استارت آپی نیز باشیم. با وجود این اهمیت حیاتی، اکوسیستم استارت آپ ها از وجود رسانه ای قوی که پل ارتباطی بین آنها و جامعه باشد، رنج می برد. به همین دلیل اکوسیستم استارت آپی، اکوسیستمی درون گرا شده که با جامعه ارتباطی ندارد و اخبار آن فقط در بین فعالان آن دهان به دهان می چرخد. هنوز فرق یک استارت آپ با کسب وکار معمولی روشن نیست. هنوز مفهوم سرمایه گذاری در نوآوری و فناوری، مفهومی ناشناخته برای سرمایه داران است و انتخاب پیش روی آنها، سرمایه گذاری در سکه، مسکن، بانک و... است. در چنین بستر و فضایی است که روزنامه «شرق» در حرکتی ابداعی برای اولین بار اقدام به ایجاد «سرویس استارت آپ» کرده است تا به نوبه خود سهمی هرچند کوچک، اما خطیر و مهم در توسعه کشور ایفا کند. از آنجا که استارت آپ بعد از اهمیت یافتن پارادایم نوآوری در توسعه کشورها جان گرفته است و با کارآفرینی عجین است، سرویس استارت آپ به پوشش اخبار و ارائه مطالب علمی این حوزه ها نیز می پردازد. بنابراین این سرویس به یاری خدا به موضوعات زیر می پردازد: 
1- استارت آپ ها 
2- نوآوری
3- توسعه ملی مبتنی بر نوآوری
 4- کارآفرینی. 
سرویس استارت آپ ها مانند یاری صادق، امین و دلسوز در کنار مخاطبان خود است تا از یک سو صدای فعالان اکوسیستم استارت آپی باشد و از سوی دیگر صدای جامعه مطالبه گری که بر سیاست گذاری های کلان تاثیر گذار است.همکاران خوب من در این سرویس دست یاری به سوی فعالان و علاقه مندان دراز کرده و از پیشنهادات، انتقادات و یاری آنان استقبال می کنند.  اگر در حوزه استارت آپی فعال هستید، خوشحال خواهیم بود با فعالیت شما یا اخبار مربوط به آن آشنا شویم.  «سرویس استارت آپ »، سرویسی از خود مردم برای مردم است که با تلاش جمعی از علاقه مندان و داوطلبان این حوزه کار خود را آغاز می کند. ما را در غنای هرچه بیشتر محتوای آن یاری رسان باشید.
                