پنج‌شنبه ۱۶ اسفند ۱۳۹۷
-----------------------------------------
حرف اول
-----------------------------------------
چرخه پرابهام پزشکی
-----------------------------------------

                    مطلبم را با عنوانی به این اندازه صریح آغاز کرده ام تا از همین ابتدا بدانیم از چه می خواهم سخن بگویم؛ اما اجازه دهید به عنوان یک نمایش نامه نویس زمینه دراماتیک آنچه را که می خواهم بگویم، برای شما اندکی شرح دهم: مدتی ا ست فهمیده ایم خواهرم دچار سرطان است و حتما همه می دانید دانستن اینکه این بیماری مخوف در جان یکی از عزیزان شما رخنه کرده باشد، تا چه اندازه هولناک و پرفشار است. مدتی است که همه خواهر و برادرها او را تحت فشار گذاشته ایم که از مداواهای خام گیاه خواری و این جور چیزها دست بردارد و تن به عمل و شیمی درمانی دهد. این میزان فشار را وقتی خواهید فهمید که بدانید اندکی بیشتر از یک سال پیش ما ناگهان فهمیدیم که یکی دیگر از خواهرهایمان دچار سرطان است و تا ما به خودمان بجنبیم، غده ها تمام جانش را انباشتند و او را در کمتر از یک سال پیش از دست دادیم؛ بنابراین می توانید میزان فشار ما را دریابید و درک کنید که چرا ما باید این یکی را این همه تحت فشار می گذاشتیم. عاقبت او پذیرفت و با کلی دلواپسی و بکنم نکنم بالاخره از رشت آمد تهران و قرار شد در همین هفته او را یک خانم دکتر در بیمارستان کسری عمل کند. در مطب به او گفته اند که خرج عمل آزاد خواهد بود؛ اما چند روز بعد خواهرم درمی یابد که بیمارستان کسری تحت قرارداد بیمه است. یک شب قبل منشی دکتر زنگ زده است تا ساعت عمل را به او اطلاع دهد. خواهرم با لحنی گلایه آمیز می گوید در این اوضاع که مردم به این اندازه در فشار اقتصادی اند، کاش خانم دکتر با عمل کردن تحت بیمه کمی از فشار اقتصادی و روانی آنان می کاست. ساعتی بعد منشی زنگ می زند و می گوید خانم دکتر به دلیل آنکه نمی خواهد فشار مالی ای به بیمار وارد شود، خواهرم را عمل نمی کند و خواهرم می تواند برود بیمارستان امام و در آنجا نوبت عمل بگیرد. خواهرم می گوید او پول عمل را از قبل فراهم کرده و این حرف را بیشتر برای بیماران بی بضاعت گفته بود. همه این حرف ها بهانه است. انتقاد خواهرم به ایشان برخورده است و به همین دلیل عمل انجام نمی گیرد و خواهرم به رشت برمی گردد. آن شب در اینترنت عکس خانم دکتر را جست وجو کردم: استاد دانشگاه تهران و برنده جایزه جرجانی در جشنواره ابن سینا که مطبش در یکی از برج های تهران است. 
به عکس او نگاه می کنم که کم وبیش هم سن وسال خودم است؛ یعنی همان نسل انقلاب و جنگ و دهه 60 که می تواند هم وارث آرمان خواهی اش باشد و هم وارث تندخویی اش. شک ندارم که اگر پای صحبتش بنشینم، از او همان حرف های خودمان را در نقد اوضاع سیاسی و اجتماعی خواهم شنید؛ اما وقتی پای یک انتقاد کوچک به میان بیاید، او همان رفتاری را می کند که هر زورگویی می کند. او می تواند بگوید خواهرم با او توهین آمیز رفتار کرد. اصلا بیاییم بگوییم حق با اوست؛ اما مقدمه هرچه باشد، نتیجه جز این نیست که او یک بیمار سرطانی را در شب عملش به حال خود رها کرد.
باور کنید از موضع عاطفی به این مسئله نگاه نمی کنم. مسئله من چیز مهم تری است. آیا اگر کیارستمی آن معروفیت خود را نداشت، این اندازه مسئله خطای پزشکی عمومی و همگانی می شد؟ فکرش را بکنید، چند انسان  واقعا چند انسان  در این خطاهای پزشکی از میان می روند یا تا آخر عمر با مصائب ناشی از خطای پزشک یا بیمارستان سر می کنند. وانگهی مسئله تنها خطای پزشکی نیست. همین تفرعن قشری است که فقدان عدالت اجتماعی و نظارت کارآمد دولتی بر کلینیک ها آنان را به قشری سوداگر و منفعت جو بدل کرده که دیگر نه تنها سوداگری اش را پنهان نمی کند؛ بلکه آن را با استبداد رفتار نیز می آمیزد. وقتی حیات و ممات یک انسان در دست یک پزشک باشد؛ بدون آنکه هیچ نظارت صحیحی بر او اعمال شود، البته او احساس خدایگانی خواهد کرد و خداگونه رفتار خواهد کرد. امروز رابطه یک پزشک با تن بیمار حتی بی نسبت تر از رابطه یک مکانیک با ماشین است. تن بیمار یک ارگانیسم بدکارکرد است که باید تعمیر شود. درست مثل یک ماشین، همین. برای این خانم دکتر آن تن تنها حامل غده سرطان است نه هیچ گونه روحی. وگرنه چگونه می شود یک بیمار را که نه فقط تن بلکه روحش هم از سرطان رنجور است، چنین رنجورتر و آسیب دیده تر به خانه فرستاد. برای اینکه برای خانم دکتر این یک ماشین بدکارکرد است که با تعمیرش می شود پول درآورد؛ وگرنه ماشین که روح ندارد.
بیهوده به من نگویید همه پزشکان مثل هم نیستند. خودم می دانم که مثل هم نیستند. مگر همه معلم ها مثل هم هستند یا همه دیگران. من دارم از برایند کلی یک قشر سخن می گویم. من خودم چند دوست پزشک دارم که انسان هایی بافرهنگ و مسئول اند. گاهی که همین گلایه را با آنها در میان می گذارم، آنها هم همین را می گویند و من هم همین را می گویم که من دارم از برایند کلی یک قشر سخن می گویم. از ستم های پنهان و آشکار و بدون عواقبی که این قشر با عنوان درمان بر انسان وارد می کنند. آیا لازم است از فجایعی که پزشکان جراحی پوست و زیبایی در این سال ها بر چند نسل اخیر ما وارد آورده و آنان را به موش های آزمایشگاهی شان برای ساختن فرانکنشتاین هایی زیبا  بدل کرده، سخن بگویم؟ آیا لازم است از آن دسته کلینیک های لاکچری سخن بگویم که الگوی نگهداری شان از بیمار الگوی هتل های چندستاره است؟ خودم می دانم که ما پزشک های شریف هم داریم؛ اما پرسش اصلی این است که کدام جامعه پزشکی یقه اینها را چسبیده است؟ کدام نظام پزشکی پزشکان بی مسئولیت خود را آشکارا برملا کرده است؟ کدام نظام بیمه عادلی همین خانم دکتر را بازخواست خواهد کرد؟ چگونه است که یک قشر این چنین خود را از جواب گویی و مسئولیت پذیری خلاص کرده است؟
امروزه دیگر سخن از یکی، دو استثنای نامطلوب نیست؛ بر عکس استثنا خود قاعده شده است و آن پزشکان شریف در زیر این چرخه پرابهام حالا خود استثنا هستند. واقعا هریک از ما چند بیمار را که یا قربانی خطای پزشکی یا مورد سرکوب تفرعن پزشک یا مورد سوءاستفاده سوداگری کلینیکی شان شده اند، گرداگرد خود سراغ داریم؟ آیا اگر فراخوان دهیم، صدها مورد از خطا و سرکوب پزشکی یا سوداگری کلینیکی فراهم نخواهیم کرد؟ آیا این اندازه مورد برای خطا و سرکوب و سوداگری خود نشانه فروپاشی اخلاقی و حتی علمی یک قشر نیست؟ حتی اگر هیچ سازمانی متکفل این نظارت نیست (که گویا نیست) آیا خودمان دست کم در چارچوب اخلاقی و نهادهای مدنی خودمان از جمله همین رسانه ها نباید به افشای خطاهای این قشر پرداخته و در برابر تفرعن شان اعتراض کنیم؟ دست کم این پرسش من از همین نهادهای مدنی و رسانه ها و هزاران کمپین جورواجوری است که هر روز به هر بهانه سر بر می آورند: جان انسان و از آن مهم تر شان آدمی فراتر از آوازه گری های تبلیغاتی است. این تنها کیارستمی نبود که قربانی نهاد فرسوده و غیرجواب گوی پزشکی شد. هر روزه چندین انسان در زیر چرخه پرابهام این قشر در حال قربانی شدن اند.
                