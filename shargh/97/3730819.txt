چهار‌شنبه ۲۹ فروردین ۱۳۹۷
-----------------------------------------
type_unknown
-----------------------------------------
مشاجره 2 قاضی در مجلس
-----------------------------------------

                    گروه سیاست: موضوع جلسه سوال از وزیر بهداشت بود اما ماجرا به یک دعوای واقعی در صحن علنی مجلس ختم شد. نادر قاضی پور در میانه یک دعوای پزشکی با محور حمایت از تولید ملی به پورشه سواری وزیر بهداشت می تازد و اینکه «وزیری که پورشه سوار می شود، نباید هم به فکر تولید داخلی باشد».حسن قاضی زاده هاشمی، وزیر بهداشت، هم تهدید می کند که از او شکایت خواهد کرد و اینکه به خاطر این حرف ها حاضر نیستم به اسم تولید داخلی دو برابر پول به جنسی بدهم که کیفیتش پایین تر است. وزیر بهداشت روی دست قاضی پور آب پاکی را ریخته اینکه نمی توانید با شعار حمایت از تولید ملی هرچیزی را به خورد مردم بدهید: «برخی افراد با سوءاستفاده از شعار تولید ملی، کالای کم کیفیت را با دو برابر قیمت به فروش می رسانند».نماینده ارومیه در جریان سوال از وزیر بهداشت می گوید «شما که نماینده انحصاری یک شرکت آمریکایی تولید لنز عینک هستید که صاحبان آن صهیونیست ها هستند، طبیعی است که این رفتار را دارید. وزیری که خودروی پورشه سوار می شود و سرمایه چندصدمیلیاردی دارد، نباید هم به فکر تولید داخلی باشد».وزیر مواضعش را در بخشی از سخنانش نسبت به نکات و مباحث مطرح شده و اتهامات قاضی پور این طور بیان می کند: «من حتما آن بخش از صحبت هایی را که مربوط به من بود، پیگیری می کنم و قوه قضائیه به عدالت رسیدگی خواهد کرد. این روش درستی نیست که ما از تریبون ها این گونه صحبت هایی را ابراز کنیم. چرا امروز بعضی مردم اعتمادشان از ما سلب شده و فکر می کنند ما دزد هستیم. آیا حرف های این آقا غیر از این است؟». چرا به دلالان واردکننده دستگاه های دیالیز باج می دهیدبعد از سخنان وزیر بهداشت که با استناد به برخی آمار و ارقام در حوزه تولیدات پزشکی تمام می شود، قاضی پور بی درنگ می گوید «تمام آنچه آقای وزیر گفتند کذب محض است؛ آمار غلط دادند که مدارک مستند ندارد و آمار و مستندات ما در کمیسیون بهداشت و درمان مجلس موجود است. مسئولان بدانند جای شرم دارد که به جای دستگیری از کارگران چند میلیارد پولشان را نمی دهند و بعد چند برابر آن را خرج واردات می کنند و این در حالی است که قطعا تنها افتخار مملکت ما دستیابی به خودکفایی است».بحث از چشم پزشکی که حوزه تخصص آقای وزیر است، فراتر رفت و در بخشی از این مشاجره قاضی پور به رانت موجود در واردات دستگاه های دیالیز و رویه وارداتی آن گله کرد. قرار بوده حدود یک میلیون دستگاه دیالیز به کشور وارد شود اما کمیسیون بهداشت و درمان مجلس ایستادگی و مخالفت کرده؛ «شما که به جان مردم قسم می خورید، چرا به دلالان واردکننده دستگاه های دیالیز باج می دهید و اجازه می دهید که به این راحتی در حالی که تولیدکننده داخلی مشغول تهیه و تولید این دستگاه هاست، نمونه خارجی وارد شود».تولید ملی نه، صنعت مونتاژوزیر بهداشت با اشاره به سوالی درباره اینکه گفته می شود 10 میلیون صافی دیالیز در کشور تولید می شود ولی وزارت بهداشت اجازه واردات می دهد، هم می گوید «این وسیله در کشور سرهم می شود و اسم آن تولید نیست؛ چون مواد اولیه آن وارد می شود. آنچه مهم است، فایبر های داخل آن است که سم را در بدن تصفیه می کند. بنابراین این فایبر مهم است که از خارج وارد می شود و اسم آن را تولید نگذارید. اسمش صنعت مونتاژ است، ولی ما به عنوان تولید داخل قبول کردیم».به گفته او «کل تولید سه میلیون و 600 هزار عدد است و نیاز ما چهار میلیون است. عدد 10 میلیون را نمی دانم از کجا آوردند. بازار در کشور 28 درصد دست بخش خصوصی است و بقیه دست ماست؛ بخش نامه ما این است که از تولید داخل استفاده کنیم، اینکه چه مشکلی این تولیدات دارد چون با سلامت مردم در ارتباط است، نمی گویم. ما در دارو و بهداشت تنش نداریم».سوءاستفاده از شعار سال ممنوع!قاضی زاده هاشمی سخنانش را این طور ادامه می دهد «امسال شعار حمایت از تولید داخلی است و نباید سوءاستفاده کرد و افرادی منفعت طلب جنس کم کیفیت خود را به قیمت بالا بفروشند. ما برای حمایت از تولید داخل انقلاب و جوانی و عمر خود را صرف کردیم. ما تولیدی که رهبری فرمود یعنی تکمیل زنجیره تولید از مواد خام تا انتخاب یعنی ارزآوری و ثروت آفرینی را قبول داریم».او می گوید «در پنج سالی که از 20 میلیون این صافی ها استفاده کردیم، چقدر را از خارج وارد کردیم؟ کمتر از پنج هزار تا. این اختیار قانونی من است. بنابراین به نظر می رسد مشکل از آنجایی شروع شده که بخش خصوصی علاقه ندارد تولید داخل را به دو برابر قیمت بخرد. کیفیت این تولیدات داخلی بهتر از تولیدات آمریکا و ژاپن و آلمان نیست و قیمت آن دو برابر است. با این اوصاف شما به ما فشار می آورید تولید داخل بخر؟ این ظلم به جیب مردم است».نادر قاضی پور در بخش دوم سخنانش که پس از صحبت های وزیر بهداشت و انتقاد شدیداللحن او نسبت به بخش نخست سخنان این نماینده مجلس بیان شد، خطاب به قاضی زاده هاشمی گفت: «من نه منافق هستم و نه توده ای. لعنت به منافق و توده ای دیروز و امروز. آقای قاضی زاده شما گوش فلک را پر کردید که قیمت صافی دستگاه دیالیز تولید داخل گران است اما آیا یک بار پرسیده اید که آنها چطور با قیمت پایین تر صادرات انجام می دهند؟».ما را از شکایت نترسانید قاضی پور همچنین افزود: «در همه جای دنیا از تولیدکنندگان خود حمایت می کنند اما ما واردات را ارزان می کنیم که این خلاف همه سیاست های کاهش تصدی گری و اصل 44 دولت است و ما مقابل آن می ایستیم و اجازه نمی دهیم تولید که با این زحمت به گفته آقای نوبخت سر پا ایستاده، توسط چند دلال نابود شود. ما از هزاران کارگر شاغل در کارخانجات ساخت صافی دستگاه دیالیز در این مملکت حمایت می کنیم و اجازه نمی دهیم واردات اتفاق بیفتد».وزیر مسئله شکایت از نادر قاضی پور را به صراحت در پایان سخنانش مورد تاکید قرار می دهد و قاضی پور به او می گوید «آقای وزیر ما را از شکایت نترسانید؛ ما بارها توسط شما، همکارانتان در دولت، معاون سیاسی وزارت کشور و رئیس محیط زیست سابق مورد شکایت قرار گرفته و در دادگاه حاضر شدیم. مرد به دادگاه می رود و از گفته خود دفاع می کند. من حاضرم به خاطر تولید ملی و حمایت از کارگر ایرانی اعدام شوم و همین جا شلاق بخورم اما لایه های آسیب دیده جامعه را حفظ کنم و از حق و حقوق ملت دفاع کنم».
                