چهار‌شنبه ۱۳ تیر ۱۳۹۷
-----------------------------------------
یادداشت
-----------------------------------------
به جای جامعه از شهروندان تقدیر کنید
-----------------------------------------

                    شهروند یا جامعه، کدام در بازنمایی های رسانه ای ایران دیده می شود؟ سال ها انتشار اخبار و گزارش با تاکید بر جامعه و کشور باعث شده است که «رویکرد جامعه محور خبری» برای متخصصان نیز خیلی عادی باشد که جامعه در اولویت قرار گیرد؛ برای مثال به جای اینکه بگوییم فلان فرد در اسکی بانوان سوم شد، می گوییم: ایران در اسکی بانوان سوم شد!شاید عده ای تصور کنند که این عرق میهن دوستی است که باعث این نوع بازنمایی خبری می شود، درحالی که اگر بررسی شود ملاحظه می شود این شیوه خبری مربوط به کشورهایی بود که جامعه محور بوده و افراد و شهروندان در آن مستحیل و محو می شدند؛ مهم نبود که چه شخصی چه مقدار تلاش و کوشش کرده است تا به این نتایج رسیده است، بلکه مهم این بود که در سطح جهانی کشور متبوعشان چندم شده است و چه جایگاهی را به خود در عرصه جهانی اختصاص داده است. برخلاف این، در کشورهای غیرکمونیستی این شهروندان هستند که رسانه ها به آنها توجه می کنند و جامعه در مرحله بعد قرار می گیرد که اگر شبکه های ملی و محلی این کشورها (نه بین المللی مانند CNN) رصد شود، سنگینی کامل به نفع شهروندان است. روند تاکید بر جامعه به جای تاکید بر شهروندان در رسانه های ایران معایب گسترده ای به همراه دارد که به برخی از آنها اشاره می شود. اولین مشکل ازبین بردن زحمات و تلاش شهروندان است؛ به این مفهوم که یک شهروند سال ها تلاش و کوشش را به جان می خرد تا بتواند موفقیتی شخصی کسب کند و سپس این موفقیت شخصی به نام جامعه نوشته می شود، درصورتی که اگر این دستاورد، برایند برنامه ریزی جامعه بود، باید همه در همین سطح قرار می گرفتند و اختصاص به یک یا چند مورد خاص نمی یافت. دومین ایراد این است که شخص می تواند برای دیگر شهروندان الگو باشد و نمی توان جامعه را برای فرد الگو قرار داد؛ به تعبیر دیگر در علم روان شناسی انسان الگوی انسان دیگر قرار می گیرد و نمی توان کشور را در رفتارهای فردی الگو قرار داد. به این ترتیب، زمانی که دستاوردهای شهروندی به نام کشور یا جامعه بازنمایی می شود، خودبه خود همه شهروندان را از داشتن الگو محروم می کنیم و دیگر الگویی برای ساخته شدن شهروندان وجود نخواهد داشت. سومین ایراد وارده این است: افرادی که موفق شده اند اما تلاش آنها نادیده گرفته شده، دچار دلسردی می شوند که دلسری علاوه بر افراد در هم صنف آنها نیز ایجاد می شود. انسان ها برای کسب شهرت و منزلت تلاش می کنند تا نشان دهند از دیگران برترند و زمانی که به جای بازنمایی آنها، اجتماع بازنمایی می شود، به طور حتم تلاش و کوشش بعدی نیز وجود نخواهد داشت؛ زیرا تلاش قبلی به هدر رفته و دیگر دلیلی برای تلاش در آینده نخواهد بود. شخصی سازی اخبار یکی دیگر از ویژگی های رسانه ای است؛ به این مفهوم که شهروندان برای علاقه مندی به موضوعات باید آن را برای خود شخصی کنند که این امر شخصی سازی درباره شهروندان صدق می کند و درخصوص کشور یا اجتماع دیگر نمی توان آن را شخصی سازی کرد. به این ترتیب خیلی از اخبار و اطلاعات رسانه ای مورد اقبال شهروندان قرار نمی گیرد؛ چون توان تجزیه و تحلیل آن را در زندگی شخصی خود ندارند و از شاهکارهای خبرنگاری این است که خبرهای اجتماع را شخصی کنند تا فرد بتواند آن را در زندگی خود احساس و رویت کند. رویدادهای انسانی بیشترین کشش رسانه ای را برای مخاطبان دارند و در نتیجه هر جا که افراد به وضوح دیده شوند، شهروندان دیگر در صدد نزدیکی به آنها و همراه شدن با آنها هستند اما زمانی که جمعیتی انبوه و بدون چهره دیده می شود، دیگر کسی با آن همراهی نخواهد کرد. با تاکید بر اخبار اجتماع، رویدادها از جنبه انسانی بودن خارج می شوند و دیگر نمی توانند مخاطبان را به خود جلب کنند و باعث می شود شهروندان در برابر همه مسائلی که از رسانه ها انعکاس می یابد، بی تفاوت شوند و احساس کنند آنها در این اجتماع نقشی ندارند. همذات پنداری یکی دیگر از مزایای بازنمایی شهروندان برای شهروندان دیگر است که با بازنمایی اجتماع و کشور این ویژگی خبری نیز از بین می رود. در مورد اول که به الگو بودن اشاره شد، اشخاص موفق الگو هستند و شهروندان سعی می کنند به آنها برسند، ولی در همذات پنداری افراد خود را جای فرد مشهور دیده و موفقیت های و شکست های او را در خود می بینند و به این ترتیب بخشی از ناملایمتی های خود را با این همذات پنداری رها می کنند و به تعادل روحی و روانی می رسند. درصورتی که هیچ خبری که مربوط به جامعه باشد، نمی تواند باعث همذات پنداری شهروندان و ایفای کارکردهای مثبت آن باشد. جمع بندی مطالب مذکور این است که شهروندان برای زندگی سالم، کارآمد و شاد به الگو و نمونه نیاز دارند و این الگو و نمونه در خبرهای رسانه ها باید شکل بگیرد.این رسانه ها هستند که می توانند افراد موفق و نمونه را به جامعه عرضه کنند تا شهروندان نیز درست، کارآمد و سرزنده بودن را یاد بگیرند و اگر رسانه ها به غلط این بخش مهم از زندگی را از رسانه های خود پاک [حذف] کرده باشند، دیگر هیچ منبعی نمی تواند الگویی برای زندگی سالم و کارآمد باشد. فرایند کنونی رسانه ها بی الگو سازی جامعه نیست بلکه اشخاصی چه در خارج از ایران و چه خارج از چارچو ب های عقلانی و هنجاری الگو می شوند که در هیچ موردی حرفی برای گفتن نداشته باشند. نمونه های آن را می توان به وفور در شبکه ای اجتماعی دید که مورد اقبال شهروندان قرار گرفته اند؛ درصورتی که حرفی برای گفتن که ندارند هیچ، خود عین بدآموزی برای شهروندان است که این اقبال در فرایندهای دیگری همچون هنر نیز بازتولید می شود. نهایت جامعه ایران نیز مانند تمامی رسانه های جهان باید از جامعه محوری به سمت شهروندمحوری سوق یابند و تصور نکنند همه شهروندان معاون وزیرند و برای تصمیم گیری های کلان نیاز به اطلاعات کلان دارند، بلکه شهروندان، مردم عادی اند که فقط می خواهند زندگی سالم، کارآمد و شادی داشته باشند.
                