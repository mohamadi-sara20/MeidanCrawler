پنج‌شنبه ۱۸ مرداد ۱۳۹۷
-----------------------------------------
یادداشت
-----------------------------------------
اقتصاد پسا آمریکا؛ لزوم چرخش سیاسی ترامپ
-----------------------------------------

                    پس از جنگ جهانی دوم، آمریکا یک نظم اقتصادی جهانی و مبتنی بر قانون را بنیان گذاشت. در مرکز آن نظم جهانی، ارزش های لیبرالی، تجارت آزاد و قانون مداری وجود داشت. در هفت دهه بعد، این نظم که با قدرت آمریکا پشتیبانی می شد و مشروعیت آن در میان سایر کشورها روزبه روز افزایش می یافت، از بسیاری از اختلافات اقتصادی و تبدیل آنها به جنگ های تجاری مخرب و حتی درگیری های نظامی جلوگیری کرد. اما امروزه آن نظم در خطر است. دونالد ترامپ، رئیس جمهور آمریکا، با این ایده که «اقتصادهای جهانی اگر قانونمند باشند، همگی سود می برند»، مخالف است. در مقابل، او تصمیم گرفته از «قراردادهای به ظن او بد» خارج شود. این تمایل ترامپ به بی نظمی و عدم پای بندی به تعهدات، از میزان جذابیت های ایالات متحده برای کسب و کار کاسته است؛ به گونه ای که در سال جاری خالص سرمایه گذاری شرکت های چندملیتی- اعم از خارجی و آمریکایی در ایالات متحده تقریبا به صفر رسیده است. این شاخص بیانگر آسیب های دولت ترامپ به تجارت این کشور در نتیجه چالش با «شرکت ها» و «دولت ها» است. تغییر رویکرد شرکت ها برای سرمایه گذاری در ایالات متحده در طولانی مدت، رشد درآمد آمریکا و در نتیجه تعداد فرصت های شغلی در دسترس را کاهش داده، بر اقتصاد کل جهان تاثیرگذار خواهد بود و در نهایت بی ثباتی بیشتری را به بار خواهد آورد. از این رو ادامه سیاست های کنونی دولت ترامپ می تواند به ظهور «اقتصاد جهانی پساآمریکا» دامن بزند. امروزه رخدادهای مختلف به این سمت در حرکت اند و نشانه ها از گذار جهان از اقتصاد و بازار آمریکا در آینده نزدیک حکایت می کند.این در حالی است که جنگ تجاری آمریکا نیز در حال شعله ورشدن است. این جنگ تجاری موجب ازدست رفتن مشاغل بخش صنایع صادراتی شده و قدرت خرید آمریکایی ها را کاهش خواهد داد. شاخص های اقتصادی استاندارد نظیر ارزش دلار، بازار بورس آمریکا و نرخ بهره بدهی های دولت آمریکا که همگی درحال حاضر نسبتا ثابت هستند، نشانه های کوچکی از حرکت اقتصاد جهانی به سوی عصر و دوره پساآمریکا را نشان می دهند.با خروج ترامپ از قراردادهای مختلف، سایر قدرت های بزرگ، قراردادهای تجاری میان خود و بدون حضور آمریکا را افزایش داده اند و این تنش های سیاسی، آمریکا را به کشوری نامطمئن برای سرمایه گذاری تبدیل کرده است. در تصمیم گیری برای سرمایه گذاری های بزرگ طولانی مدت مانند ساخت کارخانه های تولیدی بزرگ، سرمایه گذاری های خارجی و ادغام با شرکت های آمریکایی به محیطی امن و باثبات نیاز است که به نظر می رسد دولت و سیاست های ترامپ این محیط امن اقتصادی و سیاسی و در نتیجه جذابیت بازار آمریکا را برای سرمایه گذاری از بین برده است. بنابراین، با کاهش جذابیت نسبی سرمایه گذاری در آمریکا در مقایسه با سایر کشورها از منظر عدم مداخله دولت، اعتماد در دسترسی به بازارهای جهانی برای واردات، صادرات، فروش، برندسازی و استخدام در این کشور، الزاما از میزان سرمایه گذاری مستقیم کاسته شده است.بررسی اعداد و ارقام نیز بیانگر کاهش جذابیت بازار آمریکا برای سرمایه گذاران است. برای مقایسه، به جریان سرمایه گذاری مستقیم خارجی به آمریکا در سه ماهه اول سال 2018، یعنی آخرین اطلاعاتی که از اداره تحلیل اقتصادی آمریکا در دسترس است، توجه کرده، آن را با سه ماهه اول سال 2016 و 2017 مقایسه کنید. در سه ماهه اول سال 2016، آمریکا شاهد 146.5 میلیارد دلار جریان خالص ورود سرمایه بود. در سه ماهه اول سال 2017، این میزان به 89.7 میلیارد دلار رسید و در سال 2018، به 51.3 میلیارد دلار کاهش یافت. این کاهش به دلیل تغییر در میزان سرمایه گذاری چین که هر دو روش سرمایه ورودی و سرمایه خروجی را شامل می شود، رخ نداده؛ زیرا تغییرات آماری در این مورد ناچیز است (در سه ماهه اول سال 2016، آمریکا شاهد یک جریان سرمایه گذاری خالص ورودی از چین به میزان 4.5 میلیارد دلار بود و در سه ماهه اول سال 2018، یک جریان خالص خروجی کوچک سرمایه به چین در حدود 300 میلیون دلار دیده می شود). بنابراین، کاهش روند کلی سرمایه گذاری مستقیم خارجی در آمریکا نتیجه سیر نزولی تصویر عمومی آمریکا از منظر جذابیت به عنوان مکانی امن و مطمئن برای انجام تعهدات طولانی مدت کسب وکار است.این کاهش برای آمریکا بسیار نگران کننده است، زیرا قاعدتا براساس بسته های محرک مالی مصوب کنگره باید سرمایه گذاری مستقیم خارجی از سه راه افزایش می یافت؛ اول: به وسیله افزایش هزینه ها در پروژه های زیرساختی که چشم انداز رشد آمریکا را افزایش می دهد، دوم: مطلوب سازی مالیات برای تولید در آمریکا و سوم: کاهش نرخ مالیات شرکت ها. براساس اصول اقتصادی، کاهش مالیات شرکت ها باید سرمایه گذاری را افزایش دهد. این محرک به همراه فشار برای بازگرداندن برخی فعالیت ها و مالکیت معنوی آنها به آمریکا، باید جریان سرمایه گذاری در آمریکا را حداقل به طور موقت افزایش دهد اما با وجود تمام این تمهیدات، سرمایه گذاری مستقیم خارجی در آمریکا همچنان با سیر نزولی همراه است.سرمایه گذاری داخلی به وسیله شرکت های آمریکایی، اگرچه زیاد است؛ اما در سال جاری این نوع سرمایه گذاری نیز کاهش نشان داده است. کاهش سرمایه گذاری شرکت های آمریکایی نیز با وجود کاهش مالیات های پیش از کسب وکار و رشد شدید اقتصادی آمریکا ناشی از عدم اطمینان و اعتماد به بازار آمریکاست که بخشی از آن به وسیله جنگ های تجاری ترامپ ایجاد شده است. اما در یک گستره وسیع تر، به نظر می رسد سرمایه گذاری در آمریکا نسبت به بقیه دنیا برای شرکت های چندملیتی آمریکایی نیز از جذابیت چندانی برخوردار نیست. اگر سرمایه گذاری شرکت های چندملیتی آمریکایی در خارج از آمریکا در باقی مانده سال همچنان افزایش یابد و دولت ترامپ تلاشی برای کاهش تنش های سیاسی و ترمیم چهره آمریکا از منظر ایجاد اعتماد در سرمایه گذاران انجام ندهد، نشانه های ظهور «اقتصاد جهانی پساآمریکایی» آشکارتر خواهد شد؛ عصر جدیدی که می تواند به شدت به اقتصاد آمریکا لطمه وارد کند.
                