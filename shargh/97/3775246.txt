یک‌شنبه ۳۱ تیر ۱۳۹۷
-----------------------------------------
حرف اول
-----------------------------------------
قانون نژادپرستانه تشکیل «کشور یهود»، بازگشت به «گتو»
-----------------------------------------

                    زمانی که موج نژادپرستی با محوریت تمایلات و اقدامات ضدیهودی در اروپا شکل گرفت، فاشیست ها به ویژه دارودسته نازی های هیتلری، فرستادن یهودیان را برای سکونت در محله های جداگانه و محصور کردن آن محلات را راه حل «مشکل یهود» می دانستند و این طرح را در عمل اجرا کردند و چنین محلاتی به ویژه در اروپای شرقی «گتو» نامیده می شدند، برپاکنندگان «گتو» ضمن سلب حقوق شهروندی از یهودیان به انواع مختلف بر آنها ستم روا می داشتند. حکایت آنچه روز پنجشنبه، 28 تیر، در مجلس نمایندگان اسرائیل اتفاق افتاد، اتفاق بازگشت دوباره یهودیان به «گتو»های فاشیستی است که البته این بار به وسیله افراطیون صهیونیست شکل گرفته است و یهودیان جهان را به زندگی در گتوها دعوت می کنند. گفتنی است نسبت آرای کسب شده موافق برای تصویب لایحه ای که اسرائیل را «کشور یهود» با مرزهای کنونی آن و پایتخت اورشلیم می داند و زبان عربی را از زبان رایج کشور حذف می کند و تمام یهودیان جهان را در تابعیت خود قلمداد می کند و کوچک ترین اشاره ای به حقوق مردم فلسطین نمی کند، نسبت آرای موافق این طرح در مقایسه با آرای مخالف طرح بسیار اندک است (تعداد نمایندگان مجلس 120 نفر است که 62 نفر موافق طرح یادشده بوده و 55 نفر مخالف بوده اند و از 55 نفر مخالفان 15 نفر نمایندگان فلسطینی های مسلمان ساکن اسرائیل و بقیه نمایندگان یهودیان ساکن اسرائیل هستند و این نشانه ای است که صهیونیست های افراطی در اسرائیل هم پایگاهی ندارند و اگر پشتیبانی بی دریغ دولت های آمریکا و اروپا و بعضی کشورهای مسلمان و عرب نبود، همین اکثریت لرزان هم حاصل نمی شد و نتانیاهو و هم پالگی هایش جرئت نمی کردند بی محابا اصول اساسی حقوق بشر، قطع نامه های شورای امنیت و سازمان ملل و حتی قوانین جاری اسرائیل و ارزش های دینی و سنتی یهودیت را زیر پا بگذارند و تمام حقوق مردم مبارز و قهرمان فلسطین را نادیده گرفته و با نهادهای فلسطینی در واقع اعلام جنگ کنند و وجود کشور مستقل فلسطین را از صورت مسئله حذف کنند. تصویب این طرح آشکارا ضدانسانی، ضدفلسطینی، ضدعرب و ضداسلامی و در نهایت ضدیهودی است.اول به این دلیل که تابعیت اسرائیلی یا «کشور یهود» دادن به یهودیان جهان در واقع سلب حقوق آنها در تعیین علایق و ملیت خواهی و وابستگی به کشورهایی است که در آن متولد شده و با مردم آن در شرایط گوناگون زیسته و به عنوان یهودی باقی مانده اند. دیگر اینکه طرح خیال بافانه کشاندن حدود 14 میلیون یهودی به فلسطین که اینک حدود شش میلیون نفر آنها در اسرائیل زندگی می کنند، فکری تجاوزکارانه و نژادی است؛ زیرا حضور این جمعیت لزوما به سرزمین های بیشتری نیاز دارد که متعلق به مردم فلسطین و دیگر کشورهای مسلمان و عرب است؛ یعنی تجاوزی دیگر...! که باز هم تشابه کامل به ادعاهای هیتلر دارد که به بهانه لزوم فضای حیاتی بیشتر برای نژاد ژرمن جنگ جهانی دوم را با آن فجایع بی حساب به راه انداخت و در نهایت اینکه یهودیان در قرن ها در میان ملت ها و اقوام و ادیان مختلف زندگی کرده اند و با همه فراز و نشیب های معمول در تعامل و همدلی با مردمی که با آنها زیسته اند، باقی مانده و عجب اینکه حاکمان کنونی اسرائیل با تکیه بر همین مردم توانسته اند خود را در معرض شناسایی قرار دهند و بسیارند یهودیان فرهیخته که هرگز در مخالفت با صهیونیست های نژادپرست از پای ننشسته اند و در میان ملت های خود به نیکی زیسته اند و مردم فلسطین را فراموش نکرده اند...!
                