یک‌شنبه ۱۵ مهر ۱۳۹۷
-----------------------------------------
حرف اول
-----------------------------------------
خطر اصلاح نشدن نظام بانکی
-----------------------------------------

                     نظام بانکی می تواند در صورت انجام اصلاحات، یکی از مؤلفه های تاثیرگذار بر اقتصاد ایران باشد. دولت در شرایط فعلی، بدهی زیادی به پیمانکاران طرح های نفت، نیرو و راهسازی دارد و این مسئله، توقف فعالیت آنها و کاهش اشتغال را در پی داشته است. دولت به صندوق های بازنشستگی نیز بدهکار است. اجرای بازنشستگی پیش از موعد کارکنان با اعمال حقوق 30 روزی برای 25 سال خدمت در دولت دهم بدون آنکه منابع لازم از سوی دولت تخصیص داده شود، سبب بحران امروز صندوق ها شده و آنها قادر به ایفای تعهدات خود نیستند. نفس بدهی، اتفاق خاصی نیست و برای نمونه، دولت ایالات متحده آمریکا بیش از درآمد خالص ملی خود بدهی دارد. بدهی دولت ایران حدود 200 میلیارد دلار است که 50 درصد درآمد سرانه کشور هم نیست. مسئله اصلی، تعیین تکلیف و شیوه بازپرداخت بدهی هاست. موفقیت نظام تامین مالی دولت در شیوه هایی مانند انتشار اوراق بدهی، نیازمند یک هماهنگی ساختاری در همه نهادهای کشور است. پیش بینی سود این اوراق در بودجه سنواتی، آشناکردن نمایندگان با این ابزار پیشرفته برای تامین مالی دولت و تعادل در نرخ سودها، برای موفقیت در اجرای این طرح ضروری است.
​بعد از برجام، امیدواری به استفاده از سرمایه گذاری خارجی افزایش یافته بود که با اقدامات آمریکا، امروز فعلا می توان امیدوار بود چند کانال بانکی اروپایی برای فعالیت های بازرگانی ایران باز بماند. می دانیم اقتصاد ایران ظرفیت جذب منابع مالی از بانک های خارجی را دارد؛ چراکه سالانه صد میلیارد دلار از صادرات نفت، گاز، پتروشیمی و صادرات غیرنفتی درآمد ارزی کسب می کند. اگر تصمیم در سطح کلان کشور گرفته شود، می توان با بهبود شرایط سیاست خارجی، از سرمایه گذاری خارجی برای پروژه های حوزه انرژی نظیر نیروگاه ها، پالایشگاه ها و پتروشیمی بهره برد و حتی در حوزه احداث نیروگاه ها ایران را به قطب صادرات برق در منطقه تبدیل کرد تا مازاد تولید خود را به کشورهایی مانند جمهوری آذربایجان، ارمنستان، افغانستان و حتی نخجوان بفروشد. برای همه این فعالیت ها، نظام بانکی ایران باید ظرفیت لازم را در خود ایجاد کند. بانک مرکزی از حدود سه سال پیش تلاش کرده بانک ها را متقاعد کند صورت های مالی خود را بر مبنای استانداردهای بین المللی گزارشگری مالی (IFRS) تهیه کنند تا خود متوجه شوند که در حال زیان هستند. علت اینکه بانک ها تاکنون سرپا بوده اند، این بوده که حساب های آنها شفاف نبوده و آنها حساب های کاذبی را به سهام داران و حتی بورس ارائه می دهند. روزآمدشدن قوانین بانکی نیز از جمله پیش نیازهای بهبود شرایط اقتصادی است. اگر همه این فعالیت ها صورت گیرد، آن گاه می توان به سمت ارز با قیمت منطقی و تک نرخی رفت. البته این امر زمانی عملی می شود که روابط بانکی ایران بهبود یابد و تا زمانی که نقل و انتقال وجوه روان نباشد، نمی توان ارز را تک  نرخی کرد. تک نرخی شدن ارز یک بار در دهه 70 اجرائی شد که موفقیت آمیز نبود و بار دیگر در دهه 80 با بهره گیری از تجربیات گذشته با موفقیت اجرائی شد که تا سال 89 ادامه یافت و پس از آن با بروز بحران ارزی در ابتدای دهه 90 نظام تک نرخی برچیده شد. اجرای مجدد آن پیش نیازهایی برای موفقیت دارد.
                