دو‌شنبه ۱۷ دی ۱۳۹۷
-----------------------------------------
type_unknown
-----------------------------------------
تفسیر دو حرف
-----------------------------------------

                    چند روزی بیشتر نیست که سال جدید میلادی آغاز شده. جهان مسیحی جشن های پرشکوهی برای هم کیشان خود تدارک دید و برپا کرد. شایسته هم هست به مناسبت این ایام فرخنده، به همه مومنان شادباش گفت؛ به ویژه به هم وطنان مسیحی؛ تا آگاه باشند که شادی آنها برای همه ایرانیان، ارزشمند و پر افتخار است. پرسشی که در همین شروع سال به ذهن خطور می کند، این است که پیروان حضرت عیسی (ع) سال 2019 میلادی را چگونه سالی می بینند؟ به زبان خیلی ساده، آنها برای سعادت جمعی خود و سایر دین داران جهان، چه رویایی در سر دارند؟ تردیدی نیست که از آن پیامبر بزرگ، هرچه رسیده، کلمات پرجلال و مبارکی است که در سرلوحه تعالیمش، «صلح و محبت» جایگاه مهمی دارد. آیا رهبران این ملت ها با وجود آنکه خود را دین مدار می خوانند، بنا به خواست مسیح رفتار می کنند؟ پرسش ها و ابهام ها فراوان است. اینکه کار به جایی برسد که برای مردم راهی نماند تا حق و حقوقشان را بگیرد، جز آنکه مجبور شوند خطر بر جانشان بخرند و به کف خیابان بروند و ماموران دولتی با بدترین شیوه ممکن با آنها برخورد کنند تا حدی که کارشان به حبس یا محرومیت از حقوق ساده شهروندی کشیده شود. آیا قلب مسیح، این وضعیت ظالمانه را می پسندد؟ کریستیان بوبن، نویسنده نام آشنای فرانسوی است و برای فارسی زبانان هم به لطف مترجمانی مانند پیروز سیار، غریبه نمانده است. او در شهر کوچک «لو کروزو» (le Creusot) زاده شده و مانند حافظ، شاعر شیرین سخن شیراز، هیچ گاه شهر و دیار خود را ترک نگفته است. بوبن، کتابی دارد به نام «رفیق اعلی». ادیبی که اکنون در آستانه 70 سالگی است، در این اثر خویش نکته های زیبایی از مرام مسیحایی دارد. او تصویری از شخصیت یک کشیش اهل «آسیزی» ایتالیا ترسیم می کند که بر همه تشریفات هم لباسان خود می شورد؛ زیرا آنان مایل هستند که خود را از سطح مردم بالاتر ببینند؛ زیرا آنها تصور می کنند که صلاح کار مردم را بهتر می فهمند! اما فرانچسکو این تبعیض را برنمی تابد. او 13 قرن پس از تولد مسیح، فاصله گرفتن از مبدا را با تمام پوست و خون خویش حس می کند. شاید به جمله مشهور نبی خدا رسیده باشد که «آدمی به ملکوت خدا نمی رسد؛ مگر آنکه در طول عمرش دو بار زاده شود». او سلوک تازه ای برگزیده است. به مناطق پست سرزمینش سفر می کند و چنان هم درد محرومان و پابرهنگان می شود که زیستن در کنار آنها را با وجود فقر و رنج بسیار، به شرایط  قبلی ترجیح می دهد. این انسان دردمند بر اثر ریاضت های خویش کشفی بزرگ می کند که شباهت های گریزناپذیری به فلسفه دین مداری پیامبرش دارد. به برگی از کتاب خواندنی نویسنده معاصر فرانسه در این باره توجه کنید؛ «… قرن سیزدهم، قرن جنگ های صلیبی است؛ پیکاری میان مسیحیان و مسلمانان. آنان جملگی اعقاب یک پدرند که در زیر کتاب مقدس مدفون است. او ابراهیم است. با این همه فرزندان او بر سر تصاحب میراث پدر، به نبردی خونبار با یکدیگر برخاسته اند. مذهب، آن چیزی است که انسان ها را به هم پیوند می دهد… اما بغض و کین، آنان را در سایه قدرت… یا نامی دیگر گرد هم می آورد…». در صفحه ای دیگر از کتاب، کریستیان بوبن، از ناراستی ها و مهر و دوستی فراموش شده در میان پیروان رسول می نویسد. گویا فرانچسکوی قدیس است که به زبان آمده است؛ «… از شما می خواهم که مهربان باشید… می گویید همراهی ام می کنید؛ اما آزرده ام می سازید. می گویید دوستم می دارید؛ اما اندوهگینم می کنید. بیش از همه پرندگان جنگل، هیاهو به پا می کنید؛ اما بر روی لبانتان نشانی از آواز عشق نیست…». با صراحت می توان گفت که ویژگی بارز مرام مسیح (ع) در همین «دوست داشتن» و «صلح گرایی» است؛ تا جهان، آسوده و معنوی شود و از خودپرستی و نزاع های بیهوده به سوی خداپرستی و ایمان سوق داده شود. اندیشه اینکه جهد آدمیان تنها به منافع شخصی خویش محدود نشود، می تواند انقلابی درونی در آنها برانگیزد؛ همان تقوای اجتماعی که دین از آنها خواسته است تا در کنار دیگران به انصاف قرار بگیرند و به دور از زیاده خواهی زندگی کنند و در این میان، هستند دین دارانی که در گمنامی کامل، مومنانه زندگی می کنند و رستگارانه می روند. این توصیه های آسمانی چنان بر وجدان بشری آشنا می آید که پیروان سایر انبیا نیز بر این ضرورت بارها تاکید ورزیده اند؛ تا جایی که شاعری نکته پرداز مانند خواجه حافظ در این سوی جغرافیا، با ایجاز تمام یادآور این «دو حرف» شده و آن را به زیبایی سروده است که تقریبا می توان آن را خواسته مشترک آیین های زمینی هم قلمداد کرد: 
«آسایش دو گیتی، تفسیر این دو حرف است/
با دوستان مروت، با دشمنان مدارا».
                