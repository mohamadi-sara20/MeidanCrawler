سه‌شنبه ۲۹ آبان ۱۳۹۷
-----------------------------------------
یادداشت
-----------------------------------------
وقتی رئیس تامین اجتماعی، تامین جانی نداشت
-----------------------------------------

                    در حادثه تصادف گرگان، رئیس سازمان تامین اجتماعی و معاونش جان خود را از دست دادند. کشته شدن در حوادث رانندگی در ایران امری عادی است. وقتی شبانه روز جان حدود 45 نفر از هم وطنان ما در این حوادث گرفته می شود و صدها نفر هم زخمی و معلول می شوند، طبیعی است که گاه گاهی هم مقامات دولتی، حتی با خودروهای با کیفیت، دچار حادثه شوند. این حادثه در مقابل چشمان وزیری رخ داده است که خود تا چند هفته پیش وزیر صنایع بود. کسی که خود از معماران توسعه صنعتی ایران و از حامیان جدی صنعت مرگبار خودروسازی در کشور بوده است. آنچه روز پنجشنبه رخ داده است، درون محصولی است که بذر آن را امثال آقای شریعتمداری در زمین توسعه نا متعادل و ناپایدار کاشته اند. اگرچه من به ندرت از خودروی شخصی استفاده می کنم؛ ولی سالی سه، چهار بار سفر به شهرستان برای دیدار با خانواده و یک سفر به شمال برایم اصلا خوشایند نبود. به هیچ عنوان از رانندگی لذت نمی برم و هر بار که در جاده می رانم، ته دلم سخت نگرانم که ممکن است حادثه ای رخ دهد. این ترس و نگرانی بی جهت نیست. شلوغی بیش از حد جاده ها، رانندگی بد و خشن بخشی از راننده ها و مشکلات فنی جاده ها مستعد حادثه است، آن طور که در حادثه اخیر هم این موارد با هم دخیل بوده اند. برای درک دلیل این همه کشته و مجروح حوادث رانندگی نیازی به دانش زیاد نیست. فقط کافی است دو کشور ایران و ترکیه با جمعیت برابر و تشابهات فرهنگی، اقتصادی و علمی را با هم مقایسه کنیم. این دو کشور از نظر تعداد خودروهای تولیدی و در اختیار مردم بسیار به هم شبیه اند. در سال 2017 ترکیه با تولید یک میلیون و 695 هزارو 731 خودرو در رتبه 14 جهانی و ایران با تولید یک میلیون و 515 هزار و 396 خودرو در رده 16 جهانی بوده اند. از نظر تعداد خودرو در هر هزار نفر ایران با 256 خودرو در رتبه 66 و ترکیه با 253 در رتبه 64 قرار دارد. مقایسه دو کشور از نظر تولید ناخالص ملی بر جمعیت تفاوت دو برابری (پنج هزارو 415 دلار در ایران و 10هزارو 540 دلار در ترکیه) دیده می شود. اما با نگاهی به سایت امید به زندگی جهانی 
(https://www.worldlifeexpectancy.com) اختلاف ما بسیار آشکار می شود. ایران با کمی بیش از 30 کشته در هر صد هزار نفر در گروه کشورهای آفریقایی با بالاترین آمار کشته های حوادث رانندگی با رنگ قرمز قرار دارد. در حالی که ترکیه با کمتر از 9 نفر در گروه کشورهای پیشرفته اروپایی، یعنی با کمترین کشته قرار گرفته است. تجربه شخصی نگارنده مثال زنده ای برای توجیه این تفاوت فاحش است. در سال 2004 نگارنده در تاکسی به دانشگاه قاضی آنکارا اولین شوک را تجربه کردم. تاکسی متر 15 دلار را نشان داد و پرداخت آن برای من بسیار سخت بود. همین قیمت بالای تاکسی من را چنان نقره داغ کرد که در یک هفته ای که به دانشگاه می رفتم، فقط از اتوبوس استفاده کردم. در همان سفر که از همکاران ترک خواستم برای جمع آوری گیاه سفری دوروزه داشته باشیم، از من صد دلار پول بابت هزینه بنزین و گاز گرفتند. همین امسال نیز که برای کار تحقیقی با همکاران با اتوبوس به غرب آنکارا رفته بودم، در ساعت 9 شب در عرض 10 دقیقه تعداد خودروها از انگشتان دو دست کمتر بود. اغلب مردم برای جابه جایی از سیستم حمل ونقل عمومی یا پیاده روی استفاده می کنند و در نتیجه مصرف بنزین در ترکیه فقط هشت میلیون لیتر در روز در مقابل مصرف 91 میلیون لیتری در ایران است. تردیدی نیست که یکی از مهم ترین عوامل تفاوت مصرف بنزین در ایران و ترکیه قیمت بنزین و گازوئیل است. اگر تولید ناخالص ملی را معیاری برای درآمد خانوارها در نظر بگیریم، درآمد هر خانوار ایرانی نصف درآمد مردم ترکیه است. به این ترتیب قیمت بنزین و گازوئیل در ایران هم حداقل باید نصف ترکیه باشد که با توجه به قیمت دلار سنایی قیمت بنزین لیتری حدود هشت هزار تومان مناسب است. این قیمت با قیمت سایر نیازهای ضروری مثلا گوشت و میوه تعادل منطقی دارد.هر وقت در محافل عمومی و حتی آکادمیک از واقعی کردن قیمت بنزین صحبت می شود، همه داد و فریاد بر می آورند که مردم تحمل گرانی را ندارند. مشاغل بخش وسیعی از جامعه (مانند مسافرکشان، اسنپی ها، تاکسی دارها و رانندگان آژانس) با گرانی قیمت بنزین آسیب می بیند. اگرچه چنین نگرانی ای بجاست
ولی مهم ترین دلیل نصف بودن تولید ناخالص ملی در ایران در مقایسه با کشوری مانند ترکیه -که فاقد ذخایر نفت و گاز است- دقیقا در همین نکته نهفته است. دیوان سالاری حاکم بر ایران با دادن بنزین و گازوئیل ارزان، مشاغل کاذبی درست کرده است که کارش دودکردن سرمایه های ملی، بالابردن تصادف های رانندگی، آلوده کردن شهرها و گذاشتن سالانه فقط 30 میلیارد دلار خسارت آلودگی بر دوش مردم و دولت است. این سیستم فاسد وابسته به بنزین ارزان انگیزه تولید و خلاقیت را از مردم گرفته است. وقتی یک راننده با دو بار سرویس مدرسه در تهران و صرف فقط دو ساعت کار تقریبا معادل یک استادیار دانشگاه کسب درآمد می کند، کدام انسان عاقلی می تواند قبول کند این مردم انرژی و توان خود را صرف تولید و خلاقیت کنند. کدام کارخانه می تواند چنین حقوقی را به کارگرانش بدهد و در دنیا هم رقابت داشته باشد؟ متاسفانه ارزانی بنزین و گازوئیل مردم کشورمان را به ماده مخدر بنزین معتاد و گرفتار هزار و یک درد و بلا کرده است. طبقه متوسط هم به دلیل آزادی های محدودی که در خودروی شخصی دارند، مشکلات آن را نادیده می گیرند و گرفتار گردابی خطرناک شده اند. آنها هرگز فکر نمی کنند که ممکن است نفر بعدی که در حادثه رانندگی یا از آلودگی کشته می شود، خود آنها باشند. آنچه بر سر مردم ایران سایه انداخته، همان تفکری است که سال ها برخی وزرا با بی توجهی به محیط زیست و توسعه پایدار، اقتصادی لرزان بنیان گذاشته اند که چرخ صنعت آن با بنزین و گازوئیل ارزان می چرخد. در این مهلکه هیچ کس، حتی اگر رئیس سازمان تامین اجتماعی باشد، تامین جانی نخواهد داشت.
                