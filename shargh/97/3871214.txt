چهار‌شنبه ۱ اسفند ۱۳۹۷
-----------------------------------------
یادداشت
-----------------------------------------
تصمیمات بد در صنعت
-----------------------------------------

                    مهم ترین نهاد پژوهشی صنعت و بازرگانی قوه مجریه در گزارشی به هیئت نمایندگان اتاق تهران، پرده از وضعیت نامناسب صنعت کشور و روند ناگوار آن برداشت (برنامه راهبردی توسعه صنایع صادراتی و رقابتی- موسسه مطالعات و پژوهش های بازرگانی- تهران- 97). موسسه مطالعات و پژوهش‎های بازرگانی وابسته به وزارت صمت در این گزارش نشان می دهد ارزش افزوده صنعتی کشور  در دو دهه درمجموع روندی  نزولی را طی کرده و از 19.9 درصد در سال 1370 به 15.3درصد در سال 93 کاهش یافته است. همچنین کفه تولیدات صنعتی در  این مدت به شدت به ضرر صنایع ساخت محور و کشاورزی پایه (غذایی و نساجی) و به نفع صنایع متکی به مواد خام معدنی و انرژی سنگینی کرده است. چنان‎که سهم صنایع متکی به دانش فنی و منابع کشاورزی به ترتیب از 12 درصد و 38 درصد به 10.8 درصد و 16.5 درصد در سال 93 سقوط کرده است.  در حالی‎که در این مدت سهم صنایع هیدروکربوری به‎سرعت رشد کرده و از 12.5 درصد در سال 83 به 38.5 درصد در سال 93 رسیده است. رابطه مبادله صنعت با سایر  بخش‎های اقتصادی نیز از 1.21 در سال 1374 به 0.93 درصد در سال 95 کاهش یافته  که معرف نزول ارزش محصولات صنعتی در نسبت با محصولات سایر بخش‎های اقتصادی است. در حوزه صادرات صنعتی نیز همین روند نامناسب را در یکی، دو دهه اخیر شاهدیم. چنان‎که 87 درصد صادرات صنعتی کشور را صادرات منبع محور (پتروشیمی، مواد شیمیایی، فلزات اساسی، فراورده‎های نفتی و…) تشکیل می‎دهند و مقصد عمده همین کالاهای صادراتی (حدود 55 درصد) نیز  به پنج کشور جهان بوده است و نه حدود 20 کشور در  اوایل دهه  70 خورشیدی.معنا و مفهوم این اعداد و ارقام چنان که در گزارش این موسسه نیز به آن اشاره شده، آن است که به سبب روند نزولی رشد ارزش افزوده و سهم بخش صنعت در تولید ناخالص داخلی و نیز افزایش شدید اتکای تولید صنعتی به انرژی و منابع معدنی، شاهد تنزل جایگاه صنعت و سرمایه‎داری صنعتی در کشورمان هستیم که این خود سبب اختلال در فرایند توسعه اقتصادی، کاهش قدرت ملی و تحمیل آثار سوء و عدیده اقتصادی و اجتماعی داخلی خواهد بود. در واقع بر اساس این گزارش تحلیلی، مشخص می‎شود  هر روز از سهم  صنعت و رشته‎های صنعتی «ساخت‎محور» که معرف سرمایه‎داری صنعتی کشور و بنگاه‎های کوچک و متوسط که پایگاه اصلی این سرمایه‎داری است، کاسته و بر وزن بنگاه‎های بزرگ متکی به انرژی و منابع معدنی که وابسته به نهادها و ارگان‎هایی که خاستگاهی شبه‎دولتی دارند، افزوده می‎شود. براساس این روند، بخش‎های غیرمولد در درجه اول و سپس این بنگاه‎های عظیم خصولتی متکی به منابع خام و معدنی‎اند که به‎سرعت دست بالا را در ساختار اقتصادی و صنعتی کشور می‎یابند و  طبعا سیاست‎هایی را در نظام ارزی، پولی و تعرفه‎ای و نیز بازار انرژی پیش می‎برند که کمتر رقابتی و عمدتا رانتی- انحصاری و به نفع آنان است و با توسعه آن‎هم توسعه پایدار میانه‎ای ندارد.این در حالی است که از یک‎سو رشد بالای صنعتی ضرورتی ناگزیر برای کشور است (متوسط نرخ 9.3 درصد در برنامه ششم توسعه) و از سوی دیگر، با توجه به فراروندهای جهانی اعم از ظهور و گسترش کاربرد فناوری های تحول زا و تحولات زیست محیطی، درصد قابل توجهی از سوخت های فسیلی، محصولات معدنی فلزی و غیرفلزی که در حال حاضر در کشور تولید می‎شوند، در دو دهه آینده بازاری نخواهند داشت. ضمن آنکه حتی اگر برای چنین ترکیبی از  تولید و صادرات متقاضی هم وجود داشته باشد، در عمل با روند رو به تضعیف رقابت پذیری صنعتی کشور در عرصه جهانی چشم انداز مناسبی برای تداوم آن قابل تصور نیست.آنچه این وضعیت ناگوار را برای صنعت و بنگاه‎های صنعتی کشور رقم زده، فقدان الگو و سیاست‎های اقتصادی و صنعتی کارآمد و علمی و در چارچوب یک استراتژی توسعه‎ای مشخص بوده است.اصلاح نقشه توسعه صنعتی کشور در قالب یک طرح مشخص و در چارچوب الگوی «توسعه صنایع رقابت‎پذیر»راهکاری است که سال‎هاست از سوی کارشناسان تاکید می‎شود و از سوی  قانون‎گذار نیز در قالب «استراتژی توسعه صنعتی» به آن تکلیف شده (مواد 21 و 150 برنامه‎های چهارم و پنجم توسعه)؛ سندی راهبردی که تدوین آن باید با مشارکت دولت، بخش خصوصی و کارشناسان اقتصادی انجام شود و با آسیب‎شناسی روندهای گذشته و تبیین وضعیت حال در ابعاد فراکلان، کلان و خرد، سناریوهای مطلوب و ممکن  را برای حل مشکلات و بحران‎های صنعتی به تصمیم‎گیران پیشنهاد دهد، وگرنه نمی‎توان انتظاری جز روند نامطلوب فعلی و اتخاذ تصمیم‎های «بد» به‎جای تصمیم‎های «سخت» را داشت؛ تصمیم‎هایی که با وجود حلاوت امروز، تلخی‎هایی را در کام همه در آینده دور و نزدیک خواهد نشاند که تاکنون چنان که در بالا اشاره شد، نشانده اند.
                