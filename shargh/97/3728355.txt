پنج‌شنبه ۲۳ فروردین ۱۳۹۷
-----------------------------------------
یادداشت
-----------------------------------------
عیب های مردم را جست وجو نمی کرد
-----------------------------------------

                    جهان اگر هم بی معنا قابل زیستن باشد به یقین با معنا، زیستی زیباتر دارد. نسیم معنادهی به زیست البته تنها از دل آسمان و وحی بر انسان و جهان نمی وزد اما به یقین نسیم آسمانی معنایی روح نوازتر و شنیدنی تر است.بعثت- که همان نسیم و آواز آسمان است – در قلمرو معنادهی به زیست جهانی دو نقش بنیادین ایفا کرده است: الف) گاه به تکثیر معانی موجود در جهان انسانی کمک کرده است؛ ب) و دیگر گاه به تقویت و نهادینه سازی یک معنای ویژه توجه نشان داده است. انبیا آمدند تا با یکی از این دو کار قدرت انتخاب انسان ها را از میان معانی موجود برای زیستن در جهان افزایش دهند و به زیباسازی بیشتر جهان بپردازند.آخرین سفیر – رسمی/ حقوقی - وصل آسمان و انسان که کمک دیگری به معناگرایی زندگی کرد، محمد بن عبدالله (صلی الله علیه وآله) بود.این آخرین حلقه وصل هم خود دارای ویژگی هایی بود (شخصیت حقیقی اش) و هم رهاوردش امتیازاتی داشت (رهاورد حقوقی اش) که سبب شد مهر پایان بر این روش و شیوه معنادهی به جهان زده شود.مولوی در تصویرش از محمد (صلی الله علیه وآله) و قضیه خاتمیت او به هر دو جنبه آنچه گفت شده - شخصیت حقیقی و حقوقی - اشاره می کند و می گوید:بهر این خاتم شدست او که به جود/// مثل او نه بود و نه خواهند بودختم هایی که انبیا بگذاشتند //// آن به دین احمدی برداشتندقفل های ناگشاده مانده بود //// از کف انا فتحنا برگشودگمانم بر این است یکی از ختم هایی که انبیا گذاشته بودند و می توانست هم قفل ناگشاده باشد و هم خود قفلی شود بر حیات انسان ها، ضرورت تعریف معنا برای جهان ازسوی آسمان بود که در این دین و توسط این نبی برداشته شد و اعلام شد که می توان با مراجعه به عقلانیت بشری –که حجت بنیادینی است- به تعریف معنا و تکثیر معنا در این جهان پرداخت.گمان می کنم در ادبیات دینی و عرفانی می توان رگه و ریشه هایی از این سخن یافت که به عنوان نمونه شاید بتوان آن را از دل آنچه مولوی در این تمثیل شنیدنی و توضیحی که بر آن تمثیل استوار کرده است، دریافت. او ابتدا در قالب یک تمثیل که نیاز جسم و تن انسان ها به باد بهار است که سالی یک بار می نوازد و جسم را نوسازی می کند، این گونه می گوید:گفت پیغمبر ز سرمای بهار/// تن مپوشانید یاران زینهارزآنک با جان شما آن می کند/// کان بهاران با درختان می کندخود او آن گاه با اشاره به اینکه به ظواهر این گونه گفتارها نباید اکتفا کرد بلکه در نگاهی هرمنوتیکال باید این توصیه های نبوی را شنید و فهم کرد، می گوید:راویان این را به ظاهر برده اند/// هم بر آن صورت قناعت کرده اندبی خبر بودند از جان آن گروه/// کوه را دیده ندیده کان به کوهمولوی آن گاه برداشت هرمنوتیکی خویش از این تمثیل را ارائه و دنبال کامل العقلی است که در گفتمان معاصر از آن می توان به عقلانیت بشری یاد کرد:آن خزان نزد خدا نفس و هواست///عقل و جان عین بهارست و بقاستمر ترا عقلیست جز وی در نهان ///کامل العقلی بجو اندر جهاناز این بحث بگذرم به گمانم یکی از معانی که در جهان بود و توسط بعثت محمد(صلی الله علیه) تکمیل و تقویت شد، اخلاق گرایی و محوریت اخلاق بود. همان گونه که برخی استادان به خوبی اشاره کرده اند (ابوالقاسم فنائی/ اخلاق دین شناسی)، در نسبت سنجی دین و اخلاق چهار تصویر می توان ارائه داد:1. وابستگی اخلاق به دین2. استقلال اخلاق از دین3. تقدم اخلاق بر دین به معنای اینکه اخلاق سرچشمه دین است4. تقدم اخلاق بر دین به معنای اینکه اخلاق چارچوب دین است.گرچه می توان تقریرهای مختلف و متفاوتی از ره آورد آخرین دین آسمانی در نسبتش با اخلاق ارائه داد-کما اینکه این اتفاق افتاده است- ولی به گمان نگارنده تقریر راهگشا و نقش آفرین، مورد چهارم است. یعنی تقدم اخلاق بر دین، آن هم به معنای اینکه اخلاق چارچوب و سنجه دین است. دین و به تبع آن معرفت ها و فهم های دینی باید خود را با اخلاق تراز کنند و در داوری ابطال پذیری و پذیرش یک رای باید به اخلاق پناه برد.اهمیت و نگاه معیاری به اخلاق برای همه چیز یکی از رهاوردهای سترگ و ژرف اسلام و پیام آور آن است. گزاره های دل نوازی مانند: 1. «و هل الدین إلاالحب؟ قال الله تعالی: «حبب إلیکم الإیمان و زینه فی قلوبکم» و قال: «إن کنتم تحبون الله فاتبعونی یحببکم الله» و قال: «یحبون من هاجر إلیهم».(کافی (ط - دار الحدیث) / ج 15 / 199؛ بحارالانوار، ج 27، ص 95)که بر مهروزی به انسان ها به عنوان رهاورد نهایی اخلاق تاکید کرده اند؛ 2. یا گزاره هایی چون: «جعل الله سبحانه مکارم الاخلاق صلة بینه وبین عباده فحسب احدکم ان یتمسک بخلق متصل بالله؛ خداوند سبحان فضائل اخلاقی را وسیله ارتباط میان خودش و بندگانش قرار داده، همین بس که هر یک از شما دست به اخلاقی بزند که او را به خدا مربوط سازد.» (تنبیه الخواطر، صفحه 362)؛ 3. یا سخنانی این چنین: «لو کنا لانرجو جنت و لانخشی نارا و لاثوابا و لاعقابا لکان ینبغی لنا ان نطالب بمکارم الاخلاق فانها مما تدل علی سبیل النجاح؛ اگر ما امید و ایمانی به بهشت و ترس و وحشتی از دوزخ و انتظار ثواب و عقابی نمی داشتیم، شایسته بود به سراغ فضائل اخلاقی برویم، چرا که آنها راهنمای نجات و پیروزی و موفقیت هستند.» (مستدرک الوسائل، جلد 2، صفحه 283. چاپ قدیم) به خوبی از جایگاه و اهمیت اخلاق گزارش می دهند.تبلور این امر را در گزارشی که قرآن از شخصیت محمدی (صلی الله علیه) می دهد نیز می توان دید؛ آنجا که می گوید: و إنک لعلی خلق عظیم/ قلم/ آیه 4. در حدیثی از حسین بن علی (علیه السلام) آمده است که می گوید: از پدرم علی (علیه السلام) درباره ویژگی های زندگی پیامبر (صلی الله علیه) و اخلاق او سوال کردم و پدرم مشروحا به من پاسخ فرمود. در بخشی از این حدیث آمده است: رفتار پیامبر (صلی الله علیه) با هم نشینانش چنین بود که دائما خوش رو و خندان و سهل الخلق و ملایم بود، هرگز خشن و سنگدل و پرخاشگر و بدزبان و عیب جو و مدیحه گر نبود، هیچ کس از او مایوس نمی شد و هرکس به در خانه او می آمد، نومید بازنمی گشت؛ سه چیز را از خود رها کرده بود: مجادله در سخن، پرگویی و دخالت در کاری که به او مربوط نبود. سه چیز را نیز در مورد مردم رها کرده بود: کسی را مذمت نمی کرد، سرزنش نمی فرمود و از لغزش ها و عیوب پنهانی مردم جست وجو نمی کرد. (مکارم شیرازی؛ تفسیر نمونه). امید که این آخرین امید آسمان- اخلاق گرایی- روزبه روز در جوامع بشری سیطره یابد و جهان از بحران های اخلاقی رهایی یابد، شاید که رنجی از رنج هایش کاسته شود.
                