سه‌شنبه ۲۴ مهر ۱۳۹۷
-----------------------------------------
یادداشت
-----------------------------------------
ملاحظاتی در باب نظریه الگوی اسلامی-ایرانی
-----------------------------------------

                    این مقاله در درجه اول «امکان» و «ضرورت» وجودی الگوی اسلامی-ایرانی پیشرفت را مورد بحث و بررسی قرار می دهد. همچنین پاسخی است به اظهارنظر کسانی که می گویند پیشرفت، پیشرفت است و اسلامی و ایرانی ندارد. در بخش دوم به چالش های فراروی الگوی اسلامی-ایرانی پیشرفت پرداخته خواهد شد. سرانجام در بخش نتیجه گیری چنین عنوان می شود که به خاطر جلوگیری از وقوع مفسده های یک پیشرفت بی قیدوبند و –از لحاظ معنوی و اخلاقی- لجام گسیخته غربی، چیزی به نام «الگوی اسلامی-ایرانی پیشرفت» می توان داشت. 
امکان و ضرورت طراحی الگوی بومی 
اسلامی-ایرانی (پیشرفت)
در برابر کسانی که می گویند علم، علم است و پیشرفت هم پیشرفت است؛ بنابراین هیچ کدام از اینها را نمی توان به صفت دینی، اسلامی، ایرانی و… متصف کرد، باید گفت که کدام علم یا حتی مفهوم یا مقوله فکری و انتزاعی است که از یک سلسله ارزش ها، داوری ها، معلومات و مقومات ذهنی پیشینی برخوردار نباشد که حال بگوییم پیشرفت اقتصادی-اجتماعی که ماهیتا یک حوزه میان رشته ای علم اقتصاد و علم الاجتماع است، چنین نیست؛ بلکه مستقلا برخاسته از یک عده داده های تجربی است! از آن طرف، مگر می شود طرحی علمی که با انسان، معتقداتش، فرهنگ و آداب و سنن و عادات و رسومش، سابقه تاریخی و تمدنی اش و محیط طبیعی و جغرافیایی اش سروکار دارد، برای همه آدم ها و کشورها و در تمام جهان یکسان باشد؟ طرح «فرهنگی- جغرافیایی»، «اقتصادی-بومی» (از قبیل اسلامی-ایرانی، مسیحی-اروپایی، شینتویی-ژاپنی، بودایی-کره ای و…) پیشرفت از مقولاتی است که به تعبیر حکما تصورش موجب تصدیقش می شود و نیاز به هیچ استدلال بیرونی ندارد. مگر معقول و منطقی است که مالزی زمان ماهاتیر محمد را براساس الگوی ژاپن دوران میجی توسعه و پیشرفت داد؟ حتی مقتضیات اقلیمی کشورها و ضرورت ها و محدودیت های آب وهوایی آنها چنین اجازه ای نمی دهد؛ چه برسد به خیل عظیم باورهای فرهنگی و آداب و سنن قومی و ارزش های اعتقادی و هنجارهای بومی-منطقه ای که هرکدام در مقابل الگوهای وارداتی و طرح های غیربومی و خارجی پیشرفت سد سکندری هستند. 
از دیگر ضرورت های طراحی و تبیین یک الگوی اسلامی-ایرانی پیشرفت جواب ندادن مکاتب و الگوهای رایج شرقی و غربی در این زمینه به نحوی کامل و همه جانبه است؛ به نحوی که بعضی از آنها به سودباوری مطلق، بعضی دیگر به ماده پرستی (ماتریالیسم) و پوچ گرایی (نیهیلیسم)، بعضی دیگر حتی به هرج ومرج باوری (آنارشیسم)، بعضی به نفی خداوند و پیروی از شیطان، بعضی از مکاتب نوظهور ژاپن به آزادی کامل و رهاشدن از هر قیدوبند اخلاقی، بعضی به حکومت علم بر عقل و جان آدمیان (ساینتیسم) و بعضی دیگر به ظهور و بروز نواقص و کمبودهای فرهنگی، اخلاقی و معنوی دیگر انجامیده اند؛ تا جایی که بعضی از بزرگان فکر و اندیشه مغرب زمین از «هشت گناه بزرگ انسان متمدن» (ترجمه دکتر محمود و دکتر فرامرز بهزاد، کتاب زمان، 1358)، «ظهور و سقوط لیبرالیسم غرب» (آنتونی آربلاستر، برگردان عباس مخبر، نشر مرکز، 1367) و این اواخر «جنگ تمدن ها» (ساموئل هانتینگتن) سخن به میان آورده اند.  البته طرح این سخن به معنای نفی پیشرفت های محیرالعقول غرب در بسیاری از زمینه های علمی و فناوری نیست. یقینا چنین پیشرفت های شگفت آوری بوده که امروزه در بسیاری از کشورهای پیشرفته شرق و غرب عالم و جهان صنعتی، درآمد سرانه مردم، وضع بیمه و سلامت و رفاه و معیشت و امکان یک زندگی کم دغدغه و بی دردسر برای عموم مردم فراهم شده است؛ بنابراین از این بابت دین بزرگی به مردم شریف این مرز و بوم وجود دارد که 35 سال بعد از وقوع انقلاب اسلامی هنوز مسائل و نیازهای اولیه زندگی آنها تامین نشده است. گویا «الدنیا مزرعه الاخره» و «من لا معاش له لا معاد له» فراموش شده است! اما متاسفانه این پیشرفت در غرب در بسیاری از جهات همراه با غفلت از دین و معنویت و اخلاق و تعالی گرایی جان های آدمیان بوده است؛ به نحوی که در کنار رشد و توسعه اقتصادی، بی بندوباری اخلاقی و عاطفی و سست شدن پایه های سنتی اخلاق و معنویت و رشد اباحه گری جنسی و ازهم پاشیده شدن علقه های خانوادگی و کم رنگ شدن هنجارها و ارزش های ملی-دینی به وضوح دیده می شود. در کنار همه این مسائل، رشد و توسعه بی رویه و لجام گسیخته، به قیمت مصرف بی حدواندازه منابع طبیعی -اعم از زمینی، دریایی، هوایی، زیرزمینی- باعث ازبین رفتن سریع منابع، تخریب محیط زیست، سوراخ شدن لایه ازن، گرم شدن زمین و آب شدن منابع عظیم یخ های قطبی، آلودگی های زیست محیطی و مسائل و بلکه مصائب فراوان دیگر شده است. 
به نحوی که از هم اکنون شعار «رشد و توسعه» بی قیدوشرط سابق را به «رشد و توسعه پایدار» مبدل کرده است.
از دیگر ضرورت های بازنگری در الگوهای رشد و توسعه موجود، لوازم و تبعات توسعه «بی قیدوشرط» علم و فناوری است که از زمان رنسانس و انقلاب صنعتی در زمره آرمان های مقدس بشری بوده است و در بسیاری از زمینه ها بسیار مفید و راهگشا بوده و شاید به همین دلیل هم کسی به آثار جنبی بعضا مخرب آنها چندان توجهی نکرده است. امروزه نیز مخاطرات توسعه بی رویه تکنولوژی های نوین شامل بیوتکنولوژی، نانوتکنولوژی، اطلاعات، علوم و فناوری های شناختی به حدی است که همه زمامداران و عقلای قوم در شرق و غرب را نگران کرده است. 
درهرصورت، به دلیل فرهنگ اسلامی و قومیت ایرانی، نیازمند الگویی اسلامی-ایرانی برای پیشرفت هستیم تا هم با مقتضیات بومی-اقلیمی و هم با فرهنگ، روحیات، خلق و خو، باورها و اعتقادات ایرانی-اسلامی سازگار باشد؛ الگویی برگرفته از همه هنجارها و ارزش های بیرونی و درونی این قوم، ملت و جهان پیرامون. الگویی مادی و معنوی، علمی و دینی، دنیوی و اخروی، طبیعی و مابعدالطبیعی، جسمانی و روحانی. 
چالش های الگوی اسلامی-ایرانی پیشرفت 
عده ای نه تنها در بین کشورهای اسلامی، منطقه ای، اروپایی و آمریکایی، بلکه حتی در داخل کشور مخالف رشد و پیشرفت و ترقی ایران اسلامی هستند؛ مخالفت هایی با انگیزه های قومی، نژادی، اعتقادی، اقتصادی و سیاسی که واکاوی دلایل هریک از آنها بیرون از حوصله این مقال است. بعضی ها از این جهت با پیشرفت به سبک و سیاق ایرانی-اسلامی مخالفت می کنند که به غلط فکر می کنند این کار ما را از پیشرفت به سبک و سیاق غربی که به عقیده ایشان تنها راه درست پیشرفت و ترقی است، بازمی دارد؛ کسانی که بیشتر در جبهه غرب گرایان یافت می شوند. درحالی که ایراد و اعتراض ما به رفاه و ترقی و پیشرفت غرب صنعتی یا علم و صنعت غربی نیست که اگر چنین بود، عین بی خردی و بلکه خردستیزی و خردسوزی و ایستادن در مقابل عقل و خردورزی بشری بود! بلکه این شبهه بیشتر متوجه برخی از عوارض و تبعات جانبی این رشد و پیشرفت یک بعدی، مادی انگارانه و یک جانبه گرایانه است که تعدادی از خود علما و دانشمندان غربی نیز به ناسودمندی و مخرب بودن عوارض و آثار آن اذعان کرده اند و از هم اکنون با برگزاری انواع و اقسام کنفرانس ها و اجلاس های منطقه ای و بین المللی در صدد چاره جویی و جلوگیری از عوارض بیشتر آن برآمده اند. بدیهی است که اگر قرار باشد رشد و پیشرفت به اباحه گری جنسی و قرآن سوزی و توهین به مقدسات دیگران تحت عنوان آزادی بیان و قانونی دانستن همجنس گرایی به بهانه حقوق بشر و تخریب محیط زیست به بهانه پیشرفت اقتصادی و… بینجامد، این وظیفه همه عقلای اقوام و طوایف بشری است که به بررسی و بازنگری هنجارها، عوامل و مقومات فکری و علمی چنین رشد و پیشرفتی بپردازند. به هرتقدیر وظیفه روشنفکران، خبرگان و نخبگان ایران اسلامی است که باوجود همه موانع و چالش های موجود، به تبیین یک الگوی اسلامی-ایرانی پیشرفت سازگار با علم و عقلانیت، در کنار دین و معنویت، و مبتنی بر فرهنگ و تمدن ایرانی و ایرانیت بپردازند؛ الگویی آینده نگرانه، مدبرانه، انسان دوستانه و برگرفته از شریعت «سهله و سمحه» نبوی که متضمن رشد و پیشرفت و تکامل و تعالی همه آحاد جامعه باشد. 
نتیجه گیری 
تبیین الگوی اسلامی-ایرانی پیشرفت امری ممکن و ضروری است و اصولا داشتن الگوهای مبتنی بر شرایط فرهنگی و اقلیمی هر کشوری از اموری است که به اصطلاح تصور آن موجب تصدیقش خواهد بود. همچنین منکر رشد و پیشرفت علمی کشورهای پیشرفته و ملل راقیه عالم نمی توان بود، بلکه اعتقاد بر این است که این پیشرفت ها بیشتر در زمینه مادی بوده و از نواقص و کمبودهای مخاطره آمیزی برخوردار هستند. ما به هیچ وجه منکر پیشرفت علم و دانش بشری نبوده اما معتقدیم که اصول موضوعه هر علمی مبتنی بر یک سلسله باورها، ارزش ها و هنجارهای مقوم پیشینی است که همه استنتاجات و استنباطات علمی ما را رنگ آمیزی می کنند. به همین دلیل هم هست که ما با علم سکولار، علم مادی، علم فیزیکال و صدالبته در کنار همه آنها علم دینی، مواجه هستیم. بنابراین نفی صفت دینی بودن از علم یا اسلامی بودن از الگوی پیشرفت، کار چندان عالمانه و بخردانه ای نیست. با عنایت به تعالیم بلند اسلامی هدف غایی از طراحی هرگونه الگوی رشد و توسعه باید تامین رفاه دنیوی توام با سعادت اخروی افراد جامعه باشد، چه اینها دو بال تامین رفاه و آرامش و آسایش مادی و معنوی اولاد آدم هستند و درنظرگرفتن یکی بدون دیگری موجب علم و پیشرفت منسلخ از وحی، و انسان منقطع از اخلاق و فضیلت و تهی از معنویت، می شود. 
                