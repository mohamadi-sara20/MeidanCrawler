شنبه ۲۵ اسفند ۱۳۹۷
-----------------------------------------
type_unknown
-----------------------------------------
واردات ممنوعه با کدهای جعلی
-----------------------------------------

                    شرق: قیمت خودروهای پرطرفدار داخلی در بازار دو برابر شده  و این در حالی است که هر روز اخباری درباره تزریق یارانه و کمک های دولتی به صنعت خودروسازی برای مقابله با روند گران شدن خودروی ایرانی به گوش می رسد. در این شرایط یک پرسش اصلی در ذهن ایجاد می شود؛ چرا همه کمک های دولتی به صنعت خودروسازی بدون اثر باقی می ماند. این سوالی است که احسان سلطانی، کارشناس اقتصادی، به آ ن پاسخ می دهد. به اعتقاد این کارشناس اقتصادی، نه فقط  میزان تولید خودروی داخلی به شدت کاهش یافته است، بلکه خودروسازان برای کسب سود و رانت بیشتر اقدام به واردات خودروی کامل با یک تعرفه ساختگی کرده اند. خودرویی که در ایران اسم نیمه کامل به روی آن گذاشته می شود اما از نگاه دولت چین خودروی کاملی است که احتمالا فقط پیچ و مهره های آن باید در واحدهای تولید خودروی داخلی بسته شود تا یک خودروی تمام چینی به بازار ایران تزریق شود. همه این اتفاقات در پس بی تدبیری وزیری رخ می دهد که تزریق پول بیشتر به صنعت را راه نجات آن می داند در حالی که یارانه هایی که به صنعت خودرو تاکنون تزریق شده، صرف تامین قطعات مورد نیاز صنعت نشده است.
 احسان سلطانی، کارشناس اقتصادی، درباره آمار تولید خودرو در سال جاری نسبت به مدت مشابه سال قبل به «شرق» گفت: ما درباره دو خودروساز بزرگ صحبت می کنیم؛ خودروسازانی که تولیداتشان امسال روند شتابان نزولی در پیش گرفت. این پژوهشگر اقتصادی، در گفت وگو با «شرق»، به این آمار اشاره کرد و گفت: تولید خودروهای سواری گروه پژو تولید ایران خودرو در 11ماهه سال 1397 نصف شده است.   او ادامه می دهد: در 11ماهه سال 1397، تعداد 222 هزار خودرو گروه پژو در ایران خودرو تولید شد که 46 درصد نسبت به مدت مشابه در سال 1396 (با تولید 408 هزار خودرو)، کاهش نشان می دهد.  به گفته سلطانی، کاهش شدید تولید خودرو نشان می دهد  تولید خودرو به شدت به واردات وابسته است. البته لازم به یادآوری است  میزان تولید در شرکت های اقماری ایران خورو ممکن است متفاوت باشد. در گروه پراید تولیدی شرکت سایپا، 212 هزار خودرو در 11ماهه سال 96  تولید کردیم که نسبت به مدت مشابه سال جاری که تولید به رقم 131 هزار خودرو رسیده است، کاهش 38درصدی را نشان می دهد.  او ادامه می دهد: میزان تولید در ماه های مختلف هم نوساناتی داشته است. مثلا در بهمن ماه امسال تولید به زیر 10 هزار خودرو در این گروه می رسد در حالی که در بهمن سال گذشته، 21 هزار خودرو تولید شده است. به این ترتیب، تولید به کمتر از نصف در این ماه کاهش می یابد و روند تولید نزولی می شود. از آمارهای یادشده نتیجه ای که می توان گرفت، این است که تولید خودرو در ایران  حداقل حدود 40 درصد کاهش یافته است. این در حالی است که گروه پژو و سایپا قطعات تولید داخل آنها بالا و برند آنها ایرانی است و مثل خودروهای دیگر چینی نبوده و به واردات قطعه وابسته نیستند.

بی توجهی خودروسازان به تبعات تحریم
این کارشناس اقتصادی درباره تاثیر تحریم ها بر صنعت خودروسازی بیان کرد: ما یک سابقه تحریم قبلی هم داشتیم در آن مقطع دچار سقوط تولید خودرو شدیم. این قضیه مربوط به امروز نیست. ما در پنج تا شش سال گذشته، این تجربه را داشتیم. در تحریم های قبلی، تولید خودروی سواری ایران بالاترین لطمه را در میان سایر رشته های صنعتی دید. خودروی داخلی بالاترین کاهش تولید را نسبت به پتروشیمی ها و سایر صنایع تجربه کرد. بالاترین میزان کاهش تقریبا متعلق به این گروه ها بود. تا جایی که می توانم بگویم خودروسازان از همه بیشتر دچار کاهش تولید شدند. او اضافه کرد:  نگاهی به آمارها نیز این نکته را تایید می کند. در سال 90 بر اساس آمارهای بانک مرکزی تولید خودروی سواری یک میلیون و 410 هزار دستگاه بود که این میزان تولید در سال 91 به 800 هزار دستگاه خودرو رسید. در سال های 92، 93، 94 و 95 به ترتیب 630 هزار، 900 هزار و یک میلیون و 96 هزار دستگاه خودرو تولید شد. حجم تولید در سال 96 به یک میلیون و 440 هزار خودرو رسید. یعنی می بینیم  تحریم ها اثر تندی روی تولید خودرو داشته است. اکثر مردم و مقامات می دانستند  با تحریم ها مواجه می شویم اگر به این مسئله  بین مردم کمتر توجه می شده است، دولتمردان و سیاست گذاران نباید به این مسئله بی تفاوت باشند. آنها می دانستند  قرار است این تحریم ها رخ دهد.
سلطانی سخنان خود را با طرح این پرسش که  با وجود اطلاع از اعمال تحریم ها، چرا دولت و خودروسازان آمادگی لازم را کسب نکردند، ادامه داد.
او بیان کرد: خودروسازان در مدت شش ماهه ابتدای امسال، تولیدشان به همان نصفی که در تحریم قبلی بود، رسید. این یعنی به شدت تحریم ها روی آنها تاثیر داشته است به همین دلیل می گوییم که صاحبان این صنعت آمادگی لازم را کسب نکردند. این اقتصاددان گفت: خودروسازان با توجه به اینکه دولت از آنها به شدت حمایت می کند و در این چند سال بارها این حمایت ها را دیده ایم، یک سری کارها کردند. اگرچه این احتمال وجود دارد که آنها به دلیل اعمال تحریم ها نتوانسته اند قطعات و لوازم به ایران وارد کنند، اما آمارهای گمرکی نشان می دهد در شش ماهه اول سال جاری، به میزان 640  میلیون دلار قطعات و موتور و اجزای خودرو به وسیله خودروسازان به کشور وارد شده است.

ارز 4200 تومانی صرف واردات خودروی کامل شد
سلطانی گفت: وقتی به این آمارها نگاه می کنیم، در مقایسه با شش ماهه سال قبل، 9 درصد ارزش واردات بیشتر شده است. ما در جدول واردات یک ستون با عنوان خودروهای نیمه آماده یا CBU داریم. این خودروها 90 درصدشان مربوط به خودروهای چینی موجود در بازار است. 90 درصد این خودروها با یک کد تعرفه فرعی وارد می شود که کد تعرفه استاندارد جهانی نیست و یک کد تعرفه «من درآوردی» است. وقتی به فهرست ها نگاه می کنید، به واقعیت تلخی می رسید. یک میلیارد و 950 میلیون دلار خودروی نیمه آماده و آماده که 90 درصد آنها چینی است، به کشور وارد شده است.  او اضافه کرد: با انجام یک سری اقدامات ابتدایی مثل رنگ زدن تایر و... روی بخشی از قطعات خودروهای نیمه آماده، اسم تولید 30 تا 40 درصد ساخت داخل هم روی این خودروها می گذارند که نوعی کلاه قانونی است. دولت چین این خودروها را به اسم خودروی آماده به ایران صادر می کند؛ اما در آمار ایران به صورت کد فرعی وارد می شود. خودروساز چینی این ماشین ها را به عنوان قطعه به ایران نمی فرستد. رقم واردات این خودروهای نیمه آماده هم سنگین است. بررسی ها نشان می دهد که 75 درصد از حجم قطعات وارداتی مربوط به خودروهای نیمه آماده است. واردات خودروهای آماده امسال 28 درصد در مقایسه با شش ماهه سال قبل افزایش دارد. همچنین واردات خودروهای نیمه آماده و CKD و... در سال جاری در مقایسه با مدت مشابه سال قبل 23 درصد رشد داشته است.
به گفته این کارشناس اقتصادی خودروسازان 2.6 میلیارد دلار ارز در شش ماهه ابتدای امسال دریافت کردند که 12 درصد کل واردات کشور است. پیش بینی این است که در شش ماهه دوم امسال، رقم دریافتی آنها به سه تا چهار میلیارد دلار برسد. نتیجه منطقی این است که خودروسازان برای تامین قطعه مورد نیازشان ارز هم داشته اند و حتی بیش از نیاز هم بوده است و اگر درست رفتار می کردند، نباید با کاهش تولید مواجه می شدیم. خودروسازان برای کسب منافع از خودروی آماده که خیلی سهل الوصول بوده است، استفاده کرده اند. آنها خودروی آماده را راحت تر می توانند تولید کرده و بفروشند. اگر این ارزی که به خودروی آماده اختصاص دادند، قطعات و لوازم خودرو آورده بودند تا آخر سال آینده می توانستیم تولید خودروی داخلی را بدون مشکل نگه داریم.

وزارت صمت مسئول تخلف خودروسازان
سلطانی به این پرسش که مسئول تخلفات رخ داده در صنعت خودروسازی کیست، این گونه پاسخ داد: تا سال 84، ایدرو متولی خودروسازان بود. بعد اقدام به خصوصی سازی کردند. در هیئت مدیره خودروسازی ها تا یکی، دو سال قبل معاونان وزارت صنعت حضور داشتند. خودروسازها چون از رانت ها و کمک های دولت ها ارتزاق می کنند، به خودی خود موجودیتی ندارند. آنها در واقع شرکت های به ظاهر خصوصی و در باطن دولتی هستند. مسئول تمام این قضایا، گرانی و بلبشوی موجود در بازار، همچنین کاهش تولید و اتفاقاتی که رخ داده است، وزارت صنعت، معدن و تجارت و شخص وزیر است.او اضافه کرد: اتفاقی که افتاد، این بود که با خصوصی سازی های صوری، شرکت های دولتی را خصوصی کردند. به عنوان مثال بزرگ ترین شرکت تولیدی ایران فولاد مبارکه است. مدیران آن از سوی سازمان گسترش و نوسازی صنایع معدنی (ایمیدرو) منتصب هستند. جالب است که این مدیران منتصب، بعدها به عنوان رئیس انجمن تولیدکنندگان فولاد کشور هم به فعالیت خود ادامه دادند. بر اساس محاسباتی که انجام داده ام، 80 درصد تولید فولاد ایران با ایمیدرو مدیریت می شود. این مسئله صرفا معطوف به خودروسازی نیست. پتروشیمی و فولاد و فلزات اساسی هم به همین مشکل گرفتار هستند. این مجموعه ها را خصوصی کردند و سازمان بازرسی نمی تواند به عملکرد آنها ورود کند. دولت هم نمی تواند به مسائل این شرکت ها وارد شود. از همه مزایا و رانت ها هم استفاده می کنند و به هیچ کس هیچ جوابی نمی دهند. این کارشناس اقتصادی گفت: هر وقت خودروسازان متضرر می شوند، دولت باید از جیب مردم و بیت المال خسارت های آنها را هم پرداخت کند. مردم امسال خودروی گران خریدند. زیان خودروسازان را هم از جیب مردم دادند؛ اما هنوز مقصرند که چرا بنزین زیاد مصرف می شود؛ یعنی بنزین را خودرو مصرف نمی کند و مردم مقصر هستند. خودروسازان با منابع ارزی که برای واردات گرفتند، می توانستند تا آخر سال بعد، قطعات و لوازم خودروهای برند ایرانی را تامین کنند و بخش اصلی تولید را ادامه بدهند؛ اما به دنبال منافع و رانت، تصمیم به واردات خودروی کامل گرفتند.
                