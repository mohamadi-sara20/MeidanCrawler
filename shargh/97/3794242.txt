سه‌شنبه ۳۰ مرداد ۱۳۹۷
-----------------------------------------
یادداشت
-----------------------------------------
بازنشستگی طب سینایی؟
-----------------------------------------

                    20 سال طبابت و حشر و نشر با پزشکانی که از عهد قدیم تا جدید سکاندار کشتی طبابت در ایران بوده اند، نیاز به نگارش کتابی دارد تا مردمان امروز ایران یادشان نرود پزشکی ایران از کجا آغاز شده و اکنون در کجای مسیر خود قرار دارد. نسل قدیم طبابت در ایران چگونه و نسل جدید پزشکی چطور عمل می کنند؟ کدام مقبول و احیانا کدام مطرود است؟ ایرانیان با کدام روش بیشتر خو گرفته اند و با کدام غریبه تر هستند؟ این سال ها در بیمارستانی مشغول خدمت هستم که سال تولدش به 1240 خورشیدی بازمی گردد. این نشان می دهد پزشکانی که اغلب در اروپا به سبک کلاسیک درس طبابت خوانده بودند هم از حوالی 150 سال قبل کار درمانی خود را در ایران آغاز کرده اند؛ به عبارت بهتر، طبابت به سبک مدرن تقریبا از یک ونیم قرن پیش آغاز شده است. البته ناگفته نماند نخستین مرکز نوین آموزش پزشکی در سال 1230 به همت میرزا تقی خان امیرکبیر به عنوان بخشی از مدرسه دارالفنون تاسیس شد. یاکوب ادوارد پولاک اتریشی به عنوان معلم حکمت، طب و جراحی و فوکتی ایتالیایی به عنوان معلم علوم طبیعی و دواسازی در دارالفنون به استخدام درآمدند. پولاک به تدریج فارسی آموخت و با کمک نخستین شاگردانش به تالیف کتب پزشکی به زبان فارسی و معادل یابی دقیق واژگان پزشکی فرانسوی پرداخت که از نخستین کتب مدرن پزشکی فارسی محسوب می شدند. طبابت قبل از این دوران دست در زنجیره طب قدیم و جدید دارد؛ چنان که نه می توان گفت مدرن است و نه می توان با عنوان باستانی و قدیم از آن یادکرد. از آنجا که طبابت هیچ گاه مرزپذیر نبوده و ایران نیز همواره در چهارراه فرهنگی جهان قرارداشته است، در ادوار تاریخی و بسته به نوع حکومت ها یا ایران مهد حضور پزشکان نامی جهان بوده یا کشورهای دیگر محل فرار مغزهای ایرانی و تحصیل طبابتشان قلمداد شده است. زمانی از سراسر جهان نزد بوعلی آمده اند و گاه گداری هم این عاشقان جوان ایرانی بوده اند که زحمت سفر به نزد جالینوس ها و بقراط های زمانه را به خود داده و تلمذ کرده اند. جالب است بدانیم که در زمینه طب، زمانی پس از انجیل، کتاب «قانون در طب» ابن سینا متداول ترین کتاب در اروپا شد و طب ابن سینا برای مدت ها در اروپا تدریس می شد. در این دوران بود که مسلمانان دچار جنگ های داخلی و حکم فرمایی حکام نالایق و سیاست های استعماری دولت های اروپایی شدند و به تدریج از علوم دور ماندند و شد آنچه شد و تا امروز دیگر جهت پیکان طبابت از غرب به شرق باقی مانده است؛ یعنی به روزترین علوم پزشکی از غرب منتشر می شود. من خود با سه انگیزه «پزشکی» را برگزیدم. اول ذوق های پدرم وقتی از فردی به نام دکتر لبیب سخن می گفت و آه هایی می کشید که چرا نسل آن دکتر اکنون دیگر کمیاب شده است.مثلا می گفت در کودکی به بیماری سختی گرفتار آمده؛ چنان که والدینش هم به جهت سختی بیماری و هم ناتوانی در پرداخت هزینه زیاد دارو و درمان از علاج او ناامید می شوند. اما نیم روزی دق الباب شده دکتر لبیب وارد خانه می شود.پدر را معاینه کرده از کیف همراهش دارو و دستورات غذایی هم می دهد. پدربزرگ چند سکه برای حق ویزیت تقدیم دکتر می کند و او هم رد نمی کند و می گیرد؛ وقتی دکتر لبیب می رود خانواده متوجه می شوند که حکیم بزرگوار به سکه های پدربزرگ، چندتایی هم اضافه و زیر تشک مخفی کرده است. بعدا که از او چرایی را سوال می کنند، پاسخی می دهد که معلوم می شود تکرار مکررات است این خیرخواهی! می گوید: برخی بیمارانش فقط با خوردن دارو و غذاهای مقوی خوب نمی شوند بلکه باید والدینشان نیز غصه ناک و نگران نباشند. دومین دلیلم برای گزینش پزشکی دیدن جوانمردی، جسارت، شجاعت و مهارت بدون ابزار و وسایل پزشکانی بود که در مناطق جنگی دوران مقابله با صدام، خدمات خود را تقدیم رزمندگان و سربازان جنگ ایران و عراق می کردند.چشمانشان پر از امید بود وقتی ما را معاینه و درمان می کردند و پر از جوانمردی وقتی اسیر زخمی را مداوا می کردند. سومین علت انتخاب پزشکی شاید جذابیت منحصر به فرد بودن این رشته باشد؛ چیزی که این روزها اولین دلیل بسیاری از دوستان پزشک است و کتمان آن شایسته نگارش منطقی نیست. در سال های تحصیل پزشکی بارها از نحوه نگرش و دیدگاه برخی استادان خود به وجد می آمدم و پیش خودم فکر می کردم آیا روزی می آید که من چون آنها باشم؟مثلا استادی داشتیم که وقتی بیمار را روی تخت معاینه می کرد، به هنگام پایین آمدن بیمار از تخت، کفش های بیمار را پیش پایش جفت می کرد؛ کاری که بعدا ما دانشجوها سبقت می گرفتیم تا استاد خم نشود و خودبه خود ملکه ذهن ما می شد. اما هرچه پیش رفتیم از غلظت استادانی چون او که گفتم، کاسته و بر تعداد استادانی اضافه شد که دغدغه آنها چیزهایی دیگر بود. سال به سال، از اتمسفر طب سینایی کم و بر حجم طبی که بیماری می بیند و بیمار نمی بیند، اضافه شده است؛ تا امسال در واپسین روزهای گرم تابستان 1397. روزهایی که نوید سالگرد طبیبی را می دهد که با نامش روزی به عنوان روز پزشک در تقویم ها حک شده است. شاید پیشنهاددهندگان این روز خواسته اند به پزشک ایرانی یادآور شوند علم باید به روز باشد و امروزی اما طبابت باید سینایی باشد و ایرانی! در طب سینایی این پزشک است که سراغ بیمارش می رود نه بیمار و همراهانی که به دنبال دریافت یک پاسخ مجبور باشند اخم و غضب طبیب خویش را تحمل کنند. در طب سینایی، پزشک هم بیماری را می نگرد و هم بیمار را؛ چنانکه بیماری را در مریض جست وجو می کند و نه مریض را در بیماری! این نگرشی است که بیمار با دیدن طبیبش شفا می یابد و لحظه شماری می کند بار دومی هم او را ببیند و فیض بگیرد. در دستان چنین طبیبی، خدا تجلی می کند که مسیح شود برای ترمیم زخم های روح و جان؛ دستانی که صرفا با بیماری دست می دهد و انگشت های بی رمق بیمار را لمس نمی کند، کجا جایی برای حلول لطافت الهی دارد؟ دست های طب سینایی، کافر و خداپرست نمی شناسد؛ لمس نبض که صورت گرفت، روح کافر را هم جذب خویش می کند که این فقط در توان خداست که همه را بنده و مخلوق خویش می داند و در مقام دادرسی و طلب عافیت فرقی بین خداجو و غیر نمی گذارد. در روزی که در تقویم ایران، روز پزشک نامیده شده و در آخرین سال های دهه 90 و در آستانه ورود به 1400، اینها را نوشتم که با غمی سترگ اعتراف کنم طبابت سینایی را دارند به زور بازنشسته می کنند و اندک نسلی که هم علمشان به روز است و هم عملشان برگرفته از بوعلی ها در حال پرگشودن اند. آیا کسی هست مسیر را عوض کند؟
                