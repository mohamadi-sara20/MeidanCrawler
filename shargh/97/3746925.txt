دو‌شنبه ۳۱ اردیبهشت ۱۳۹۷
-----------------------------------------
یادداشت
-----------------------------------------
برگ های برنده را نسوزانیم
-----------------------------------------

                    این روزها در محافل سیاسی ایران و جهان در پرتو خروج آمریکا از توافق چندجانبه بین المللی صحبت از آینده برجام و روابط فراآتلانتیکی درباره ایران است. اروپا برای اولین بار در چند دهه پس از پایان جنگ جهانی دوم در مقابل آمریکا صف آرایی کرده و با تصمیم ترامپ در خروج از توافق هسته ای به مخالفت برخاسته است. این اقدام اروپا فراتر و در مقام مقایسه تاثیرگذارتر از مخالفت چند کشور قاره سبز (مشخصا آلمان و فرانسه) با تحریم های آمریکا علیه ایران، لیبی و کوبا در سال 1996 است. به نظر می رسد شرایط حادث از تصمیم نابخردانه ترامپ که ناشی از شخصیت منحصربه فرد ترامپ، تاثیرگذاری نتانیاهو و لابی و پول هنگفت عربستان است، فارغ از اینکه اروپا جرئت و توان اقتصادی مقابله با این تصمیم را دارد بررسی شده و تصمیمات مقتضی در راستای منافع کشور اتخاذ شود. امروز در بین لایه های مختلف تصمیم گیری کشور نظر بر این است که ایران در برجام بماند و در شرایط کنونی در قالب 1+4 آن را مجدانه پیگیری کند. اگر برجام اجماع بین المللی علیه ایران را شکست، با خروج آمریکا این بار اجماع علیه آمریکا به خاطر بی توجهی و نقض یک جانبه توافق بین المللی مورد تایید شورای امنیت سازمان ملل در حال شکل گیری است یا اینکه در بدبینانه ترین شکل شکاف در جامعه بین المللی ایجاد شده است. شرایط حادث فرصتی بی نظیر برای تحرکات دیپلماتیک برای کشورمان فراهم کرده که در گذشته وجود نداشت. امروز جهان متحد در مقابل آمریکای متفرق (حتی در داخل) قرار دارد. عقل حکم می کند از همه امکانات برای تقویت اتحاد جهانی علیه قانون شکنی و نقض عهد آمریکا استفاده شود. باید اجماع ملی حول برجام، حمایت از تصمیمات نظام حول این توافق بین المللی و استفاده از ظرفیت آن برای اعمال فشار بین المللی علیه آمریکا شکل گیرد. امروز دو جریان مشتاق خروج ایران از برجام اند؛ اول رژیم صهیونیستی و عربستان سعودی که از طرق مختلف درصدد تشویق جنگ طلبان حاکم بر کاخ سفید علیه ایران هستند و دوم، جناح مخالف دولت که با کوته بینی برای حذف رقیب خواسته و ناخواسته امنیت کشور را پای مصالح حزبی به مسلخ می برد. روشن است دل بستن به «جنگ تجاری اروپا با آمریکا» کاری عبث و ناشی از نداشتن درک صحیح از روابط بین الملل و وابستگی های انکارناپذیر این دو در عرضه های سیاسی، امنیتی و مهم تر از همه اقتصادی و تجاری است. با وجوداین اروپا با تصمیم ترامپ و به ویژه تهدید تسری تحریم شرکت های اروپایی در قالب تحریم های ثانویه در شرایطی قرار گرفته که اعتبار و استقلال دولت های اروپایی را نزد افکار عمومی مردم خود و همچنین در عرصه بین المللی به شدت در معرض تهدید قرار خواهد داد. تصمیمات حقوقی جدیدی که از روز جمعه گذشته آغاز شده و همچنین سفر مسئول انرژی اتحادیه به تهران و تاکید بر استمرار همکاری در این حوزه که مهم ترین هدف آمریکاست، نشانه های مثبتی از تصمیم اروپا برای حمایت جدی از برجام است. اگر دریافت کشور از خلال مذاکرات دیپلماتیک، جدیت اروپا در حمایت از برجام و همکاری با ایران (و نه چنانچه برخی ادعا می کنند ایفای نقش پلیس بد) است، تقویت موضع اروپا نیازمند عزم جدی ایران در همکاری است. همکاری جریانی دوسویه است که هر دو طرف در آن منافع دارند. لازمه تحقق این مهم درک درست از نگرانی های بحق یا غیرموجه دو طرف در موضوعات مختلف و مذاکره و حل وفصل آن در قالب منطق برد- برد است.تحولات عراق با پیشتازی مقتدی صدر و احتمالات نه چندان خوش بینانه در کشوری که ظاهرا مهم ترین متحد ایران است، اظهارات اخیر پوتین پس از ملاقات با بشار اسد و تاکید بر آغاز روند سیاسی و خروج نیروهای نظامی همه کشورها از سوریه – به جز روسیه- و تحولات ماه های اخیر یمن که به زیان حوثی ها در حال تغییر است، نشانه هایی از وضعیت برگ های برنده ایران در تحولات منطقه به دست می دهد که لازم است جدی گرفته شود. باید به دیپلماسی فرصت داده شود با حفظ منافع حداکثری از این برگ ها که هنوز در دست ماست، در جهت تثبیت دستاوردهای اقدامات پرهزینه نظامی و بالابردن قدرت چانه زنی در عرصه های دیگر استفاده شود. آمریکا پس از خروج از توافق هسته ای، جنگ تمام عیار سیاسی را علیه ایران آغاز کرده که هدف آن انزوای کامل جمهوری اسلامی در مناسبات بین المللی، بازگشت به دوره قبل از برجام در همه عرصه های سیاسی- اقتصادی از جمله بازگشت تحریم های فلج کننده و ایجاد اجماع بین المللی است. سخنگوی وزارت خارجه آمریکا به تازگی گفته است «ایالات متحده برای تشکیل ائتلافی جهانی علیه ایران تلاش می کند و کشورهای بسیاری را از سراسر جهان با هدفی مشخص برای برخورد با رژیم ایران نه فقط در توافق اتمی بلکه در تمامی فعالیت های بی ثبات کننده که تهدیدی علیه سراسر جهان است متحد خواهیم کرد». تغییرات اخیر در چینش دولت ترامپ و روی کارآمدن چهره های بارز ضد ایران در کنار این اقدامات، نمایانگر عزم جدی آمریکا در برخورد با ایران است که باید آن را جدی گرفت و از فرصت های پیش رو برای خنثی کردن آن بهره برد. نباید تردید کرد دستگاه عریض و طویل دیپلماسی آمریکا با امکانات وسیع از هم اکنون در کشورهای کوچک و بزرگ جهان بسیج شده و در حال رایزنی هستند تا به گفته خانم هدر نائورت، سخنگوی وزارت خارجه آمریکا، «به طور مستند در باره رفتارهای بی ثبات ساز ایران به متحدانشان در اروپا و سراسر جهان» توضیح دهند. به یاد دارم پس از فرمان بیل کلینتون و تحریم های موسوم به «داماتو» در ماموریتی دیپلماتیک در کشور کوچک و محصور در خشکی نیجر در آفریقا با صحنه ای مواجهه شدم که نقل آن خالی از لطف نیست. در زمان موعود همراه کاردار سفارتمان برای ملاقات با نخست وزیر به دفتر کار او رفتم...هنگام ورود به دفتر، مردی سفیدپوست با ظاهری آراسته از اتاق نخست وزیر بیرون آمد و با سلامی متعارف، ولی نه چندان رضایت مندانه دفتر را ترک کرد. برخلاف انتظار و احتمالا کنجکاوی نگارنده، نخست وزیر آن کشور کوچک و ظاهرا بی اهمیت آفریقایی گفت که فرد ملاقات شونده سفیر آمریکا و هدفش از ملاقات توضیح تصمیم دولت متبوعش در اعمال تحریم علیه ایران و درخواست رعایت آن از طرف دولت نیجر است. به یقین هم آقای سفیر و هم نخست وزیر (چنان که به نگارنده گفت) از این نکته آگاه بودند که آن کشور موضوعیت و جایگاهی در تحریم های معطوف به انرژی و سرمایه گذاری مدنظر دولت وقت آمریکا ندارد. با وجود این اقدام آقای سفیر بخشی از ماموریتی است که بر عهده داشته تا فارغ از ظرفیت کشور محل ماموریت در راستای اهداف دولت متبوعش به اقدامات دیپلماتیک دست یازد. به قول ابوالمعالی نصرالله بن محمد صاحب کلیله و دمنه این نکته از آن آوردم که آگاه و بیدار باشیم که موتور پرقدرت دیپلماسی ایالات متحده آمریکا در پایتخت های جهان در حال رایزنی برای تاثیرگذاری بر کشورها در پیوستن به ائتلافی هستند که هدف آن احیای ایران هراسی و آماده سازی افکار عمومی برای اقدام جدی تر علیه ایران است.
                