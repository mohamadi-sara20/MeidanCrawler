پنج‌شنبه ۲۴ خرداد ۱۳۹۷
-----------------------------------------
یادداشت
-----------------------------------------
هراس اخلاقی در شبکه های اجتماعی
-----------------------------------------

                    انعکاس خبر تعرض جنسی معاون یک مدرسه و گفت وگوهای دانش آموزان درباره آن در فیلم منتشره، به جریان اول خبری شبکه های اجتماعی تبدیل شده است. دراین موضوع مباحث گوناگونی اعم از خلا آموزش های جنسی تا برخی فسادها و نبود قوانین و برنامه های مقابله با آن مطرح شده، اما کمتر به موضوع فنون رسانه ای این جریان خبری پرداخته شده است. به تعبیر دیگر آیا این جریان نوعی افشاگری خبری است؟ یا نوعی «دستور کار» رسانه ای شبکه های مجازی؟ یا اینکه هراسی اخلاقی [مورال پنیک] است؟ در ادامه به توضیح هریک از آنها پرداخته می شود.افشاگری موضوعی است که در تمامی تحلیل ها می توان ردپایی از آن مشاهده کرد؛ به این معنا که رسانه های اجتماعی با کشف رخداد مذکور و بازنشر آن توانسته اند جامعه را از موضوعی پنهان آگاه کنند، اما موضوع این است که افشاگری درباره مواردی است که دولت یا سازمان ها درصدد کتمان و پنهان سازی آن هستند. به تعبیر دیگر در افشاگری، مسئولان و مدیران از موضوعی خبر دارند ولی نمی خواهند شهروندان از آن مطلع شوند. بررسی این سوژه خبری در مدرسه، نشان از آن دارد که مدیران و مسئولان آموزش وپرورش هیچ اطلاعی از آن نداشته اند که بخواهند آن را کتمان یا لاپوشانی کنند. به تعبیر دیگر این موضوع در کشور ایران از تابوهایی است که هیچ مسئولی درصدد نزدیک شدن یا توجیه آن نیست. از سوی دیگر محتوای فیلم منتشره نیز علت را انگیزه فردی نشان می دهد تا امری سازماندهی شده. در نتیجه سوژه مورد نظر فقط یک خبر محسوب می شود که برای اولین بار از شبکه های اجتماعی انعکاس یافته است؛ مانند صدها مورد دیگر که هر روز در شبکه های اجتماعی منتشر می شوند و به هیچ کدام از آنها تاکنون افشاگری گفته نشده است.دستور کار رسانه [agenda setting] تحلیل دوم در این متن است. رسانه ها برای اینکه بتوانند همیشه در صدر مصرف شهروندان باشند، موضوعات بی اهمیتی را برجسته می کنند و با در دستور گفت وگو و تفکر قراردادن شهروندان، سعی می کنند آنها یا همان مشتری ها را حول یک موضوع در رسانه خود نگه دارند. به این ترتیب شهروندان در حول سوژه به گفت وگو و جست وجوی خبری می پردازند و بدیهی است شهروندان برای تکمیل اطلاعات خود وابسته به رسانه مربوطه نیز می شوند تا بتوانند در جریان کامل خبر باشند. در حوزه شبکه های اجتماعی اطلاع از اظهارنظر دیگر کاربران در تایید افکار مخاطبان نیز به موضوع اضافه می شود و تاثیر تکنیک «دستور کار» را چند برابر رسانه های معمولی و یک سویه می کند و اگر شبکه ای اجتماعی از موضوع گفت وگوی شهروندان فارغ باشد، مورد بی توجهی و قهر مخاطبان قرار می گیرد. درباره سوژه واقع شده در این مدرسه نیز این امر صادق است و همه شهروندان تا مدت ها تحت تاثیر این سوژه خبری قرار داشته و دارند.هراس اخلاقی [moral panic] یکی از ترفندهای جذب مخاطب در رسانه ها است. به این مفهوم که برخی موضوعات اجتماعی که برای شهروندان حساس هستند، به قدری بزرگ نمایی می شوند که همه شهروندان نسبت به موضوع احساس خطر می کنند؛ در صورتی که شاید سوژه استثنا یا فوق العاده محدود و غیرقابل تعمیم باشد.در سال های دور موضوع هراس اخلاقی تحت عنوان «خفاش شب» ازسوی رسانه ها برجسته شد که سوژه، فردی بود که با اغفال زنان خیابانی و سپس قتل آنان، وحشت زیادی را در کشور ایجاد کرد؛ به نحوی که بانوان در شهرهایی که حتی بیش از هزار کیلومتر با شهر مورد نظر نیز فاصله داشتند، جرئت خروج از منزل را در شب نداشتند. در صورتی که مشخص بود این قتل ها فقط در شهری خاص رخ می دهند و دلیلی برای ترس شهروندان دیگر شهرها وجود ندارد.این ترفند رسانه ای جذب مخاطب، ناخواسته و ناآگاهانه به وسیله شبکه های اجتماعی در حال استفاده است؛ به این مفهوم که در مدرسه ای معاونی، اقدام به پخش فیلم های نامناسب برای کودکان می کند و رسانه های اجتماعی به جای بررسی موضوع از دیدگاه روان شناسی و محرومیت یا سوابق اخلاقی این شخص که جنبه فردی دارد، آن را به موضوعی اجتماعی تعمیم می دهند و تبدیل می کنند. به تعبیر دیگر شخصی با نداشتن احتمالا تعادل اقداماتی خلاف هنجارها و اخلاق انجام می دهد که این امر موضوعی فردی است و می تواند در هر اجتماع دیگری نیز رخ دهد و تنها کاری که می شود کرد، آموزش مناسب به کودکان در محافظت از خود و همچنین سیستم های نظارتی برای کاهش این موضوع است.اما برخلاف این فرایند انتشار خبر، سوژه ای فردی تبدیل به موضوعی اجتماعی و هراس برانگیز می شود و با پروبال دادن به آن در شبکه های اجتماعی و تفاسیر گوناگون و البته منفی، سوژه تبدیل به «هراس اخلاقی» می شود؛ به نحوی که شهروندان و به ویژه مادران جرئت فرستادن کودک خود به کوچه و خیابان را ندارند و حتما سعی می کنند حتی برای یک خرید کوچک خود نیز با کودکشان همراه شوند. در صورتی که هیچ گونه آمار و ارقامی، افزایش جرم و جنایت نسبت به کودکان را گزارش نداده است. به تعبیر دیگر هرچند رسانه های اجتماعی در همه جا حضور دارند [مانند این مدرسه] و آمار ثبتی در تمامی دستگاه ها ایجاد شده است که موارد پنهان گذشته را امروزه علنی کرده اند، بازهم شواهدی دال بر افزایش آمار مربوطه دیده نمی شود.در نهایت باید عنایت داشت که بیشتر شهروندان که خود اداره کننده های شبکه های اجتماعی هستند، از تکنیک های رسانه ای و پیامدهای آن آگاهی ندارند و فقط الگوهایی را از رسانه های دیگر آن هم به صورت ناخودآگاه تقلید می کنند که این امر اگر در کنار پایین بودن «سواد رسانه ای» مخاطبان قرار داده شود، نتیجه آن می شود که برخی مسائل پیش پاافتاده و استثنا، در کشور تبدیل به بحران اجتماعی می شوند؛ در صورتی که وظیفه رسانه های بزرگ و معتبر این است که 1- شهروندان را با تکنیک های رسانه ای آشنا کنند که از هر روشی برای انعکاس و بازنشر اخبار رویدادها استفاده نکنند 2- سطح سواد رسانه ای شهروندان را ارتقا بخشند تا تحت تاثیر هر پیامی قرار نگیرند و با نگاهی انتقادی پیام ها را گزینش و تحلیل کنند 3- از مباحثه و کامنت گذاشتن به عنوان یک عادت برای هر پیامی اجتناب ورزند که این کامنت ها خود باعث تشدید تاثیر سوء پیام در شبکه های اجتماعی خواهد بود.
                