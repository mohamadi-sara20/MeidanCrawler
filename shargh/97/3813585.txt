دو‌شنبه ۹ مهر ۱۳۹۷
-----------------------------------------
سرمقاله
-----------------------------------------
مصائب ریال، حباب دلار
-----------------------------------------

                    «بازار ارز» در ماه ها و به ویژه هفته های اخیر، دچار تلاطم روزافزون شده و آثار مخربی بر تمامی شئونات زندگی مردم به ویژه دهک های پایین درآمدی به جای گذاشته است. وقوع و شیوع این وضعیت نابهنجار پرسش های متعدد و متنوعی را موجب شده که تقریبا همگی بدون جواب مانده است. آیا نقدینگی بدون مابازا (مابازای رشد اقتصادی) آن هم با نرخ رشدی بی محابا علت اصلی است؟ آیا دستکاری دولت و مداخلات جا و بی جای آن در بازار ارز موجب این آشفتگی شده است؟ آیا دولت اراده کرده کسری بودجه خود را رفع و حقوق و مطالبات کارکنان و مطالبات پیمانکاران را پرداخت کند و راهی عملی تر و در ضمن ارزان تر و بی حساب و کتاب تر از تبدیل دلارهای نفتی خود به ریال در این بازار ندیده است؟ آیا تحریم ها و هراس از تشدید آن و بنابراین ایجاد تقاضای احیانا احتیاطی و ریسک پناهانه (هجینگ) نقش اصلی را دارد؟ آیا سفته بازی یا چیزی که کف جامعه به آن دلال بازی و بورس بازی می  گوید، موجب شعله ورشدن هر چه بیشتر این آتش شده است؟ آیا ناهماهنگی های بین دستگاهی (به ویژه بین قوای مجریه و قضائیه) تقصیرکار است؟ این بخشی از پرسش هاست. این نوشتار در پی پاسخ دادن به هیچ یک از پرسش های پیش گفته نیست؛ چراکه پاسخ گویی به هرکدام از آنها متضمن احصا و تعیین میزان مشارکت و تاثیرگذاری متغیرهای درون زا و برون زای فراوانی است که نه نگارنده حداقل از بخش های پشت پرده آن اطلاعی دارد و نه کلا در حوصله و مجال این مقال است. نوشتار حاضر ناظر به پرسش این روزهای بخشی از افراد جامعه است که می خواهند بدانند برای حفظ ارزش دارایی در وانفسای کاهش حتی لحظه به لحظه ارزش پول ملی چه باید بکنند؟ بسیاری از کارشناسان به این پرسش پاسخ داده اند. به دو پاسخی اشاره می کنم که در تقابل با یکدیگرند و از این رو می توانند به خوانندگان دید طرفینی بدهند تا بتوانند جوانب گوناگون را بیشتر ببینند و با برخورداری از آگاهی بیشتر تصمیم گیری کنند. یکی از این پاسخ ها از آن یکی از اقتصادخوانده های خارج نشین است که در سال های گذشته راجع به موضوعات اقتصادی نظر می دهد و با برخی رسانه ها مصاحبه می کند. او هفته گذشته به قول خودش با «دلی پردرد» هم وطنانش را مخاطب قرار داد و چنین گفت: «کالاهایی که مورد تقاضاست را خریداری کنید و در خانه بگذارید و وقتی که گران شد، آنها را بفروشید تا بتوانید افزایش قیمت کالاهای اساسی مورد نیاز خود را در آن هنگام تا اندازه ای جبران کنید». پاسخ دیگر را در نوشته ای که متاسفانه نام و نشان نویسنده را نیافتم، با عنوان اصلی «هشدار جدی به خریداران دلار 20 هزار تومانی» و زیر عنوان «آیا تا به حال تئوری احمق بزرگ تر در اقتصاد را شنیده اید؟» یافتم. گفتنی است به موجب نظریه حماقت بیشتر یا احمق بزرگ تر (greater fool theory) که در ابتدا شاهد مثال خود را در بازار سهام پیدا کرد، «احمقی» که سهام با قیمت بالا می خرد، می داند که «احمق تر» از او هم یافت می شود تا سهام خود را به قیمتی بالاتر به او بفروشد. اما «این روند تا کجا ادامه می یابد؟»، پرسشی است که نظریه مزبور به دنبال دادن پاسخ به آن است. «نظریه احمق بزرگ تر» که بعدا در بازارهای دیگر هم مصداق پیدا کرد، درباره بازار این روزهای ارز کشورمان نیز صادق است. بنابراین به رسم مالوف پرسش اصلی این است که تا کی قیمت دلار و یورو و دیگر ارزها در این بازار همچنان بالا می رود؟ پاسخ پرسش فوق این است: تا وقتی که حباب بازار بترکد. 
حال ممکن است پرسیده شود که مگر بازار ارز کشور حبابی است که سخن از ترکیدن آن می کنیم؟ پاسخ این است که بله، این بازار به شدت حبابی است و مستند آن هم نظریه برابری قدرت خرید (purchasing power parity-ppp) است. بر اساس این نظریه لازم است برای تعیین نرخ برابری هر واحد پولی (مثلا دلار آمریکا) نسبت به واحد پولی دیگر (مثلا ریال ایران)، قدرت خرید هر کدام از آن واحدهای پولی را نسبت به خرید سبدی از کالاها و خدمات مشخص بسنجیم. این وزن کشی موجب می شود که به ارزش واقعی هر واحد پولی پی ببریم. محاسبات مبتنی بر این سنجه قابل اعتماد نشان از آن دارد که در حال حاضر قیمت واقعی دلار (نسبت به ریال) حتی کمتر از نصف قیمت حبابی 16-17 هزار تومانی است. پرسش دیگری که احتمالا پیش می آید، این است که چگونه این فاصله زیاد بین قیمت واقعی و قیمت جاری ایجاد شده است؟ پاسخ را باید در محیط شدن جو روانی بر بازار جست وجو کرد؛ چراکه در این صورت علاوه بر تقاضا ی واقعی، دیگر انواع تقاضا مانند تقاضای سفته بازانه که واقعی نیست و تقاضای پیش از موعد که آن هم به لحاظ زمانی واقعی نیست نیز وارد بازار می شوند و قیمت (ارز) را که نتیجه برخورد نیروهای بازار (عرضه و تقاضا) است، بالا می کشند. بدیهی است قیمتی که تحت این شرایط تعیین می شود، غیرواقعی از نوع بیش قیمت (overpriced) است و طبعا حبابی شدن بازار را در پی دارد. وجود حباب قیمتی در بازار ارز کشور به خوبی روشن است. پهن شدن بساط فعالیت های رنگارنگ سفته بازانه و شبیخون های بی امان صاحبان منافع در قالب های هنجارشکنی چون دلار فردایی، فعالیت های تودرتوی دلالان که واژه های من درآوردی ای مانند دلار هراتی، مشهدی، سلیمانی، تهرانی، سبزه میدانی و افشاری را سکه زده، ولع سیری ناپذیر قشرهایی از جامعه در خرید غیرضروری ارز با توجیه کلیشه ای حفظ ارزش دارایی و… نشان می دهند که سازوکار معتبر تعیین قیمت توسط نیروهای بازار در حال حاضر در بازار ارز ما کارکردی منطبق با اصول ندارد. به عبارت دیگر، بازار ارز کشور به دلیل وجود تقاضاهای غیرواقعی به ویژه از نوع سفته بازانه و ریسک پناهانه غیرضرور فاقد نهاده های خالص برای تعیین قیمت (ارز) است. از این رو، قیمت هایی که از این بازار بیرون می آیند، واقعی نبوده، تصنعی و حبابی اند. توضیح آنکه در علم اقتصاد، «قیمت علامت است».
چنانچه بازاری این علامت را به درستی بازتاب ندهد، اقتصاد نشانی (آدرس) درست نمی گیرد و دچار سردرگمی می شود. سردرگمی بازار به ناکجاآباد ختم می شود یا در شرایطی که عقلانیت حاکم باشد، با تدارک تمهیداتی به اصلاح و بازگشت به حالت عادی می  انجامد. ناکجاآباد آنجاست که حباب بازار به دلیل تداوم سودجویی نابخردانه صاحبان منافع و سفته بازی های لجام گسیخته می ترکد. در عالم تمثیل، این مثل کودکانی است که بی وقفه به دهانه بادکنک خود می دمند، تاجایی که فشار هوای ناشی از تراکم باد دمیده آن را بترکاند؛ اما بازار در حالت دیگری اصلاح می شود و به روال عادی خود برمی گردد؛ چراکه حسگرها به موقع زنگ خطر را به صدا درمی آورند و به آن پیام اصلاح (مسیر) می  دهند. بازار هم با گوش شنوا پیام را می  گیرد و برای حل مشکل راه می  یابد و با عبور از بحران، بر آن فائق می آید. بازار جاری ارز در وضع سردرگمی است که آن را به ناکجاآباد می برد. حبابی شدن روزافزون قیمت ارز، سفته بازی مشترک فعالان و مشارکت کنندگان بازار مزبور؛ از شبه دولتی ها و خصولتی ها گرفته تا خصوصی ها، ناکارآمدی دستگاه های نظارتی و ناهماهنگی دستگاه های فراقوه ای ذی ربط، سوءمدیریت یا ناتوانی سازمان های بالادستی، افراط گری در پیش خورکردن خبرهای بد و نگران کننده، به ویژه درباره تقویم تحریم ها، ازجمله اجرای دسته دوم آنها از تاریخ 13 آبان 97، ولع سیری ناپذیر صاحبان نقدینگی های سرگردان خرد و کلان و راه اندازی ماراتن سرعت برای عقب نیفتادن از قیمت های شتابان بازار و در صورت امکان پیشی گرفتن از آن، غیرفعال شدن بازارهای موازی و… شاهد این مدعا هستند. بنابراین، بی نیاز از پیشگویی و پیش بینی می توان گفت ادامه وضعیت موجود دیر یا زود حباب قیمت ها را می ترکاند و بازار را دچار سقوط آزاد می کند؛ در این صورت، نه سفته بازان زیر آوار می  مانند و نه آنها که از رانت های رنگارنگ بهره دارند زیان می  بینند؛ چراکه سفته بازان مانند نوسان گیرهای یک روزه، هر شب که به خانه می روند عایدات آن روز خود را هم به خانه می برند و رانت خواران هم با برخورداری از رانت اطلاعاتی هروقت قیمت دلار بخواهد از حد کشش (قیمتی) خود عبور کند، از بازار خارج می شوند (اصطلاحا خالی می کنند). الباقی می ماند همان اشخاص غیرحرفه ای ناآشنا با چم وخم های بازار به شدت پیچیده ارز به طور کلی و بازار غیرشفاف و رانتیر ارزی ایران به طور خاص که به خیال خود می خواستند از گزند کاهش ارزش پول ملی در امان بمانند. صرف نظر از جنبه های غیراخلاقی تبدیل غیرضروری پول ملی به پول کشورهای دیگر (ارز) و گذاشتن آن در گاوصندوق خانه یا صندوق امانات و به این طریق دامن زدن به کاهش ارزش پول ملی و بالطبع تورم و گرانی، آنچه در این یادداشت مدنظر قرار گرفته است، راستی آزمایی گزاره حفظ ارزش دارایی اشخاص با تبدیل ریال به ارزهای قوی از منظر اصول علم اقتصاد است. این اصول که از صافی روش شناسی علمی عبور کرده  اند و دیگر کسی نمی تواند آنها را متهم به لفاظی و پندآموزی کند نیز به درستی گزاره پیش گفته مهر تایید نمی زند. در اقتصاد واژه safe haven به معنی پناهگاه سکه  زده  شده که مصداق آن همین حفظ ارزش پول است. برای مثال، چنانچه دلار در معرض تهدید قرار گیرد، تقاضا برای طلا افزایش می یابد؛ چراکه این فلز کمیاب قیمتی، حکم پناهگاه را دارد؛ اما آیا دلار که تکه کاغذی بیش نیست و برخلاف طلا فاقد ارزش ذاتی است و باز هم برخلاف طلا هیچ کاربری ای به غیر از آنکه وسیله مبادله قرار گیرد، ندارد، می تواند پناهگاه ریال قرار گیرد؟ آیا مردم به ریسک هایی که اسکناس دلار را تهدید می کنند مانند قاچاق اعلام شدن آن از سوی نهاد قانون گذار، سرقت و آتش سوزی و از این قبیل فکر می کنند؟ آیا به احتمال تکرار رویدادهایی مانند کاهش دلار به یک چهارم و یک پنجم قیمت روز در پی پذیرش قطع نامه 598 توجه کرده اند؟ آیا به سیاست شکست خورده فقیرکردن همسایه (beggar-thy-neighbor)، سیاستی که در تجارت بین الملل باب شد و بر آن بود که به قیمت فقیر و تنگدست شدن یک گروه (همسایه) برای گروه دیگر (گروه خودی) نفع کسب کند، نظر انداخته اند؟ حال و روز بازار فعلی ارز ایران این سیاست را که ترجمان «نعمت برای من و نقمت برای تو» است، تداعی می کند. هر یک ریالی که به ارز (مثلا دلار) تبدیل بشود و زیر بالش برود، به همان میزان موجب تقویت کشور صاحب ارز (آمریکا) و تضعیف اقتصاد کشورمان می شود؛ زیرا ریالی که به مصرف خرید دلار می  رسد، آزاد می شود و مابازای کالایی یا خدماتی تقاضا می کند. اجابت تقاضا موجب کاهش موجودی کالا یا خدمت مورد تقاضا به میزان ریال عرضه شده می شود. بدیهی است که با افزایش نرخ برابری دلار در مقابل ریال، ریال بیشتری آزاد می شود، بدون آنکه به طور متقابل کالای بیشتری وارد اقتصاد کشورمان شود. این فرایند نامتعادل، موجی از گرانی را به بار می آورد و می تواند حتی به قحطی دامن بزند. از سوی دیگر، دلار خریداری شده و زیر بالش رفته هیچ مابا زای کالایی و خدماتی ای طلب نمی کند و این یا به افزایش حق ارشدیت right of the lord (seigneur) دلار آمریکا منجر می شود یا به مقام پولی آمریکا امکان می دهد به میزان دلارهای از گردونه خارج شده، دلار جدید چاپ کند. اینجاست که دهک های پایین و متوسط ایرانی به همت هم وطنان متقاضی دلار زیر بالشی خود برای مردم آمریکا کالا و خدمات مجانی تدارک می ببینند یا سیم کارت حق ارشدیت دلارشان را شارژ می کنند. در پایان یادآور می شود این نوشته بر آن نیست تا ضرورت حفظ ارزش دارایی اشخاص را نادیده بگیرد و یا هیچ راهکاری برای آن قائل نباشد. امید آنکه توفیق یاری کند تا در یادداشت دیگری، به صورت مستقل به موضوع راهکارهای علمی و عملیاتی حفظ ارزش پول بپردازم.
                