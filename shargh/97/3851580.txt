پنج‌شنبه ۶ دی ۱۳۹۷
-----------------------------------------
یادداشت
-----------------------------------------
خطر عقب ماندگی ایران
-----------------------------------------

                    .
سازمان های عمومی و خصوصی، خواه بزرگ و خواه کوچک، همواره در معرض این خطر قرار دارند که سیاست گذاران و تصمیم گیران آن و حتی مجریان در رده های پایین تر منافع شخصی یا حزبی خود را بر منافع سازمان مقدم بدارند و به بیان دیگر از سمت و موقعیتشان به نفع خود بهره برداری کنند. یکی از مهم ترین و بارزترین تفاوت ها بین جوامع رو به تعالی و جوامعی که رو به افول هستند، این است که در گروه اول شیوه های قانون گذاری و نظارت به نحوی سازمان یافته اند که امکان بهره برداری شخصی برای صاحبان قدرت در هر سطحی به حداقل برسد اما در گروه دوم تدبیری جدی برای این معضل اندیشیده و به کار گرفته نمی شود. یکی از بارزترین موارد تعارض منافع (Conflict of Interest) در عالم تجارت، حضور یک فرد در ترکیب هیئت مدیره دو شرکت طرف معامله است. در چنین شرایطی باید تصمیم گیری درباره انجام معامله بدون توجه به رای آن فرد خاص انجام شود، زیرا او نمی تواند هم در مقام خریدار و هم در مقام فروشنده شرکای خود را به این باور برساند که منافع هر دو طرف معامله را رعایت می کند. اما در بسیاری از موارد، وضعیت تا این حد شفاف و واضح نیست. برای مثال در میدان فوتبال بازیکنی را در نظر بگیرید که تمام هنر خود را برای پیروزی تیمش به کار نمی گیرد و هدفی غیر از پیروزی تیم مثلا تخریب وجهه مربی را دنبال می کند، یا یک مدیر میانی که با انگیزه های شخصی یا سیاسی هدف زیرسوال بردن مدیر ارشد را دنبال می کند و به همین دلیل اقداماتی انجام می دهد که با منافع سازمان در تعارض است. با نگاهی گذرا به شرایط ایران امروز می توان نتیجه گرفت که کشورمان جزء گروه اول که پدیده تعارض منافع را به نحو مطلوب مدیریت می کنند و خسارت ناشی از آن را به حداقل می رسانند، نیست. برای تایید این ادعای تلخ کافی است به چند مورد از مشاهدات عالم واقع توجه کنیم: 
1- مدیران بدون توجه به اصل شایسته سالاری نورچشمی های خود را در سمت های «مرغوب» می گمارند و شایستگان خدوم را خانه نشین می کنند. وقتی هم که به موجب قانون از استخدام وابستگان خود منع می شوند، در توافقی نانوشته با صاحب منصبی دیگر، به صورت ضربدری هرکدام نورچشمی های دیگری را به نان ونوا می رسانند تا ظاهر قانون نقض نشود!
2- مقاماتی که منطقا باید بین خدمت دولتی یا تجارت یکی را انتخاب کنند، یا هم زمان با منصب دولتی، حجره تجاری خود را هم مدیریت می کنند و گاه وبی گاه با تصمیماتشان نیم نگاهی هم به منافع خود دارند، یا اینکه مدیریت حجره را به فرزندان خود سپرده اند. البته توافق ضربدری بین صاحب منصبان در این مورد هم مثل مورد قبل دور از انتظار نیست. 
3- در شرایطی که بسیاری از شرکت های وابسته به دولت و نهادهای عمومی به ویژه شرکت های کوچک و تحت پوشش شرکت های بزرگ تر کارنامه موفقی ندارند و متحمل زیان می شوند و البته با توجه به حاکمیت شرایط رکودی در کشور، این امر دور از انتظار نیست، مدیران مادام العمر این شرکت ها روزبه روز فربه تر و مرفه تر می شوند. به راستی مدیریت بر شرکتی که گاه نقدینگی لازم را حتی برای پرداخت به موقع حقوق کارکنان ندارد، چگونه ممکن است موجب متمول شدن مدیر شود؟ توضیح این نکته لازم است که در چند دهه گذشته مشاهده نشده که یک مدیر محترم بابت ورشکسته شدن شرکت تحت امر خود متحمل زیان شده و سطح زندگی اش تنزل یابد بلکه همواره در کنار افول شرکت ها شاهد ترقی و تمول این مدیران نوکیسه بوده ایم. 
اما مشکل تعارض منافع و خسارت های تحمیل شده به جامعه امروز ایران، منحصر به فضای تجارت و فعالیت های تولیدی و بازرگانی نیست. بلکه در فضای سیاست و رقابت سیاسی احزاب و نحله های سیاسی هم شاهد شکل خاصی از تعارض منافع هستیم. در این مورد هم اشاره به دو نکته خاص کافی است: 
1- نمایندگان مجلس در جریان احضار وزرا، طرح سوال یا استیضاح به گونه ای رفتار می کنند که خود را به بهترین نحو در معرض اتهام کاسب کاری سیاسی قرار می دهند. امضای طرح استیضاح و پس گرفتن امضا بدون هیچ گونه توضیحی، بهترین شاهد این مدعاست. علاوه بر این ادعاهای بسیاری درباره سهم خواهی و اعمال نفوذ با هدف اشتغال وابستگان علیه برخی نمایندگان مطرح شده و هرگز پاسخ مستند و قانع کننده ای دریافت نکرده اند. 
در اینجا هم با تعارض منافع نمایندگان با منافع ملی روبه رو هستیم.
2- تعارض بین منافع دولتمردان و جامعه در ایام انتخابات می تواند منجر به مداخله جانبدارانه دولت ها در امر انتخابات شود، به همین دلیل در بسیاری از کشورها تمهیداتی اندیشیده می شود… تا این تعارض منافع مدیریت شود و خسارتی به جامعه تحمیل نکند. در ایران نظارت شورای نگهبان با هدف جلوگیری از این مداخله احتمالی مطرح شده است. بااین حال شیوه های اجرای این نظارت و خروجی آن به گونه ای است که ظن رقابت سیاسی را تقویت می کند. به بیان دیگر مهم نیست که هدف از رد صلاحیت نامزدها، واقعا تضعیف جریان سیاسی رقیب باشد یا نباشد، مهم این است که تعارض منافع بین مسئولان نظارت که گرایش سیاسی خاص داشته و هرگز از ابراز این گرایش واهمه ای ندارند و جامعه که منافعش در گرو برگزاری انتخابات گسترده و دربرگیرنده همه سلیقه های مطرح و با حداکثر مشارکت است، وجود دارد. این نکته نیز قابل تامل است که نهاد نظارتی کمترین تلاش را هم برای مبراکردن خود از این اتهام در منظر افکار عمومی به کار نمی بندد. به طوری که ملاحظه می شود دامنه مبحث مدیریت تعارض منافع از فضای تجارت تا سپهر سیاست گسترده است و متاسفانه از نظر به کارگیری تهمیداتی برای اعمال این مدیریت به طرز کارآمد، کاستی های فراوانی در جامعه به چشم می خورد. بی تردید بی توجهی به این کاستی مهم و تاثیرگذار مقدمات افول و عقب ماندگی کشور و جامعه را فراهم می کند.
                