چهار‌شنبه ۲۳ خرداد ۱۳۹۷
-----------------------------------------
یادداشت
-----------------------------------------
طلا یا بلا
-----------------------------------------

                    117 سال از انعقاد قرارداد «دارسی» برای استخراج نفت ایران می گذرد و همچنان سوال این است که نفت نعمت است یا نقمت؟ یا اینکه طلاست یا بلا؟ و هرکس از ظن خود به این پرسش پاسخ داده است. واقعیت این است به هرحال نفت و دلارهای ناشی از فروش آن در 117 سال گذشته سیاست و اقتصاد کشور را تحت تاثیر قرار داده که آخرین آن نوسانات قیمت دلار و به تبع آن کالاهای دیگر در چند ماه اخیر بوده است. دراین باره نکات زیر درخور توجه است.1-پس از فوران نفت در پنجم خرداد 1287 و نقش آفرینی آن در جنگ جهانی اول که در پیروزی متفقین عینیت یافت، اهمیت آن مضاعف شد و اصل تمرکز قدرت در ایران برای حفظ نفتش از سوی انگلیس در دستور کار قرار گرفت تا همسایه شمالی تازه به دوران رسیده اتحاد جماهیر شوروی نتواند به نفت ایران دست درازی کند.2- وقوع جنگ جهانی دوم و اشغال ایران سبب شد پهلوی اول از ایران خارج و کشور با یک فضای باز سیاسی روبه رو شود. در این مقطع شخصیت های سیاسی مانند مصدق، کاشانی، نواب صفوی و... کلید ملی شدن نفت را زدند و سرانجام نفت ایران در 29 اسفند 1329 ملی شد؛ اما تبعات ملی شدن برای بیگانگان سبب شکل گیری کودتای 28 مرداد شد.3-انعقاد قرارداد ایران با کنسرسیومی از شرکت های نفتی آمریکایی، انگلیسی، فرانسوی و هلندی سبب شد صادرات ایران در سال های پس از کودتا بالا برود و کشور شاهد سرازیرشدن دلارهای نفتی باشد. وضعیتی که اصطلاحا شکل گیری دولت رانتیر نامیده می شود و دولت رانتیر با اتکا به دلارهای نفتی خود را بی نیاز از مشارکت مردم می داند و دست به نوسازی ناقص کشور می زند که سرانجام آن درخواست توده های مردم برای مشارکت سیاسی است که به انقلاب خواهد انجامید.4-اتکای دولت های پس از انقلاب به دلارهای نفتی، ضمن قدرت مانور برای بالابردن سطح رفاه در جامعه مانند فراگیرشدن پروژه های گازرسانی به اقصا نقاط کشور و دیگر کارهای عمرانی روی دیگری هم دارد و آن هم زمانی است که چرخه انتقال ارزهای نفتی به کشور دچار اختلال شود، مانند مقطع سال های 90 و 91 که کشور دچار تحریم های هسته ای شورای امنیت شد و صادرات نفت تا یک میلیون بشکه در روز کاهش یافت. نتیجه آن افزایش 300 درصدی نرخ دلار بود. پس از روی کارآمدن دولت روحانی و امید به بهبود رابطه ایران با غرب و همچنین برداشته شدن تحریم های هسته ای و برگشت سهمیه نفتی ایران به سهمیه قبل از تحریم ها، قیمت ارز افزایش درخور توجهی نداشت، ولی تهدید به خروج از برجام و البته عملی شدن آن از سوی ترامپ و نیز برخی کشمکش های منطقه ای بین ایران و عربستان و منصوب شدن جان بولتون با توجه به سابقه او در جنگ آمریکا علیه عراق به عنوان مشاور امنیت ملی ترامپ، بار دیگر آینده منطقه را دچار ابهام کرده و شائبه اختلال در چرخه ورود دلار به ایران را سبب شده است تا نرخ دلار در ماه های اخیر رشد داشته باشد. با وجود این ازآنجاکه ایران فعلا گامی برای خروج از برجام برنداشته و تحریم های هسته ای برنمی گردند، ایران همچنان درآمد درخور توجهی از فروش نفت خواهد داشت. هرچند برخی از کشورهای نزدیک به آمریکا نفت ایران را کمتر از گذشته خریداری کنند. 5-واقعیت این است که انگار نفت برای ما هم نعمت بوده و هم نقمت، هم طلا بوده و هم بلا. با وجود این تنها چاره کار استفاده بهینه از دلارهای نفتی و دورشدن از واردات بی رویه و بازگشت به اقتصاد بدون نفت راهبرد مرحوم دکتر مصدق است. نکته ای که رهبری معظم هم بارها به آن اشاره کردند؛ کاهش وابستگی به نفت و تکیه بر کالای ایرانی و تشویق به صادرات غیرنفتی. آیا راه دیگری هست؟
                