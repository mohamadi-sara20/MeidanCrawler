پنج‌شنبه ۶ اردیبهشت ۱۳۹۷
-----------------------------------------
یادداشت
-----------------------------------------
چرا سوانح رانندگی کاهش نمی یابد؟
-----------------------------------------

                    هفتم اردیبهشت روز ملی ایمنی و حمل ونقل است. این سوال برای خیلی از دست اندرکاران سوانح رانندگی به وجود آمده است که «چرا با وجود آمادگی دستگاه های اجرائی و صرف بودجه و امکانات، تغییری در آمار سوانح رانندگی به وجود نمی آید؟». سوانح رانندگی یکی از بحران های جدی در کشور است که تاکنون بودجه زیادی صرف آن شده و هرساله در مواقع اوج مسافرت شهروندان، نیروهای پلیس راهور و راهداری بسیج می شوند تا این آمار را کاهش دهند اما برخلاف انتظار یا افزایش می یابد یا میزان سوانح ثابت می ماند! علت چیست؟ برای این منظور می توان علل مختلفی را در نظر گرفت که هریک می تواند عامل موثری در سوانح رانندگی باشد، اما در این نوشتار سعی بر این است که به «مدیریت ترافیک» به عنوان یکی از عوامل سوانح رانندگی پرداخته شود. اولین مورد تاکید بر روش های گذشته است؛ همان طورکه در خبرها نیز می آید، سال های متمادی است که با آماده باش نیروهای پلیس راهور و راهداری، درصدد کاهش سوانح رانندگی برمی آیند، غافل از اینکه اگر این روش ها پاسخ گو بود، تاکنون باید سوانح به حداقل ممکن می رسید. عنایت به این امر ضروری است که در تمامی جهان نیز در زمان پیک کاری تمامی نیروها بسیج می شوند تا کارها به نحو احسن انجام شود، بنابراین آماده باش نیروهای مرتبط با ترافیک نیز در اوج مسافرت ها، امری ذاتی است و نمی توان از آن به عنوان یک کار ویژه یاد کرد. دومین مشکل در سوانح رانندگی توجه نکردن به فرهنگ سازی ترافیک در جامعه است، اگر به برونداد فعالیت های سازمان های پیش گفته عنایت شود، ملاحظه می شود که در ایران «فرهنگ سازی» با «ابلاغ» یکسان فرض شده است! به این نحو که با اعلان اینکه باید در هنگام خواب آلودگی رانندگی نکرد، تصور می کنند که شهروندان دیگر فرهنگ ترافیک در وجودشان نهادینه شده و دیگر تصادف نخواهند کرد؛ درصورتی که فرهنگ سازی یک علم است و نمی توان با چند پارچه نوشته یا توصیه رادیو و تلویزیونی فرهنگ سازی کرد. سومین مورد رفتارهای نمایشی به جای فعالیت های مثمر و کارآمد است؛ اگر کمی دقت شود انواع سمینارها، آموزش های مدرسه ای، چاپ کتاب [کمتر از هزار نسخه] و مجله و... به نمایش گذاشته می شود اما عجیب است که تمامی این فعالیت ها جنبه نمایشی برای انعکاس از رسانه ها را دارند؛ برای مثال در کشوری که بیش از 20 میلیون راننده وجود دارد، یک سایت با مراجعه روزی چند هزار نفر چگونه می تواند همه مخاطبان هدف را پوشش دهد. چهارمین مورد تداخل وظایف ذاتی سازمانی با سازوکار کاهش سوانح رانندگی است؛ باید عنایت داشت که در هیچ کدام از سازمان ها چه پلیس راهور، سازمان راهداری و چه سازمان های مرتبط دیگر، ستاد یا کمیته ای مستقل برای کاهش سوانح رانندگی ایجاد نشده است و در سازوکار سازمانی موجود، درصدد کاهش سوانح رانندگی هستند، درصورتی که اگر با سازوکارهای ذاتی و سازمانی می شد سوانح را کاهش داد، این امر باید تاکنون محقق می شد، درصورتی که در تمامی مدیریت های بحران، ستاد یا کمیته ای با اختیارات لازم ایجاد می شود تا بتوان با اندیشه های جدید و فارغ از بوروکراسی دست وپاگیر، بحران را مدیریت کرد، اما این کار در سازمان های گفته شده انجام نمی شود. تصحیح و تدوین قوانین و مقررات راهنمایی و رانندگی پنجمین مورد موثر در سوانح رانندگی است، هرچند این فعالیت آن قدرها هم سخت و دشوار نیست، اما اراده ای مبنی بر تصحیح قوانین و مقررات یا ایجاد آن وجود ندارد که نمونه بارز آن «تبصره 3 ماده 14 قانون تخلفات رانندگی مصوب سال 1389» که می گوید: درصورتی که براساس نظر کارشناسان تصادفات، نقص راه یا وسیله نقلیه موثر در علت تصادف باشد، حسب مورد متصدیان ذی ربط مسئول جبران خسارت وارده بوده و با آنان برابر قانون رفتار خواهد شد». این تبصره ماده قانونی به آیین نامه اجرائی نیاز دارد تا مسئولان مرتبط هریک از وظایف و تکالیف خود و همچنین شهروندان از حقوق خود آگاه شوند، درصورتی که تاکنون آیین نامه اجرائی آن تهیه نشده است. درباره دستورالعمل های معابر نیز می توان از همین استدلال استفاده کرد. نظارت بر عملکردها ششمین مورد است که هرچند ضمنی به «کمیسیون ایمنی راه های وزارت راه و شهرسازی» محول شده است، اما به علت اینکه بیشتر قوانین و مقررات سازمان ها و نهادهای مسئول در سوانح رانندگی مصوب مجلس و هیئت وزیران است، بنابراین دستورالعمل های این کمیسیون نمی تواند برای قوانین و مقررات بالادستی، الزام ایجاد کند، برای نمونه صداوسیما در جایگاهی است که هرچند از بودجه «فرهنگ سازی کاهش سوانح رانندگی» استفاده می کند، اما به هیچ نحو خود را به خواسته های کمیسیون ملزم نمی داند. نکته دیگر در این کمیسیون عدم احصای وظایف و تکالیف هر دستگاه برای نظارت کامل است، به عبارت دیگر تا زمانی که وظایف مشخص نشود، نمی توان بر آن نظارت داشت. نتیجه آنکه «مدیریت ترافیک» مهم ترین عامل در کاهش سوانح رانندگی است که در تحلیل ها، مبراترین و بی تقصیرترین عامل در سوانح رانندگی نشان داده می شود.
                