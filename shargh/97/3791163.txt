دو‌شنبه ۲۲ مرداد ۱۳۹۷
-----------------------------------------
حرف اول
-----------------------------------------
از اسب افتادگان
-----------------------------------------

                    فردای روز استیضاح وزیر تعاون، کار و رفاه اجتماعی، روزنامه ها در یک اقدام تقریبا هماهنگ با انتخاب تیتر جالبی خبر دادند که وزیر کار بی کار شد. پیوستن علی ربیعی به خیل بی کاران اگرچه به احتمال قریب به یقین موقت و کوتاه مدت است و ممکن است او با یک دستخط روحانی مجددا بر صدر بنشیند و به قول شاعر مجددا قدر ببیند. موج حملات چندماهه اخیر به او در کنار برخی زمینه سازی ها در دستگاه های مختلف برای حذف او از کابینه دولت و سیستم مدیریت اجرائی کشور، در کنار دو بار استیضاح ناموفق و موفق در پنج ماه گذشته در نهایت علی ربیعی را از طبقه دهم وزارت کار به خانه فرستاد. این مسئله و گله مندی ربیعی از آن، احتمال دارد بازگشت وی به عرصه کار اجرائی را تا مقطعی که رئیس جمهور دوباره احساس نیاز کند، با تاخیر مواجه کند. شوربختانه امروز در جامعه ما یک قانون نانوشته ناپسند، در پشت پا زدن به از اسب افتادگان مرسوم است؛ بر اساس این اگرچه شاید بتوان پذیرفت که با موفقیت استیضاح اخیر، ربیعی از اسب افتاده است؛ اما نمی توان انکار کرد که بر اصل همچنان استوار است. بر همین مبنا و با توجه به اینکه نگارنده این متن که در وزارتخانه عریض و طویل و پر خدم و حشم سابق زیر مجموعه «علی ربیعی»، بدون هیچ ادعا و ترصد و توقع پست و مقام کار کرده است، خود را ملزم به صداقت می داند، با توجه به رای موافق بهارستانی ها به استیضاح ربیعی حتی اگر قرار بر نگارش ثنانامه ای به منظور کسب صله ای هم می بود، مشمول شعر مشهور استاد شهریار می شود که فرمودند: «آمدی جانم به قربانت ولی حالا چرا؟».بر اساس این می توان ادعا کرد که این نظریه هم از اساس مردود است. این نوشتار به صورت منصفانه و البته خلاصه به انعکاس تصویر ربیعی در آینه اندیشه کردها که از ابتدای انقلاب، دست دوستی او را لمس و محبت گرمش را حس کرده اند، می پردازد. او در ابتدای دهه 60 و در بحبوحه ناآرامی های کردستان به مناطق کردنشین آمد، در کردستان ربیعی به «برادر عباد» مشهور شد و خیلی زود در میان جامعه پاک، صمیمی، ساده زیست و خونگرم کرد، دوستانی باوفا و قدرشناس برای خود پیدا کرد. او با کمک به تاسیس مرکز نشر ادبیات و فرهنگ کردی «صلاح الدین ایوبی» در شهرستان ارومیه، خارج از تشریفات مرسوم ثبتی مهر تاییدی بر سند منگوله دار این رفاقت زد.ربیعی در این باره می گوید: «دوستان ادیب کرد این پیشنهاد را دادند و با توجه به اینکه حاکمیت فضای امنیتی غائله های پس از انقلاب و جنگ تحمیلی، اجازه این کار را به هرکس نمی داد، از نفوذ و قدرتم برای احقاق این حق که واقعا هم به آن باور داشتم، اقدام کردم. موضوع را با «میرحسین موسوی» در میان گذاشتم و موسوی یک میلیون تومان پول به این کار فرهنگی اختصاص داد». به عنوان یک اصلاح طلب کرد، گاهی به این موضوع می اندیشم که رای بالای کردستانی ها به جریان اصلاحات و اصلاح طلبی در همه انتخابات ها ممکن است از این قبیل قدرشناسی نشئت گرفته باشد؛ صدالبته در تعبیر این موضوع که کردها ذاتا آدم های قدرشناسی هستند، شکی نیست. تاریخ ثابت کرده است کردی که نمک بخورد، نمک گیر می شود و نمکدان شکنی نمی کند. با تاسیس مرکز نشر و گسترش فرهنگ و ادبیات کردی، «سروه» تنها مجله کردی آن دوران از دل ذهن زیبای این افراد متولد شد و با حمایت این روشنفکران جوان، مدیریت این مجله وزین به استادان بزرگی چون «محمدامین شیخ الاسلامی» ملقب به «هیمن» واگذار شد.«احمد قاضی» که پس از استاد هیمن، 15 سال امانت سردبیری سروه را تقبل کرد، درباره مجله سروه می گوید: «در سال 1364 مجوز انتشار مجله سروه صادر شد و ماموستا «هیمن» هم سردبیر شد. ماموستا هیمن که سنگ زیربنا و بنیان گذار «سروه» بود، بیشتر از چهار شماره مهلت سردبیری این مجله مهم ادبی - فرهنگی را نداشت و چهره در نقاب خاک کشید، بعد از فوت استاد، مسئولیت سنگین سردبیری از شماره ششم (پاییز 1365 تا 1380) لغایت زمان انتقال مجله سروه از ارومیه به سنندج به بنده[احمد قاضی] سپرده شد». همان طور که ذکر شد؛ «سروه» پس از مرگ استاد هیمن یتیم نماند و با مدیریت احمد قاضی و همراهی شورای نویسندگان، متشکل از قلم زنان و شاعران و خردورزانی مانند؛ «کریم قیومی»، «فاروق کیخسروی»، «عزیز کیخسروی»، «سیدفهیم سرروتی»، «حمید زرزا»، «حسین محمدی»، «عزیز آلی»، «مصطفی فتاحی قاضی»، «رسول ویسی»، «مارف آغایی» و «پرویز جهانی» به راه روشن ادبی-فرهنگی استاد استمرار بخشید.جدا از اثرات فاخر و برجسته زبان کردی که در انتشارات «صلاح الدین ایوبی» فرصت انتشار پیدا کرد و عرضه شد، چاپ و تداوم انتشار مجله «سروه» برای ادعای ادای دین «برادر عباد» به مردم کرد کافی بود. ارتباط نزدیک و واقع بینانه «علی ربیعی» با اکراد و حفظ و استمرار این پیوند در دهه های اخیر در قالب دیدار و نشست های هم اندیشی صمیمی و آشنایی با تفکر نسل جدید و جوان این مردم نجیب و بزرگ در حالی به صورت متناوب تکرار شده است که ربیعی در بالاترین پست های دولتی، بیشترین مشغله کاری و محدودیت زمانی را دارد. «ربیعی» در ششم دی ماه سال 96 و زمانی که هنوز به وزارت ملبس بود، برای کلنگ زنی یک بیمارستان تامین اجتماعی به مهاباد، به تعبیر رهبر انقلاب؛ «شهر جوانان بااستعداد و انسان های هوشمند» آمد، در مهاباد شجاعانه از «قاضی محمد» گفت و مهاباد را شهر بزرگمردانی همچون قاضی خطاب کرد.عامه اهل سنت و در کنار آنها کردها برای پیروزی حسن روحانی سنگ تمام گذاشتند. اما این ربیعی بود که با معرفی «سلیمان پاک سرشت» استاد دانشگاه و پژوهشگر خلاق و نمونه کشوری به عنوان معاون وزیر و رئیس سازمان آموزش فنی و حرفه ای کشور یک بار دیگر عقد اخوتش را با کردها تجدید کرد. تعامل موثر با نهادهای مدنی و تشکل های کارگری، داشتن رویکرد اجتماعی به منظور توانمندسازی قشر محروم، ارتقای شاخص های بیمه که شامل 11 میلیون ایرانی می شود، تدوین و اجرای طرح اشتغال فراگیر، یکسان سازی حقوق بازنشستگان، پرداخت به موقع حقوق مددجویان سازمان بهزیستی و کمیته امداد حضرت امام، رشد 51درصدی تشکل های کارگری و کارفرمایی، برنامه پیشگیری از معلولیت ها، آشنایی کامل با تنگناهای جامعه کارگری، کاهش ساعات کاری بانوان، افزایش و اجباری کردن مشاوره ها، رشد بیش از 40درصدی موسسات خیریه، کاهش محسوس آسیب های اجتماعی، حمایت تمام قد از مهارت آموزی و رشد و ارتقای فرهنگ کار گوشه هایی از کارنامه این پژوهشگر محسوب می شوند. رفتار او قبل و بعد از استیضاح در اوج حملات رسانه ها نقطه تمایز در مجموعه اعداد گنگ آدم هاست. او در گذشته نیز وقتی پسرش «محمدجواد» را به واسطه تصادف با راننده فراری یک خودرو لایی کش، از دست داد، پس از دستگیری راننده خاطی، با سعه صدر از تاوان قاتل سهوی فرزندش گذشت و گفت: «با توجه به مسئولیتم در جامعه معتقد هستم این فرد را که در خیابان لایی می کشد ما تولید و تربیت کرده ایم و از سیاست های غلط ماست که این فرد به این میزان بی مسئولیت بار آمده است، چراکه اگر او در همان دقایق اولیه «محمدجواد» را به بیمارستان رسانیده بود، پسرم فوت نمی کرد». او با استیضاح تمام نمی شود.
                