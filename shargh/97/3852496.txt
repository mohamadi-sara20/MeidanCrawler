شنبه ۸ دی ۱۳۹۷
-----------------------------------------
حرف اول
-----------------------------------------
حجتی چوب کم کاری دیگران را می ‎خورد
-----------------------------------------

                    جناب دکتر کیخا، رئیس محترم کمیسیون کشاورزی مجلس!
درود خدا بر شما و همه بندگان صالحش. با وجود اینکه استیضاح کنندگان این بار انسان های دردآشنای بخش کشاورزی هستند و تا حدود زیادی مشکلشان را می توان درک کرد اما نگارنده به دلایل زیر، این کار را به صلاح کشور و بخش کشاورزی نمی داند. انتظار دارم تدبیری اتخاذ فرمایید تا استیضاح پس گرفته شود یا اگر وجیزه ام تا حدودی اثر داشته باشد؛ با رای بالایی حجتی را در وزارتخانه ماندگار کنند. دلایل نگارنده به شرح زیر است:
1. برخلاف عده ای از افراد که برای رسیدن به پست وزارت، خود را به آب وآتش می زنند؛ حجتی برای وزیرنشدن، متوسل به امام رضا(ع) شد اما افاقه نکرد!
2. برخلاف برخی که اگر با اکراه وزیر شده باشند، دائم ترازویشان را بر زمین می زنند و منت می گذارند، ایشان مثل اولین دوره وزارتش و با انگیزه زیاد کار کرد. 
3. درحالی که حجتی تنها وزیری است که مقامات عالی نظام با ذکر نام از او تجلیل کرده و از ایشان مطالبه مشخص داشته اند و همچنین روحانی او را «برند کابینه» نامیده است، سخن گفتن از کارنامه حجتی، به نوعی زیره به کرمان بردن است. 
4. حجتی وزیر یک وزارتخانه نیست، بلکه دو وزارتخانه را 17 سال قبل با موفقیت کامل در یکدیگر ادغام کرد و در این دو دوره وزارت بازرگانی را نیز به صورت قانونی به او واگذار کردند که به نظر می رسد برخی از مشکلات به وجودآمده، ناشی از تحمیل همین وظایف اخیر است. برخی از اشکالات ذکرشده در متن استیضاح، ارتباطی به حجتی ندارد، بلکه به دستگاه های دیگر و به انجام ندادن به موقع وظایفشان مربوط است؛ مثلا اگر بهره وام کشاورزان را نبخشیده اند یا با استمهال آنها موافقت نکرده اند؛ بانک مرکزی مقصر است یا اگر قیمت خریدهای تضمینی را ارتقا نداده اند، تقصیر سازمان برنامه وبودجه است. مطلع هستم 200 تومانی که به تازگی به قیمت گندم اضافه شده است، با دستور مستقیم رئیس جمهور در هامش نامه مستدل وزیر جهاد کشاورزی بوده نه شورای اقتصاد، ولی تا چه زمانی باید خارج از نهادهای قانونی، تصمیم ها گرفته شود!؟
5. با عنایت به بندهای اخیر، مطلع هستم حجتی برای ساماندهی بخش های مختلف وزارت و سازمان های وابسته و تنظیم روابط بین آنها و به ویژه ارتباط با مجلس محترم و نمایندگان عالی دولت در استان ها، نیازمند نیرویی بود که در دوره ادغام به او کمک کرده بود. کسی که سه چهارم عمر اداری اش را استاندار، معاون وزیر و قائم مقام خودش بوده است، اما با بازگشت او مخالفت شد. اینکه منطقی نیست. حجتی که سوپرمن نیست! اگر او موفق بوده به دلیل اعتقادش به کار تیمی بوده است، تیمی که خودش  آنها را بچیند!
6. درحالی که قبلی ها برای خوش خدمتی و رسیدن به اهدافی خاص، ولخرجی می کردند و کاخ کشاورزی را به ثمن بخس به دستگاه دیگری داده بودند، استرداد آن به یک مطالبه عمومی در بخش کشاورزی (دولتی و غیردولتی) مبدل شده بود و طبعا درخواست حجتی هم بود، اما مع الاسف وقعی به آن نهاده نشد و در عوض پولشان را دادند که قوطی کبریت دیگری در کنار آن هتل 60ساله بسازند و اسمش را بگذارند وزارت کشاورزی (درحالی که وزارت کشاورزی آن است که المان های کشاورزی در حیاطش کار شده و هر بی سوادی واردش شود، می فهمد که آنجا کجاست) موضوعی که حداقل دو سال وقت وزیر و معاون پشتیبانی اش را گرفت. 
7. با توجه به بند اخیر کاملا روشن می شود حجتی در چه شرایطی وزارتخانه را اداره می کند. او پس از 10سال وزیر کشاورزی بودن و هر روز مباحث کشاورزی را مرورکردن و با بهره هوشی بالا، بدون شک اکنون یک مهندس کشاورزی ماهر است. او عمده وقتش را صرف پیگیری محصولات اساسی (که هریک مجری مجزایی دارد) و امور زیربنایی (صرفه جویی در مصرف آب و…) می کند. او فردی طراح و ایده پرداز است. 
حجتی نیرویی عملیاتی است و از کاغذبازی و روزمر گی متنفر است. او از اینکه امور استان ها و سازمان های وابسته اش و به ویژه ارتباط با وکلای مجلس، بسامان نیست؛ رنج می برد. اموری که قبلا قائم مقامش رتق و فتق می کرد. کسی که به دلیل بهانه های عجیب وغریب، دیگر در کنارش نیست. 
برادرم!
آیا سزاوار است در حرف حجتی را به خدا نشان دهیم، ولی در عمل دست وبالش را ببندیم؟ آیا اگر فردی به دلیل اعتقادش، هر کاری از او خواستیم انجام داد، باید این گونه تحت فشارش قرار دهیم و به خواسته های نجیبانه اش نیز وقعی ننهیم. 
جناب دکتر کیخای عزیز!
نظر به تنهایی حجتی، استدعا دارم مساعدت فرمایید تا قائم مقامش برگردد و کاخ کشاورزی را به بخش دولتی پس دهند، آن وقت ببینید چه شادابی و سرزندگی ای به وزارت کشاورزی برمی گردد. او می گوید: «اگر چندین بار این کشور خراب شود، باز هم آن را می سازیم».
حجتی همکارانی مثل خودش می خواهد نه کسانی که با لابی و سفارش در کنارش قرار گرفته اند. به عنوان کسی که از دور به شما ارادت دارد، انتظار دارم به محبوب کشاورزان و کسی که از جنس خودشان است، کمک کنید تا بتواند برنامه هایش را به جلو ببرد و به پایان برساند (بعد از گندم و شکر، درصدد خودکفایی روغن است) او عاشق کار و تولید است نه پست و مقام. 
                