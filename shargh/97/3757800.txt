یک‌شنبه ۲۷ خرداد ۱۳۹۷
-----------------------------------------
یادداشت. ورزش
-----------------------------------------
فریب نخوریم
-----------------------------------------

                    فوتبال همیشه با اتفاقاتی غیرمنتظره نتایجی عجیب را رقم زده است و خوشبختانه این بار حوادث فوتبال به سود ما رقم خورد. بازی ایران و مراکش با فشار حریف شروع شد که طبیعی بود. تیم ما طبق عادت همیشگی با تکیه بر دفاع کار را شروع کرد؛ کاری که خیلی خوب بلد است و در این چند ساله بارها انجام داده و از آن نتیجه گرفته است. در بازی با مراکش هم تیم با تمرکز روی دفاع کردن وارد زمین شد. بازیکنان پس از اینکه موفق شدند حملات حریف را کنترل کنند، در اواخر نیمه کم کم فرصت ضدحمله زدن را پیدا کردند که روی یک ضدحمله هم می توانستیم به گل برسیم. در نیمه دوم، دو تیم تقریبا هیچ موقعیتی نداشتند تا اینکه یکی از اتفاقات نادر فوتبال به سود ما رقم خورد. به هر حال تیم ما از نظر دفاعی خوب کار کرد، خدا هم کمک کرد و مزد این دفاع خوب را گرفت. رمز موفقیت ایران در بازی با مراکش دوندگی خط میانی بود. هافبک های ما خیلی خوب دویدند و همین دوندگی موجب شد تا فشار مراکش کم شود و هر چه از زمان بازی گذشت، بازی متعادل شد. به هر حال ما به آنچه آرزویش را داشتیم، رسیدیم ولی نباید این برد ما را فریب بدهد و انتظارات را از تیم بالا ببرد. اسپانیا و پرتغال حریفان بعدی ما هستند. اگر انصاف را رعایت کنید، کیفیت بازی اسپانیا-پرتغال با کیفیت دیدار ایران-مراکش قابل مقایسه نبود. برد مقابل مراکش نباید ما را فریب بدهد که ما می توانیم اسپانیا را ببریم. کارلوس کی روش مطمئنا در بازی با اسپانیا با همان استراتژی همیشگی بازی خواهد کرد. تمرکز روی دفاع چندلایه و دوندگی بالا و در نهایت دل بستن به تک فرصت ها. منطقی است که چنین برنامه ای هم داشته باشد، اما نباید فراموش کرد این سبک بازی شاید یک بار با اقبال بالا تبدیل به برد شود و ما نباید از بازی دوم با اسپانیا توقع بالایی داشته باشیم. کیفیت نزدیک بازیکنان به هم این امکان را به سرمربی داد تا در بازی اول، تیم را با چند تغییر که دیگران انتظار نداشتند به زمین بفرستد؛ برای نمونه کسی انتظار نداشت در پست دفاع چپ میلاد محمدی بازی نکند و احسان حاج صفی به بازی گرفته شود. حاج صفی سال ها دفاع چپ بوده و این امکان برای سرمربی فراهم بود چنین تغییری داشته باشد. احتمالا در بازی با اسپانیا هم در مقایسه با بازی با مراکش یکی، دو تغییر خواهیم داشت. به هر حال در فوتبال در پایان به نتیجه نگاه می کنند. عربستان خیلی هم فوتبال بدی بازی نکرد، اما پنج گل خورد و به همین دلیل است که گفته می شود عربستان آبروی فوتبال آسیا را برد و ایران آبروداری کرد. ما باید به این نکته توجه کنیم که بازی با اسپانیا شوخی بردار نیست. بازیکنان باید با همین انگیزه و دوندگی بالا و دفاع چندلایه به فکر انجام کار دفاعی باشند. کارلوس کی روش قطعا می داند که نباید برد مقابل مراکش باعث شود بازیکنان در بازی بعدی کار را آسان فرض کنند. دو مسابقه دیگر با بازی با مراکش تفاوت زیادی دارند.
                