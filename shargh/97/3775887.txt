دو‌شنبه ۱ مرداد ۱۳۹۷
-----------------------------------------
یادداشت
-----------------------------------------
محاصره اقتصادی ایران؟
-----------------------------------------

                    اگرچه محاصره اقتصادی ایران و مذاکرات پشت پرده ترامپ با رهبران جهان به شدت با هم وابسته هستند، همان طور که عاقبت جنگ عراق علیه ایران پیش بینی ناپذیر بود، هیچ تضمینی هم وجود ندارد که در یک دوره زمانی مشخص غرب با ایران به تفاهم برسد. ایالات متحده به دنبال محاصره اقتصادی ایران است که خشن ترین گونه از نوع خود در جهان به شمار می رود. این رویداد گرچه مردم و دولتمردان را نگران کرده؛ اما می توان آن را به فال نیک گرفت و از موقعیت پیش آمده برای تغییر ساختار اقتصادی ایران و دوری از وابستگی آن به نفت استفاده کرد. ایران در زمینه محاصره اقتصادی تجربه دارد. 68 سال پیش از این انگلیس در قضیه ملی شدن صنعت نفت همین بلا را سر ایران آورد، با این تفاوت که حرکت ملی شدن صنعت نفت برای مقابله با چپاول انگلیس بود؛ نه اینکه درآمد نفت اقتصاد ایران را بچرخاند. امروز نفت نقش اکسیژن را در بدنه اقتصاد ایران بازی می کند. ایران در همه دوره حکومت دکتر مصدق در محاصره اقتصادی بود. آن محاصره با کودتای 28 مرداد 1332 و ورود آمریکاییان به صنعت نفت ایران و سپس کنترل سیاست اقتصادی ایران به پایان رسید. مهم ترین کالایی که در دوره محاصره از تولید و صدور آن جلوگیری شد، نفت و فراورده های نفتی بود. با آغاز محاصره منابع ارزی ایران خشکید. دولت انگلیس مطالبات ایران را بلوکه کرد- کاری که امروز آمریکا می کند- دولت مصدق بی پول شد و امور آبادانی کشور تعطیل شد. نارضایتی مردم از تنگدستی اوج گرفت؛ اما با وجود چنددستگی در حکومت و جریانات سیاسی، مردم سختی ها را تحمل کردند. در دوران زمامداری دکتر مصدق برای مقابله با محاصره اقتصادی از روش های ویژه ای استفاده شد که امروز هم می تواند کارایی داشته باشد. این روش ها امروز در مجموع با نام اقتصاد مقاومتی و بدون نفت خوانده می شد. تورم و افزایش قیمت ها و هجوم روستاییان به شهرها شباهت زیادی با وضع امروز داشت. نخستین شگرد دولت دکتر مصدق استفاده از روش های مبادله پایاپای و تهاتر در واردات و صادرات بود. این روش - همراه با صرفه جویی در مصرف کالای خارجی- نیاز ایران به ارز خارجی را کاهش داد. دوم، جلوگیری از رشد بوروکراسی از راه خودداری از استخدام دولتی بود. سوم چاپ اوراق قرضه بود که مورد استقبال مردم قرار گرفت. من آن زمان یک دانش آموز دبیرستان بودم و برای رفت وآمد از دوچرخه استفاده می کردم. با اعلام فروش اوراق قرضه، دوچرخه خود را فروختم و همراه با شمار درخور توجهی از مردم در صف بانک ملی ایستادم و پول فروش دوچرخه را صرف خرید اوراق قرضه کردم. سختی پیاده روی پس از آن را هم تحمل کردم. اینکه مردم به ندای دولت مصدق پاسخ مثبت دادند، این بود که حکومت را یکپارچه می پنداشتند و از اختلافات میان دولت مصدق و دربار و گروه های سیاسی و روحانیت آن طور که باید آگاه نبودند.دولت مصدق سیاست انقباضی برای واردات و سیاست تشویقی برای صادرات پیش گرفت. نیاز به کالاهایی مانند گوشت گاو و گوسفند را که کمیاب شده بود، با آوردن ماهی از دریای خزر تامین کرد. تا آن زمان استفاده از ماهی بیشتر در ایام عید نوروز و با خرید ماهی دودی صورت می گرفت. از آن تاریخ به بعد خوردن ماهی تازه به صورت یک عادت عمومی درآمد. کودتای 28 مرداد 1332 و جایگزینی قدرت آمریکا به جای انگلیس به همه این ماجراها پایان داد. ورود آمریکا به ایران و تشویق دولت به ملی کردن اراضی به عنوان راه حلی در برابر نفوذ شوروی از طریق حزب توده به کار گرفته شد. به این ترتیب ساختار چندین هزار ساله ارباب و رعیتی در ایران به هم ریخت. امروز نیز همان امکانات دوره زمامداری دکتر مصدق - اما با تفاوت های اساسی- وجود دارد. این تفاوت ها برخی مربوط به جهان درباره ایران است و برخی در درون کشور وجود دارد. تفاوت بسیار مهم فرامرزی، کاهش قدرت کشورهای غرب در خاورمیانه است. به سروصدای ظاهری این قدرت ها و نوچه های آنها نباید توجه کرد. توسعه چین و هندوستان و حتی همین ایران خودمان عرضه مانور برای قدرت های غربی را کاهش داده است؛ اما در کشور پس از انقلاب اسلامی تغییرات درخور توجهی صورت گرفته که یکی از آنها افزایش جمعیت آن هم به تشویق دولت هاست. در نتیجه منحنی مصرف از تولید و قدرت تولید بالاتر رفته است. از این نقطه نظر باید به سروصدای مردم توجه کرد. دوم، ایران وارد یک دوره خشک سالی شده است. این حالت احتمالا هزاران بار در تاریخ کهن ما پدید آمده و باز کره زمین به حالت عادی بازگشته است. دانشمندان نجومی ما باید دلایل بروز این حالت را کشف کنند. شاید دلیل عمده آن قرارگرفتن کره زمین در یک دوره کوتاه دو، سه ساله در وضعیت خاصی میان کرات تاثیرگذار باشد. هم زمانی سیل و طوفان و زلزله و دیگر پدیده های ناخوشایند در سراسر کره زمین بدون دلیل نیست؛ اما مسلما زودگذر است. ما چون به نق زدن و ناله کردن عادت کرده ایم همه این اتفاقات را گردن دولت ها می اندازیم. هرکس دیگری را متهم به غفلت و بی توجهی می کند. از رویدادهای طبیعی کره زمین که بگذریم، رویارویی با فشارهای قدرت های غربی امکان پذیر است؛ اما سختی خود را دارد. در بلندمدت، پول نفت نباید برای تامین هزینه های جاری به مصرف برسد. این به معنی کارگری کردن برای قدرت های اقتصادی جهان است. دوم اینکه از روش مبادله یا پایاپای به تامین نیازهای خود بپردازیم. در این چارچوب استفاده رسمی از «کولبری» در مقیاس ملی جای واردات از طریق گمرکات را می گیرد. کاری که کانادا به تازگی با دادوستد ماری جوانا کرده است. در روش کولبری کالای وارده به ایران به ثبت گمرکات کشور صادرکننده نمی رسد. در نتیجه تاجر صادرکننده به دولت خود مالیات بر درآمد نمی پردازد. سال ها پیش که نگارنده عضو هیئت رئیسه اتاق بازرگانی اکو بودم، در همین زمینه با یک بازرگان ایرانی که در یکی از کشورهای هم جوار به ایران کالا صادر می کرد، صحبت کردم. او گفت که چون شرکت بازرگانی او در آن کشور به ثبت رسیده و باید بابت کالای صادراتی از راه های رسمی - که به ثبت می رسد - به دولت آن کشور مالیات بپردازد، فقط حدود 10 درصد کالای صادراتی به ایران را از مسیر گمرکات به ایران می فرستد و مالیات بر درآمد آن را به اداره کشور مبدا می پردازد. 90 در صد دیگر را از راه کولبری به ایران می فرستد که واردکننده ناچار نباشد حقوقی گمرکی آن را بپردازد. از این کار چند نتیجه دیگر هم گرفته می شود: نخست، بهای کالای وارداتی پایین خواهد بود که فروش بیشتری را تضمین می کند یا به عبارت دیگر، شمار بیشتری از مردم می توانند از آن کالا بهره مند شوند. دوم اینکه کولبرهای مرزی دستمزد دریافت می کنند که در نتیجه آن، فقر و بی کاری در مناطق مرزی کاهش می یابد؛ اما با از دست دادن درآمد گمرکی به امکانات مالی دولت فشار وارد می شود. در یک حالت بحرانی باید این فشار را تحمل کرد. دولت می تواند از همین شگرد برای تامین کالاهای ضروری که در ایران تولید نمی شود، استفاده کند و به آن جنبه قانونی بدهد. چاپ و انتشار اوراق قرضه نیز راه حل دیگری برای تامین بخشی از نقدینگی مورد نیاز دولت خواهد بود؛ اما نکته دیگری که باید مورد توجه قرار گیرد، این است که ایران به دلیل محدودیت منابع آبی نمی تواند جمعیت خود را بی حساب و کتاب افزایش دهد. درست است که جمعیت زیاد وزن نسبی یک کشور را در جامعه بین المللی افزایش می دهد؛ اما تامین زندگی مردم مهم تر از آن است. نکته دیگرخودداری از چاپ اسکناس بدون پشتوانه است. در کشوری که 80 درصد اقتصاد آن دولتی است، نه فقط بیشتر مردم حقوق بگیرند؛ بلکه این حقوق روز به روز به دلیل کاهش ارزش پول در گردش، قدرت خرید خود را از دست می دهد و مردم را دچار دردسر کرده و رابطه کارفرما و کارگر یا کارمند را تیره وتار می کند. اتاق بازرگانی عمدتا به یک اتاق واردات تبدیل می شود و فساد و رشوه گیری دستگاه های دولتی در سفارش کالا افزایش می یابد. درباره کاهش مستمر ارزش اسکناس، چند سال پیش گفته بودم که امضای وزیر اقتصاد و دارایی و رئیس بانک مرکزی پای اسکناس برای تضمین ارزش آن است؛ نه برای سرگرمی و خنده. امروز کاهش روزانه ارزش اسکناس زندگی حقوق بگیران را به هم ریخته است. این حرکت ناشی از افزایش چاپ اسکناس بدون پشتوانه است. توسل به روش های اقتصاد مقاومتی این مشکل را به تدریج برطرف می کند.
                