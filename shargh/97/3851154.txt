سه‌شنبه ۴ دی ۱۳۹۷
-----------------------------------------
سرمقاله
-----------------------------------------
خطرات خاورمیانه جدید برای ایران
-----------------------------------------

                    رئیس جمهور ایالات متحده همان طور که در تبلیغات انتخاباتی خود عنوان کرده بود، به دنبال «تجاری سازی امنیت» برای آمریکا در جهان است. ترامپ صراحتا عنوان می کند که هرکس خواهان حضور نیروهای این کشور در سرزمین ها یا منطقه خود است، باید هزینه آن را بپردازد. آمریکا از گذشته در برخی مناطق جهان حضور پررنگ و پایگاه های پرهزینه نظامی داشته و به نظر می رسد رئیس جمهور ایالات متحده در مقطعی که برخی نظرسنجی ها، کاهش محبوبیت او را نشان می دهد و درگیر مسائل جدی داخلی از منظر حاشیه های اخلاقی و سیاسی است، تصمیم گرفته به سراغ سوژه های انتخاباتی خود برود. دولت را تعطیل کرده تا بودجه دیوار میان ایالات متحده و مکزیک را از کنگره بگیرد و از سوی دیگر، دستور خروج نظامیان ایالات متحده از سوریه را صادر کرده است. نگاه او به حوزه نظامی-امنیتی، از اصلی ترین چالش های داخلی آمریکا و حتی در سطح کابینه او است. هیلاری کلینتون صراحتا این اقدام را یک اشتباه جدی خوانده و یکی از دلایل استعفای جیمز متیس اظهارات گاه و بی گاه ترامپ درباره خروج از افغانستان، سوریه و حتی عراق است. ترامپ همچنان می گوید باید همه نیروهای این کشور از نقاط مختلف جهان به ویژه خاورمیانه خارج شوند. از سوی دیگر او برای موفقیت در انتخابات 2020 در حال یکدست کردن کابینه خود و استفاده از افرادی است که با این گونه ایده ها همراهی کنند. انتخاب وزیر دفاع جدید آمریکا به عنوان فردی همسو با ترامپ و اقدامات او در خاورمیانه، چندان به سود ایران نخواهد بود؛ چرا که رقابت های منطقه ای را تشدید می کند و ممکن است برخی ائتلاف های گذشته علیه آمریکا را به یک رقابت میان قدرت های منطقه ای و حتی چالش مبدل کند. ترامپ همچنان سودای اجرای سیاست انزواطلبی را دارد؛ به این معنا که پس از جنگ سرد، دیگر دلیلی برای گسترش نفوذ و هزینه در جغرافیای کشورهای هدف وجود ندارد. اکنون توجه به وضعیت جدید خاورمیانه باید مدنظر سیاست گذاران و تصمیم سازان در ایران باشد. روسیه و ترکیه، دو طرف تعامل ایران در سوریه هستند. روابط ایران و روسیه دارای یک سابقه تاریخی است. روسیه در نهضت های ضد استعماری نظیر ملی شدن صنعت نفت هیچ گاه از ایران حمایت نکرد. تجربه اخیر آن نیز مربوط به پرونده هسته ای ایران در دوران محمود احمدی نژاد است که چه در شورای حکام و چه در شورای امنیت سازمان ملل، همسو با کشورهای غربی به قطع نامه های بین المللی ضدایرانی رای مثبت داد. در سوریه نیز این کشور به دلیل اینکه برای سقوط بشار اسد، احتمال بالایی قائل بود، سیاست صبر و انتظار را دنبال کرد. روسیه در مسئله اوکراین و اشغال کریمه با تحریم های غرب مواجه شده بود و حضور در سوریه می توانست کارت جدید برای پوتین بسازد. به ویژه بعد از روی کارآمدن ترامپ، اقدامات آمریکا در سوریه حتی حمله به مواضع تروریست ها با اطلاع روسیه رخ داد. اسرائیل هم تهدیدات خود علیه ایران در سوریه را به اطلاع روسیه رسانده بود. 
رابطه شوروی سابق با اسرائیل به گونه ای بوده که بعد از فروپاشی نیز روسیه همواره مصالح اسرائیل را مدنظر قرار داده است؛ بنابراین شرایط جدید، مولفه های حساسی دارد که برای حفظ منافع ایران در منطقه، نیازمند دقت نظر جدی است. درباره ترکیه نیز تجربه نشان داده که چرخش های ناگهانی سیاست خارجی از ویژگی های اردوغان است و امروز و پس از اقدام ترامپ درباره نیروهای آمریکایی در سوریه، باید انتظار هر رفتاری از سوی اردوغان را داشت. مشخص نیست ترکیه و ایالات متحده بر سر شرق و شمال شرق سوریه که در اختیار نیروهای دموکراتیک کرد سوریه به عنوان هم پیمانان ایالات متحده قرار دارد، به چه توافقی دست یافته اند. ترکیه این نقطه را یک تهدید برای خود به حساب می آورد. ترکیه درباره حضور کردها در مناطق هم مرز با خود بسیار حساس است و در نشست های مختلف با ایران و روسیه نیز انعطاف کمتری در این زمینه از خود نشان داده است. به هر حال مجموع شرایط نشان می دهد ایران باید به غیر از روس ها و ترکیه، به دنبال تعامل بابازیگران منطقه ای و فرامنطقه ای برای حفظ منافع ملی خود باشد. به نظر می رسد اکنون همه طرف ها به این جمع بندی رسیده اند که برای مصلحت و منافع سوریه به حل بحران با حضور اسد تن بدهند. مهم بهره گیری از هزینه های صورت گرفته از سوی جمهوری اسلامی در سوریه است
                