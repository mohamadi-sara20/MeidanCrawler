شنبه ۵ خرداد ۱۳۹۷
-----------------------------------------
یادداشت
-----------------------------------------
سخنی با بی بی سی فارسی
-----------------------------------------

                    چند ماه قبل یادداشتی با عنوان «سخنی با بی بی سی فارسی» در صفحه اول یکی از روزنامه های کشور چاپ شد. محتوای این یادداشت وزین و خواندنی نقد روش بی بی سی فارسی در خروج از مسیر حرفه ای و انتقاد از جهت گیری سیاسی در انتشار اخبار مرتبط با تحولات ایران بود. عزیزی در آن یادداشت به درستی به مصاحبه بی بی سی فارسی با «پروفسور سمیعی»، طبیب حاذق و صاحب نام کشورمان، اشاره کرده بود که خبرنگار بی بی سی فارسی ناشیانه و خارج از روش های حرفه ای رسانه ای از او درباره دلیل بستری شدن آیت الله هاشمی شاهرودی سوال می کرد. از سطح و میزان فراگیری این رسانه و همچنین طیف مخاطبان آن اطلاعی ندارم، ولی بشخصه از مشتریان بخش خبر صبحگاهی آن با عنوان چشم انداز بامدادی از رادیو و در صورت امکان بیننده خبر عصر آن از طریق تلویزیون هستم. این را هم قبول ندارم که شنوندگان و بینندگان این رسانه را فقط طیف منتقدان، مخالفان یا به تعبیر سخیف برخی رسانه های داخلی ضد انقلاب تشکیل می دهند. بنگاه سخن پراکنی بی بی سی یکی از رسانه های تاثیرگذار در سطح جهان است و بخش فارسی آن نیز همچنان که به یاد داریم، از جذاب ترین رسانه های خبری در آخرین ماه های پرالتهاب رژیم گذشته برای افرادی حداقل در سن وسال نگارنده بود. صبح روز گذشته (جمعه چهارم خرداد 1397) مانند روزهای قبل شنونده برنامه چشم انداز در تلفن همراهم از طریق یوتیوب بودم. دلیل آن هم شرایط خاص زمان خواب در ماه مبارک با توجه به اوقات شرعی در ایران و خواب بعد از «سحر» این ماه پرفیض و مشحون از خیر و برکت براساس اعتقاد مسلمانان است. گوینده خبر چشم انداز چهره آشنای این رسانه «علی همدانی» یکی از چند گوینده این بخش خبری بود. فارغ از اینکه با یادداشت آقای عزیزی در رویکرد غیرحرفه ای بی بی سی فارسی در مصاحبه با پروفسور سمیعی یا روش این رسانه در پوشش اخبار اعتراض های دی ماه در ایران موافق یا با آن مخالف باشیم، اینها از موارد سیاسی در پوشش اخبار است که نمی توان انتظار بازخورد یکسان مخاطبان در مواجهه با آن را داشت و نگارنده قصد ورود به آن را ندارد. بر این باورم که شنونده بی بی سی اگر حتی از قدرت تحلیل رویدادها برخوردار نباشد، به احتمال زیاد تشخیص جهت گیری سیاسی در پوشش اخبار چندان برای بسیاری از مخاطبان دشوار نیست. از این منظر این یادداشت در پی انتقاد از روش و مشی بی بی سی فارسی در پوشش اخبار ایران نیست، سخن در بی توجهی، روش غیرموجه و اگر اغراق آمیز نباشد، بی احترامی این رسانه و گوینده خبر روز گذشته آن به اعتقادات مخاطبان است که به طور طبیعی چند کشور فارسی زبان و طیفی از اهالی این کشورهاست که به دلایل مختلف اقامت در اقصانقاط جهان را برگزیده اند. گوینده چشم انداز بامدادی روز گذشته بدون توجه به قرارداشتن در ماه مبارک رمضان و احتمالا با این تصور که برنامه خبری رادیویی است و کسی چهره و تصویر او را نمی بیند در فاصله پخش خبر و اظهارنظر کارشناسان جرعه ای از چای یا قهوه ای را که در کنار میز کارش داشت، سر می کشید که در خوش بینانه ترین حالت بی توجهی و در شکل بدبینانه توهین به مخاطبان این رسانه بود. برای نگارنده قابل درک است که آقای «علی همدانی»، گوینده خوش صدا و حرفه ای چشم انداز بامدادی روز گذشته، مانند بسیاری از مسلمانان به دلایلی که به حکم قرآن تجسس در آن جایز نیست، معذور از روزه داری است و قطعا در این عذر هیچ حرجی بر او و تمامی کسانی که شارع آنان را از روزه داری معاف و در مواردی منع کرده، نیست. سخن در احترام بی بی سی و گوینده خبر به مخاطبان این رسانه است که همچنان که ذکر آن رفت، نوعا کشورهای مسلمان فارسی زبان حوزه تمدنی ایران زمین هستند که اتفاقا مردم این کشورها به دور از اجبار دولت هایشان از اعتقادات محکم در بسیاری از احکام اسلام به ویژه نماز و روزه برخوردار هستند. اجازه دهید این مختصر را با ذکر خاطره ای به پایان ببرم. در ماه مبارک و ماموریت دیپلماتیک در هند که روزگارانی دراز مستعمره صاحبان بی بی سی بود، فرصت حضور در مراسم افطارهای متعددی فراهم شد که از سوی مقامات آن کشور برپا می شد. به یاد دارم «راجیو گاندی»، نخست وزیر وقت هند، در بسیاری از این افطارها در زمره مدعوین بود و در آن حضور می یافت. از سنت های زیبای حضور بالاترین مقام کشور «سکولار» هند و بزرگ ترین و پرجمعیت ترین دموکراسی جهان احترام راجیو گاندی به میهمانان اکثرا مسلمان صاحب مجلس بود. او مانند دیگران منتظر می ماند و با پخش اذان با نوشیدن یک لیوان شیر نشان می داد که حتی در کشور یک میلیاردی و نوعا پیرو آیین هندو نیز می توان به اعتقادات دیگران احترام گذاشت و احساسات آنان را جریحه دار نکرد.
                