شنبه ۱۰‌شهریور ۱۳۹۷
-----------------------------------------
حرف اول
-----------------------------------------
«بن بست دیپلماتیک»
-----------------------------------------

                    1- دیپلماسی عرصه ای بس حساس، پیچیده و واجد ظرافت است؛ چنان که به راز و رمز یا افسون می ماند. از همین رو، دیپلماسی مانند سیاست چهره ای «دوگانه» یا «ژانوسی» دارد. چهره ژانوسی یا دوگانه دیپلماسی خود را نه تنها در ژست ها یا کلام دیپلمات ها بلکه حتی در قراردادهایی که آنان در مقام نمایندگان سیاسی دولت ها منعقد می کنند یا در توافق هایی که با سایر کشورها به آن می رسند نیز بازمی نماید. این گونه است که سیاست شناسان و علمای دیپلماسی برای هر گفته یا متنی که در عرصه دیپلماسی میان دولت ها یا دیپلمات ها ردوبدل می شود، قائل به دو وجه هستند؛ یکی صورت و ظاهر و دیگری روح یا باطن، یکی آشکار و دیدنی و دیگری نهان و فهمیدنی؛ این از دقایق دیپلماسی است. برجام نیز چنین است.2- غرور، عشق یا نفرت و تعصب از آفات دیپلماسی و از مهم ترین موانع کامیابی دیپلمات هاست. در این عرصه خطیر، نه جای غرور و سرمستی است و نه می توان از سر عشق و کین یا تعصب حرفی زد یا تصمیماتی گرفت.همه اینها به مثابه پرده ای باعث نادیدن یا قلب واقعیت شده و راه را بر دیپلماسی به عنوان عرصه «امکان ها» و «بده بستان ها» می بندند. دلبستگی ظریف و موگرینی به توافق هسته ای و دفاع بی پروا و توام با تعصب آنها از برجام به عنوان تنها دستاورد درخور اعتنای دوره مسئولیت شان و دغدغه و تلاش مصرانه کنونی آنها برای حفظ و نجات این توافق به کمارفته -که به آب و آتش زدن پدری برای نجات جگرگوشه اش را می ماند- هر دو مقام ارشد سیاسی را کلافه کرده و به نقطه ای رسانده است که من از آن به «بن بست دیپلماتیک» تعبیر می کنم و منظورم از آن درنظرگرفتن دیپلماسی به مثابه وضعیتی گریزناپذیر، اما بدون گشایش است. نماد این بن بست، بیش از هرچیز در برافروختگی چهره، عصبانیت آشکار و اظهارات خلاف معمول و گاهی خلاف واقع آنها متجلی می شود. برای مثال:3) در خبرها آمده بود: «کمیسیون اروپا روز سه شنبه 23 اوت اعطای یک بسته حمایت مالی 18میلیون یورویی به ایران را تصویب کرد».با اینکه به عنوان معلم سیاست و دیپلماسی، به اصل موضوع توافق هسته ای یا برجام نظری مثبت داشته ام و به سیاق بعضی از این جهت دلواپس نبودم و با وجود اینکه تا حدودی به زیروبم سیاست و دیپلماسی واقفم، بنابراین با تامل به حوادث و رویدادها می نگرم و با فهم نسبی صورت های زیرین آنچه در بالاست، کمتر اسیر احساس، هیجان و قضاوت زودهنگام می شوم، اما خبر بالا موجب شگفتی و دغدغه ام شد. این نگرانی صرفا از آن نظر نیست که اعطای چنین حمایت مالی ناچیزی دون شان کشوری توانمند و ملتی ثروتمند و بنابراین تحقیر کننده است، بلکه این دل نگرانی بیشتر ناشی از چرایی و موضوعیت چنین کمکی است؛ موضوعی که شایان تامل به نظر می آید.این درست است که برجام و صورت ظاهر آن به صراحت دلالتی به اعطای بسته حمایت مالی اروپا به ایران ندارد و از این جهت سخن جناب آقای ظریف صحیح است که «این بسته ربطی به برجام ندارد و ما بازای آن نیست»، اما سوال این است که اگر این بسته مالی ربطی به برجام ندارد، به چه چیزی مرتبط و مابازای چه چیزی است؟ شاید نکات ذیل کمکی به حل این معما بکند:الف) اعطای بسته حمایت مالی از سوی اتحادیه اروپا به ایران امر معمول و متداولی در روابط اخیر آن اتحادیه با ایران نیست. نامعمول بودن این امر دلالت بر این دارد که این بسته حمایتی مربوط به مسائل تازه در روابط اتحادیه اروپا با ایران و لاجرم مربوط به مسئله اصلی یعنی برجام است و اگر این بسته مرتبط با مسئله برجام است، در آن صورت این کمک مالی می تواند مشوقی در قبال اصل توافق یا پاداشی برای حفظ و نجات آن باشد. با فرض اینکه این بسته مشوقی در ازای توافق برجام بوده، سوال این است که این کمک در راستای کدام تعهد اروپاست و چرا این بسته بلافاصله پس از توافق در اختیار ایران قرار نگرفت؟ فرض دوم که با توجه به محدوده زمانی اقدام به واقع نزدیک تر به نظر می رسد، این است که این بسته پاداشی برای حفظ و نجات برجام و تشویق ایران به ماندن در آن است. نتیجه اینکه در هر دو فرض، برخلاف نظر وزیر امور خارجه کشورمان، این بسته حمایت مالی مربوط و مابازای برجام است.اقدام اتحادیه اروپا در اعطای بسته حمایت مالی به ایران در این مقطع زمانی را صرفا در چارچوب تلاش های آن اتحادیه برای حفظ و نجات برجام می توان تفسیر کرد و این وجه نهان و متناظر، آن چیزی است که ظاهرا بر زبان خانم موگرینی و آقای ظریف آمده است. بنابراین ترجمان نهان اظهارات رسمی خانم موگرینی مبنی بر اینکه «با این اقدام اتحادیه اروپا حمایت خود از مردم ایران و حمایت از توسعه پایدار و صلح آمیز آنها را نشان داد» و نیز گفته وزیر امور خارجه ما که «این بسته ای است که به دو طرف کمک می کند با یکدیگر در ارتباط باشند»، این است که: «این بسته نشانه ای از تلاش اروپا برای حفظ برجام و مشوقی برای پایبندی ایران به آن است».اتفاقا به مثابه ضرب المثل «آفتاب آمد دلیل آفتاب»، اظهارات اخیر سخنگوی خانم موگرینی وجه نهان اظهارات قبلی رئیس خود را آشکار کرد؛ آنجا که گفت: «در تدارک اقدامات بیشتر برای حفظ برجام هستیم». به این ترتیب، به این امر صحه گذاشت که بسته حمایت مالی اقدامی برای حفظ برجام بوده است.ب) حمایت مالی اتحادیه اروپا از ایران چه در راستای توافق و چه برای نجات آن باشد، تداعی کننده دیپلماسی سنتی کشورهای اروپایی و به طور مشخص یادآور اقدام لرد کرزن، وزیر خارجه وقت انگلستان، در جریان عقد قرارداد کاکس- وثوق الدوله موسوم به قرارداد 1919 است؛ قراردادی که در مذاکراتی محرمانه شکل گرفت و نهایی شد؛ قراردادی که در نگاه اول، از آن هیچ گونه سوءنیت و قصد و غرضی استنباط نمی شد و به ظاهر نشان می داد دولت فخیمه با کمال حسن نیت درصدد نوسازی اداری و مالی ایران است و حتی در ماده اول به صراحت استقلال و حاکمیت ایران را تضمین می کرد و آخرالامر اینکه قراردادی بود واجد ضمایم محرمانه.
                