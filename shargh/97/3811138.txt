چهار‌شنبه ۴ مهر ۱۳۹۷
-----------------------------------------
یادداشت
-----------------------------------------
رنگین کمان، ملت ایران
-----------------------------------------

                    در بررسی فاجعه دردناک تروریستی روز شنبه 31 شهریور در اهواز که موجب شهادت گروهی از فرزندان ملت ایران شد، اقدام اخیر تروریست ها با هر انگیزه و هدفی باشد و از طرف هر شخص، گروه یا دولتی برای ایجاد بحران به میدان فرستاده شده باشند، همه انگیزه ها در واقع یک پیام مشخص دارد که آن را علنی در رسانه های در اختیار اعلان می کنند و آن این است که تروریست ها خود را جدا از ملت ایران می دانند و جغرافیای ایران را به تصور خام خود در جهت منافع مرتجع ترین و بی مایه ترین زمام داران منطقه خاورمیانه مصادره کرده و حرف از جدایی خوزستان از ایران به میان آورده اند؛ حرفی که بارها گفته شده و در نهایت به وسیله ملت ایران و ایرانیان عرب خوزستان به زباله دان تاریخ سپرده شده است. با اطمینان و با نگاهی به تاریخ زندگی کهن ایران و ایرانیان می توان گفت هیچ کشوری در جهان در محدوده مرزهای خود و مردمی که در آن زندگی می کنند، از تنوع قومی، فرهنگی و زبانی ایران زمین برخوردار نیست و در شرایط کنونی که تروریست ها حرف از جدایی قومی، زبانی، فرهنگی و تجزیه جغرافیایی ایران می زنند، توضیح، ترسیم و یادآوری زندگی اقوام، ایلات و مذاهب، با تفاوت های عقاید سنتی و سیاسی که با تفاهم و صمیمیت در کنار همدیگر زندگی می کنند، ضروری به نظر می رسد. گفتنی است با وجود بعضی نابرابری ها درباره این یا آن گروه از هم وطنان و تاکید بر اینکه این نابرابری باید از میان برود؛ ولی در شرایط کنونی و فاجعه  اهواز این مقوله به کنار. دیگر اینکه کسانی که با اعلام حضور داعش در حادثه تروریستی اهواز بخواهند مسیر تروریست ها را از جدایی طلبی به سمت دیگر مثلا افراط گرایی داعش تعبیر کنند، سخت در اشتباه هستند. توطئه جدایی طلبی مخصوصا در خوزستان به ویژه از جانب همسایگان در حاشیه جنوبی خلیج فارس سابقه ای دیرینه دارد و نباید آن را دست کم گرفت. بی گمان شالوده استحکام ملیت ایرانی و ماندگاری کشور و ملت ایران در وجود اقوام و مذاهب با دیدگاه های مختلف در رنگین کمان ملت ایران معنی پیدا می کند. ترکیب این رنگین کمان را ترک ها،  عرب ها،  فارس ها، لرها، بلوچ ها، ترکمن ها، مسلمانان شیعه و سنی، مسیحیان، یهودیان، زرتشتیان، صائبین و دیگران تشکیل می دهند و این مجموعه بی نظیر و رنگارنگ قرن ها با همه مشکلات و افت وخیزها با هم زندگی کرده اند و در شرایط دشوار چون یک پیکر واحد به یاری یکدیگر آمده اند.مدارک و فضای هشت سال دفاع مقدس پیش روی ملت ایران است. فهرست شهدای انقلاب و جنگ تحمیلی را نگاه کنید، از همه اقوام و ادیان و مذاهب که یادآوری کرده ایم در این فهرست حضوری افتخارآمیز دارند و مشارکت اینان در حفظ و نگهداری ایران زمین و دفاع از موضوعیت و موقعیت ملت ایران صرف نظر از همه تفاوت ها بخشی زرین از تاریخ ملت ایران است و همین حضور بی ادعا مصداق مجسم رنگین کمان ایران است که دیگران هم آن را دیده اند.
بی دلیل نیست که تروریست ها و حامیان آنها تجزیه طلبی جغرافیایی، ملی و مذهبی را نشانه گرفته اند و اوضاع نابسامان سیاسی و اقتصادی منطقه و جهان را برای راه انداختن هیاهوهای بی حاصل خود مناسب می دانند و از همین روست که باید ملت ایران بیدار باشد و اجازه ندهد سم مهلک تفاوت های نژادی- قومی- مذهبی نسل های امروزی و آینده ایران را مسموم کند و البته که مسئولیت حاکمان ایران شرط اساسی در رسواکردن طراحان تجزیه طلبی ایران و توجه به احساسات ملت ایران است.
                