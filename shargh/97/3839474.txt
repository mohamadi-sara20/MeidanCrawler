دو‌شنبه ۱۲ آذر ۱۳۹۷
-----------------------------------------
یادداشت
-----------------------------------------
پیروزی «کمپین تغییر» در انتخابات مدیران مسئول
-----------------------------------------

                    وداع آبرومندانه مهدی رحمانیان در رقابتی نابرابر، نتیجه نهایی هفدهمین دوره انتخابات مدیران مسئول خواهان تغییر وضع موجود است.افزایش 250درصدی آرای مهدی رحمانیان در مرحله دوم انتخابات نماینده مدیران مسئول رسانه های کشور در هیئت نظارت بر مطبوعات را باید به فال نیک گرفت.حضور بیش از 316 مدیرمسئول استانی و شهرستانی در اردوگاه کمپین تغییر یک موهبت استثنائی برای خانواده مطبوعات کشور بود.
این تعداد آرای درخور ذکر، افزون بر رای مرحله اول مدیرمسئول «شرق» حاکی از مقبولیت گفتمان تغییر است.
ما در مرحله اول 222 رای کسب کردیم. آمار امیدوارکننده رشد دو ونیم برابری آرای مهدی رحمانیان، پاسخی روشن از سوی مدیران رسانه های کشور به گزینه گفتمان تغییر است که با رویکرد اخلاق مداری به هفدهمین دوره انتخابات مدیران مسئول ورود پیدا کرد.
مهدی رحمانیان در این رقابت ها کمتر از 22 روز فرصت داشت برنامه های خودش را به جامعه رای دهنده مدیران مسئول کشور معرفی و تبیین کند.
با این حساب، می توان اعتماد دلچسب مدیران مسئول به مهدی رحمانیان را ثروتی بزرگ برای مدیرمسئول «شرق» محسوب کرد. رحمانیان به مدیران مسئول نسل جوان کشور  ثابت کرد می توان در تقابل با رقیبی که 12 سال بر جایگاه نمایندگی مدیران مسئول تکیه زده است، به میدان آمد و رقابتی پرشور ایجاد کرد.اینک کمپین تغییر با عضویت بیش از 538 مدیرمسئول همسو در راستای مطالبه گری صنفی و با لحاظ اولویت های نشریات محلی و استانی در تحقق اهداف صنفی روزنامه نگاران و مدیران مسئول، به عنوان یک تشکل تاثیرگذار مدنی خواهد ماند و با تکیه بر این سرمایه عظیم اجتماعی، جمع مبارک 538 نفری را تحفه ای ارزشمند و ارمغان این انتخابات پرثمر می دانیم.به همه مدیران مسئول و کسانی که در این رقابت پرشور کمپین را مورد لطف قرار دادند، خداقوت و دست مریزاد می گوییم.اینک با امید به سوی آینده و ترسیم افقی روشن، دست در دست یکدیگر برای اعتلای رکن چهارم دموکراسی به ویژه مطبوعات محلی و استانی تلاش خواهیم کرد.
انتخابات اخیر نشان داد ما در باسکول وزن کشی انتخاباتی از وزن مطلوب و درخور ملاحظه ای برخوردار هستیم.  
دوستان عزیزی که بیش از سه هفته در کنار هم بودیم، از این لحظه به بعد در تداوم مطالبات حقوق صنفی در یک صف ایستاده ایم.
این انتخابات پایان راه ما منتقدان به وضع موجود نیست، بلکه آغاز باهم بودن است
                