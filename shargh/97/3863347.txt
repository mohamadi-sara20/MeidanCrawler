دو‌شنبه ۱ بهمن ۱۳۹۷
-----------------------------------------
یادداشت
-----------------------------------------
ایستادن با ترامپ بر لبه پرتگاه
-----------------------------------------

                    دونالد ترامپ بی آنکه کمترین نگرانی از واکنش تلافی جویانه ایران به خود راه دهد، وعده داده صادرات نفتی ایران را به صفر نزدیک کند. او تاکنون موفق شده صادرات نفت ایران را به کمتر از یک میلیون بشکه در روز برساند. مطابق با این هدف جاه طلبانه، افزایش حداکثر فشار تحریم ها و کاهش درآمدهای نفتی، در نهایت ایران را در سایه اقتصادی زمین گیر، وادار خواهد کرد به خواسته های ایالات متحده در برچیدن تاسیسات هسته ای، تعطیلی برنامه های موشکی و تغییر سیاست های منطقه ای تن دهد. از دیدگاه واشنگتن، اگر ایران تصمیم به مقاومت بگیرد، باید هزینه سنگینی پرداخت کند که مترادف با ورشکستگی و شاید بی ثباتی های سیاسی است و اگر تصمیم به سازش بگیرد، ایالات متحده به خواسته های خود خواهد رسید و ایران اعتبارش را از دست خواهد داد. طبق محاسبه واشنگتن، ایران در هر دو حالت، هزینه بالایی متحمل می شود و در مقابل، آمریکا هیچ هزینه ای پرداخت نمی کند. اگر این محاسبه درست باشد، چرا آمریکا باید از تحریم های ایران دست بردارد یا حتی اگر دموکرات ها در آینده کنترل کاخ سفید را در دست بگیرند، چرا باید با ابراز ندامت، به برجام بازگردند و این مسیر بی هزینه را تا نتیجه دلخواه رها کنند؟ ایران هم می تواند با تجدیدنظر در سیاست های گذشته و تهدید دولت آمریکا و هم پیمانانش این محاسبات را به هم بزند. شاید از نگاه برخی، این توصیه ای غیرعقلانی و جنون آمیز باشد، ولی گشودن چشم اندازی که در آن ایران می تواند پیش بینی ناپذیر رفتار کند، همان ابزاری است که برای منصرف کردن آمریکا از سیاست تحریم و به خرج دادن انعطاف بیشتر، به آن نیاز داریم. ایالات متحده بیش از آنچه واقعا ضروری است، تصور می کند ایران همواره عاقلانه تصمیم می گیرد و جمهوری اسلامی ایران بیش از آنچه واقعا ضروری است، تصور می کند دونالد ترامپ پیش بینی ناپذیر، دیوانه و متهور است. انتخابات ریاست جمهوری 92 و پیروزی حسن روحانی که حاصل آن، اراده ایران برای مذاکرات هسته ای تا رسیدن به برجام بود، نشان داد برخلاف شایعه های رایج در غرب، ایران بازیگری محاسبه گر است که دائم سودها و زیان های تصمیماتش را می سنجد. در آن زمان، یادآوری عقلانیت در جمهوری اسلامی ضرورت داشت؛ چون عمدتا تبلیغات مسموم موفق به القای این برداشت شده بود که ایدئولوژی انقلابی در فرهنگ سیاسی ایران، آن را به بازیگری جسور و غیرعقلانی تبدیل کرده است که در صورت دستیابی به تسلیحات هسته ای، تردیدی در گستراندن قارچ اتمی بر فراز جهان به خود راه نخواهد داد. تا پیش از این وقایع، تنها اقلیتی در ایالات متحده به موفقیت آمیزبودن سیاست تحریم ایران امیدوار بودند… 
بعد از دست یافتن به توافق هسته ای، سرسخت ترین منتقدان سیاست تحریم به پرشورترین هواداران آن تبدیل شدند. از دیدگاه آنها، اگر فقط شدتی از تحریم ها توانسته بود ایران محاسبه گر را به توافقی برای پذیرش محدودیت در فعالیت های هسته ای وادار کند، چرا آمریکا نباید با افزودن بر تحریم ها، منتظر تسلیم کامل ایران به همه خواسته های واشنگتن بماند؟ همین افراد سرانجام دولت ترامپ را به خروج از برجام و بازگرداندن تحریم ها هدایت کردند.
برجام آخرین علت در اثبات عقلانیت تصمیم گیرندگان ایرانی نبود؛ در نخستین ماه ها بعد از رسیدن دونالد ترامپ به ریاست جمهوری، کاهش چشمگیر تنش میان دو کشور در آب های خلیج فارس، نشانه دیگری از سوی آمریکا مبنی بر عقلانیت ایران و پرهیز از خطرپذیری تفسیر شده است. واکنش احتیاط آمیز ایران به خروج آمریکا از برجام و سپس اعلام سیاستی که جنگ و مذاکره را هم زمان قاطعانه رد می کرد، به ایالات متحده اطمینان داد قرار نیست ایران خطری برای آمریکا ایجاد کند. این اطمینان خاطر به جایی رسیده که بنیامین نتانیاهو برخلاف عرف گذشته، ابایی از مفتخردانستن خود به انجام حمله نظامی به تاسیسات منتسب به ایران در سوریه نشان نمی دهد. همه این رویدادها به آن دلیل اتفاق افتاده اند که ایران بازیگری عقلانی و آمریکای ترامپ بازیگری غیرعقلانی شناخته شده اند؛ آن هم بیش از آن مقداری که لازم بوده است. شاید به زودی زمان آن فرابرسد که این تصورات نادرست و زیان بار را به هم بریزیم. ایالات متحده باید به یاد بیاورد عقلانی دانستن ایران و هر کشور دیگری، مستلزم درنظرگرفتن میزانی از عدم عقلانیت نیز هست؛ به این دلیل ساده که گاهی تصمیمات غیرعاقلانه، عاقلانه ترین تصمیماتی است که می توان گرفت. اگر ایران چیزی برای ازدست دادن نداشته باشد، عقلانی است دشمنانش را با خود به زیر بکشد؛ هرچند در ظاهر امر تصمیمی غیرعقلانی به نظر برسد.این استراتژی برای نابودکردن همه چیز نیست، بلکه راهی برای معامله پذیرکردن دشمن است. یک ناظر محتاط خواهد پرسید آیا ممکن است این استراتژی با از کنترل خارج کردن اوضاع، به جنگی بزرگ تر بینجامد؟ اگر چنین شود، این استراتژی تهدیدآمیز شکست خورده است؛ اما برای آنکه معتبر و موثر بماند، باید درجه ای از احتمال شکست خود را هم بپذیرد. با اینکه دونالد ترامپ همیشه علاقه مند بوده خود را رهبری پیش بینی ناپذیر و حتی دیوانه جلوه دهد؛ اما او اغلب همراه با پروا، دوراندیشی و خویشتن داری رفتار کرده است. دولت او پس از ششمین آزمایش هسته ای کره شمالی در شهریور 96 و در حالی که شبه جزیره کره بیش از هر زمان دیگری به جنگ هسته ای نزدیک بود، پیشنهاد دیدار با رهبر کره شمالی را پذیرفت. او برخلاف باراک اوباما، سیاست کمتر بلندپروازانه ای را در سوریه انتخاب کرد که هدف از آن صرفا مبارزه با داعش بود، نه سرنگونی دولت اسد. دولت ترامپ در جریان متهم کردن ارتش سوریه به استفاده از تسلیحات شیمیایی در دوما، تنها به شلیک 12 موشک به آنچه زرادخانه شیمیایی سوریه نامیده شد، رضایت داد و به تازگی به جای اعزام نیروی زمینی بیشتر به سوریه، تصمیم به خروج نظامی از آن گرفته است. چقدر محتمل است که آمریکای ترامپ با 22 تریلیون دلار بدهی و ضمن اعتراض به هدر دادن هفت تریلیون دلار در جنگ های عراق و افغانستان، عزم خود را به جنگ با کشوری جزم کند که از وسعت و جمعیتی بیش از مجموع این دو کشور برخوردار است و می باید برای جنگ با آن تریلیون ها دلار دیگر دور بریزد؟ استراتژی کشاندن آمریکا به لبه پرتگاه، تلنگری به چین نیز هست تا از بیم پیامدهای نفت 200دلاری و اختلالی بی سابقه در جریان رشد اقتصادی، خود را از انزوای باشکوهش خارج کند و توانش را برای مهار آمریکا و حفاظت از توافق هسته ای به کار بگیرد. همه کشورها باید این پیام را دریافت کنند که اگر ایران جایی در این کشتی نداشته باشد، دلیلی ندارد از واژگون کردن آن خودداری کند.  
                