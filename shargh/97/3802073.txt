پنج‌شنبه ۱۵‌شهریور ۱۳۹۷
-----------------------------------------
یادداشت
-----------------------------------------
سوق دادن نقدینگی به تولید
-----------------------------------------

                    یکی از موارد بیان شده در سخنرانی اخیر مقام معظم رهبری موضوع سوق دادن نقدینگی به امور تولیدی اعم از صنعتی، کشاورزی، مسکن (و به گمان این جانب گردشگری) بوده است. در این مقاله می خواهیم به این مقوله بپردازیم و شرایط و ممکنات سوق دادن نقدینگی به تولید را بررسی کنیم تا در پس آن معلوم شود که وظیفه نهادها و سازمان ها و افراد مختلف در این گسیل چه می تواند باشد. متاسفانه از تاریخی که ایشان این مطلب را بیان کردند، هیچ شخص اقتصادی یا مسئولی هیچ اظهارنظری در این امر نکرده و هیچ راهکاری ارائه نداده است. شایسته است فرهیختگان اقتصادی و به ویژه پولی و بانکی در این باره نظرات خود را بیان کنند. این مقاله صرفا در راستای توضیح برخی مطالب است و نویسنده هیچ ادعایی در صحت آن ندارد و امیدوار است مقدمه ای بر نظر صائب صاحب نظران شود.اول ببینیم راجع به چه امری صحبت می کنیم. حسب آمار منتشر شده، حجم نقدینگی یعنی مجموع پول و شبه پول برابر با هزارو 600 هزار میلیارد تومان است و این حجم روزانه افزایش می یابد. حسب ارقام مندرج در برنامه ششم توسعه، نقدینگی سالانه هشت درصد می تواند رشد داشته باشد؛ یعنی حدود 150 هزار میلیارد تومان. طبق آمار دیگری، هم اکنون در هر ثانیه 6/8 میلیون تومان به نقدینگی افزوده می شود که هر دو رقم تقریبا با یکدیگر تطبیق دارد. اگر فرض کنیم نقدینگی ثابت باشد و به این اکتفا کنیم که 50 درصد نقدینگی به تولید تبدیل شود، ببینیم چند نفر مشغول کار می شوند. اگر فرض کنیم برای هر شغل به 200 میلیون تومان سرمایه گذاری نیاز باشد (کمتر از میانگین ارقام اعلام شده برای سال 96)؛ بنابراین با 50 درصد نقدینگی فعلی می توان برای 400 هزار نفر شغل ایجاد کرد. این توضیح را باید اضافه کرد که حسب آمار داده شده از رقم هزارو 600 هزار میلیارد تومان نقدینگی پول و شبه پول میزان وام ارائه شده به بخش دولتی و غیردولتی در خرداد 97 برابر با 1382 هزار میلیارد تومان است؛ بنابراین ظاهرا پولی در بانک ها برای ایجاد سرمایه یافت نمی شود؛ هرچند به دلیل آنکه مبادلات بین افراد از طریق بانک یا حواله انجام می شود؛ ضرورت تاثیر نقدینگی در مسائل اقتصادی جامعه همچنان وجود دارد. می دانیم که ایجاد یک واحد تولیدی هم اهلیت می خواهد و هم به تخصص نیاز دارد و نیز اطمینان به آینده؛ بنابراین نمی توان انتظار داشت که افراد سپرده گذار (که البته تعداد زیادی از آنان سپرده کلان دارند) بتوانند راسا سرمایه گذاری کنند.به علاوه سود حدود 20 درصد معاف از مالیات بانکی و بدون ریسک برای اینان بهتر است. در اینجا وظیفه اصلی بانک که همان تشکیل سرمایه است، معلوم می شود؛ یعنی بانک با سرمایه سپرده های مردم اعم از مبالغ کوچک یا بزرگ می تواند تشکیل سرمایه بدهد. البته بانک ترجیح می دهد وام های کوتاه مدت با سود مناسب و زمان بازگشت کوتاه مدت بپردازد تا وام های کم سود و زمان بر. درباره همین موضوع تشکیل سرمایه این را باید یادآوری کرد که با وجود این حجم نقدینگی معمولا بانک ها می گویند به دلیل پرداخت درصدی از سپرده ها به بانک مرکزی و نیز به دلیل بازنگشتن تسهیلات پرداختی (معوقات) نقدینگی کافی برای پرداخت تسهیلات کلان در اختیار نداریم. همچنان که هم اینک بانک صنعت و معدن از دادن تسهیلات مالی برای سرمایه در گردش طرح های آماده به کار به دلیل بی پولی اجتناب می کند. در اینجا باید معلوم شود از هزارو 600 هزار میلیارد تومان چه مقدار می تواند به تولید سوق داده شود.حال فرض می کنیم به دلایل نامعلومی همه این بهانه ها وجود نداشته باشد و بانک ها آماده ورود به سرمایه گذاری 800 هزار میلیارد تومانی از طریق ارائه تسهیلات مالی به افراد یا شرکت ها بوده یا آمادگی سرمایه گذاری از سوی خود را داشته باشند. به اصل سرمایه گذاری و مسائل مربوطه می پردازیم.اینک ما از طریق صنایع وارد می شویم و تحلیل درباره کشاورزی، مسکن و گردشگری را به بعد موکول می کنیم؛ یعنی فرض می کنیم می خواهیم در زمینه صنعت این سرمایه گذاری را انجام دهیم و این اشتغال را ایجاد کنیم.موضوع ایجاد تاسیسات زیربنایی عبارت است از زمین، ساختمان، آب، برق، گاز و مخابرات.به نظر می رسد برای موضوع زمین، ساختمان، گاز و مخابرات مشکلات چندانی وجود نداشته باشد و بتوان آن را فراهم کرد، اما موضوع آب و برق از نکاتی است که باید به آن توجه شود. اصولا صنایع امروز باید درجه اتوماسیون کافی داشته باشند تا محصولات آنها از کیفیت مطلوبی برخوردار شودحسب بررسی های انجام شده به ازای هر اشتغال، مقدار برق مورد نیاز حدود 10 کیلووات ساعت است که برای 400 هزار اشتغال برابر 12 میلیون کیلووات ساعت برق یا 12 مگاوات برق معادل یک پنجم ظرفیت نیروگاه های نصب شده در ایران نیاز به برق وجود دارد که لزوما باید برای ایجاد نیروگاه های جدید اقدام شود. درباره مسئله آب شاید موضوع اندکی مشکل تر باشد، زیرا نوعا صنایع به آب نیاز دارند و حتی صنایع کم آب بر نیز به آب کافی نیاز دارند و چون نمی توان فقط صنایع کم آب بر را ایجاد کرد، بنابراین متوسط نیاز آب را باید معادن صنایع متوسط آب بر به حساب آورد و البته تامین آب آن در شرایط فعلی بسیار مشکل است. موضوع مشتری تولیدات: گاهی در آغاز به نظر می رسد اصل تولید باشد، درحالی که در احداث واحدهای صنعتی، اصل داشتن مشتری و امکان فروش کالاست. در دنیای امروز نمی توان صرفا به بازار داخلی متکی بود، بنابراین باید بازارهای صادراتی را هم برای فروش کالا و هم برای تامین ارز مورد نیاز همان صنعت در نظر داشت و صدالبته چنانچه این حجم سرمایه گذاری در مدت کوتاهی بخواهد انجام شود، ناچار باید بخشی از مواد اولیه یا قطعات از خارج فراهم شود و این کار نیاز به بازار صادراتی را دو چندان می کند.تکنولوژی و ماشین آلات: همان طورکه گفته شد تولیدات امروز که باید از لحاظ قیمت رقابتی و از لحاظ کیفیت مطلوب باشند به ماشین آلات پیشرفته و اتوماتیک نیاز دارند و طبعا برای بسیاری از آنان نیاز به قراردادهای انتقال فناوری فرایند و خرید ماشین آلات پیشرفته است و این علاوه بر وجود مسائل مربوط به تحریم، نیاز به ارز را مطرح می کند. به نظر می رسد برای اشتغال 400 هزار نفر به ازای هر نفر 50 هزار دلار یعنی 20 میلیارد دلار ارز نیاز است.رهینه های موردنظر: امروزه بانک ها نوعا وام بدون رهینه نمی دهند، بنابراین لازم است مقررات به نوعی باشد که کارخانه و ماشین آلات در رهن بانک قرار گیرد و به اتکای آن سرمایه گذاری شود و به رهینه دیگری نیاز نباشد.بازگشت سرمایه: با توجه به مشکلات مالیاتی، مالیات بر ارزش افزوده و حق بیمه به نظر می رسد شرکت های جدید تا پنج سال از بهره برداری از پرداخت مالیات معاف باشند تا مشوقی در سرمایه گذاری پیدا شود.صادراتی به سهولت انجام شود. برخی صادرکنندگان برای وصول وجوه حاصل از صادرات مجبور به مراجعه به دلالان ارز می شوند که حتی تا 30 درصد مبلغ ارز مربوطه هزینه در بر دارد. امکان تهیه ویزای تجاری از طریق وزارت خارجه برای صادرکنندگان از جمله موارد لازم برای امر بازاریابی است. در اینجا این نکته قابل درک است که بدون ترمیم اقتصاد سیاسی گام نهادن در وادی سرمایه گذاری صنعتی امری بعید است.با توجه به موارد گفته شده نهادهای مختلف باید وظایف جدیدتر و جدی تری را مد نظر قرار دهند تا سوق دادن نقدینگی به تولید ممکن شود.امید است این نوشته سنگ اندازی تلقی نشود، زیرا شکافتن مسئله لازمه رسیدن به حقیقت و عملیاتی کردن موضوع است. بد نیست در اینجا خاطره ای را نقل کنم. پس از بازی های المپیک سیدنی 2000 با ورزشکاران به حضور مقام معظم رهبری رسیدیم. ایشان در بیاناتشان فرمودند در ورزش ملی مثل چوگان سرمایه گذاری کنید. پس از پایان بیانات ایشان با کسب اجازه از ایشان عرض کردم که با سرمایه گذاری برای یک مجموعه چوگان و خرید اسب ها که تعداد بسیار محدودی می توانند از آن استفاده کنند، می توانیم حداقل 10 استخر شنا ایجاد کنیم که روزانه دو هزار نفر از آن استفاده کنند و بنده به خود اجازه نمی دهم چنین کار پرهزینه و مفیدی را برای تعدادی معدود انجام دهم و اضافه کردم البته اگر جناب عالی دستور کتبی بدهید با مسئولیت حضرت عالی این کار را انجام می دهیم و صد البته مخالف سرمایه گذاری در چوگان از سوی بخش خصوصی نیستم. ایشان بزرگوارانه فرمودند همان کار کارشناسی خودتان را انجام دهید (نقل به مضمون).چندی بعد اتفاقا یکی از بزرگان خطاب به این جانب فرمودند که در ورزش چوگان سرمایه گذاری کنید. بنده نامه ای خدمت ایشان فرستادم و از نظر مالی سرمایه گذاری در چوگان را تشریح کردم و این امر را ناممکن اعلام کردم. ایشان در هامش نامه بنده نوشتند «به جای این حرف ها بروید اصولی برنامه ریزی کنید». البته معلوم نشد که اصولی برنامه ریزی کردن یعنی چه؟ یعنی حرف اظهارشده را باید مطلق تلقی کنیم؟حال اگر در این مقوله، کارشناسان مالی و بانک و نیز فناوران به دنبال پیداکردن راه حل های ممکن باشند و دستگاه های ذی ربط به آنان کمک کنند، درباره موضوع می توان به طور منطقی ارزیابی و نتیجه گیری کرد و به صورت واقعی موضوع روشن می شود. در این صورت است که معلوم می شود کار کارشناسی و عقلانیت در مدیریت ما جای خود را پیدا کرده است.*اعداد و ارقام ذکرشده قابل اتکا نیست و صرفا به عنوان نشانه آورده شده است.
                