دو‌شنبه ۲۸ آبان ۱۳۹۷
-----------------------------------------
type_unknown
-----------------------------------------
شکار ببر کاغذی
-----------------------------------------

                    شرق: بالاخره ظریف به هجمه سنگین یک هفته اخیر علیه خودش واکنش نشان داد. جالب آنکه واکنش او کوتاه اما نافذ بود؛ «نوار اظهاراتم در این خصوص وجود دارد؛ لذا درخواست می شود افرادی که نسبت به اظهارات بنده اعلام نظر کردند، در مورد محتوا صحبت کنند نه محتوایی که خودشان ساخته اند؛ در واقع گاهی افراد ببر کاغذی می سازند و آن را به خوبی شکار می کنند». وزیر امور خارجه این را لابه لای گفت وگوی کوتاه خود با «خانه ملت» مطرح کرد. موج هجمه ها و انتقادات به ظریف که یکی، دو روزی از اوج افتاده بود، روز گذشته نه تنها حامل اولین واکنش ظریف به مخالفانش که موج جدید واکنش ها علیه او را نیز دربر می گرفت. دیروز مجلس اولین جلسه خود را بعد از اظهارنظر ظریف برگزار کرد. در این مدت، نمایندگان در فضای مجازی و در پاسخ به خبرنگاران مواضعی له یا علیه محمدجواد ظریف گرفته بودند، اما مجلس برگزار نشده بود. به این ترتیب طبیعی بود که یکشنبه دوباره مخالفت ها جان تازه ای بگیرد. نمایندگان اصولگرا خواستار برخورد قوه قضائیه با وزیر امور خارجه شده اند. محمدجواد ظریف هفته گذشته یک جمله درباره پول شویی گسترده در کشور گفت، اما پس لرزه هایش همچنان ادامه دارد.
از چهره های سیاسی اصولگرا تا ائمه جمعه همه در این یک هفته به این یک جمله وزیر امور خارجه تاخته اند؛ همان هایی که با لوایح چهارگانه FATF به ویژه CFT مخالف اند.
آنها مدعی اند که ظریف بهانه به دست دشمنان داده و آبروی ما را برده است، اما به نظر می رسد که ماجرا از دو حالت خارج نیست؛ یا آن طور که دیروز عضو کمیسیون امنیت ملی مجلس اشاره کرده، مخالفان از حمله به سخنان ظریف مطامع جناحی خود را دنبال می کنند یا طبق گفته دبیرکل حزب اتحاد ملت، از گفته ظریف دردشان آمده است. علیرضا شکوری راد در توییتی نوشته بود: «کسانی که از سخنان دکتر ظریف در مورد پول شویی دردشان گرفته و صدایشان درآمده است همان هایی هستند که با تصویب قوانین مربوط به FATF هم مخالف هستند. اگر دنبال مصادیق و متهمان پول شویی می گردید، کارتان آسان شده است. ببینید این روزها چه کسانی علیه ظریف می تازند، یقه همان ها را بچسبید».
محمد دهقان، اصولگرا، دیروز در نطق میان دستور خود سخنان ظریف را به ماجرای برجام متصل کرد و مدعی شد دولت چون از برجام بهره نگرفته، به دنبال فرافکنی است. او خطاب به ظریف گفت: «برداشت من این است که پس از به نتیجه نرسیدن برجام اروپایی و اکنون که معلوم شده است شما با خوش خیالی یا با هر دلیل دیگری پنج سال کشور و ملت را سر کار گذاشتید، اکنون برای فرار از پاسخ گویی بابت خساراتی که به کشور وارد کرده اید دست به فرافکنی و جوسازی می زنید. جا دارد قوه قضائیه بررسی کند اگر خلاف قانونی صورت گرفته است مطابق قانون با اشد وجه با آنها برخورد کند… متاسفانه بر اساس اسناد به دست آمده، برخی از این مقامات بیش از اینکه به فکر منافع کشور و ملت در مذاکره با FATF و مبارزه با پول شویی باشند به فکر اخذ ویزای اقامت در کانادا، آمریکا و استخدام در سازمان ملل بودند. این آقایان با سربرگ مرکز پول شویی به دنبال سفرهای خانوادگی در تورهای تفریحی بودند».
نامه محسنی اژه ای به ظریف
نقوی حسینی، سخنگوی فراکسیون نمایندگان ولایی مجلس، هم دیروز با اشاره به جلسه این فراکسیون با سخنگوی قوه قضائیه به خبرنگاران گفت: «اعضای فراکسیون در این جلسه معتقد بودند که اظهارات ظریف، وزیر امور خارجه، درباره پول شویی گسترده که اخیرا مطرح شده، برخلاف منافع ملی است و این سوال را مطرح کردند که چرا قوه قضائیه این موضوع را پیگیری نمی کند. محسنی اژه ای گفت که این کلمات و جملات از نظر شخصی بنده، غلط بوده و از طرف یک مقام رسمی مطرح می شود باید توضیح دهد و اسناد خود را ارائه کند، این جانب نامه نوشته ام و گفتم که اگر این جملات از سوی ایشان است، توضیحات و اسناد وی اخذ شود».
دیروز نبی حبیبی، دبیرکل حزب موتلفه، هم گفت: «قانون پول شویی دقیقی داریم و بانک ها، وزارت امور اقتصادی و دارایی و دیگر دستگاه های مسئول دراین باره مسئولیت های مستقیم و کلیدی دارند و بیان مطالبی از نوع آنچه آقای ظریف از طریق رسانه ها گفتند و مجموعه دولت هم صحت آن را تایید نکرده جای تعجب فراوان دارد. چرا یکی از دولتمردان ما به راحتی آب خوردن خوراک تبلیغاتی برای دشمنان فراهم می کند و وسیله شادمانی ترامپ و پمپئو، هم فکران خبیث آنها را تدارک می بیند. به فرض آنکه در جایی هم تخلفی صورت گرفته باشد، آیا راه برخورد با آن، طرح مسئله در رسانه هاست؟ البته متاسفانه برخی از خبرگزاری های داخلی هم آتش بیار این قبیل معرکه ها هستند». 
15 میلیارد دلار قاچاق را انکار می کنید؟
دیروز اردشیر نوریان، نماینده شهرکرد و عضو کمیسیون امنیت ملی و سیاست خارجی مجلس، در نطق میان دستور خود پاسخ دهقان را داد و خطاب به او گفت: «بخشی از موضوعات FATF مربوط به پول شویی است که ما نیز در کشور با آن روبه رو هستیم. چرا برآشفته و عصبانی می شوید؟ این معضل را بپذیرید و برای حل وفصل آن همت کنیم. همین  امروز صبح با یکی از همکاران که در زمینه تصویب قانون پول شویی کار جدی کرده بود، صحبت می کردم، او می گفت سه دفعه تا 300 میلیارد تومان به حساب همسایه ما که یک کارگر ساختمانی است واریز شده و بانک آن را توقیف کرده است. آقای دهقان! آیا وجود این اتفاقات در کشور را انکار می کنید؟ آیا 15 میلیارد دلار قاچاق را انکار می کنید؟ آیا میلیاردها تومان پول کثیف ناشی از فروش مواد مخدر را انکار می کنید؟ ما باید از بودن این مسائل ناراحت شویم، نه اینکه این موضوع را انکار کنیم». 
این عضو کمیسیون امنیت ملی مجلس شورای اسلامی با بیان اینکه ظریف هیچ نهاد و شخصی را متهم نکرد و در گپ وگفتی درباره موضوع پول شویی صحبت کرد، گفت: «موسسات غیرمجاز موضوعی بود که اخیرا یقه دولت را گرفت. همین موضوع، چقدر اعتبار دولت و نظام را خدشه دار کرده و موجب بی اعتمادی مردم شد؟ آیا ردیابی اینها ضرورت ندارد؟ آیا جراحی اقتصاد کشور برای درمان این سرطان ضروری نیست؟».
نوریان راهکار مبارزه با این معضل را برآشفته نشدن و همکاری و همدلی دانست و اظهار کرد: «بنده تقاضا دارم که این موضوع مهم را دستمایه مباحث کوچک جناحی قرار ندهیم. بخشی از موضوعات و توضیحات FATF مربوط به همین موضوع پول شویی است، همان موضوعی که ما نیز در اقتصاد کشور با آن روبه رو هستیم. آقای دهقان چرا عصبانی می شوید؟ این معضل را بپذیریم و همت کنیم که حل وفصل شود. انکار فایده ندارد».
آیت الله سیدهاشم بطحایی، عضو مجلس خبرگان، هم دیروز درباره حملات اخیر دلواپسان به ظریف گفت: «این روزها شاهد رواج تقابل و تهمت زنی ها به مسئولان موثر نظام هستیم، واقعیت آن است که استکبار جهانی همچنان بر این باور است که بهترین راه برای برهم زدن وحدت ایران اسلامی و جلوگیری از پیشرفت کشور، ایجاد فضایی است که سردمداران و مسئولان موثر به جان هم افتاده و به یکدیگر اتهام بزنند، در مسئله اخیر مرتبط با پول شویی هم تلاش بر این است به شیوه ای وانمود شود که یک طرف افراط و تفریط و طرف دیگر دلسوزی دارد». او با تاکید بر اینکه ظریف در مدت طولانی ای که در حوزه سیاست خارجی دست اندرکار بوده، انسانی سالم با دیدگاهی قابل قبول است، ادامه داد: «اگر ما وزرای خارجی کشورهای جهان اعم از آمریکا، اروپا و خاورمیانه را با ظریف مقایسه کنیم، قطع به یقین بدانید که ایشان از همه آنها داناتر، هوشیارتر و نسبت به منافع کشور دلسوزتر است».
حالا برای ما سیاسی شده اند!
عضو مجلس خبرگان رهبری با تاکید بر اینکه ظریف به عنوان یک کارشناس امین به مدت شش سال از دروازه مهمی مثل وزارت امور خارجه به بهترین شکل نگهبانی کرده است، به خبرآنلاین گفت: «واقعیت آن است که وزیر امور خارجه بیش از هر شخص دیگری، از جمله مجلسی ها، مسائل را فهم کرده و کارکشته تر و با تجربه تر است، برخی از همین آقایان مجلسی که امروز اظهاراتی علیه ظریف مطرح می کنند، قبل از ورود به مجلس هیچ اطلاعات حقوقی و سیاسی نداشتند اما حالا که وارد مجلس شدند، خودشان را سیاسی می دانند؟».
او ادامه داد: «فکر می کنید چه کسی را می توان جایگزین ظریف کرد؟ نماینده مجلسی که امروز دست به تخریب شخصیت های موثر نظام می زند، هیچ اطلاعات سیاسی، حقوقی اعم از حقوق جزا، حقوق مدنی و حقوق سیاسی ندارد و فقط با زد و بندهای انتخاباتی به مجلس راه پیدا کرده و کرسی را به دست آورده است. چرا باید این گونه رفتار کرد؟»
بطحایی درباره ضرورت مبارزه با پول شویی تصریح کرد: «واقعیت آن است که آیا مسئله پول شویی در کشور وجود دارد یا خیر؟! ببینید همین تورم و کاهش ارزش پول ملی که لطمه بزرگی به انقلاب است ناشی از پول شویی است؛ در این زمینه همان طور که مقام معظم رهبری هم تاکید کردند، دولت، وزارت امور اقتصادی و دارایی و بانک مرکزی باید تدبیر کرده و این معضل جدی را حل وفصل کنند».
عضو مجلس خبرگان رهبری با بیان اینکه وجود قاچاق در کشور نیز اثباتی بر وجود پول شویی است، ادامه داد: «امروز پدیده نامیمون قاچاق در کشور انکارناپذیر است، اینکه عده ای روی اعداد بحث می کنند خیلی محل اعتنا نیست، بلکه مسئله این است که قاچاق در کشور وجود دارد، وقتی صداوسیما تیتر می زند که قاچاق آزاد، قاچاق راحت و… سوال این است که آیا قاچاق وجود دارد یا ندارد؛ اگر ندارد پس به چه علت صداوسیما چنین گزارش هایی را منتشر کرده و مردم را نگران می کند؟ پس قاچاق وجود دارد و مصداق آن را هم می توان خروج گازوئیل و بنزین از مرزها دانست. بنابراین ضرورت دارد قوه قضائیه، دولت، نیروی انتظامی نسبت به این پدیده پول شویی واکنشی جدی نشان بدهند».
                