دو‌شنبه ۵ آذر ۱۳۹۷
-----------------------------------------
یادداشت
-----------------------------------------
مرگ انور خامه ای و بی توجهی و عوام زدگی
-----------------------------------------

                    همین چند روز پیش بود که خبر رسید یکی از پیش کسوتان تاریخ ایرانی با همه آزمون و خطاهایش، از دنیا رفت. این کهن مرد دانشگاه و سیاست، سرانجام به سبب نارسایی ریه از پای درآمد. مرگش، در سکوت بیمارستانی رخ داد که حوالی خانه اش بود. در آن صبح ابری، طبق معمول همه سه شنبه ها، ماشین های زیادی از کرج، بی توجه به این بیمارستان، رو به سوی شرق، صف به صف شدند تا در ترافیکی طولانی مدت، قوت روزانه را در پایتخت بجویند. انور خامه ای بنا بر تاریخی که پدرش در آخر قرآن نوشته، در بهار 1290 زاده شد. آشیخ یحیی کاشانی، پدر و معلم اول انور، مبارز مشروطه، علاوه بر فعالیت دینی، کار مطبوعاتی هم داشته و برخلاف آنچه مشهور است پسرش تا سنین بالاتری زیسته است. تحصیلات انور خامه ای در علم اقتصاد، جامعه و فلسفه بوده است. پیش از ورود به زندگی پرآشوب این تازه درگذشته، پرسشی دامن گیر بحث می شود که چرا وزن فرهنگی آدم های دانشگاه و سیاست رو به کاستی است؟ این کاهش وزن دهه به دهه بیشتر از پیش شده و معلوم نیست که سرانجامش چه می شود. این رسم خوشایندی نیست که اخیرا فقدان اهل اندیشه سبب ساز محفلی برای تفکر در اجتماع نمی شود. با رفتن این گونه افراد، چگونه باید جریانی پدید آورد که حیات فکری را تقویت کند. قطعا شخصیت تاریخی یک فرد نمی تواند الگوی کاملی در همه ابعاد ارائه دهد اما رسانه ای مانند رادیو می تواند به جای نقل مطالبی کم مایه و باری به هر جهت، چالش هایی فکری به بهانه رفتن این اشخاص در فضای آزاد ایجاد کند. اما آنچه مشاهده می شود این است که روزها از پی هم می گذرند و خبری نمی شود. رفتن این مرد به جای رسانه دیداری و شنیداری کشور در فضای مجازی پخش می شود؛ باز هم دلی تکان نمی خورد زیرا ذائقه خبری اغلب خوانندگان تغییر کرده است. معنی دیگرش هشداری جدی به نام عوام گرایی است که بی سروصدا به محیط ذهن می رسد و آن را بی تفاوت بار می آورد. نمونه ای از این وضعیت، خبر زردی است که هم زمان با درگذشت انور خامه ای در بیشتر پایگاه های خبری مشاهده می شود؛ چنین تیتری زده می شود: «مهریه عجیب همسر فلان فوتبالیست…»، این خبر برای 48 ساعت نزد علاقه مندانش، در ردیف پربازدیدها قرار می گیرد! دوره جوانی انور خامه ای، تحت تاثیر تقی ارانی و تشکل «53 نفر» به مرام اشتراکی گرایش می یابد تا آنجا که در دهه 20 خورشیدی او سردبیر نشریه «رهبر» ارگان حزب توده می شود اما با اشغال ایران از سوی نظامیان شوروی، او پس از چهار سال عضویت در حزب به همراه آل احمد، ملکی و توللی عطای آن را به لقایش می بخشد. عرق میهنی انور خامه ای شاید از خانواده پاکش به او رسیده باشد که سبب می شود از صف رفقای سابقش که مسکو را قبله آمال خویش می پنداشتند، خود را جدا کند. او پس از سال ها سکوت در گفت وگویی با حامد داراب که روزنامه «شرق» آن را درج کرد، نکته ای شنیدنی گفت: «بزرگ ترین ضعف حزب توده و توده ای ها این بود که هیچ آزادی عملی ای نداشتند و قوانین به شکل حکم استبدادی به همه بدنه تزریق می شد. ما از آنها می پرسیدیم اگر شوروی به ایران حمله کند، تکلیف ما چیست؟ باید از چه کسی حمایت کنیم؟ آنها در پاسخ به این سوال هم می ماندند و جوابی نداشتند». دکتر خامه ای آرمانش را به جای دیگری برده بود تا با وطن خواهی او تناقض نداشته باشد. شاید همین تصمیم های ملی است که باعث آشنایی و صمیمیت او با دیگرانی می شود که بزرگ تر از رفقای پیشین او هستند. رفت وآمد با صادق هدایت، ادیب برجسته عصر، یکی از آن اتفاقات فرخنده است. انور خامه ای چنان از رفاقتش با این نویسنده دردآشنا گفته که می توان جایگاه او را از سطح دیگر رفقا ممتاز کرد. او تعبیر زیبایی به کار می برد: «من هدایت را به دو شکل می شناختم. اول اینکه هر دوی ما نسبی قاجاری داشتیم و از طریق خانواده هایمان همدیگر را می شناختیم. دیگر اینکه نوشته های همدیگر را خوانده بودیم. من آن روزها مقالاتی در نشریات حزب توده و اطلاعات می نوشتم و هدایت هم مقالات و کتاب هایش را. یادم است که به همراه عبدالحسین نوشین و حسین خیرخواه و یکی، دو نفر دیگر به کافه فردوسی رفت وآمد می کردیم. من آن موقع از هدایت «وغ وغ ساهاب» را خوانده بودم و بعد با ماجرای «گروه ربعه» آشنا بودم. این شد که پنج سال از شهریور 1320 تا 1325 را بیشتر با هدایت گذراندم». انور خامه ای باز هم تصویری از این نویسنده به ذهنش می رسد: «یادم است که او غالبا روزها در کافه فردوسی بود و سر شب هم به کافه رستوران کنتینانتال می رفت که درست روبه روی هم بودند. هدایت قدرت بیان خیلی خوبی داشت، با طنز و متلک و حرف هایی که خاص خودش بود همه را مجذوب می کرد و در حضورش، دیگران واقعا رنگی نداشتند. در حضور او تسلیم بودند». 
انور خامه ای در نهضت ملی شدن صنعت نفت به رهبری دکتر مصدق، حضوری جدی دارد و برای بار دوم به زندان می رود. حبسی که بار نخست تحمل می کند، به زمان پهلوی اول برمی گردد که به سبب دفاع از تفکر پیشین، پنج سالی طول می کشد. او پس از کودتای 28 مرداد با چهره ای ناامید، رهسپار اروپا می شود و در دانشگاه های هایدلبرگ و فرایبورگ آلمان، اقتصاد و فلسفه غرب می خواند. کتابی وزین و مستدلی با عنوان «تجدیدنظرطلبی از مارکس تا مائو» می نویسد که به رفتار رویزیونیستی این دو رهبر اردوگاه سرخ می پردازد. کتابش چنان طنینی می افکند که فیلسوف نامی، هربرت مارکوزه، آن را صمیمانه تحسین می کند. دکتر خامه ای مدتی در اروپا و سپس در آفریقا به تدریس مشغول می شود. خیابان و تالاری در دانشگاه کشور کنگو برای یادکرد او نام گذاری می شود و خاطره ای خوش برایش به جا می گذارد. او با شنیدن خبر مرگ استالین، یاران سابق خود در حزب را نکوهش می کند که چرا می خواهند برای کسی که نقابی مردمی زده، مراسمی در ایران بر پا کنند. سرانجام انور خامه ای به ایران بازمی گردد تا در مام میهن، یافته های خویش را با دانشجویان کشورش در میان گذارد. انور خامه ای بنا بر آنچه در جلد اول کتاب خاطراتش نوشته، از خود کمونیسم هم برائت جسته زیرا پیامد آن را برای پیروانش، به جز تباهی و سرگردانی نمی داند. چند اثر اجتماعی و فلسفی از انور خامه ای به یادگار مانده که در میان آنها، کتاب «چهار چهره» جایگاه ویژه ای دارد؛ او در آنجا به طور مبسوط به واکاوی شخصیت نیمایوشیج، عبدالحسین نوشین، ذبیح بهروز و صادق هدایت پرداخته است. به عنوان حسن ختام، پرسشی که از او درباره برخی اشخاص شده، آورده می شود که باز هم نظری متفاوت درباره شخصیت پیچیده هدایت ابراز شده است؛ «آقای خامه ای تصور می کنید اگر دوستان شما امروز بودند چه می کردند؟ منظورم در عرصه سیاسی و اجتماعی است. _همچنان همان کارها را می کردند. خلیل ملکی همان کارها را می کرد. احتمالا مجله ای داشت و چیزی در آن می نوشت. نوشین و غیره هم همین طور. اما صادق هدایت را نمی دانم، چون او آدم خاصی بود».
                