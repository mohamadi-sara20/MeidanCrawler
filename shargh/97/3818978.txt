شنبه ۲۱ مهر ۱۳۹۷
-----------------------------------------
حرف اول
-----------------------------------------
«سخن و زبان نامیرا»
-----------------------------------------

                    ذکر یاد و نام حافظ بهانه نمی خواهد؛ روزی نیست که در گوشه وکنار این سرزمین ذکری از حافظ به میان نیاید. او به عنوان یکی از مفاخر فرهنگی، ادبی، عرفانی و آموزه های اخلاقی شناخته شده و نام و کلامش بر زبان ها ساری و جاری است. اما روز حافظ فرصتی را فراهم کرد که به یاد یکدیگر بیاوریم که حافظ، حافظ گنجینه و ادب فارسی و معرفتی است و ارزش و منزلت او را باید پاس بداریم. او با کلام سحرآمیزش بهترین آموزه ها و معارف را متذکر می شود و ما باید در پی آن باشیم که قدر و مقدار حافظ را به یکدیگر متذکر شویم. به راستی چرا «حافظ» ماندگار شده و چه وجه از شخصیت او این ماندگاری را رقم زده است؟ تا جایی که هر ایرانی تعلق خاطر بیکران به مصاحبت با خواجه شیراز دارد و در خوش ترین و تلخ ترین لحظات عمر سراغ او رفته و به اشارت ها و بشارت های او دل خوش کرده است تا جایی که همواره و در همه عرصه ها گوش جان به کلام او می دهیم و حتی وقتی به مشاهده و تجربه چندان اعتماد نمی کنیم، به غیب گویی حافظ پناه می بریم. آیا اخلاص در بیان و هدایتگری به سمت و سوی حقیقت او را ماندگار کرد، یا انس با قرآن و بازگویی معارف قرآنی در شعرش، «حافظ» را حافظ کرده است.
او خود می گوید: «هر گنج سعادت که خدا داد به حافظ / از یمن دعای شب و ورد سحری بود»
او که حافظ کل قرآن بود، این ماندگاری را به دلیل انس با قرآن و وصل به سرچشمه معارف الهی می داند و همین امر حیات زبان و سخن حافظ را پرکشش و پرجاذبه کرده است. بی حافظ ذهن و جان و روان ایرانیان بی معنی خواهد بود، یادش و نامش جاودانه باد. سازمان اسناد و کتابخانه ملی به عنوان نهادی که پاسدار فرهنگ سرزمینمان است، می کوشد که حرمت و حریم حافظ را نگهبان باشد؛ چه با برپایی نشست های حافظ خوانی و شرح آموزه های او و چه با خرید نسخه های ارزشمند لسان الغیب که آخرین آن نسخه متعلق به تاریخ 878 هجری قمری است که توسط خطاط نامی، سلطان علی مشهدی به نگارش درآمده است. این مستنسخ نه فقط به خط عالی نستعلیق این هنرمند فاخر شده، بلکه به تصاویر و صفحه آرایی های طلاکوبی نیز مزین است و به واسطه این خصایص اثری نفیس، در نوع خود به حساب می آید. امروز ملت ها نه تنها در پی جمع آوری و حفاظت از اسناد و نسخ فرهنگ و تاریخ خود هستند، بلکه به آثار دیگر فرهنگ ها نیز به عنوان بخشی از تاریخ انسانیت توجه دارند. 
از همین رو برای کشف و حراست از آنها هزینه های هنگفتی صرف می کنند. مدتی است که نهاد مرجع حفاظت از میراث مکتوب کشور، تلاشی را برای حفظ و بازگردانی نسخ تاریخی ارزشمند آغاز کرده و نسخ ارزشمند بسیاری به گنجینه کشور افزوده است، اما این کوشش در ابتدای مسیر خود قرار دارد و دوام یافتن آن به یک تعاون جمعی نیازمند است. سازمان اسناد و کتابخانه ملی اراده و توانی متناسب با این امر خطیر به کار گرفته تا بتواند از همه ظرفیت های کشور برای این مهم بهره گیرد و هم زمان با تقویت اقدامات برای احیای آثار فعلی، در راستای مردم محورکردن این وظیفه فرهنگی، یعنی عمومی کرد ن «فرهنگ اهدا»ی آثار فرهنگی برای حفظ و حراست کامل از آنها، اقداماتی را آغاز کرده است. فرهنگ جهانی اهدا در همه دنیا، یکی از راه های تقویت میراث مستند ملت ها و دارای قدمت بسیاری است و به بخشی از حیات مدنی ملت ها تبدیل شده اما ما در کشورمان هنوز نگاهی غیرملی به میراث فرهنگی و تمدنی مان داریم. امروز لازم است همه فرهنگ دوستان پیامی خطیر را به جامعه منتقل کنند؛ آثار خطی، اسناد تاریخی و میراث مکتوب سرمایه و اندوخته اشخاص خاص نیست، بلکه به همه مردمان این خاک تعلق دارد و به همین سبب حفظ و معرفی نسخ   گران مایه باید به دغدغه ای عمومی تبدیل شده و به کامل ترین شیوه انجام شود. در این مسیر همه دوستداران فرهنگ ایرانی می توانند به سهم خود یاری گر ما در غنی ترکردن گنجینه میراث فارسی باشند؛ حافظان میراث حافظ باشند و همتشان را بدرقه راهمان کنند که دراز است ره مقصد و ما نوسفریم…
                