دو‌شنبه ۲۰ فروردین ۱۳۹۷
-----------------------------------------
type_unknown
-----------------------------------------
رئیس جمهوری نظامی!
-----------------------------------------

                    این آرزوی دیرینه جماعتی از سیاست ورزان ایرانی بعد از انقلاب است؛ جماعتی که پیشینه و ریشه اش به جریان راست سیاست در ایران بازمی گردد. یک «رضاخان حزب اللهی» یا «رضاخان مصلح» یا رئیس جمهوری نظامی. انگار در پس زمینه ذهنی جمعی از اصولگرایان همواره نوعی از اقتدارگرایی مدل رضاخان تقدیس شده است، تا جایی که حسین الله کرم با اشاره به روی کارآمدن ترامپ از محتمل بودن ریاست جمهوری فردی مانند قاسم سلیمانی و پذیرش او از سوی مردم سخن می گوید. گفته شده نخستین بار برادر علی اکبر ناطق نوری بود که از رضاخان در وجهی مثبت یاد کرد. زمانی که قرار بود اکبر ناطق نوری راه اکبر هاشمی رفسنجانی را ادامه دهد. آن زمان هر دو به اردوگاه راست تعلق داشتند. سال 76 احمد ناطق نوری با تشبیه ناطق به رضاخان پهلوی، یک موج منفی دیگر را علیه برادرش راه انداخت.احمد ناطق نوری در توصیف خود و برادرش گفته بود: «ما این قدر پنیر را با انگشت شستمان روی نان می مالیدیم که انگشت مان ورم می کرد». خود علی اکبر ناطق نوری هم در دورانی که از احمدی نژاد شاکی شده بود، به بیان مثالی از رضاشاه پرداخت و غیرمستقیم از احمدی نژاد خواست که حداقل از رضاشاه بیاموزد، او گفته بود: «رضاشاه یک موقعی رفت مشهد بالای قبر نادرشاه با چکمه یک لگد به قبر نادر زد و گفت مرتیکه، تو چه آدم نادانی بودی؟ اول آدم کار را می کند بعد اعلام می کند، تو اول قبل از اینکه چشم دربیاوری اعلام می کنی که می خواهی چشم دربیاری؟ خوب چشم خودت را درآوردند، رضاشاه ظالم و جنایت کار می داند و بعضی ها نمی دانند».اما به طور مشخص عنوان «رضاخان حزب اللهی» منسوب به قالیباف است. قالیباف سال 84 در جمع اعضای جامعه الرضا خود را رضاخان حزب اللهی نامیده بود. این خبر اگرچه بعدا از سوی نزدیکان ستاد او تکذیب شد. سیدرضا فیض آبادی، عضو هیئت امنای جامعه الرضا، همان زمان به خبرنگار «آفتاب» گفته بود: در روز سخنرانی قالیباف من از ابتدا در کنار وی بودم تا زمانی که جمع را ترک کرد هرگز نشنیدم چنین جمله ای را بیان کرده باشد». البته برخی منابع خبری هم گفته اند که این حسین الله کرم بوده که محمدباقر قالیباف را «رضاخان حزب اللهی» و در برابر الگوی احمدی نژاد مطرح کرده است. وقتی رئیس جمهور نظامی بد بودقالیباف و رضایی دو نظامی مشهور عرصه انتخابات ایران اند که هرکدام سه بار بخت خود را برای فتح صندلی ریاست جمهوری آزمودند و ناکام ماندند. رضایی فرمانده سپاه در جنگ هشت ساله و قالیباف هم زیردستش بود. قالیباف البته به جز سپاه، فرماندهی نیروی انتظامی را هم آزمود و سال ها فرمانده اش بود، اما مردم هیچ وقت اقبالی به نظامیان نشان ندادند. شاید عوامل دیگری هم در ناکامی آنها دخیل بوده، اما نمی توان از اثر پیشینه نظامی آنها در این بی اقبالی گذر کرد. تا جایی که همه تلاش آنها برای عبور از گذشته شان هم بی فایده بود. نه عنوان و تصویر دکتر خلبان کارساز بود و نه مدرک دکترای اقتصاد و نه ظاهر کت و شلوارپوش.جریان سیاسی ای که این دو نامزد از آن برخاسته بودند هم در تمامی این سال ها هیچ وقت سفت و سخت پشتشان نایستاد. محسن رضایی که اصولا همیشه فرمانده ای تنها در کارزار انتخابات بود. برای قالیباف هم اصولگرایان همیشه رفقای نیمه راه بودند. قالیباف با چراغ سبز آنها جلو می آمد، اما در آستانه انتخابات راهشان از هم جدا می شد. در همه سال های گذشته به ویژه در سال هایی که این دو نفر وارد عرصه انتخابات شده اند؛ هدف حامیانشان کتمان یا حداقل کم رنگ کردن و به حاشیه راندن پیشینه نظامی این دو بود. جریان های سیاسی حامی یا نزدیک به قالیباف و رضایی به هیچ عنوان تمایلی نداشتند تا در کارزار انتخابات به عنوان حامی یک فرد نظامی یا حداقل با پیشینه نظامی شناخته شوند. دم خروس اما به هیچ عنوان قابل پوشاندن نبود و رقیب هم این را به خوبی می دانست که خطاب به قالیباف گفت: «من حقوق دانم نه سرهنگ». وقتی رئیس جمهور نظامی خوب استماجرا اما این روزها برعکس است. چهره هایی از درون جریان اصولگرایی در یک تقسیم کاری که هنوز مشخص نیست خودبه خودی است یا سازمان یافته، به شکل علنی به استقبال از روی کارآمدن یک نظامی بدون اشاره به فرد خاصی رفته اند. در جمع آنها هم نماینده فعلی و سابق مجلس است، هم استاد دانشگاه با وجهه تئوریک و هم چهره هایی با سابقه نظامی.اما چرا زمزمه این آرزوی دیرینه دوباره این روزها از گوشه و کنار اردوگاه اصولگرایی فعلی یا راست قدیم شنیده می شود. رخدادهای اعتراضی دی ماه 96، ترس از سوریه شدن، بحران های صندوق های بازنشستگی، موسسات مالی، بحران آب، افزایش قیمت ارز و... احتمالا برخی زعمای این جریان را به این فکر انداخته که در شرایط بحران حفظ امنیت داخلی از اوجب واجبات است و این اوجب احتمالا فقط با روی کارآمدن یک چهره نظامی ممکن خواهد شد.نکته تامل برانگیز این است که مطرح کنندگان ایده رئیس جمهوری نظامی در این روزها کسانی اند که یا خودشان مستقیما پیشینه نظامی داشته اند و شاید هنوز هم دارند یا به نحوی آبشخور سیاسی، فکری و اجتماعی شان با حوزه نظامی یا امنیتی و شبه امنیتی گره خورده است.اولین فردی که بعد از اعتراضات دی ماه از آمدن یک رئیس جمهوری نظامی استقبال کرد، محمدعلی پورمختار، نماینده فعلی مجلس، با سابقه طولانی حضور در سپاه از زمان جنگ، همین طور ناجا با سمت های فرمانده و مدیریت های ارشد بود. او به خبرآنلاین گفته بود: «رسانه ها این را تشدید می کنند و گسترش می دهند که نظامی ها نباید رئیس جمهور شوند، من اعتقاد دارم که اگر یک نظامی رئیس جمهور شود، حتما می تواند کشور را از مشکلات نجات بدهد». بعد هم در پاسخ به این سوال که یعنی باید منتظر باشیم یک نظامی رئیس جمهور شود؟ گفته بود: «ان شا ءالله».حسین الله کرم هم که این روزها استاد علوم سیاسی یکی از واحدهای دانشگاه آزاد است، سابقه سال ها حضور در جنگ را دارد. او در دهه 70 از پایه گذاران جمعیت انصار حزب الله شد و در بسیاری از تجمعات اعتراضی آن سال ها در خیابان های تهران به همراه مسعود ده نمکی نقش آفرین بود. الله کرم البته به جای استفاده از واژه مستقیم «نظامی» از واژه «نظامی استراتژیک» استفاده کرده تا کمی از بار معنایی خاصش، احتمالا به واسطه سابقه ذهنی - تاریخی آن نزد مردم بکاهد. او گفته بود: «اینکه یک نفر با سابقه نظامی می تواند کشور را نجات دهد، به مقطع زمانی و وضعیت کشور بستگی دارد. معتقدم امروز ایران یک قدرت منطقه ای است و اگر وظایف خود را انجام ندهد تجزیه می شود... یک فرد نظامی استراتژیک برای این کار شایسته تر است... اگر مردم به این درک برسند که ایران باید وظیفه منطقه ای خود را انجام دهد، حتما به فرد نظامی استراتژیک رای خواهند داد» و در نهایت هم او در پاسخ به این پرسش که آیا امروز مردم به این درک رسیده اند، پاسخ داده است: «بله، رسیدند».در کنار اظهارنظرهای چهره های سیاسی، نمادهای فرهنگی و رسانه ای هم گویا به کمک آمده اند. موسسه سینمایی اوج با همه حواشی اش، تامین کننده مالی فیلم ابراهیم حاتمی کیا و سریال تلویزیونی پایتخت با موضوعی یکسان است. سوریه، جنگ و داعش که می تواند ما را به یاد یک نفر بیندازد و خاطره او را برایمان زنده کند. یک فرمانده نظامی که می تواند در شرایط بحرانی و ناامنی به عنوان منجی ظاهر شود. او کسی نیست جز قاسم سلیمانی. سرباز خواهم ماندمعمولا وقتی از حامیان روی کارآمدن یک رئیس جمهوری نظامی درباره مصادیق آن سوال می شود، سه نام مطرح می شود؛ قالیباف، رضایی یا فرد جدیدی مانند قاسم سلیمانی. الله کرم در همین باره گفته است: «اینکه آیا مصداقش آقای قالیباف و محسن رضایی است یا فرد جدیدی مثل آقای سلیمانی باید باشد که سابقه نامزدی در انتخابات ریاست جمهوری ندارد، سوال مهم و قابل بحثی است... مردم توانمندی آقای سلیمانی را در مسائل استراتژیک دیدند که با به کارگیری نیروهای حتی غیرایرانی اما معتقد به انقلاب اسلامی توانست تحول ایجاد کند؛ یعنی کمترین منابع را از ایران برد و بیشترین سود را برای ایران آورد. این یک فرد استراتژیک است که توانست برادران معتقد به تمدن اسلامی در افغانستان، پاکستان، عراق، سوریه و لبنان را با هم متحد و همسو کند و به سمت یک هدف مشترک پیش ببرد... برخی معتقدند اگر ترامپ بخواهد این وضع را ادامه دهد، چه کسی باید در مقابل او قرار بگیرد؟ این یکی از آن موارد انتخاب ماست چون می خواهیم قدرت منطقه ای شویم تا بتوانیم ترامپ را به مسیر خودمان بکشانیم. حال باید دید فردی مثل قاسم سلیمانی در عین حال که استراتژیک است و می تواند مسائل منطقه ای را به نفع ایران ادامه دهد، آیا می تواند در مسائل بین المللی نیز آن تاثیرگذاری را داشته باشد، ما باید اینها را مقایسه کنیم. الان زمان این رسیده و مردم هم به این درک رسیدند».البته گمانه زنی درباره قاسم سلیمانی کمابیش پیش از این هم مطرح بود. حتی زمانی که حمایت از رئیس جمهوری یک نظامی تا این حد برجسته بود. در انتخابات 96 از قول مهدی طائب فرمانده قرارگاه نقل شده بود که سردار سلیمانی در ریاست جمهوری 96 نامزد می شود اما او بعدا گفت: «بنده در هیچ سخنرانی رسمی و غیررسمی چنین مطلبی نگفته ام و سایت بهار اهداف حزبی خود را مهم تر از مصالح انقلاب می داند و هر مطلبی را نقل می کند اگرچه حرام باشد». با این حال شایعات و شائبه ها آن قدر زیاد بود که سردار سلیمانی ناچار به واکنش شد و در بیانیه ای که صادر کرد، نوشت: «با اهدای سلام و درود خالصانه به محضر رهبر معظم و حکیم انقلاب اسلامی و ملت شریف و عزیز ایران؛ در پاسخ به اظهارات تفرقه افکنانه اخیر دشمن و مطالبی که حول آن بیان و القا می شود، عرض می کنم جبهه دشمنان انقلاب و نظام مقدس جمهوری اسلامی سخنان خود را همواره با هدف تفرقه و ایجاد تقابل بین صفوف متحد و یکپارچه مردم انقلابی و رشید بیان می کند؛ لذا هیچ گاه نباید به آن توجه و اعتنایی کرد. حقیر سرباز صفر ولایت و نظام جمهوری اسلامی و ملت شجاع و عزیزتر از جانم بوده و ان شاءالله با استعانت از خدای سبحان تا آخر عمر در همین جایگاه «سرباز» خواهم بود. از همه برادران و خواهران عزیزم خواهشمندم با بی اعتنایی به اظهارات فریبکارانه و تفرقه افکنانه دشمنان اجازه ندهند وقت ارزشمند خدمتگزاران این ملت صرف اهداف و مقاصد شوم دشمنان گردد». اما فارغ از پاسخ سردار سلیمانی به دنیس راس، آنچه در این بیانیه به چشم می خورد، تاکید بر خدمت در جایگاه سربازی است که خود نشان می دهد سلیمانی قصد رقابت با روحانی را ندارد.ابراهیم فیاض هم جامعه شناس و استاد دانشگاهی است که خاستگاه فکری اش یا اصولگرایی است یا حداقل به آن بسیار نزدیک است. او دکترای فرهنگ و ارتباطات از دانشگاه امام صادق دارد. همان دانشگاهی که سعید جلیلی از آن فارغ التحصیل شده و همان جا تدریس هم می کند. او هم به نامه نیوز گفته بود: «... من می خواهم بگویم الان چیزی که در جهان دارد رخ می دهد، در ایران هم رخ می دهد و آن این است که مردم دیکتاتوری می پسندند؛ چون شرایط ایجاب می کند... اقتداری دیگر در حوزه سیاسی وجود ندارد و ادامه یافتن این وضعیت کشور را به فروپاشی و تجزیه می کشاند برای همین جامعه به سمت دیکتاتوری با ادبیات نظامی می رود تا او ظرف دوره ای هشت ساله با ازبین بردن طبقه اشرافیت و مافیا افق جدیدی را پیش روی کشور بگشاید». وقتی از فیاض هم درباره مصداق سوال شده، او مثال های عجیبی هم آورده است. به ناپلئون و هیتلر اشاره کرده و گفته است: «اتفاقا اشتباه ما این است که دنبال شخص می گردیم. من می گویم که اتفاقا مثل ناپلئون یکباره پیدایش می شود، مثل هیتلر یکباره پیدایش می شود و انتخابات را می برد. چون الان مردم دیگر خسته اند از این نظم اجتماعی که گفتم هیچ اقتدار سیاسی در این مملکت وجود ندارد و همه از بین رفته است... در دیکتاتوری برنامه منسجم برای نوسازی جامعه وجود دارد، مثل ناپلئون، هیتلر، رضاشاه و احمدی نژاد می آید. یعنی دیکتاتور با قدرت تمام مجلس را هم پشت سر می گذارد... بزرگ ترین انقلاب علمی را ناپلئون انجام داد؛ تمام بیمارستان ها و دانشگاه ها را به نفع دولت مصادره کرد و از زیر نظر کلیسا درآورد. خب ناپلئون هم خیلی سواد نداشت و نظامی بود. معتقدم ممکن است مجلس آینده به شدت رادیکال شود؛ یعنی قاعدتا باید بشود، وگرنه مملکت کاملا می پاشد؛ یعنی نابود می شود. این مجلس فرمایشی فعلی آن قدر مسخره شده و در واقع مجلس مرده است.... دیکتاتوری نوساز؛ یعنی نوسازی جامعه می خواهد ایجاد کند، می خواهد در اداره کارش انجام شود؛ یعنی فقر نباشد، شغل جدی ایجاد شود. الان هرچه رهبری می گوید «ساختار اقتصادی درونی»، اینها گوش نمی کنند. بحران خشک سالی با دیکتاتوری حل می شود. دیکتاتوری یعنی کسی بیاید و توزیع آب را تنظیم کند. این کار یک فکر متمرکز می خواهد. البته دیکتاتوری برعکس استبداد است و ما یک وقت هایی این را قاطی می کنیم».
                