چهار‌شنبه ۱۹ دی ۱۳۹۷
-----------------------------------------
type_unknown
-----------------------------------------
مقابله سیاسی با شفافیت بودجه
-----------------------------------------

                    معضل بزرگی که نهاد بودجه در ایران داشته و دارد، با توجه به اینکه بخش اعظم اقتصاد ایران به دولت وابسته بوده و هست و همچنین پدیده فعال یارانه های عظیم پیدا و پنهان در ساختار اقتصادی کشور، وجود رانت و فساد در مجموعه دستگاه های دولتی و به ویژه شرکت های وابسته به دولت است. مهم ترین و درعین حال ساده ترین اقدام در جهت ایجاد شفافیت و کاهش زمینه های فساد و رانت، تنظیم بودجه بر مبنای اصول و سازوکارهای رایج حسابداری است. این اقدام عموما برای شرکت های دولتی که به صورت مستقیم درگیر سیاست های یارانه ای دولت هستند، هم به لحاظ شاخص های شفافیت مالی، حسابداری و رابطه مالی با دولت و هم به لحاظ برنامه ریزی توسعه ای برای شرکت های مزبور اهمیت دارد؛ شرکت های نفتی به ویژه شرکت های مادرتخصصی و همچنین پالایشگاه ها و مجتمع های پتروشیمی که محصولات آنها در داخل کشور نه بر مبنای قیمت های واقعی بلکه بر مبنای قیمت های یارانه ای عرضه می شود. این شرایط به لحاظ توسعه ای، رقابت پذیری و بهره وری شرکت ها و بنگاه های مذکور را دچار چالش و مشکل می کند اما شرکت ها و بنگاه های مذکور ناچارند تا اصلاحات اساسی و بنیادی در اقتصاد کشور، بر این مبنا حرکت کنند؛ این شرایط مانعی بر سر راه شفافیت مالی و حسابداری نیست که این خود نیز می تواند مقدمه اصلاحات اساسی باشد. بنابراین این حد از اقدام در جهت اصلاح و شفاف سازی اقتصادی برای برخی گروه ها و جریان های سیاسی قابل هضم و پذیرش نیست. این گروه یا ناآگاه هستند که بعید به نظر می رسد، یا خود را به ناآگاهی می زنند، یا مردم را ناآگاه فرض می کنند یا در نهایت سعی در فضاسازی و بهره برداری سیاسی دارند. نمونه این اقدام انتشار اخباری مانند «بودجه‎هایی که مردم نشنیدند/ آیا می دانید یک پالایشگاه دولت به اندازه یارانه یک سال 75 میلیون ایرانی بودجه می گیرد؟»، است که به تازگی در یکی از خبرگزاری ها منتشر شده است. جدای از مبنای مقایسه بودجه یک پالایشگاه با یارانه نقدی سالانه که در نوع خود از یک خبرگزاری بعید به نظر می رسد، استفاده ابزاری از مردم و برجسته کردن تیترهایی مانند «بودجه هایی که مردم نشنیده اند»، بهره برداری سیاسی از فضای روانی جامعه و انتظارات به حق مردم را برجسته می کند.  ارقامی که در ردیف های بودجه شرکت های دولتی به ویژه شرکت های نفتی در لایحه بودجه ذکرشده، با هدف شفاف سازی مالی و حسابداری است؛ وگرنه بودجه شرکتی مانند پالایشگاه اراک، رقمی در حدود 40 هزار میلیارد تومان نیست. این رقم برای این پالایشگاه و دیگر پالایشگاه ها در واقع شامل خرید نفت و میعانات گازی به قیمت رایج صادراتی است. این شرکت ها بابت دریافت خوراک باید قیمت واقعی آن را بر مبنای قیمت روز نفت صادراتی در نظر بگیرند که رقمی در حدود بیش از 90 درصد بودجه تعیین شده که عملا پرداخت نمی شود و چنانکه گفته شد، جنبه محاسباتی دارد. 
بودجه واقعی این شرکت ها برای امور جاری مانند هزینه فراوری، پرداخت حقوق و دستمزد، نوسازی و بهسازی تاسیسات و سرمایه گذاری جدید، کمتر از 10 درصد بودجه ذکرشده است. بنابراین بودجه پالایشگاهی مانند اراک، در حدود چهار هزار میلیارد تومان از رقم 40 هزار میلیارد تومان است. در این زمینه می توان به ارقام تعیین شده برای شرکت های بزرگی مانند شرکت ملی نفت ایران اشاره کرد که در بودجه سال آینده چیزی حدود 612 هزار میلیارد تومان است. اختصاص این رقم که چیزی حدود یک سوم کل بودجه کشور را دربر می گیرد، به یک شرکت، به طور طبیعی نمی تواند واقعی باشد. درج چنین رقمی برای شرکت ملی نفت ایران به دلیل وابستگی بودجه به درآمدهای نفتی و نمایندگی این شرکت از سوی دولت برای تولید و فروش نفت است. رقم 612 هزار میلیارد تومان عمدتا رقم حاصل از فروش خارجی و داخلی نفت و فراورده های نفتی و فروش داخلی و خارجی گاز است که رقمی در حدود 570 هزار میلیارد تومان را شامل می شود. نکته قابل ذکر این است که با هدف شفافیت در محاسبه، قیمت خوراک تحویلی به پالایشگاه ها و مجتمع های پتروشیمی داخلی شامل نفت و گاز نیز بر مبنای قیمت پیش بینی شده صادراتی است. این اقدام به شفافیت عملکرد مالی شرکت های بزرگ اعم از نفتی و غیرنفتی کمک می کند. بنابراین رقم بودجه واقعی شرکت هایی مانند شرکت ملی نفت بر مبنای سازوکار قانونی تعیین شده (14.5 درصد از کل فروش نفت) چیزی حدود 90 هزار میلیارد تومان است که این رقم نیز به دلیل مکانیسم خاص و متفاوت قیمت گذاری نفت و کسور متعدد در حد 50 درصد یعنی 45 هزار میلیارد تومان بیشتر محقق نمی شود. رقم مورداشاره نیز در صورت تحقق در سال آینده و امکان عبور از سد تحریم ها که کار سختی به نظر می رسد، باید صرف امور جاری، حقوق و دستمزد، نگهداشت و بهسازی تاسیسات تولید و استخراج و انتقال شود و مبلغی بابت سرمایه گذاری در میادین برای افزایش تولید و حتی حفظ تولید باقی نمی ماند. در این شرایط مناسب است که با اقدامات حداقلی صورت گرفته در جهت شفافیت های مالی به ویژه بودجه، به صورت واقعی و کارشناسی برخورد شود تا زمینه برای تداوم اقدامات مثبت در جهت اصلاحات اقتصادی در کشور فراهم شود.
                