پنج‌شنبه ۲۴ آبان ۱۳۹۷
-----------------------------------------
سرمقاله
-----------------------------------------
خنثی کردن فشار سعودی علیه ایران
-----------------------------------------

                    سعودی ها در کنار سایر اقدامات مخرب علیه ایران، نیم نگاهی به ائتلاف های نفتی جدید برای فشار بر منابع درآمدی ایران دارند. عربستان به دنبال کویت و عراق بود تا این دو تولیدکننده نفت را زیر سلطه خود بگیرد. از آنان خواست کار روی میادین مشترک را متوقف کنند و حالا درخواست کرده میادین را به عربستان واگذار و در ازای دریافت مبالغ مشخصی کناره گیری کنند. این در حالی است که کویت کشوری صاحب احترام در میان اعراب است. این کشور عملا در تجاوز سعودی ها به یمن همکاری نداشت و در موضوع ایران هم تلاش کرده وارد تیم عربستان نشود. دولت کویت، در ارتباط با اروپا، آمریکا و چین شرایطی کمتر از عربستان ندارد. عراق نیز با توجه به رشد دموکراسی در این کشور و پیشرفت های سال های اخیر و البته بی اعتمادی به سعودی ها و اهداف آنان در نزدیکی به عراق، روی خوش نشان نداده است. درباره کشوری مانند قطر نیز روابط هنوز به قبل از بحران میان تعدادی از کشورهای عربی به سرکردگی عربستان با این کشور برنگشته است. با این حساب عربستان بیشتر امیدوار به حمایت های آمریکا و حتی روسیه در موضوع افزایش سهم خود در بازار است تا نفت خود را جایگزین نفت ایران کند. آنها با طرح مسئله محقق نشدنی ناتوی عربی، تلاش کردند علاوه بر نفت به حوزه نظامی علیه ایران هم ورود کنند اما به همان دلایلی که ذکر شد، این پروژه در حد یک تبلیغات گذرا باقی خواهد ماند و کشورهایی مانند لبنان، سوریه، عراق، کویت، قطر و حتی برخی از کشورهای شمال آفریقا در این زمینه با عربستان همراه نیستند. کشورهایی مثل امارات و بحرین که زیر نفوذ مالی سعودی ها و نیازمند دلارهای نفتی و سرمایه گذاری هستند، احتمالا تنها گزینه هایی هستند که عربستان می تواند روی آنها حساب کند. سعودی ها در موضوع یمن و سوریه نیز دست به ائتلاف سازی زدند اما عملا به توفیقی نرسیدند. تا پیش از قتل عجیب خاشقجی در ترکیه، آمریکایی ها در تلاش بودند با ایجاد پیوند میان اسرائیل، عربستان و امارات، مانع ایجاد ثبات و استقرار سیاسی در منطقه شده و شرایط عراق، سوریه و لبنان را ناآرام نگه دارند. ایالات متحده اعلام کرد نه تنها نیروهای خود را از سوریه خارج نمی کند بلکه آنها را افزایش خواهد داد که این نه تنها تخلف از مقررات بین المللی است که نیروهای خارجی بدون اجازه یک دولت در آن کشور حضور داشته باشند بلکه خلاف شعارهای ظاهری ترامپ است که از هزینه زابودن حضور نیروهای این کشور در برخی مناطق جهان گفته بود. تلاش بعدی آنان تغییر در نتایج انتخابات عراق و لبنان بود. تزریق پول و امکانات و دراختیارگذاشتن دستگاه های تبلیغاتی و رسانه ای به افراد و گروه های متمایل و وابسته به این کشورها، به شدت دنبال شد اما در هر دو انتخابات، نتیجه ای غیر از آنچه آنان دنبال آن بودند، به دست آمد. جبهه مقابل ایران در منطقه تلاش بسیاری کرده که از زمان روی کارآمدن رئیس جمهور جدید آمریکا به ویژه پس از خروج ترامپ از برجام و اعمال تحریم های دوباره ضد ایران، روش های متعدد نظامی، امنیتی و تبلیغاتی را علیه نقش ایران در منطقه به کار بگیرد. ادعای خطرناک بودن توان موشکی و نفوذ منطقه ای ایران و ادعای هزینه شدن پول نفت صادراتی ایران در این بخش ها، از جمله اقداماتی است که با آن بتوان تحریم غیرقانونی و غیرانسانی ایران و فشار بر جمهوری اسلامی را توجیه کرد. ایران می تواند همانند دوران جنگ با ارتباط با کشورهای میانه رو عربی که علاقه مند به روش های هیئت حاکمه جدید عربستان نیستند، فضای منطقه را از یکدستی خارج کند و بازیگری موثری را انجام دهد.
                