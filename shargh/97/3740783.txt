چهار‌شنبه ۱۹ اردیبهشت ۱۳۹۷
-----------------------------------------
type_unknown
-----------------------------------------
تبعیض مثبت، دستور کار شهردار
-----------------------------------------

                    توقعات از مدیریت شهری، موضوعی است که می توان آن را در دو مرحله بررسی کرد؛ مرحله اول قانون است. شورا تنها و تنها توقع هایی از شهردار دارد که در چارچوب قانون باشند. همه اعضای شورا و شهردار منتخب- هر کس باشد- موظف به تمکین به قانون هستند و یکی از نواقص برخی برنامه های نامزدهای شهرداری، بهره نگرفتن از پیشینه قواعد و قوانین بالادست بود.اما در مرحله دوم و در چارچوب قانون، شهروندان توقعاتی از جنس برنامه ریزی، اجرا و نظارت از مدیریت شهری دارند. نخستین توقع، تمرکززدایی است. شهر تهران در چنبره مدیریت متمرکز شهری گرفتار شده است. این امر نیز سابقه ای دیرین دارد. دست کم می توان به بوذرجمهری در زمان پهلوی اول اشاره کرد که نه تنها نظامی بود، بلکه با قوای نظامی به شهرداری آمد.این چنبره تمرکز امور شهر در دست مدیریت شهری، باید با مشارکت شهروندان به حداقل برسد و بسیاری از امور مردم به خودشان سپرده شود. شاید به یاد داشته باشید که زمانی شهرداری کسبه را موظف کرده بود کرکره مغازه ها را به رنگی که تعیین کرده بود، درآورند. چنین مدیریتی ناکارآمد است.نوع دیگری از مشکلات تمرکز، یک شکل انگاری شهر تهران است. در تهران هر منطقه و محله ای مشکلات، مسائل، ظرفیت ها، داستان ها و پیشینه خود را دارد.اگر در بلوار کشاورز مشکل بزرگ موش ها پیش روی شهروندان است، در شهرری مشکل بزرگ آلودگی های صنعتی است، جای دیگر بافت فرسوده و جای دیگر معتادان متجاهر. بنابراین نمی توان برای تمام شهر نسخه ای یک شکل پیچید؛ اما وقتی مدیریت متمرکز شهری تمام امور را در دست خود می گیرد، آن وقت نسخه های یکسان می پیچد. اصلا فلسفه تشکیل شورایاری ها ایجاد پل ارتباطی میان مردم و مدیریت شهری بود و در مراحل بعد، زمینه سازی برای سپردن امور به دست مردم.نکته بعد، برخورد معقول مدیریت شهری با انجام پروژه های عمرانی است. زمانی رفتار مدیریت اجرائی شهر این بود که هرچه می توانیم، بسازیم و آن را ویترین مناسبی برای نشان دادن پیشرفت شهری می دانست. تبعات آن، امروز خود را در مشکلات شدید بودجه و بدهی های هنگفت شهرداری نشان می دهد؛ ولی این امر نباید موجب شود مدیریت شهری از سوی دیگر بام بیفتد و حتی بر اجرای پروژه های ضروری شهرداری خط قرمز بکشد و عملا شهری که زمانی کارگاه ساختمانی شده بود، خالی از فعالیت های عمرانی شود. تاثیر این وضعیت را در ارائه برنامه نامزدها شاهد بودیم که هیچ یک از گزینه ها، پروژه های عمرانی را در دستور کار نداشتند و به هر حال همان قدر که تبدیل شهر به کارگاه ساختمانی خلاف مصالح شهر و شهروندان است، منجمدکردن شهر و پرهیز از هرگونه نوسازی، بهسازی و اجرای پروژه های جدید نیز شهر را فلج خواهد کرد.مسئله بعدی، مسئله دوگانه تامین هزینه و حفظ میراث مفید است. شهر تهران میراث مفیدی از تاریخ فرهنگ و طبیعت خود دارد. درخت کاری های خیابان ولیعصر یکی از این میراث هاست. کانال های عبور غرب به شرق هوا در شمال و جنوب شهر، کوه ها و دامنه ها و باغ ها و فضای باز شهری از این میراث ها بودند که با بی مبالاتی در اعطای مجوزهای ساخت وساز، از دست رفته اند. مواریث فرهنگی هم که جای خود دارد.در کنار حفظ این میراث مفید، شهر نیاز به جذب بودجه و سرمایه گذار دارد. سرمایه گذاران ممکن است دغدغه حفظ میراث فرهنگی و طبیعی را نداشته و دنبال ساختن پروژه های بزرگ و پرزرق وبرق در همان باغ ها، بوستان ها و خانه های تاریخی باشند؛ نگاهی که در سال های اخیر به شکل مال سازی به جان تهران افتاد و بی توجه به ساختار سنتی توزیع کالا و ظرفیت محدود شهر، با ایجاد چنین مرکزهایی در حال بلعیدن شهر و نابودی سازمان اجتماعی آن است.شهردار باید توان ایجاد موازنه میان تامین سرمایه و حفظ میراث فرهنگی و طبیعی را داشته باشد؛ برنامه ای که نشان بدهد شهردار ما متوجه است که در کنار لزوم جذب سرمایه با سازمان اجتماعی توازنی برقرار کند و به تعبیر پیشینیان مستوفی باشد؛ به نحوی که دخل و خرج به هم وفادار بمانند.نکته مهم دیگر، فاصله فقر و غناست که در شهر تهران به شکل فاصله اقتصادی شمال و جنوب خود را نشان داده است. ما با اتوبان های شمال-جنوب فاصله زمانی و فیزیکی شمال و جنوب را کم کرده ایم؛ اما این نه تنها به رفع فاصله طبقاتی کمکی نکرده است، بلکه به دیده شدن این فاصله و افزایش حس محرومیت و بحران سبک زندگی انجامیده است.مدیریت شهری باید برنامه هایی برای کاهش نابرابری در برخورداری از امکانات و خدمات اجتماعی و رفاهی داشته باشد. این «تبعیض مثبت» می تواند بر محوری مانند توانمندسازی، آموزش مهارت و امثال اینها با توجه به نیازهای محله و پیشنهاد اخذ عوارضی که به طور سازمان یافته درآمدهای بالا را هدف می گیرد، متمرکز باشد.اینها برخی از نکته هایی است که از مدیریت شهری انتظار می رود.تهران پایتخت ایران است، پایتخت فرهنگی منطقه است و نمونه آن همین نمایشگاه بین المللی کتاب که در حال برگزاری است. از این رو، نباید آن را فقط در قالب یک کلان شهر سازه ای دید، بلکه باید به وجه انسانی این کلان شهر توجه کرد و ظرفیت ملی و بین المللی آن را نادیده نگرفت. تجربه مدیریت در سطح ملی برای چنین جایگاهی اهمیت دارد.
                