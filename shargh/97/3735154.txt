پنج‌شنبه ۶ اردیبهشت ۱۳۹۷
-----------------------------------------
سرمقاله
-----------------------------------------
استعمار به سبک «آی اس آی»
-----------------------------------------

                    سال هاست مقاله آی اس آی میزان و مبنای ارزیابی و اعتبارسنجی و ملاک هویت جامعه علمی کشور شده است؛ همه چیز از جذب و پذیرش گرفته تا تبدیل وضعیت استخدامی، ارتقا، گرنت و... بر اساس آن سنجیده می شود.به تازگی استاد گلشنی، استاد برجسته فلسفه علم دانشگاه شریف و از استادان تراز اول کشور، در نقدی دردمندانه و ناصحانه عنوان کردند بیش از 400 جایزه معتبر علمی در دنیا وجود دارد که آی اس آی مبنای آن نیست. یا استادانی در استنفورد، برکلی و پرینستون هستند که معیار ورودشان آی اس آی نبوده است.بر اساس آیین نامه ارتقای وزارت علوم، امتیاز اعطایی به هر طرح کلان ملی، x برابر یک مقاله آی اس آی است. کسانی که تجربه اجرای طرح ها و پروژه های کلان را دارند (به استثنای پروژه های فرمایشی با افتتاح های نمایشی و نتایج همایشی)، نیک آگاه اند اجرای آن چند سال زمان می برد و مجری با چه چالش ها و مسائل متنوع و بغرنجی روبه روست؛ از جذب و تامین بودجه و مدیریت آن گرفته تا حفط منابع انسانی، تامین ملزومات و مهم تر از همه تعریف و جذب طرح و متقاعدکردن کارفرمای سنتی، بی انگیزه و عافیت طلب برای اجرای یک پروژه علمی و پژوهشی و مهم تر از همه، حل یک مساله اساسی و مبنایی کشور.ارزش و بهای این همه گرفتاری و درگیری علمی، فنی و اجرائی، از منظر تصمیم گیران وزارت علوم و شورای عالی انقلاب فرهنگی، x برابر این است که در اتاقت بنشینی و به اتکای دانشجو یا کارشناس خود، مقاله بنویسی و راهکار علمی مرزدانشی بدهی برای غربی ها و شرقی های پیشرفته؛ غربی هایی که حرفه ای شده اند که با اندکی کار سیستماتیک، مدون و برنامه ریزی شده محصولش کنند و به خودمان بفروشند و اینجاست که عمق فاجعه آشکار می شود. در بیانی روان، شیوا و رسا به زبانی انگلیسی که البته زبان علم است، عصاره تلاش، پژوهش، خلاقیت، نوآوری، تجربه و دانشت را در اختیار او بگذاری و اغلب چندصددلاری نیز بپردازی تا چاپ و منتشرش کنند و برای خیل ابرشرکت های های تک صنعتی آنها محصولی جدید بسازند یا محصولات پیشین را ارتقا دهند و تو در تمنای بهره مندی از نسخه عهدبوق همان محصول باشی. چه استعماری از این فراتر و سهم محقق ایرانی، اضافه شدن خطی است به رزومه و البته گذر از فیلترهای آی اس آی مبنای وزارت علوم و چه استثماری ژرف تر از این؛ بردگی نوین علمی.کار از ما، جا از ما، هزینه از ما، ابزار و تجهیزات و امکانات از ما، فکر از ما، روش شناسی و شبیه سازی و پیاده سازی و کالیبراسیون و اعتبارسنجی و ارزیابی و صحت سنجی از ما و محصول نهایی و انتفاع تجاری از او. حتی مالکیت معنوی محصول هم از آن او؛ چون به اعتبار قانون مالکیت معنوی، نویسنده مقاله فاقد حقوق مالکانه در محصول مبتنی بر آن است.از سوی دیگر، ما نیز در ایران سازوکار شناسایی دستاوردها و محصولات مبتنی بر تلاش پژوهشگران خودمان را نداریم. مهم تر، اولی تر و دردناک تر از همه (که شاه بیت رنج نامه جامعه محققان و پژوهشگران ماموریت گرای کشور است) اینکه در بسیاری از حوزه ها فاقد بلوغ، ظرفیت، زیرساخت و توانمندی لازم برای کاربردی سازی عملیاتی و ماموریت گرای نتایج دستاوردهای علمی و پژوهشی خویش هستیم؛ به ویژه در مواردی که بالفعل شدن پژوهش مانع رانت باشد و مخل آسایش مدیران آمارمثبت بدون مشکل همیشه موفق.هدف از این یادداشت، صرفا بیان آفات این سازوکار نامبارک داوری و ارزیابی توان و بضاعت علمی است که عملا عایدی آن نصیب بیگانه می شود و تجلی فوایدش بیرون مرزهاست. قطعا در این انحراف، عوامل متعددی دخیل اند؛ از نبود شاخص جایگزین گرفته تا رفتارکاری پژوهشگران تا... که همگی را می توان در جای خود بررسی کرد. آنچه مسلم است، این است که زعمای قوم و خبرگان علمی کشور که بر طیف رنگارنگ مسائل و چالش های کشور آگاه هستند و تفاوت پژوهش مسئله گرا را با مقاله محور می دانند، فکری به حال این نقیصه جمیله کرده و درمانی برای این درد بیابند. دردی که می رود هویت و خاصیت را از جامعه علمی این مرز و بوم برباید. کشوری که هنوز شفای بوعلی اش، اخلاق ناصری خواجه نصیرش و آثارالباقیه ابوریحان بیرونی اش نه در کنج کتابخانه ها و آرشیوها که در زندگی مردمانش ساری و جاری است و محل رجوع مستمر پژوهشگران و اندیشمندان.
                