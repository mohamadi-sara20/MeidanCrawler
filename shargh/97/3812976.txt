یک‌شنبه ۸ مهر ۱۳۹۷
-----------------------------------------
حرف اول
-----------------------------------------
مرثیه در آینه حماسه
-----------------------------------------

                    نام و یاد حسین (ع) در دل تک تک مردم ما جای دارد و فریاد «یاحسین» امت حسینی از دهه اول محرم تا اربعین در کوی و برزن شهرها و روستاهای این مرزوبوم، نشان از آن دارد که چنان که زینب  کبری (س) در مجلس یزید فرمود، یاد سیدالشهدا محوناشدنی و اسلام - این آخرین پیام وحیانی-  نامیرا و زوال ناپذیر است. (فو الله لا تمحو ذکرنا و لا تمیت وحینا) به خدا قسم نمی توانی یاد ما را محو کنی و وحی ما را بمیرانی).  حادثه کربلا دو چهره دارد؛ چهره ای تاریک و غم انگیز که مظهر جنایت یزیدیان از یک سو و مظلومیت حسین بن علی(ع) و یاران وفادار و خاندان مکرم او از سوی دیگر است. واکنش هر ناظری نسبت به این چهره کربلا چیزی جز اشک و ناله و ماتم و عزا نیست، اما این حادثه عظیم چهره دیگری نیز دارد و آن چهره روشن و نورانی آن است که نشان دهنده حماسه و صلابت و ظلم ستیزی جبهه حق در برابر جبهه باطل است. آنچه در مجالس عزای حسینی در جامعه ما بروز و ظهور دارد، بیشتر جنبه رثایی این حادثه و شرح و توصیف فجایعی است که در حق آل الله صورت گرفته است. مرثیه سرایان ما در مراثی خود بیشتر به این چهره از کربلا توجه می کنند و به تحریک عواطف و احساسات مخاطبان خود می پردازند. این در حالی است که بزرگانی مانند استاد شهید آیت الله مطهری معتقدند جنبه حماسی کربلا بر جنبه جنایی آن می چربد و اگر بر مظلومیت سیدالشهدا و یاران باوفایش باید جامه عزا و ماتم پوشید و گریست، نه به این خاطر است که آن حضرت به زعم عده ای در یک اقدام ناخواسته و کنش پذیرانه به دست سپاه جرار یزید به شهادت رسید - که این به نوعی تحریف نهضت حسینی است - بلکه به آن سبب است که گریه در رثای قهرمانی چون حسین (ع) شرکت در حماسه او و هماهنگی با روح او و حرکت در موجی است که در جان و روح آزادی خواهان و عدالت طلبان ایجاد کرده است. از منظر عالمان آگاه به گوهر و حقیقت اسلام، قیام خونین کربلا وقتی می تواند الهام بخش و عبرت آموز باشد که جنبه رثایی این قیام در پرتو جنبه حماسی آن مورد بهره برداری قرار گیرد و به بیان دیگر مرثیه از معبر حماسه بگذرد تا جان انسان عزادار، مالامال از عشق به فضایل انسانی مانند عزت و شرف و آزادگی و سرشار از نفرت و انزجار نسبت به رذایلی مانند ذلت و حقارت و ظلم پذیری شود.
آسیب شناسی عزاداری ها اقتضا می کند که علمای آگاه و متعهد و زمان شناس، پیوسته مضمون و محتوای مجالس عزای امام حسین(ع) را با هدف مقدسی که از برگزاری این مجالس مدنظر پیشوایان دینی بوده است محک بزنند و به رفع نقاط ضعف و آسیب آنها همت گمارند.
                