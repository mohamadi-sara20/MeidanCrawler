شنبه ۱۸ فروردین ۱۳۹۷
-----------------------------------------
یادداشت
-----------------------------------------
مسئول انحصار تلگرام کیست؟
-----------------------------------------

                    شاید زمانی این سطور خوانده می شود که کار از کار گذشته و تلگرام فیلتر شده یا فیلتر آن در شرف اعلام است، بااین حال لازم است فارغ از نگاه های بعضا سیاسی یا احساسی به انسداد تلگرام، با منطق علوم ارتباطات نکاتی را که حتما همه می دانند، یادآور شد. تلگرام را ببندید اما...1- قدری دوراندیشی و عبرت آموزی؛ یادمان نرفته است در این کشور با ویدئو و ماهواره چه برخوردی شد؛ برخوردی که همان زمان اتخاذ آن تصمیم ها، نادرستی و ناکارآمدی آنها مثل روز روشن بود. تصمیماتی که مبتنی بر نتایج حاصل از بررسی ها و تحقیق های اجتماعی و افکارسنجی نبود یا با آگاهی از این نتایج، به غلط اتخاذ شد. ما از تصویب غلط قانون منع استفاده از گیرنده های دریافت ماهواره عبرت نگرفتیم؛ قانونی که بدون دوراندیشی تصویب شد و تنها اثر آن، لایه ای از لطیفه بر آن بود که پابرجامانده است. این نوع قوانین از بدترین نوع قانون گذاری هاست که خود بی اعتنایی عمومی را به قانون ترویج می دهد. برخوردی هم که با ویدئو در جامعه صورت گرفت، همین وضعیت را داشت.2-زمانه، زمانه ارتباطات است نه اطلاعات. با تحولاتی که از حدود چهار دهه پیش به تدریج در سیر تکوینی در عرضه ابزارهای رسانه ای در جهان صورت گرفته است، مفهوم مخاطب دچار دگرگونی اساسی شده و از فرد دریافت کننده اطلاعات و از محدودیت او در تعدد رسانه و تک رسانه ای در گیرندگی، به مخاطب انتخابگر و مخاطب شریک اطلاعات و مخاطب ارتباط گر تبدیل شده است. به کمک این تحولات و ابزارها، فرد دیگر صرفا اطلاعات دریافت نمی کند، بلکه هم ارتباط می گیرد و هم اطلاعات می دهد. به لطف این تحولات، واقعیت و شناخت از این نوع مخاطب فراگیر و جهانی شده و کاملا جا افتاده است. بنابراین هر نوع تصمیمی در حوزه رسانه و ارتباطات، باید ناظر بر درک درست مخاطب به مثابه ارتباط گر اتخاذ شود، وگرنه پسرفت است و مهم تر از آن اینکه در زمانه ارتباطات، چنین مخاطبی چنین عقب نشینی ای را نمی پذیرد. مثل آن است که امروز فرد از خواندن روزنامه به طور کلی منع شود. ارتباطات اکنون جزء لاینفک زندگی روزمره ما به ویژه در ایران شده است. این ارتباطات از جنس تلگرامی میان دوستان، فامیل ها، همکاران و هم صنفی ها را از مردم نگیریم.3- به جنگ تکنولوژی نرویم. تاریخ درس های ناکامی های بسیاری از تقابل با تکنولوژی به ما می دهد. تکنولوژی هیچ گاه شکست نمی خورد؛ زیرا اصولا با هدف آسایش و زیست بهتر برای انسان عرضه می شود. تکنولوژی به فرای مرزها، ایدئولوژی ها و سیاست ها می رود. تکنولوژی بیش از بدی ها (به گمان عده ای)، خوبی ها و نیکی هایی دارد. این واقعیت تکنولوژی رسانه اجتماعی را باید پذیرفت که زیست بهتر چندصدایی را برای جامعه به ارمغان آورده است. متوهمان بر این گمان باطل اند که رسانه ای اجتماعی مانند تلگرام برای زیروروکردن جایی پدیدار شده است.4- جایگزینی یک امکان «مقبول» قبل از منع یک امکان دیگر. قبل از ستاندن چیزی منحصربه فرد، چیز دیگری جای آن را گرفته باشد. همان ها که امکانی را از مردم می گیرند، باید برخود فرض بدانند که امکانی دیگر را پیشاپیش به صورت رقابتی و ترجیحی به آنها داده باشند. همان طورکه امکان تردد خودروی شخصی در مناطق مرکزی تهران در قالب محدوده طرح ترافیک از مردم سلب و محدود می شود و در ازای آن و البته قبل از آن، وسایل نقلیه عمومی پیش بینی شده، قبل از انسداد امکان تلگرام باید جایگزینی «متناسب و پذیرفته شده» از سوی کاربران جای آن را گرفته باشد. احترام به مردم این را اقتضا می کند که به جایش بدهید قبل از آنکه بگیرید؛ آورنده باشید تا گیرنده.5- دغدغه های امنیتی شایان احترام اند. هر آنچه درباره موارد ضدامنیتی تلگرام گفته می شود، نه تنها درست، بلکه پذیرفته شده اند؛ اما کدام رسانه در دنیاست که حاشیه ضدامنیتی نداشته باشد، اگر نگوییم نتراشیده باشند؟! که به فراخور آن رسانه و شرایطش، کم یا زیاد می شود. همه رسانه ها چنین هستند، البته از نگاه امنیتی؛ کمااینکه در رسانه هم به مقوله امنیت به مثابه محدودکننده رسانه و ضدبیان نگاه می شود، همچنان که در حوزه امنیت به رسانه به مثابه ضدامنیت نگریسته می شود. به این خاطر است که اساسا باید نگاه صرف امنیتی را به محیط پیرامونی زدود! آیا می شود به صرف حاشیه ضدامنیتی، اساس آن رسانه را انکار کرد؟ درباره تلگرام گفته می شود که نه تنها در اعتراض های دی ماه ضدامنیتی عمل کرد، بلکه جای مطمئنی برای تبادل اطلاعات و ارتباطات ایرانیان نیست. به جای مقابله با رسانه، می توان چتر امنیتی و نظارتی را تقویت کرد. موضوع همه دغدغه های امنیتی قابل فهم است؛ اما نگاه و راه حل امنیتی برای مسائل جامعه مضر است. می توان به جای بستن، رصدها را قوی تر کرد.می توان گشایش توام با نظارت داشت. می توان عناصر ضدامنیتی را گرفت و بست؛ اما هرچیز ضدامنیتی جلوه داده نشود. اینک بر همه روشن شده است که فیسبوک با اخبار جعلی خود یک کله شق خطرآفرین برای جهان را به نام ترامپ روانه کاخ سفید کرده است؛ اما به جای برخورد امنیتی و قضائی و بگیروببند، حداکثر اقدام علیه زاکربرگ، مالک آن، احضارش به کنگره برای ادای توضیحات بوده است.6- ما و ایران را خاص جلوه ندهید. تنها کشوری که یک رسانه اجتماعی به شدت فراگیر و اول آن را به صرف رسانه اجتماعی بودن و با ملاحظات امنیتی به طور قطعی و دائمی مسدود می کند، ایران است. ایران در حوزه رسانه، خاص های بسیار، کم ندارد. ایران جزء سه، چهار کشور جهان است که نظام پیشگیرانه حقوقی درباره مطبوعات (محدودیت در اخذ پروانه نشر مطبوعات) در آن اعمال می شود. اکنون نمی دانم از این تعداد کاسته شده است؛ اما مطمئن هستم که بیشتر نشده است.7- مسئول انحصار و مونوپل تلگرام کیست؟ نتایج تصمیمات خود را به مردم منتسب نکنید. بر اثر همین نوع تصمیم گیری ها (بستن وایبر) بود که ایرانی ها به رسانه (آن موقع) گمنامی مثل تلگرام کوچ کردند و بر اثر همین نوع تصمیم ها بود که رسانه اجتماعی در ایران «روسیزه» شد؛ با تلگرام و مالک روسی آن و این انحصار حاصل آن تصمیم تصمیم گیران جامعه بود نه انتخاب مردم. مونوپل تلگرام نتیجه سیاست و تصمیم نادرست مسئولان (در بستن یک رسانه و کوچاندن مردم و مخاطبان به رسانه دیگر- تلگرام) بود. سبب شهرت تلگرام و وابسته کردن مردم ایران با عضویت 40 میلیون کاربر ایرانی در آن، مسئولان و تصمیم گیران هستند. اینان باید مسئولیت خود را هم در قبال عواقب انسداد تلگرام بپذیرند.8- برخی تصمیم گیران در کشور ما اساسا هنوز با «رسانه» مسئله دارند؛ مسئله آنها هم ناشی از نوع نگاه و برداشتشان از کارکرد رسانه است. آنها رسانه را بیشتر مبلغ و «گوینده» می دانند و می خواهند، تا منتقد و «شنونده». مسئله آنها برخاسته از عدم تحملشان در شنیدن است و این شنیده ها و رسانه ها آنجا برایشان گران می آید که با تصوراتشان انطباق ندارد. شنیده ها از واقعیت می گوید، حال چاپی آن یا اینترنتی آن. این نگاه باید تغییر کند.10- بالاخره و مهم تر از همه اینها با بستن تلگرام یک امکان بزرگ، فوق العاده و بی بدیل از مدیران و تصمیم سازان جامعه برای سنجش افکار عمومی (موردنیاز تصمیمات) سلب می شود. آنها که مسائل اجتماعی ایران را دنبال می کنند بر این واقف اند که تلگرام فضایی است که به راحتی با گشتی در آن می توان به لایه های درونی ایرانیان پی برد. خواسته ها و آمال و آرزوهای مردم در این شبکه در دسترس است و برای یک تصمیم ساز چه بهتر از اینکه سریع، آسان، رایگان و مطمئن سنجیده ای این چنین از افکار عمومی در اختیارش باشد. رسانه اجتماعی، به خصوص تلگرام جامع ترین ابزار ابراز در ایران است.به جای اینکه حرف ها در پستو گفته شود و زیرزمینی فعالیت شود، در تلگرام بیان و ابراز می شود و چه بهتر از اینکه تصمیم سازان جوامع چه بسیار هزینه ها می کنند تا بدانند در میان مردم چه می گذرد. تلگرام به راحتی این سنجش را برای مدیریت صحیح جامعه و سیاست گذاری درست در اختیار آنها می گذارد.
                