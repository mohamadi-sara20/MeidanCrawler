شنبه ۹ تیر ۱۳۹۷
-----------------------------------------
type_unknown
-----------------------------------------
فرستاده در قم
-----------------------------------------

                    گروه سیاست: رئیس دفتر رئیس جمهوری آخر هفته خود را در قم گذراند تا به دیدار مراجع تقلید برود. محمود واعظی که به نمایندگی از دولت به قم رفته بود، در این سفر با آیات عظام آیت الله نوری همدانی، آیت الله مکارم شیرازی، آیت الله علوی گرگانی، آیت الله سبحانی، آیت الله سیدجعفر کریمی، آیت الله شبیری زنجانی، آیت الله امینی و همچنین حجت الاسلام شهرستانی نماینده آیت الله سیستانی و حجت الاسلام سعیدی، تولیت آستان حضرت فاطمه معصومه(س)، دیدار کرد. او با ابلاغ سلام رئیس جمهوری به مراجع تقلید، با آنان درباره مسائل جاری کشور گفت وگو کرد. به گزارش ایسنا، آیت الله نوری همدانی عصر پنجشنبه در دیدار رئیس دفتر رئیس جمهوری، گفت: «از دولت می خواهم با توجه به ضرورت مراقبت از وضعیت معیشت و زندگی عامه مردم، با نظارت و اشراف دقیق با گرانی مقابله کند. مجموعه نظام، دولت و قوه قضائیه و سایر دستگاه ها باید با کسانی که در نظام اقتصادی اخلال می کنند، برخورد و آنان را مجازات کند».واعظی نیز در این دیدار گفت: «دولت تمام تلاش خود را به کار گرفته تا فشارهای آمریکا بر معیشت مردم تاثیری نداشته باشد. متاسفانه عده ای با سوءاستفاده از فضای به وجودآمده، نگرانی هایی را برای مردم ایجاد کردند که دولت تلاش دارد این التهابات گذرا را نیز مدیریت و کنترل کند».او عنوان کرد: «متاسفانه از سوی دیگر برخی در این وضعیت به دنبال تسویه حساب با دولت هستند، اما منطق حکم می کند زمانی که دشمن کلیت نظام را هدف قرار داده است، اختلافات را کنار گذاشته و به دنبال تسویه حساب نباشیم، بلکه همه دست به دست هم داده و با وحدت، تحت امر رهبری معظم انقلاب به دنبال حل مشکلات باشیم».آیت الله مکارم شیرازی: زمان حل اختلافات انتخاباتی نیستآیت الله مکارم شیرازی نیز در دیدار واعظی با بیان اینکه نمی توان منکر شد که در همه جا و از جمله دولت ضعف هایی وجود دارد، گفت: «در شرایط فعلی هرگونه تضعیف دولت امری کاملا خلاف است و همه باید از دولت حمایت کرده و در زمانی که دشمن همه توان خود را به کار گرفته تا به نظام جمهوری اسلامی ضربه بزند، باید دولت را تقویت کنیم. امروز زمان تسویه حساب های شخصی و حل اختلافات انتخاباتی نیست و اگر هم دولت در جایی ضعف دارد، همه باید کمک کنیم تا این ضعف ها برطرف شود».او افزود: «دولت در صدر اولویت های خود معیشت و زندگی عامه مردم را باید مراقبت کند و به گونه ای باشد که به دغدغه های اصلی مردم مانند ایجاد اشتغال بیشتر و مبارزه با قاچاق، مفاسد اقتصادی و گرانی اقلام اساسی، اهتمام بیشتری کند».رئیس دفتر رئیس جمهوری هم گفت: «امروز در وضعیتی قرار داریم که همه باید یک صدا و یک نظر درباره آنچه پیش روی کشور است و اینکه چه باید کرد، اتفاق نظر داشته باشیم. بسیار مهم است که در شرایط حاضر یک پیام و آن هم پیام وحدت و انسجام از ایران به جهان مخابره شود و برای تحقق این هدف نیز باید با تعامل نزدیک تر با مردم، ارتباط بین نظام و مردم و ارتباط مسئولان بخش های مختلف با یکدیگر را بیش ازپیش تقویت کنیم تا به این ترتیب از دوره ای که باور دارم خیلی طولانی نخواهد بود، با موفقیت عبور کنیم».آیت الله علوی گرگانی: باید رضایت مردم را حاصل کنیمآیت الله علوی گرگانی هم در دیدار رئیس دفتر رئیس جمهوری گفت: «در وضعیت حاضر مهم ترین مسئله تقویت راه های انسجام و وحدت در داخل کشور است، به گونه ای که اختلاف و افتراقی ایجاد نشود تا دشمن بتواند از آن سوءاستفاده کند. باید با تامین مطالبات و نیازهای مردم، رضایت آنها را حاصل کنیم تا به عنوان مهم ترین پشتوانه نظام و مهم ترین رکن وحدت، همچنان حامی و پشتوانه اصلی نظام باشند».واعظی هم در این دیدار گفت: «لازم است چنان که رئیس جمهوری نیز تاکید کردند، مسئولان و کسانی که مرجع و محل رجوع مردم هستند، درباره فضای جدید با مردم سخن بگویند تا آنها تحت تاثیر فضاسازی و جنگ روانی دشمن قرار نگیرند».آیت الله سبحانی: باید اختلاف سلایق را کنار گذاشتآیت الله سبحانی در دیدار با رئیس دفتر رئیس جمهوری، گفت: «در وضعیت جدیدی که برای کشور پیش آمده است، باید تلاش کنیم با حفظ وحدت، مردم را بیش از پیش به آینده امیدوار کنیم که لازمه این مهم تامین رضایت و مطالبات عامه مردم است. ما در نظام جمهوری اسلامی، همه، سرنشینان یک کشتی هستیم و سرنوشت واحدی داریم؛ لذا باید اختلاف سلایق را کنار گذاشته و اگر مسئله ای وجود دارد نیز با گفت وگو حل وفصل شود».او عنوان کرد: «مشکلات امروز پیش روی نظام بیشتر از مشکلات سال های اول انقلاب و زمان جنگ نیست، اما باید برای عبور از این مشکلات سطح وحدت و همدلی بین مردم و نظام به سطح انسجام کشور در سال های اول انقلاب برسد. به خوبی می دانم که آقای روحانی و همکارانشان در دولت یکی از سخت ترین دوره های ریاست جمهوری در کشور را تجربه می کنند، اما یقینا اگر با مفسدان اقتصادی قاطعانه مقابله کنند و اخبار آن را به اطلاع مردم برسانند، مردم به آینده امیدوار شده و قدردان دولت خواهند بود».واعظی نیز در این دیدار با اشاره به تاکید مقام معظم رهبری درخصوص همگرایی و انسجام قوا در اتخاذ سیاست ها و برنامه های کلی کشور، گفت: «در جلسات سران قوا تصمیم گرفته شد که مقتدرانه در برابر زیاده خواهی های آمریکایی ها ایستادگی کنیم که یکی از مهم ترین الزامات موفقیت این ایستادگی، کنارگذاشتن اختلافات و مسائل حزبی و جناحی است. باید با تکیه بر درایت رهبر معظم انقلاب و حفظ اتحاد، مانع از مخابره شدن چندصدایی از ایران به جهان شویم تا دشمنان از تداوم دشمنی های خود مایوس شوند».او افزود: «دولت همه تلاش خود را برای برقراری ارتباط نزدیک تر با مردم و پیگیری و تامین مطالبات آنها به کار خواهد گرفت و البته در این راستا به طور جدی نیازمند حمایت مراجع، روحانیون و حوزه های علمیه است».آیت الله کریمی: کمک به رئیس جمهوری از نماز و روزه واجب تر استآیت الله سیدجعفر کریمی هم روز جمعه در دیدار با واعظی گفت: «آقای روحانی را از 30 سال پیش می شناسم و باور دارم که با تمام وجود و خالصانه برای خدمت به مردم پا به میدان گذاشتند، اما عده ای فریب دشمن را خورده و قدر ایشان را نمی دانند».او با بیان اینکه امروز مشکلات جدی و بزرگی پیش روی دولت و نظام قرار دارد، افزود: «25 سال در خدمت امام راحل بودم و از نیات و اهداف خالصانه و صادقانه ایشان آگاهی کامل داشتم، اما امروز متاسفانه دست هایی در کار است که کوشش دارد اهداف مدنظر امام راحل محقق نشود. به نظرم عبور از این وضعیت و غلبه بر مشکلات در گرو آن است که ملت ایران همان طور که در سال های پیروزی انقلاب کلمه واحده بودند، همدل و یکصدا به میدان بیایند و دولت را در مسیر حل وفصل مشکلات یاری کنند».این استاد حوزه علمیه عنوان کرد: «درست است که مشکل زیاد داریم و این مشکلات باعث ایجاد نارضایتی می شود، اما با توجه به نیت آقای روحانی و تلاش دولت ایشان برای حل مشکلات، کمک به ایشان و حفظ وحدت، امروز از اوجب واجبات بوده و از نماز و روزه واجب تر است. آنجا که نظام به خطر بیفتد، همه باید جان خود را برای آن فدا کنیم».آیت الله کریمی با اشاره به روش و مشی مقام معظم رهبری در تعامل با دولت ها گفت: «ایشان همواره در عین اینکه در کارهای اجرائی دولت ها مداخله نمی کرده اند و حامی همه دولت ها بوده اند، موارد موردنیاز را تذکر و گوشزد کرده اند و همه ما با تبعیت از مقام معظم رهبری می بایست از دولت حمایت و دولت را در رفع ضعف ها و نواقص یاری کنیم».واعظی نیز در این دیدار گفت: «بهترین راهکار غلبه بر مشکلات، حفظ و تقویت همدلی و وحدت همه مردم و مسئولان با یکدیگر است. اگر قرار باشد در داخل همه علیه یکدیگر و در راستای تضعیف دیگران سخن گفته و عمل کنند و مردم هم ببینند که مسئولان و کسانی که محل رجوع آنان هستند، حرف های ناامیدکننده می زنند، امید و اعتماد آنها نیز آسیب می بیند و دشمن می تواند به راحتی از اختلافات ما سوءاستفاده کند».آیت الله شبیری زنجانی: تفرقه افکنی روش فرعون بوده استآیت الله شبیری زنجانی هم در دیدار روز گذشته واعظی با بیان اینکه یقینا اگر در کنار هم باشیم، از همه مشکلات هم عبور خواهیم کرد، گفت: «وجود اختلاف نظر در جوامع امری کاملا طبیعی است و اگر با حسن نیت و حسن نظر همراه باشد، بسیار هم سازنده است اما اگر این اختلاف نظرها به سمت تفرقه پیش برود، بسیار مضر خواهد بود».او افزود: «تفرقه افکنی روش فرعون بوده است که خداوند هم در قرآن کریم به آن اشاره کرده است که او برای پیشبرد نیات و اهداف باطل خویش مردم را فرقه فرقه می کرد و میانشان اختلاف می انداخت و از این اختلاف استفاده می کرد و دشمنان ما نیز امروز به دنبال چنین چیزی هستند و ما نباید اجازه بدهیم آنها چنین فضایی را به وجود بیاورند و باید در کنار هم متحد و منسجم از اسلام و کشور دفاع کنیم».واعظی نیز در این دیدار گفت: «آقای رئیس جمهوری همواره تاکید دارند که دولت به دعای خیر و نظرات حکیمانه مراجع تقلید و علما نیاز دارد».او افزود: «امروز بیش از هر زمان دیگر نیاز داریم که همه مسئولان کشور درباره وضعیت پیش رو و اینکه باید چه راهکارهایی برای مواجهه با این وضعیت اتخاذ کنیم، اتفاق نظر داشته باشند؛ چراکه دشمن کاملا روی اختلاف نظر و تفرقه بین مسئولان کشور حساب باز کرده است».واعظی تاکید کرد: «همه مسئولان و از جمله علما و مراجع می توانند با ارتباط نزدیک تر با مردم تلاش های دشمنان برای سیاه نمایی و جنگ روانی علیه جمهوری اسلامی را خنثی کنند و همه قوا و نهادهای کشور نیز باید با نهایت همدلی و همکاری تامین نیازها و مطالبات مردم و تلاش برای جلوگیری از تاثیرگذاشتن فشارها بر زندگی مردم را وجهه همت خود قرار دهند».آیت الله امینی: رئیس جمهوری نیت خالصی برای حل مشکلات دارندهمچنین آیت الله ابراهیم امینی در دیدار با واعظی گفت: «امروز جمهوری اسلامی با مدیریت بسیار خوب و بی نقص مقام معظم رهبری و نیز مدیریت بسیار خوب دکتر روحانی که انصافا تاکنون بسیار خوب بوده است، به پیش می رود و به لطف خدا مردمی که با حضور خود در صحنه انقلاب را به پیروزی رسانده و نظام جمهوری اسلامی را مستقر کرده اند، همچنان در صحنه حضور دارند و اگر بتوانیم همچون گذشته با رسیدگی مناسب به مطالبات مردم آنها را در صحنه نگه داشت، هیچ نگرانی از توطئه های دشمنان وجود نخواهد داشت».او افزود: «آقای روحانی مدیریت خوبی داشته و نیت خالصی برای حل مشکلات دارند و امیدوارم ایشان و بقیه مسئولان نظام تحت رهبری و ارشادات مقام معظم رهبری، بتوانند کشور را از مشکلات با موفقیت عبور دهند. مادامی که مقام معظم رهبری و این مردم را داریم، آمریکا نمی تواند در برابر جمهوری اسلامی کاری از پیش ببرد».رئیس دفتر رئیس جمهوری نیز با اشاره به خروج آمریکا از برجام، گفت: «موفقیت دولت در مواجهه با آثار تحریم های آمریکا در گرو همدلی و هماهنگی کامل همه نهادها و دستگاه ها و مجموعه کشور است و لازم است اختلافات را کنار گذاشته و فضای وحدت، انسجام و همدلی را تقویت کنیم. در این مسیر بیش از هر زمان دیگر به کمک علما، بزرگان و مراجع تقلید و دعای خیر آنان نیاز داریم».نماینده آیت الله سیستانی: برای مقابله با شیعه هراسی، باید تلاش های جدی انجام دهیمنماینده آیت الله العظمی سیستانی در ایران هم روز جمعه در دیدار رئیس دفتر رئیس جمهوری با اشاره به توطئه های دشمنان در منطقه برای معرفی چهره ای غلط از مسلمانان در جهان، گفت: «لازم است ضمن حفظ و تقویت وحدت و همدلی میان مسلمانان در راستای مقابله با اسلام هراسی و به ویژه شیعه هراسی، تلاش های موثر و جدی انجام دهیم».حجت الاسلام شهرستانی با تشکر از توجه و ارتباط مطلوب دولت با مراجع معظم تقلید و حوزه های علمیه، افزود: «گسترش و تعمیق تعامل دولت با مراجع و روحانیت می تواند اثربخشی تلاش ها برای مقابله با توطئه ها و تفرقه افکنی های دشمنان را ارتقا دهد».واعظی نیز در این دیدار با بیان اینکه دولت تدبیر و امید به اعتبار حضور یک نفر از خانواده روحانیت در راس آن خود را متعلق به حوزه های علمیه و روحانیت می داند، با تاکید بر اهمیت جایگاه و نقش مراجع و حوزه های علمیه در تقویت همدلی و وحدت بین مسلمانان، بر آمادگی دولت برای تعامل و همکاری در این زمینه با مراجع و علما تاکید کرد.
                