شنبه ۷ مهر ۱۳۹۷
-----------------------------------------
یادداشت
-----------------------------------------
ترمیم فوری پنجره های شکسته
-----------------------------------------

                    اعتباربخشی به نظریه پنجره های شکسته منوط به این است که نشان داده شود بی نظمی های اجتماعی، ترس و نگرانی را به دنبال دارد. این وضعیت، تضعیف کنترل های اجتماعی را (که گاهی تحت عنوان انسجام اجتماعی از آن یاد می شود)، به دنبال دارد. آسیب دیدن کنترل های اجتماعی در نهایت جرائم را سبب می شوند. درمجموع، نظریه باید این قابلیت را داشته باشد که نشان دهد جرائم، میزان بی نظمی های اجتماعی را افزایش می دهند. قوی ترین یافته پژوهشی که از این نظریه حمایت می کند، از سوی یکی از دانشمندان علوم سیاسی، وزلی اسکوگان، انجام شده است. او دریافت که انواع مشخصی از اختلال های اجتماعی و فیزیکی به انواع خاصی از جرائم ویژه مرتبط است (بریتانیکا، 2018). با توجه به مختصات نظریه پنجره های شکسته به نظر می رسد که شرایط حال حاضر کشور به گونه ای است که می توان از این نظریه در تبیین وضعیت فعلی و پیشگیری از وضعیت به مراتب نامطلوب تر سود جست. شاید در خصوص اینکه اولین پنجره ای که شکسته شد، چه پنجره ای بود وحدت نظری وجود نداشته باشد، ولی خروج عهدشکنانه ترامپ از برجام، ناآرامی های دی ماه سال گذشته، کاهش نرخ بهره بانک ها، سیاست های بانک مرکزی در مواجهه با افزایش تقاضای عمومی برای انباشت ارز و سکه پنجره های اصلی بودند که شکسته شدن آنها به ترمیم فوری نیاز داشت. طبق نظریه پنجره های شکسته، نگرانی افکار عمومی موجب کاهش کنترل های اجتماعی شده است؛ بدین ترتیب فضای بسیار مناسبی برای طیف گسترده ای از سوءاستفاده ها، اعم از ثبت سفارش های گسترده غیرقانونی خودرو، ارائه اجناسی که با دلار سه ،چهارهزار تومانی خریداری شده بودند ولی با دلار هفت، هشت هزارتومانی به مشتریان فروخته شدند، ثبت شرکت و دریافت ارز با نرخ دولتی و فروش با نرخ آزاد و… را فراهم کرد. حملات سیاسی بسیاری از جناح های سیاسی به دولت از یک سو و اقدامات ناشی از نگرانی از سوی مردم شرایطی را به وجود آورده است که گویی همه دست به دست هم داده ایم تا وضعیت فعلی را به بغرنج ترین شرایط اجتماعی تبدیل کنیم. اینکه پنجره هایی شکسته شده است، هیچ شکی وجود ندارد ولی اینکه چرا هیچ کس در عمل درصدد ترمیم پنجره ها نیست، حاکی از چیست؟ نظریه مذکور علاوه بر تبیین شرایط، راه حل نیز ارائه می کند. باوجود آنکه بدون شک مسئولیت اصلی بر دوش دولت است، ولی نقش ما مردم نیز قابل توجه است.مهم ترین نقش ما در وضعیت فعلی، پایبندی به آداب و قوانین شهروندی و ترمیم انسجام اجتماعی است. در این شرایط دشوار، ما به عنوان کاسبان خرد،  کارمندان ادارات دولتی و شرکت های خصوصی، به عنوان رانندگان وسایل نقلیه عمومی و به شکل کلی به عنوان یک شهروند، با تلاش برای حفظ نظم اجتماعی از طریق پایبندی به فروش منصفانه کالا، رفتار محترمانه با مراجعه کنندگان به ادارات، با پایبندی به تعرفه های مصوب و به شکل کلی با التزام به مسئولیت های اجتماعی خود، نقش بسیار درخور  توجهی در گذر از شرایط فعلی خواهیم داشت. هرچند قوه مجریه موظف است نظارت لازم را بر اجرای قوانین، دستورالعمل ها، تعرفه ها و خدمات اعمال کند، قوه قضائیه وظیفه دارد با موارد تخلف، به درستی برخورد کند و قوه مقننه موظف است قانون گذاری های ویژه ای را در دستور کار قرار دهد؛ ولی وجود کاستی های ریزودرشت در عملکرد قوای سه گانه، دلیلی بر سلب مسئولیت از دوش ما مردم نیست. ترمیم این آسیب، وظیفه دولتمردان است. شاید مهم ترین کاری که ما مردم می توانیم برای حفظ انسجام اجتماعی و پیشگیری از بحران های واقعی پیش رو انجام دهیم، مدیریت صحیح نگرانی هایمان از فرداست؛ فردایی که همگی در روشن یا تاریک بودن آن نقش خواهیم داشت.
نظریه پنجره های شکسته که از سوی جیمز ویلسن و جرج کلینگ مطرح  شده است، با به کارگیری استعاره پنجره های شکسته به تبیین نابهنجاری های اجتماعی می پردازد. در این تئوری چگونگی شکل گیری جرم و جنایت های سنگین به واسطه وجود نارسایی های محیطی توجیه می شود. با به کارگیری این نظریه پلیس نیویورک توانست با مدیریت رفتارهای پرخاشگرانه خرد در آمار جنایت های شهری کاهش چشم گیری ایجاد کند. به این منظور، از پلیس های لباس مخفی خواسته شد از ورود کسانی که قصد عبور غیرقانونی از گیت های مترو را دارند، جلوگیری کنند. مدیریت رفتارهای قانون شکنانه ذکرشده، کاهش چشمگیر بروز انواع و اقسام قانون شکنی های رایج در فضای مترو را به دنبال داشت. نکته بسیار قابل توجه این است که تا سال 1996، 40درصد از جنایت های شهری کاهش یافت و آمار قتل های خیابانی به نصف رسید. پیش از شکل گیری نظریاتی شبیه به نظریه پنجره شکسته، سیاست گذاران بر کنترل جرم و جنایت های سنگین متمرکز بودند، حال  آنکه ویلسن و کلینگ راه حل متفاوتی ارائه کردند. آنان معتقد بودند که جنایات نتیجه زنجیره ای از مسائل مزمن است. این دو مبتنی بر مشاهدات، چارچوب تئوری خود را این گونه مطرح کردند که جنایات از بی نظمی ها شکل می گیرند و اگر بی نظمی ها مدیریت شوند، جنایات شکل نخواهند گرفت. نظریه پنجره شکسته معتقد است که شیوع بی نظمی این ترس را در اذهان شهروندان ایجاد می کند که فضا ناامن است. این وضعیت، تضعیف کنترل های اجتماعی بر جرم و جنایت ها را به دنبال دارد. به این ترتیب، چرخه ای خود-تنظیمی شکل می گیرد؛ بی نظمی ها، شرایط شکل گیری جرم های سنگین را موجب می شوند و جرم های سنگین فضای بی نظمی را تشدید می کنند. پژوهشگران عموما دو دسته بی نظمی را تعریف می کنند؛ یکی بی نظمی های فیزیکی که نمونه های آن عبارت اند از پنجره های شکسته یک ساختمان، خودروهای رهاشده و خانه ها و زمین های متروکه که مملو از زباله شده اند؛ دیگری بی نظمی های اجتماعی که می توان به نمونه هایی نظیر تکدی گری یا همسایه های پرسروصدا اشاره کرد. مسئله اصلی این است که بی نظمی های اجتماعی و جرم و جنایت همگی موجب افزایش ترس و نگرانی در شهروندان می شود. نظریات اختلالات اجتماعی پیشین و تئوری های اقتصادی راه حل هایی را ارائه می کردند که هزینه بر بوده و برای اینکه مؤثر واقع شوند، به زمان زیادی نیاز داشتند، ولی راهبردهای مبتنی بر این نظریه نشان داد که از نظر هزینه و زمان به مراتب به صرفه تر است. این نظریه مدعی است که رفع نابهنجاری های اجتماعی از رفع مشکلات اجتماعی پیچیده ای نظیر فقر ساده تر است. باوجودآنکه این نظریه در حوزه دانشگاهی و قانون گذاری شناخته  شده است، ولی نقدهایی نیز بر آن وارد است. بخشی از نقدهای مطرح شده این است که شواهد پژوهشی اندکی وجود دارد که نشان دهد اگر بی نظمی های اجتماعی مدیریت نشوند، منجر به جرائم می شوند.
                