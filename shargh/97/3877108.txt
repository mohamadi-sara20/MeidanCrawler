شنبه ۱۱ اسفند ۱۳۹۷
-----------------------------------------
یادداشت
-----------------------------------------
اقتصاد ایران و اقتصادهای جهانی
-----------------------------------------

                    اقتصاد ایران در نظام اقتصاد جهانی یک اقتصاد نقدی است. اقتصاد کشورهای صنعتی به ویژه اقتصاد آمریکا اعتباری است. خرید هر چیزی در ایران در صورتی میسر است که خریدار به اندازه بهای خرید جنس یا ملک پول نقد داشته باشد یا با فروشنده نسبت به نحوه پرداخت به صورت نقد و اقساط به توافق برسد، در غیر این صورت معامله ای صورت نمی گیرد. سند ملکی که به صورت نقد و اقساط فروخته می شود تا وصول آخرین قسط به نام فروشنده باقی می ماند. در فعالیت محدود معاملات ملکی از مسیر بانک رهنی، انجام معامله ملکی به صورت اقساط بلندمدت صورت می گیرد اما حجم این معاملات نسبت به خرید و فروش ملک در بازار آزاد ایران رقم بسیار کوچکی است. در مقایسه، در ایالات متحده آمریکا خرید ملک به صورت نقدی بسیار نادر است. همه معاملات ملکی از مسیر بانک صورت می گیرد. اگر خریدار ملک (خانه یا ملک اداری، نه زمین) توانایی پرداخت نقدی حدود 20 درصد بهای ملک را داشته باشد و بتواند بقیه بهای ملک را بپردازد، بانک به او وام 30ساله یا 15ساله خواهد داد. همه بانک ها در آمریکا و اروپا بانک رهنی هستند و درصد بهره خرید ملک از سه، چهار درصد تجاوز نمی کند. به عبارت دیگر هیچ خانه داری در آمریکا مالک خانه خود نیست مگر اینکه همه اقساط آن را در گذشته پرداخت کرده باشد. در ایران درصد بالایی از صاحبان املاک مالک خانه یا ملک خود هستند: ثروتی که در ملک حبس و مانع رونق اقتصادی شده است. نظام اقتصادی ایران تا هنگامی که به درآمد نفت نرسیده بود یک نظام فقیرانه اما همراه با بزرگ مالکی بود. این نظام مورد حمایت دولت ها بود، کمااینکه در دوره پهلوی دوم که اصلاحات ارضی صورت گرفت، بزرگان دینی با آن به مخالفت پرداختند. حمایت مالی تجارت داخلی و بین المللی در ایران تا زمانی که بانک شاهنشاهی با کمک انگلستان تاسیس شد، حتی تا پیش از انقلاب اسلامی توسط صرافی ها صورت می گرفت که واحدهای کوچک و اعتباری داخلی بودند و به تجار (خرده فروشان تا تجار بین المللی) برای مبادلات خود وام می پرداختند. میزان وام را رقابت بازار تعیین می کرد و میان صرافان یکنواخت نبود. اما امروز درصد بسیار بالایی از امور مالی بازرگانان -چه ارزی چه ریالی- توسط بانک ها صورت می گیرد. نظام بانکی مدرن از غرب به ایران آمده است. اما سرمایه در ایران حبس است. اگر چه پیشینه تشکل بازرگانی در ایران به سال 1263 با نقش موثر حاج امین الضرب برمی گردد، اتاق بازرگانی به شکل امروزی آن در دوره پهلوی دوم شکل گرفت و عوامل دربار در آن نقش و نفوذ اساسی داشتند. پس از انقلاب اسلامی در 40 سال پیش، کنترل اتاق به فرمان رهبر انقلاب از عوامل درباری سلب و به هیئت موتلفه اسلامی واگذار شد که مورد اعتماد بود. از آن تاریخ تاکنون ابعاد اتاق گسترش یافته اما ماهیت کار آن به دلیل افزایش سهم دولت در اقتصاد تغییر کرده است. به این ترتیب که سهم اقتصاد دولتی در جمهوری اسلامی ایران از حدود 50 درصد در آغاز انقلاب به 80 درصد رسیده است. این نسبت بالاترین رقم در کشورهای جهان است.  سهم اقتصاد دولتی در کشورهای سوسیالیستی مانند نروژ و سوئد از 30 درصد بیشتر نیست. اما ایران اسلامی در هیچ کدام از این دسته بندی ها قرار نمی گیرد. بخشی از سهم 80درصدی اشاره شده ناشی از مصادره اموال وابستگان به رژیم پهلوی است. عامل دیگر برای افزایش سهم دولت در اقتصاد وابستگی بیشتر آن به درآمد نفت است که این هم به دلیل  کاهش نقش اقتصاد غیردولتی است. ترکیب این ویژگی ها گردش کار اقتصاد ایران را شبیه وضعیت جوی روی کره زمین در سال جاری کرده است. به دلیل بالابودن سهم دولتی-حکومتی در اقتصاد کنونی ایران، بیشتر بازرگانان عضو اتاق روی سفارشات دولتی کار می کنند. گرفتن سفارش از دستگاه های دولتی-حکومتی به سادگی کار تجارت در بخش خصوصی نیست، بلکه توام با فساد اداری است. فساد مشابه دیگری که از دوران پیش از انقلاب اسلامی به ارث رسیده، گشایش اعتبار است که بهتر است وارد جزئیات آن نشویم. ثبات و تداوم مدیریت اتاق بازرگانی کمک موثری به افزایش قدرت آن می کند. مدیریت اتاق های بارزگانی مشترک با کشورهای دیگر- از جمله اتاق های بازرگانی مشترک با کشورهای مشترک المنافع مانند بریتانیا، کانادا، استرالیا و...- موجب رونق کار تجاری اعضای هیئت رئیسه شده است که همه عضو همان گروه منتخب هستند. امتیاز این مدیریت به لحاظ فعالیت تجاری، این است که اعضای هیئت مدیره اتاق می توانند نمایندگی بزرگ ترین و موفق ترین شرکت های صنعتی و تجاری جهان را از راه شرکت های تجاری خود  یا با تشکیل شرکت های جدید با اعضای خانواده خود (ژن های خوب!) به راحتی به دست آورند. کدام شرکت معتبر خارجی است که بخواهد به جای همکاری با اعضای بانفوذ اتاق بازرگانی، دعوت به همکاری با یک شرکت گمنام را بپذیرد؟ اما اینکه آقازاده ها واقعا ژن های خوب هستند و اقتصاد را بهتر اداره می کنند یا نه، باید به سابقه امر مراجعه کرد. تا آنجا که می دانیم، هیچ کدام از فرزندان فردوسی، سعدی، حافظ، خیام و عطار نیشابوری شاعر نبودند و شاید با وجود تلاشی که کرده بودند، شاعر نشدند. حتی پسر نوح هم که با بدان بنشست، خاندان نبوتش گم شد. نفوذ و قدرت  گروهی خاص در مدیریت اتاق - هرچند مورد اعتماد باشند- موجب شده است  ژن های خوب از یک سو تمایل به فعالیت بیشتر در سطح بین المللی پیدا کنند و از سوی دیگر، با کمک پدران محترم خود و دولت، دست روی صنایع و کارخانجات مصادره شده در زمینه های انرژی و پتروشیمی و...  بگذارند و در صورت امکان، در تمرکز ثروت راهی را بپیمایند که اصحاب یک درصدی وال استریت و آقای ترامپ پیموده اند. این حرکت با سیاست حمایت از مستضعفان، مغایرت دارد. حمله اخیر دولت به یکی از برجسته ترین اعضای هیئت ریسه اتاق در موضوع بازی با نرخ دلار،  نمونه ای بارز از پدیده ناسالمی است که اگر واقعیت داشته باشد، در اقتصاد بخش خصولتی روی داده است.
از دیگر اقتصادهای عمده جهان پس از آمریکا و ژاپن و آلمان، اقتصاد چین و روسیه است. روسیه عطای کمونیسم را به لقای آن بخشید اما چین هنوز خود را سرسپرده کمونیسم می داند. آیا چین دارای  اقتصاد سوسیالیستی است؟ واقعیت ها نشان می دهد که نه فقط  روسیه، بلکه چین پای خود را جای پای آمریکا گذارده اند. چین معادل دو تریلیون (دو هزار میلیارد) دلار پول کشور را به جای رونق بخشیدن به اقتصاد مردم هنوز بینوای خود، صرف خرید سهام خزانه داری ایالات متحده کرده است. این فقط یک نمونه از حرکت انحرافی چین از اقتصاد مستضعفان به اقتصاد سرمایه گذاری است. روسیه نیز در بازی های آشکار و پنهان سرمایه گذاری دست کمی از چین ندارد. کشورهای استقلال یافته آسیای میانه پس از فروپاشی شوروی در فساد اداری دست کشورهای خاورمیانه را از پشت بسته اند.کشورهای حوزه خلیج فارس که عمدتا متکی به درآمد نفت هستند، عملا به لحاظ اقتصادی، استقلال خود را از دست داده و تابع قدرت های غربی و ابزار دست آنها شده اند. آنهایی که در برج های سر به آسمان کشیده در امارات عربی (که به وسیله غربی ها «متحده» شده اند)،  به فعالیت اقتصادی در سطح بین المللی می پردازند، مردم بومی و مهاجر از کشورهای اطراف و هند و پاکستان نیستند.
 ساکنان این برج ها کارمندان شرکت های غربی هستند که در پایگاهی که با کمک رهبران محلی  در خلیج فارس ایجاد کرده اند، در همه زمینه های سودآور بازرگانی و مهندسی مشغولند. اگر می خواهید وضعیت مردم بومی یا مهاجر را ببینید، سری به بیغوله های اطراف شهرها بزنید. در آنجا  مردان شب و  روز به نظافت واحدهای برج های  اشاره شده مشغولند. اقتصاد امارات هم مانند عربستان و ایران متکی به نفت است، با این تفاوت که آنها مجبورند مازاد پول خود را به غرب منتقل کنند. ایران با موضع گیری در برابر غرب، سهم درخور توجهی از درآمد نفت خود را صرف امور دفاعی کرده است.  غرب می خواهد  ایران و ونزوئلا هم مانند کشورهای عربی عمل کنند. جلوی درآمد نفت آنها را می گیرند که به خزانه این کشورها آسیب زده و مردم به لحاظ معیشت به سختی افتاده اند. پمپئو و جان بولتون محاصره اقتصادی را که خود موجب آن شده اند، به صورت ناتوانی دولت ها جلوه می دهند تا مردم را بشورانند. خشم نباید جای تدبیر را در ذهن مسئولان جامعه تحت فشار، بگیرد. شاید استفاده از دیپلماسی، کاراتر از نبرد ناشی از خشم باشد. استعفای ظریف از وزارت خارجه ناشی از ناخرسندی ای است که دلایل آن بر همگان روشن است. این امر چه در سیاست و چه در اقتصاد، موجب زیان است. یک فرمانده ارشد فرانسوی در دوره ژنرال دوگل گفته بود یک فرمانده خوب باید کاری کند که سرباز دشمن جان ببازد نه سرباز خودی؛ این یعنی تحمل سختی ناشی از رفتار نرم و سیاست مدارانه.
                