یک‌شنبه ۵ اسفند ۱۳۹۷
-----------------------------------------
سرمقاله
-----------------------------------------
مردم نان دارند یا ندارند؟
-----------------------------------------

                    امام جمعه بندرعباس در شبی که کنار رئیس جمهوری و استاندار هرمزگان نشسته بود، گفت «مردم نان ندارند بخورند»! این درست مشابه جمله ای بود که دونالد ترامپ، رئیس جمهوری آمریکا، حدود دو هفته قبل درباره مردم ایران بیان کرده بود. از دونالد ترامپ کاباره دار و یار منافقان و بدسگالان دنیا که ایران را ندیده و آشنایی اش با ایران و مردم آن در حد گزارش های منافقان و افرادی شبیه به جان بولتن است، بیش از این انتظاری نمی رود، اما ادای چنین جمله ای -که با واقعیت هم تناسبی ندارد- از سوی امام جمعه ای که قاعدتا دروس خارج را خوانده و مردم را به تقوا دعوت می کند و در ایران زندگی می کند، هم آب بر آسیاب دشمن ریختن است و هم موجب ناامیدی مردم از انقلاب و کشور می شود. می دانیم یک مجتهد که لزوما باید به زیور تقوا آراسته باشد، اگر بخواهد درباره مسئله ای اظهارنظر کند باید به همه منابع ممکن مراجعه کند و هرگاه به نتیجه ای رسید، آن نتیجه را باید به عنوان «ظن» خود مطرح کند و نه به عنوان «یقین»؛ آن هم هنگامی که رسانه ها مستقیما آن نظریه را به تمام دنیا اعلام می کنند. اتفاقا در آن جلسه شبانه که رئیس جمهوری گزارشی نسبتا خوب و تشریحی به مردم داد، در بیانات ایشان لغزش ها و توضیحات ناکافی هم بود که می شد درراستای اصلاح، به صورت منطقی به آن ایراد گرفت مثل آن جمله که گفتند کالای ایرانی ارزان است و به این دلیل قاچاق صادراتی صورت می گیرد. کاش رئیس جمهوری این را می گفت که به دلیل کاهش ارزش پول ملی این امر رایج شده است. همچنین کاش دلایل کاهش ارزش پول ملی را که برخی از آنان به دلیل عملکرد این دولت، برخی به دلیل عملکرد دولت نهم و دهم و برخی به دلایل دیگر، مثل ناامنی اقتصادی، تمایل به خروج سرمایه از کشور، تحریم ها و ساختار اقتصاد کشور است، برمی شمرد تا گفته هایش کامل شود...  اگر در همین مورد به ایشان خرده گرفته می شد، بسیار پسندیده بود.اما در برابر آن همه خدمات این چهار دهه در زمینه های رفاه مردم، ارتقای سطح زندگی آنها و دادن یارانه های پنهان و نقدی (که نگارنده با همه آنها مخالفم) و استقلال واقعی سیاسی به گواه دوست و دشمن، فرمان خداوند را از یاد می برند که «لئن شکرتم لازیدنکم» و صراحتا می گویند که مردم نان ندارند که بخورند.این درست چند روز پس از راهپیمایی عظیم مردم در 22 بهمن و بیانیه بسیار مهم رهبر فرزانه انقلاب اتفاق می افتد که آن همه امید و فروغ و دل محکمی به مردم می داد.شاید بگویند این لغزش زبانی است؛ حرف سمبولیک است و معنی صریحی ندارد، بلکه حکایت از مشکلات مردم دارد. در این صورت باید گفت: 
«زبان در دهان ای خردمند چیست/ کلید در گنج صاحب هنر
چو در بسته باشد نداند کسی/  که جوهرفروش است یا پیله ور».
مردم اهل تحلیل و سمبل شناسی و کنایه شناسی نیستند. مردم به زبان صریح و عادی آشنایی دارند و از لفظ به معنی متداول آن استفاده می کنند و آشنا به مفاهیم هرمونیکی نیستند تا بعید را از معنی صریح استخراج کنند. اینکه در جامعه، رفع محرومیت ها به صورت مطلق انجام نشده است و تبعیض مشاهده می شود درست، اینکه مسائلی مانند تورم در ایران وجود دارد درست، اینکه باید مردم در شرایط بسیار بهتری زندگی کنند درست، اما به جز معدود کشورهایی، در کدام کشور چنین مشکلاتی وجود ندارد؟ از یاد نبرده ایم که قریب به اتفاق مردم از برق، گاز، آب لوله کشی، تلفن در انواع مختلف، بهداشت در حد قابل قبول و حتی یارانه نقدی استفاده می کنند، هرچند نگارنده شخصا با هزینه کردن ثروت کشور برای رفاه مردم مشکل دارم و معتقد به اتخاذ روش هایی برای تولید ثروت در جامعه و بهره مندی مردم از ثروت تولید شده هستم، اما هرگز موافق این نوع سیاه نمایی و ناامیدکردن مردم نیستم. اگر برخی فکر می کنند با این نوع سیاه نمایی ها میان مردم وجاهت به دست می آورند، یقین داشته باشند که آتشی که به پا می شود، در اولین زمان دامن آنان را خواهد گرفت. گویا در این جامعه زندگی نمی کنند و اطلاع ندارند ایران دچار تحریم بی سابقه آمریکا و متحدان منطقه ای آن قرار گرفته است که تمام قد درصدد ویرانی کشور هستند. چرا وقتی همه مراجع خارجی معتقدند ایران در چند سال اخیر با سیاست خارجی منطقی خود و فعالیت های نیروهای مسلح، کشوری است که در منطقه تاثیرگذار است و سیاست های آمریکا، صهیونیسم و ارتجاع منطقه را با شکست روبه رو کرده است؟ طبعا این استقلال خواهی هزینه دارد و صد البته سوءمدیریت ها را هم نباید فراموش کرد. همچنان اعتقاد دارم هم در سیاست خارجی و هم در تصمیمات داخلی، به ویژه حوزه اقتصادی می توان بهتر عمل کرد اما این نوع سیاه نمایی و گفتار بدون مسئولیت و بدون اندیشه و منهدم کننده وحدت مردم و شادمان کننده دشمنان را نمی توان پذیرفت. کاش اگر تذکرات این یادداشت را می پذیرند، به همان صراحت از انقلاب اسلامی، جمهوری اسلامی و مردم عذرخواهی کنند.
                