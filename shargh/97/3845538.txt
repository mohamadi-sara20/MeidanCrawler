سه‌شنبه ۲۰ آذر ۱۳۹۷
-----------------------------------------
سرمقاله
-----------------------------------------
شورای امنیت و آزمایش موشکی ایران
-----------------------------------------

                    در روزهای گذشته، موضوع فعالیت های موشکی ایران بار دیگر در صدر اخبار قرار گرفت. جلسه شورای امنیت نیز از اینجا کلید خورد که آمریکا بی سروصدا اعلام کرد ایران آزمایش های موشکی انجام داده و ایران هم هیچ واکنشی در رد و قبول آن نشان نداد. این امر باعث شد در تماس های دیپلماتیک آمریکا با اروپا، دو کشور فرانسه و بریتانیا آستین بالا زده و بانی جلسه شورای امنیت سازمان ملل متحد به منظور رسیدگی به این آزمایش و چگونگی آن در سطح بین المللی و امکان وجود تهدیدی برای صلح و امنیت بین الملل شوند. زمانی که ایالات متحده از برجام خارج شد، به علت غیرقانونی و غیرمشروع بودن این خروج، مورد مخالفت جامعه بین المللی قرار گرفت؛ در حدی که سایر اعضای گروه 1+5 وفاداری خود را به برجام اعلام کردند و متحدان اروپایی آمریکا تصمیم به حمایت از ایران در مقابل تحریم های آمریکا گرفتند. آمریکا نه تنها در جامعه بین المللی بلکه در میان هم پیمانان خود نیز در انزوا قرار گرفت؛ اما مترصد بود اولین فرصت را برای جذب اروپا و خروج از انزوا شکار کند. همه نگاه های بین المللی به سوی ایران جهت گیری شده بود تا ببینند هنرمندی ایران چگونه این بازی را بین اروپا و آمریکا به پایان می برد؟ با اینکه تصویب CFT با موانع متعددی در ایران روبه رو است و این آهنگ ناامیدکننده برای اروپا محسوب می شود ولی تبلور حمایت اروپایی ها نهایتا در ایجاد سازوکار مالی ویژه برای ادامه تجارت و همکاری های مالی با ایران شکل گرفت که با وجود فشارهای سیاسی آمریکا، متحدان اروپایی برای آزمایش استقلال مالی خود تصمیم گرفتند این طرح را به اجرا درآورند تا مقدمه ای برای آینده باشد. طبق اطلاع طرف های اروپایی، طرح به انتها رسیده و قرار است فرانسه و آلمان یکی دفتر آن را میزبانی و دیگری جلسات آن را برگزار کند. با توجه به مسئله موشکی، آیا ساز و کار مالی اروپا به سلامت راه خود را طی خواهد کرد؟ اروپا هم درباره آزمایش های موشکی ایران حساس است و البته می توان در این زمینه از تجربیات جهانی و نوعی تعامل میان کشورها قبل از این آزمایش ها بهره گرفت. آمریکا در تلاش برای جذب اروپایی ها به سمت اهداف غیرقانونی خود است و مسئولان جمهوری اسلامی می توانند هنرمندی بیشتری به خرج داده و اروپا را در کنار خود نگه دارند. تشکیل جلسه شورای امنیت مستقل از نتیجه آن، از نارضایتی اروپا حکایت دارد و این یک موفقیت برای آمریکا محسوب می شود. مایک پمپئو در سخنرانی خود گفت آمریکا دیگر دنبال سازوکار جدید برای افزایش تحریم ها علیه ایران نیست؛ بلکه شرایط جدید به آمریکا کمک کرده متحدان اروپایی را جذب کند. تامل بر این قبیل سخنان، پاسخ بسیاری از سوالات را می دهد. دیپلمات های کشورمان و نگارنده می دانیم رویه شورای امنیت سازمان ملل متحد عموما این است که بار اول جلسه تشکیل داده، به جوسنجی بین اعضا می پردازد و این هشداری است به کشور مربوطه. بار دوم جلسه تشکیل می دهد و اعضا بر یک بیانیه رئیس شورای امنیت توافق می کنند. بار سوم در هم داستانی همه اعضا دائم، پای صدور احتمالی قطع نامه به میان می آید؛ بنابراین صرف تشکیل جلسه شورای امنیت برای برنامه موشکی ایران عامل هشداردهنده محسوب می شود که تاکتیک مناسبی از سوی ایران برای مقابله با تحریم های ظالمانه تلقی نمی شود. اروپا با این جلسه، چند قدم دیگر به سوی نزدیکی با آمریکا برداشته که این  در مقطع اوج گیری تحریم های آمریکا به ضرر ایران محسوب می شود.
 گفته شده ایران قطع نامه 2231 شورای امنیت را درباره موضوع آزمایش های موشکی نقض نکرده؛ بنابراین ایران در این باره به کسی پاسخ گو نیست. درحالی که طبق منشور ملل متحد، حق تفسیر از هر قطع نامه شورای امنیت با خود شورا و عمدتا با اعضای دائم شورای امنیت است. اگر شرایط عادی بود، یقینا می توانستیم به قطع نامه 2231 به طریقی استناد کنیم که از ایران قانونا و رسما نخواسته آزمایش های موشکی را متوقف کند؛ اما فراموش نکنیم در یک فضای به شدت سیاسی قرار داریم و در شرایط تحریم ها و فشارهای سیاسی، چنین امری شدنی نیست. همین که علاوه بر ادعای آمریکا، دو عضو دیگر اعضای دائم شورای امنیت از این آزمایش ها ابراز نگرانی کرده و آن را تهدید تلقی می کنند، نشان از نوع تفسیر شورای امنیت از قطع نامه 2231 است. درست است که چون آمریکا از برجام خارج شده، حق استناد به قطع نامه 2231 ندارد؛ زیرا قبلا آن را قطع نامه ای ناکافی، ضعیف و مردود دانسته؛ ولی از سوی دیگر این فرانسه و بریتانیا هستند که درخواست تفسیر قطع نامه 2231 را از شورای امنیت کرده اند. به عبارت دیگر آمریکا خود را پشت سر دو کشور اروپایی پنهان کرده تا هم به عنوان یک عضو دائم شورای امنیت از حق تفسیر بهره مند شود و هم از برجام خارج شده و قطع نامه 2231 را به نوعی به رسمیت نشناخته است. به هر جهت اروپا نباید از ایران دور شود و نگرانی اروپا شاید از زمانی شروع شد که چند سال پیش اظهار شد اکنون برد موشک های ایران به اروپا می رسد و این مبنای حساسیت اروپا درباره حفظ امنیت خود شد. در حالی که هیچ کس در ایران قصد و نظر منفی  در برابر اروپا ندارد. پیشنهاد می شود ایران درباره نیات خود در این قبیل امور بیشتر با اروپا، روسیه و چین به تبادل نظر بپردازد که این کشورها ناگهان غافلگیر نشوند.
                