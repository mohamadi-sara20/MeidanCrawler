دو‌شنبه ۸ مرداد ۱۳۹۷
-----------------------------------------
یادداشت
-----------------------------------------
تخصص گرایی یا انتظار کشتی نوح؟
-----------------------------------------

                    روایت کشتی نوح از سوی قرآن مجید به ایرانیان رسیده است. اما شکل های گوناگون و داستان های مشابهی در ادیان و تواریخ دیگر مانند منابع زرتشتی، ادیان هندی و چینی هم ذکر شده است. اصل داستان تغییر آب وهوا و تاثیر آن بر انسان و حیات وحش و نحوه برخورد با آن است. حضرت نوح(ع) به امر خداوند تبارک و تعالی در دوره ای طولانی به ساخت کشتی برای نجات بشر و حیوانات پرداخت و این کشتی به همان روایت در بالای کوه آرارات قرار گرفت. صرف نظر از نحوه روایت و دلایلی که در فرهنگ های مختلف دراین باره نقل می شود، کل این داستان برای نسل حاضر و برای مسئولان ایران بسیار آموزنده است. نخست، برای اینکه بفهمیم چرا این رویداد پیش آمده بود. دوم اینکه چگونه برای مقابله با آن برنامه ریزی شد. سوم اینکه ما چه باید بکنیم؟ تغییرات آب وهوایی کره زمین یک پدیده همیشگی است. شاید دلیل عمده آن تغییرات در تابش خورشیدی، وارونه شدن ژئومغناطیسی زمین، افزایش گازهای گلخانه ای، فعالیت های ژئوفیزیکی و اتمسفری، تغییر موقعیت کره زمین و گردش افلاک است. ما این تغییرات را حتی به صورت فصلی شاهد هستیم. در فصل تابستان ما، نیم کره شمالی بیشترین میزان تابش خورشیدی را دریافت می کند. خورشید یک کره گداخته، سوزان و سوزاننده است و تابش نور خورشید باعث تبخیر آب در سطح زمین می شود. ما با بروز هر بحران آب وهوا یا آتشفشان، سیل و زلزله - که در همه جهان رخ می دهد– دست وپای خود را گم می کنیم و به جای اقدام اساسی و بلندمدت، دست به اقدامات اورژانسی و واکنشی می زنیم. داد و فریاد و واویلای مردم و حملات لفظی به دولت ها آغاز می شود. نفت را از زیرزمین استخراج و مصرف کرده، بر سر فروش آن جنگ راه می اندازیم. حفره های خالی از نفت زیرزمینی را با آب پر می کنیم اما نمی دانیم که با این کار حجم و تعادل آب های موجود در سطح زمین متناسب با حجم نفت استحصال شده کاهش می یابد و موجب خشک سالی می شود. واژه «خشک سالی» خود یادآورنده نوسان سطح و حجم آب در طول زمان است. سیل هایی که هم اکنون در سراسر جهان روی داده و میلیاردها هکتار زمین و بناهای روی آن را ویران می کنند، نمایشی از تغییر دائمی آب وهوای کره زمین هستند. مصرف بی رویه انرژی نفت و گازی فرایند تخریب کره زمین را تسریع می کند.اکنون به نقطه ای رسیده ایم که می توان به پرسش عنوان این یادداشت پاسخ داد: با بالاآمدن سطح آب و پیش بینی تداوم آن که موجب نابودی انسان و حیات وحش می شد، خداوند به حضرت نوح(ع) فرمان داد برای نجات بشر و نمونه های حیات وحش یک کشتی بسازد و زوج و فرد انسان و حیوانات را در آن قرار دهد تا کشتی با قرارگرفتن روی سطح دریایی که زمین را احاطه کرده بود، وسیله ای برای نجات انسان و حیوانات باشد. ساخت این کشتی خود چندصد سال طول کشید. پس از بارگیری و حرکت به جایی رسید که امروزه کوه آرارات نامیده می شود. بشر و حیات وحش احیا شد؛ تاجایی که امروز فقط جمعیت انسان در کره زمین به بالای هفت میلیارد نفر رسیده است. شمار حیوانات «اهلی» آن قدر است که جمعیت عظیم انسانی را تغذیه می کند. حیات وحش هم که جای خود دارد.ساخت کشتی نوح آن هم در یک دوره طولانی چند نکته را به ما می آموزد: نخست اینکه با دیدن نشانه های بحران، آینده را پیش بینی کردند. دوم اینکه اقدام به برنامه ریزی برای راه حل دوراندیشانه کردند. سوم اینکه در موعد معین به نتیجه رسیدند که این خود نشانی از دقت در برنامه ریزی و اجرای آن بوده است.ما امروز دچار چند مشکل اساسی هستیم. نخست اینکه ما نزدیک بین هستیم و آینده نگری نداریم. دوم اینکه ابعاد مسئله را نمی فهمیم و با برداشتن گام های کوچک، درحالی که چشمان خود را با دستمال بسته ایم، حتی در خطی مستقیم حرکت نمی کنیم. بهترین نمونه کوته بینی در آینده نگری، خروج آمریکای ترامپ از معاهده زیست محیطی کیوتو و توافق پاریس است. انگیزه ترامپ درست برخلاف انگیزه نوح است. او برای حفظ منافع صاحبان صنعت استخراج زغال سنگ و تداوم کار نیروگاه های زغال سنگی در حلقه ایالات شرقی آمریکا دست به این حرکت زد، نه به خاطر منافع بشر.کره زمین بار دیگر دچار تغییرات خانمان سوز شده است. آتشفشان ها فعال شده اند، زلزله و سیل همه جا به راه افتاده و جنگل ها همه جا در حال سوختن اند. بعید نیست که گرمای زمین یخ های سیبری را آب کند و در نتیجه سطح آب دریاها از جمله دریای خزر و خلیج فارس بالا بیاید. هم اکنون شمار و شدت زلزله در ایران افزایش یافته اما برخورد ما با آنها موردی است.سازمان ملل و سازمان های تخصصی آن نیز نسبت به تغییرات آب وهوایی آنچنان که باید فعال نشده اند. این کار مستلزم برنامه ریزی بر مبنای آینده نگری است؛ هم در مقیاس ملی و هم بین المللی. ایران شاید برای اقدام بین المللی از توان کافی برخوردار نباشد اما در مقیاس ملی باید فعال تر از این باشد که هست. متاسفانه ایران در مقیاس ملی هم در برنامه ریزی و آینده نگری در زحمت است؛ اگرچه به داشتن دم و دستگاه برنامه ریزی عظیم خود مباهات می کند. تلاطم بهای ارز و طلا – با وجود حرکات عصبی مسئولان - بهترین نشان دهنده ناتوانی ما در برنامه ریزی بلندمدت و حتی میان مدت است. برنامه ریزی در سطح ملی نیاز به دید فراملی دارد؛ در غیر این صورت محاسبات غلط از کار درمی آیند. نظام برنامه ریزی باید از خود بپرسد که اگر تلاطم جوی شدت یافت، آتش سوزی جنگل ها، وقوع سیل و زلزله به یک امر عادی تبدیل شد و سدهای ساخته شده رو به تخریب نهادند، چه باید کرد؟ مکانیسم های پیش بینی و برنامه ریزی کجا هستند؟ آیا دستور خداوند به حضرت نوح امروز هم معتبر است یا باید تا نزول دستور جدید از آسمان دست روی دست نهاده و از استفاده از تخصص هایمان و برنامه ریزی پرهیز کنیم؟.
                