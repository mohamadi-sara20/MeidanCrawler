چهار‌شنبه ۱۷ بهمن ۱۳۹۷
-----------------------------------------
یادداشت
-----------------------------------------
بیماری از شما، درمان از ما!
-----------------------------------------

                    طرح تحول نظام سلامت؛ طرحی که برای اصلاح یک مسیر غلط (پرداخت یکسان یارانه به بیش از 70 میلیون نفر) از همان نقطه ای که طرح تحول قبلی شروع شده بود (پوپولیسم عجول با چشم بستن بر توصیه های کارشناسان و بدون برنامه ریزی مناسب) شروع شد، تحول و رضایتی مقطعی ایجاد کرد، مطابق با پیش بینی ها به زمین سفت کسری بودجه رسید و هزینه هنگفتی به بودجه عمومی وارد کرد و بدون اثرگذاری پایدار و دستیابی به چرخه سالم نظام سلامت، استخوان دیگری لای زخم اپیدمی سوءمدیریت شد. داستان این طرح از جنبه های مختلف قابل بررسی است.
اول؛ نظام سلامت و فرهنگ عمومی درهم تنیدگی انکارناپذیری با هم دارند. طرح تحول بدون توجه به زمینه های فرهنگی شروع شد. کاهش هزینه ورود به نظام سلامت در حد پنج تا 10 درصد بدون حد یقف و به تعداد دلخواه بیمار، برای فرهنگی که به مصرف بی رویه دارو، ارجاع خودسرانه مکرر به پزشک و اصرار بی پایان برای انجام آزمایش ها و دیگر روش های تشخیصی پرهزینه خو گرفته، موجب تشدید عادت های مصرفی شده است. مانند بسیاری از جنبه های دیگر زندگی، در سلامت نیز مسئولیت های فردی وانهاده شده و اغلب نقش فردی به طلبکاری دائمی از دولت، نظام سلامت و تجلی های عمومی و در دسترس آن مانند وزیر بهداشت و کارکنان نظام سلامت مانند پزشکان و پرستاران فروکاسته شده است. به راستی چند درصد از مردم حاضر به پذیرش دوره های طولانی مدت درمان های محافظه کارانه و ارجاع در زمان مناسب براساس نتایج درمان های اولیه هستند؟ نمود بارز فرهنگ عمومی سلامت را می توان در برخورد با سطوح اول نظام سلامت مانند پزشکان خانواده جست وجو کرد که دو وظیفه مهم غربالگری مراجعات و پیشگیری را بر عهده دارند. بسیاری از پزشکان عمومی یا پزشکان طرحی با تلقی های عمومی توهین آمیز درباره دانش و کارآمدی خود از سوی مراجعان مواجه اند. محترمانه ترین و قابل ذکرترین تلقی عمومی از پزشکان خانواده یا سطح اول ارجاع، همچنان «دکتر الکی» یا «دکتر معمولی» است که «داروهای ساده» تجویز می کند که اغلب هم شفابخش نیستند و مهم ترین سودمندی شان «مهرکردن» دفترچه برای ارجاع و کاستن از هزینه ویزیت پزشک متخصص است. با اینکه در یک نظام سلامت بهینه، بخش زیادی از مراجعات بی مورد از سوی پزشک خانواده حاذق تعدیل می شود.
دوم؛ طرح تحول دمیدن بر سرنا از سر گشاد بود. فاز اول طرح تحول به دلیل پس زمینه های پوپولیستی خود از حوزه درمان شروع شد. هزینه های بستری کاهش یافت، بخش های درمانی به نام هتلینگ ارتقای سخت افزاری و ظاهری پیدا کردند، تمام هزینه های تشخیصی داخل و خارج بیمارستانی برعهده بیمارستان های دولتی گذاشته شد و تعرفه های درمانی و به تبع آن کارانه های کادر درمان رشد چشمگیری پیدا کرد. در کنار تمام این افزایش هزینه ها، بیمه سلامت به صورت هم زمان برای پوشش رایگان حداکثری شروع به کار کرد. این در حالی است که ما هنوز در حوزه پیشگیری و تشخیص زودرس بیماری ها اقدام موثری نداشته ایم و افزایش شیوع بیماری های غیرواگیر قابل پیشگیری از مشکلات عمده حوزه درمانی ما ست. به بیان ساده تر نگاه کوتاه مدت مدیران به جای صرف هزینه کمتر ولی بلندمدت در حوزه پیشگیری، به مردم این پیام را داد که «لطفا بیمار شوید و روی ما حساب باز کنید!».
سوم؛ تجربه جهانی نشان داده «پول پاشی» داروی شفابخشی برای نظام سلامت نیست. برای یک مقایسه ساده، بر اساس اعلام مسئولان وزارت بهداشت، در سال 1397 بودجه وزارت بهداشت، درمان و آموزش پزشکی 5.5 درصد بودجه کل کشور را تشکیل می داد (رقمی نزدیک به 66 هزار میلیارد تومان). در ایالات متحده نزدیک به 17.6 درصد از درآمد ناخالص ملی خرج نظام سلامت می شود؛ رقمی نزدیک به 3.5 تریلیون دلار، هزینه ای که در برخی موارد بیش از 2.5 برابر دیگر کشورهای توسعه یافته است. این در حالی است که ایالات متحده بهترین یا به عبارتی کارآمدترین نظام سلامت را ندارد و نمود آشکار آن در فاصله طبقاتی آشکار در دسترسی به خدمات پزشکی، آمار بالای بیماری های مزمن و مرگ ومیر بالای مادران و نوزادان در مقایسه با سایر کشورهای توسعه یافته است. طرفه آنکه مقایسه زیرساخت های نظام سلامت در ایران و ایالات متحده و منابع مالی در دسترس بیشتر به مزاح می ماند. مشکل اساسی در نظام سلامت ما نه در کمبود بودجه، بلکه در رشد نامتوازن و قوانین و برنامه های متناقض است که برایند آنها چیزی جز نقطه صفر نیست. به عنوان مثال به بهانه کاهش فساد تعرفه های خدمات پزشکی افزایشی چشمگیر داشت، بخش زیادی از پزشکان به سیستم دولتی رجوع داشتند، بار اضافی به بیمه های تمام دولتی تحمیل شد، کسری بودجه موجب طرح های جدید کاهش دریافتی کارانه پزشکان شد، نارضایتی افزایش یافت و دوباره بخش زیادی از پزشکان از سیستم دولتی خارج شدند. برنامه های صرفه جویی در هزینه ها نیز مانند برنامه های قبلی سطحی و تنگ نظرانه بوده است.
می توان به جای دستورالعمل های طنزگونه درباره استریل کردن وسایل مصرفی، به کاهش هزینه های واقعی بدون آسیب زدن به جان بیمار فکر کرد. برای مثال تخت های مراقبت های ویژه بدون وجود پزشکی خاص، روزهای متمادی در حالی در اختیار بیمارانی با پیش آگهی بسیار نامطلوب قرار می گیرند که بیمارانی با پیش آگهی مطلوب در انتظار آن تخت ها جان می سپارند. یا در ایران تمامی روندهای درمانی و توان بخشی به دوره بستری در بیمارستان محدود است که منتج به بستری های طولانی مدت با هزینه های گزاف می شود. مراکز مراقبتی و توان بخشی کوتاه مدت که مدت هاست در سایر کشورها به عنوان پل و دوره انتقالی مراقبت در بیمارستان به مراقبت سرپایی و بازگشت بیمار به اجتماع و کاستن از هزینه عاطفی و روانی مراقبت احداث شده، در نظام سلامت و بیمه ما مغفول مانده است. از طرفی قوانینی مانند خودکفایی بیمارستان ها به وسیله درآمد حاصل از ارائه خدمات که توسط بیمه ها پرداخت می شوند، مزید بر علت شده اند تا بیمارستان ها در یک روند بدون نظارت به کسب درآمد حداکثری از بیمه ها بیندیشند و این گونه راهکارها در تناقض آشکار با برنامه های صرفه جویی باشد.

چهارم؛ در ایران به چرخه سالم و پاک سلامت دسترسی نیافته ایم. تولید ثروت از طرف مردم، واگذاری بخشی از ثروت تولیدشده به عنوان مالیات و درآمد پاک به دولت (یا به بیمه ها)، ارائه خدمات اجتماعی مانند سلامت از طرف دولت (بیمه ها) به مردم. در یک اقتصاد زمین گیر و مبتنی بر منابع طبیعی نمی توان انتظار یک نظام سلامت منظم و توسعه یافته را داشت. نبود تولید ثروت واقعی و گسترش فقر باعث شده در ایران دولت و بیمه های دولتی متولی اصلی سلامت باشند. با توجه به ضعف دولت در مدیریت سلامت، به شکل متناقضی در یک دومینوی مرگ بار، هم بیمه های دولتی از کسری بودجه عمیق رنج می برند، هم بیمارستان ها به مرحله ورشکستگی رسیده اند و هم پرداخت از جیب مردم بهبود قابل توجهی نیافته و بخش زیادی از هزینه های سلامت با پرداخت مستقیم پول قابل دریافت هستند. از طرفی در طرح تحول، دولت پزشکان را به استخدام خود درآورده است. به صورت سنتی و طبق عرف رایج در یک نظام خصوصی، پزشکان حق خود می دانند که در ازای ارائه هر خدمت هزینه دریافت کنند. فارغ از درستی یا نادرستی این نوع استخدام، تعرفه های ارزان خدمات پزشکی (در مقایسه با سایر خدمات) و ساختار بدون نظارت و محدودیت به پزشکان اجازه می دهد هر چقدر که توان دارند خدمات ارائه دهند و هزینه بیشتری دریافت کنند. در طرح تحول، دولت بدون پشتوانه بیمه ای مطمئن و بودجه مناسب، متولی پرداخت هزینه های روزافزون سلامت شد. به تبع آن پزشکان به صورت طبیعی در یک قرارداد سه سویه بین بیمار، بیمه دولتی غیرقابل اعتماد (منابع نامتناهی فرض شده قابل دریافت بدون آسیب زدن به بیمار) و خود پزشک در شرایط تعارض منافع (conflict of interest) قرار گرفتند. به همین دلیل انتظار صرفه جویی در شرایط تعارض منافع غیرمنطقی است و به اتمام منابع متناهی انجامید. محدودیت های اخیر بیمه ها در پذیرش بیمار نیز منجر به افزایش صف انتظار بیمارستان های دولتی و بی عدالتی در ارائه خدمات گزینشی شده است. شکی نیست که وزارت بهداشت در سالیان متمادی در جلب رضایت کادر بهداشتی-درمانی و بیماران و تغییر رفتارهای نادرست بهداشتی-درمانی عملکرد بهینه و مطلوب نداشته است. اینها ولی هیچ یک نافی پیشرفت های آشکار در بهبود شاخص های درمانی و بهداشتی چون ریشه کنی بیماری های واگیر، کنترل رشد جمعیت در دهه 70، بهبود آمارهای مرگ ومیر مادران و کودکان، بهبود شاخص های امید به زندگی، به کارگیری روش های درمانی نوین، افزایش دسترسی به خدمات بهداشتی-درمانی تا عمق روستاها نیست. هراس نویسندگان این مقاله از رسیدن نظام سلامت و درمان به نقطه ای بی بازگشت با شکست طرح تحول سلامت، انباشت توقعات معقول و غیرمعقول، فربه سازی مداوم ساختار سلامت دولتی و رویارویی اجتناب ناپذیر با تنگناهای مالی است. شاید توقعات سیاسیون، مردم و پزشکان از طرح تحول نظام سلامت با واقعیات موجود متناسب تر بود اگر مسئولان زودتر و آشکارتر از تنگناهای موجود سخن گفته بودند. شاید هزینه های نظام سلامت چنین سر به فلک نمی کشید اگر به توسعه همه جانبه و نقش بی بدیل آموزش در جهت دهی درست به خواسته های عمومی از نظام سلامت و ارتقای سلامت جسم و بهداشت روان توجه بیشتری می شد. شاید طرح تحول نظام سلامت «چاه ویل» نبود اگر هر یک از ما به مسئولیت های انسانی، فردی و اجتماعی خود باور بیشتری داشتیم.
                