سه‌شنبه ۵ تیر ۱۳۹۷
-----------------------------------------
گزارش
-----------------------------------------
اشک و غرور
-----------------------------------------

                    سجاد فیروزی، خبرنگار اعزامی «شرق»، سارانسک روسیه: شبیه یک رویا بود؛ نه از آن رویاها که دست نیافتنی باشد. ایران در سومین بازی مرحله گروهی رقابت های جام جهانی در شرایطی به مصاف پرتغال با ستاره های سرشناسش رفت که به یک برد نیاز داشت. ایرانی های حاضر در ورزشگاه سارانسک که با بوق هایشان آرامش را از پرتغالی ها ربوده بودند، به یقین رسیده بودند که بردن رقیب با فوق ستاره شان، کریس رونالدو، امکان پذیر است؛ این را می شد در چهره هوادار سنندجی که روی ویلچر نشسته بود و خودش را به روسیه رسانده بود دید. امید در دلش موج می زد. در زمین اما سناریو آن طور که باید پیش نرفت. کوارشمایی پیدا شد و با «یک بیرون پا» رویای شیرین یک ملت با 80 میلیون ضربان واحد را تهدید کرد. داستان نیمه اول همان داستان تکراری زندگی بسیاری از ایرانی ها بود؛ دویدن و جنگیدن و دست آخر در یک ثانیه غفلت همه چیز را ازدست دادن. در نیمه دوم آنچه بیش از هر وقت دیگری به چشم می آمد، «یار دوازدهم» بود؛ صدای تماشاگرانی که به راحتی بیش از 35 هزار نفر از 41 هزار هوادار حاضر در ورزشگاه را به نفع ایران کرده بود. کی روش و شاگردانش چیزی برای از دست دادن نداشتند. آنها در این جنگ نه تنها باید «سنگر» را حفظ می کردند، بلکه باید «خط مقدم» را هم می شکستند. سنگر را علیرضا بیرانوند حفظ کرد، آن هم مقابل زهردارترین ستاره جام: کریس رونالدو. داور با ویدئوچک پنالتی ای به پرتغالی ها داد، کمی با مهربانی شاید، اما علیرضا به یاد همان «چییططوووری کریس» معروفش، دست ستاره را خواند. او پنالتی را مهار کرد و زندگی را به ایران هدیه داد. خط مقدم هم دست بر قضا فتح شد؛ در آخرین ثانیه هایی که به نظر می رسید دیگر زمانی برای بقا نیست، ضربه سر سردار به دست مدافع رقیب خورد و این بار «ویدئو» با ایران مهربانی کرد؛ کریم توپ را به نقطه ای فرستاد که 80 میلیون ایرانی انتظارش را می کشیدند. زمان اما این بار عجله زیادی برای سپری شدن داشت. شب سارانسک که جزء معدود شب های تاریک روسیه بود، عجله ای عجیب برای رسیدن به بامداد داشت. ستاره های ایران اما نمی خواستند بپذیرند که قرار است با یک تساوی، رویایی که به سختی ساخته اند، هدر برود. انرژی هزاران هوادار حاضر در ورزشگاه با شور کی روش درآمیخته شد و یوزهای خستگی ناپذیر دوباره به خط مقدم رسیدند؛ یکی پس از دیگری؛ از موقعیت های سامان تا توپی که مهدی طارمی به تور کناری دروازه زد. حسرت همان یک وجب آن طرف تر به دل هواداران ایرانی ماند. داور در سوتش دمید و یوزها بسان «قوهای سپید» روی زمین افتادند. چیزی شبیه ایستاده مردن. این بار اشک فقط می توانست مرهم دلی باشد که زخم خورده؛ از شانس بد، از بی دقتی یا از هر چیز دیگری. مهدی روی زمین درازکش اشک می ریخت...پایانی برای اشک هایش نبود. علیرضا در محوطه خودش نقش بر زمین شد و مرتضی در آغوش هم تیمی اش هق هق کرد. ایران برای اولین بار در تاریخ رقابت های جام جهانی چهار امتیازی شد. شاگردان کی روش یک امتیاز ارزشمند از چنگ تیمی که قهرمان اروپا بود بیرون کشیدند، ولی شاید تلخ ترین امتیازی بود که می شد به حساب کسی واریزش کرد. شبیه یک رویا بود؛ نه از آن رویاها که دست نیافتنی باشد؛ ملی پوشان ایرانی خستگی ناپذیر در جام جهانی روسیه جنگیدند. شاید اگر قرعه کشی نامهربانی نمی کرد، ایران الان با امتیازات بهتری مسافر مرحله بعدی جام جهانی شده بود. بازیکنان ایران برای چیزی نزدیک به 10 دقیقه در زمین ایستاده از سوی تماشاگران تشویق شدند. رویایشان به پایان رسیده بود، اما ترسیم رویای جدیدی را در سر پروراندند. ایران با جهانبخش و امید یکی از بهترین جام های جهانی اش را تجربه کرد. از فوتبال دنیا احترام دید و بعد دوباره مسافر خانه شد. شبیه یک رویا بود؛ نه از آن رویاها که دست نیافتنی باشد. ایران اولین بازی اش در جام جهانی را برابر مراکش برد؛ برای اولین بار در تاریخ بود که توانست بازی نخستش را ببرد.ایران برابر اسپانیا با ماتادورهای نامی اش جنگید و فقط به «اتفاق» بازی را واگذار کرد. سرانجام ایران یک امتیاز از قهرمان اروپا گرفت و خودش را چهار امتیازی کرد؛ آن هم برای اولین بار در تاریخ. ایران در آستانه این بود که برای اولین بار در تاریخ مسافر مرحله حذفی جام جهانی شود، ولی یک «بیرون پا»، یک «بغل تور» و چندین قطره اشک نصیبش شد تا رویای دست یافتنی اش، ناباورانه از چنگش برود. شبیه یک رویا بود؛ نه از آن رویاها که دست نیافتنی باشد.
                