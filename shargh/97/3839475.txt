دو‌شنبه ۱۲ آذر ۱۳۹۷
-----------------------------------------
یادداشت
-----------------------------------------
چه خوش است…!
-----------------------------------------

                    چه خوش است، مهرورزیدن به هم نوع، هماره از نیکی و نیکویی و نیکان یادکردن، یار و غمخوار و قدردان محبت های همدیگربودن و همبستگی، همدلی، وحدت و هم زیستی مسالمت آمیز و خوشبختی را برای تمامی «پسران آدم» و «دختران حوا» در پهنه گیتی طلب کردن و حقوق صاحبان حق را ارج گذاشتن، احساس مسئولیت را به جان خریدن، پندار نیک، گفتار نیک و کردار نیک را سرلوحه زندگی قراردادن، شادی و نشاط آفریدن، مصلحت خلق لله را بر مصالح و منافع شخصی، گروهی، خطی و باندی ترجیح دادن، نعمت بزرگ تندرستی را پاس داشتن و مشرب اخلاقی- انسانی حکیم سخن، سعدی شیرازی را در قالب اصل زیبا و جاودانه: «بنی آدم اعضای یکدیگرند…»، آموختن و به جان خریدن، نخوت و خودخواهی و منیت را از خود راندن، با بندگان خدا به انصاف و مروت و مردانگی رفتارکردن، نفس اماره را به بندکشیدن و خودبرتربینی را به وادی نسیان سپردن و در یک کلام به انسانیت انسان، ایمان داشتن و به قواعد آن در عمل پایبندبودن و درخت شادی و نشاط را پیوسته آبیاری کردن و از رنگ سیاه و غم و اندوه دوری گزیدن! ای بسا در روزگار ما، چنین آرزویی نه از سر واقع بینی که از سر خوش بینی است. چه، خواسته هایی از این دست، دل خوشی و قوت قلبی بیش نبوده و به مثابه داروی مسکنی می ماند برای فراموشی دردها و رویگردانی از ناملایمات و چشم بستن بر واقعیات تلخ زمانه در هیبت آسیب هایی مانند  فقر و نداری، تبعیض، نابرابری، بیماری های ناشی از فشارهای عصبی، افت تحصیلی، خواب های آشفته و شب بیداری های جانکاه، قانون گریزی، فرصت سوزی ها، فرصت طلبی ها و ده ها آسیب ویرانگر… .  زنجیره ای معیوب که بی گمان، همگان کم وبیش در گسستن و شکستن تدریجی حلقه های زنگ زده، پوسیده و ترک خورده اش در گذر زمان تا به امروز نقش داشته اند و در این میان مسئولیت مسئولان امور و در راس آنها نمایندگان مردم در «خانه ملت»  این امانت داران قسم خورده، عظیم تر است و کفه ترازوی نامه اعمال شان بسی سنگین تر و در نتیجه تعهداتشان در پاسخ گویی صادقانه به موکلان شان افزون تر!
مدام با خود کلنجار رفته، با آه و افسوس می گوییم، ای کاش می شد گذشت،  فداکاری و ایثار را در قاب زیبا و قالب ارزشی و آرمانی سال های نخست انقلاب و جنگ جای داده و برای همیشه آن را به نظاره نشسته و درس صفا، وفا، همدلی، یک رنگی و محبت می آموختیم! ای کاش باهم مهربان تر و روراست تر می بودیم و شعاع دایره این شبه زندگی را هر روز این چنین بر یکدیگر تنگ و تنگ تر نمی کردیم. 
ای کاش به این «جنگ های زرگری» خاتمه داده و مردم را هر روز با خلق سوژه ای جدید آلت دست قرار نداده و به بهانه های خودساخته در مقابل هم قرارشان نمی دادیم و به بازی شان نمی گرفتیم! ای کاش به خود آمده و با شجاعت هرچه تمام تر تا دیر نشده ضمن پذیرش اشتباهات خویش، ته مانده این سرمایه بزرگ یعنی اعتماد عمومی را به جوی برمی گردانیم و ای کاش نه برای دنیا که برای خدا گام برداشته و در پندار، گفتار و کردارمان جز خدمت به بندگانش به چیز دیگری نمی اندیشیدیم و… .
                