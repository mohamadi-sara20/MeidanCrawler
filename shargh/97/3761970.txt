دو‌شنبه ۴ تیر ۱۳۹۷
-----------------------------------------
حرف اول
-----------------------------------------
نپرسید، نشنوید، ننویسید
-----------------------------------------

                    تعجب نکنید. آقای حسن یونس سینکی، معاون وزیر صنعت، معدن و تجارت راست ترین و صادقانه ترین حرف را در میان ساخت بوروکراتیک و مدیران و صاحبان قدرت زده است. او آنچه را دیگران در دل دارند، بی پرده و بی پروا گفته است. شاید فشار کار و بحران های دشوار این ماه ها یا اجبار برای کتمان دست های پشت پرده بازار هزاران میلیاردی خودرو موجب شده او در پاسخ به پرسش خبرنگاران درباره بازار آشفته خودرو در کشور بگوید: «من از رسانه ها انتظار دارم که این قدر چرت و پرت به مردم نگویند تا ما حرف هایمان را بزنیم... من قصدی برای صحبت در این شرایط نداشتم... من به شما نباید جواب بدهم... شما خبرنگار هستید و نماینده مردم نیستید». اما این جان کلام ایشان و ساخت اداری-سیاسی کشور در دستگاه های مختلف است که در این جمله های کوتاه عریان شده است. خلاصه اش این است که رسانه ها و روزنامه نگاران زیاده گویانی بیش نیستند. رسانه و خبرنگار باید در حکم روابط عمومی مدیران ارشد، صرفا در مقام شرح و بسط سخنان آنها و تحسین و تمجیدشان حرف بزند. گردش آزاد اطلاعات و خبرنگار و رسانه در تفکر حاکم بر ساخت اداری کشور، در حکم مزاحمانی هستند که نمی گذارند مدیران، اسب تیزتک قدرت و رانت را با آسودگی در این میدان پر از تومان و دلار بتازانند.هرچه می کنند باید در پرده بماند. آنها خود را در برابر رسانه ها و مردم مسئول نمی دانند و پاسخ دادن به پرسش های مردم برای آنها اهمیتی ندارد. رسانه ها «چرت و پرت» ننویسند تا پشت پرده، تک تازان بر اسب قدرت تاخت کنند. در این مشرب، پرسشگری رسانه ها از حقیقت یعنی «چرت و پرت نویسی». اما روزنامه نگاری آزاد یعنی جست وجو در پشت پرده قدرت، ثروت و رانت. یعنی طلب آزادی بیان و آزادی اطلاعات. یعنی حق کسب خبر و حق انتشار خبر برای آگاهی ملت و مهار قدرت. پنهان کاری و تلاش برای جلوگیری از گردش اطلاعات ویژگی ساخت اداری – اقتصادی – سیاسی است. هر اندازه انتشار و گردش اطلاعات بیشتر و واقعی تر باشد، ساخت مدیریت با مشکلات بیشتری برای انباشت قدرت و ثروت های رانتی مواجه می شود. با گردش اطلاعات، سره از ناسره هویدا می شود و میزان کفایت هر مدیر در هر گوشه از دستگاه های اجرائی و غیراجرائی و میزان رعایت یا نقض قانون و عدالت معلوم می شود و این همان چیزی است که خیلی ها دوست ندارند.آنچه در گفتار آقای سینکی آمده است، نمونه ای دیگر از موارد نقض حق آزادی و امنیت رسانه هاست که با نوعی توهین نیز همراه شده است. اصل بیست وچهارم قانون اساسی آزادی رسانه ها را به رسمیت شناخته است. آزادی رسانه ها بدون استقلال حرفه ای و آزادی کسب خبر و آزادی انتشار خبر ممکن نیست. رسانه ها حق دارند به اطلاعات دسترسی داشته باشند. در تمام دنیا، رسم این است که صاحبان قدرت، هر اطلاعاتی را که مزاحم موقعیت و بسط قدرت خود می دانند، پنهان می کنند. هر روزنامه نگار مسئولی تلاش می کند اطلاعات موردنظر خود را بیابد و منتشر کند. هرکس هم که در موقعیت قدرت نشسته، موظف است این اطلاعات را در اختیار روزنامه نگار و رسانه قرار دهد. روشن است تلاش می شود اطلاعات مهم که موجب تولید قدرت و رانت است، درز نکند و منتشر نشود. روزنامه نگار و رسانه اما وظیفه خود را برای یافتن و انتشار این اطلاعات انجام می دهد. روزنامه نگاری امروز ایران مصون از انتقاد نیست اما اگر همین روزنامه نگاری سخت و پرمرارت و قابل نقد، از هر طیف و جریان سیاسی و فکری نبود، تا امروز بسیاری از مسائل مهم و حیاتی کشور در سیاست، فرهنگ، جامعه و... پشت پرده مانده بود. رکن اساسی مبارزه با فساد، گردش اطلاعات و آزادی بیان است. اگر تاکنون مبارزه با فساد در کشور منجر به نتیجه نشده و هزارپای فساد همه جا دویده است، همین تفکر متبخترانه و تمامیت خواهانه است که مانع از آزادی رسانه ها و امنیت روزنامه نگاران است و به روزنامه نگار و رسانه تحکم می کند که «چرت و پرت» ننویسد؛ خود را در برابر روزنامه نگار و مردم پاسخ گو تلقی نمی کند؛ نهایتا مردم را بیگانه محسوب و سختی های زیاد به روزنامه نگار تحمیل می کند. این تفکر، قدرت و ثروتی را که قانون به امانت به آنها سپرده است، ملک طلق خود تصور و فراموش می کند که حاکمیت ملی متعلق به ملت است و آنها در برابر ملت مسئول اند و باید به ملت پاسخ بدهند. این روزنامه نگارها هستند که حق آزادی بیان و آزادی گردش اطلاعات را برای ملت به اجرا می گذارند.بسیاری از آنچه روزنامه نگاران و رسانه ها می نویسند و چرت و پرت می نامید، حقایقی هستند که در سخنان صاحبان قدرت یافت نمی شوند و دوست ندارند برملا شود.می گویند هرقدر دست پلیس را ببندید، دست دزدها را باز کرده اید. به همین قیاس می توان گفت هرقدر دست رسانه ها بسته شود، دست فساد قدرت باز می شود.
                