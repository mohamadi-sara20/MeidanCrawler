پنج‌شنبه ۴ مرداد ۱۳۹۷
-----------------------------------------
یادداشت
-----------------------------------------
تاخت و تاز سلطان ها؟
-----------------------------------------

                    چندین سال است که در رسانه ها از لفظ «سلطان» برای توصیف برخی فعالان اقتصادی بزرگ استفاده می شود. سلطان شکر، سلطان خوراک دام، سلطان خودرو وارداتی و به تازگی سلطان سکه عناوینی هستند که در رسانه ها بسیار تکرار شده اند. بااین حال هنوز درک درستی از نتایج و آثار حضور سلطان ها، چگونگی پیدایش و حتی سهم آنها از بازار وجود ندارد. در چنین فضایی، برخورد با پدیده «سلطان ها» بیشتر از اینکه متکی به قوانین و سازوکارهای سنجیده باشد، متاثر از فضای سیاسی کشور و ضرورت یا عدم ضرورت استیضاح فلان وزیر است. شکل گیری بنگاه های بزرگ در جریان توسعه کشور یک امر طبیعی است و حتی می تواند به عنوان شاخصی برای تعیین مسیر درست پیشرفت تلقی شود. بنگاه های کوچک به تدریج در قالب ادغام های عمودی و افقی به هم پیوسته و بنگاه های بزرگ را شکل می دهند. تجربه کشورهای توسعه یافته همین نکته را به خوبی نشان می دهد. اما نمی توان و نباید تجربه پیدایش بنگاه های بزرگ در اقتصادهای پیشرفته و حتی در حال توسعه را با ظهور سلطان ها در اقتصاد ایران مقایسه کرد. در این باب توجه به نکات زیر لازم است:1- پیدایش بنگاه های بزرگ یک پدیده طبیعی و نتیجه رقابت تنگاتنگ بین بنگاه های کوچک است. با حذف بنگاه های ضعیف تر، بنگاهی که از خلاقیت و کارآمدی بیشتری برخوردار باشد، شانس بیشتری برای بقا و بزرگ ترشدن دارد. اما در اقتصاد ما شرایط بسیار متفاوت با این روند طبیعی است. سلطان ها لزوما نه از طریق مدیریت کارآمد و هوش سرشار بلکه با استفاده از روابط و رانت های پیدا و پنهان رقبای خود را در هم شکسته و به موقعیت امروزی خود رسیده اند.2- بنگاه های بزرگ در هر حوزه ای از اقتصاد ممکن است حضور داشته باشند، از تولید و فراوری محصولات کشاورزی و صنعتی گرفته تا تجارت و بانکداری اما در اقتصاد ما سلطان ها فقط در حوزه تجارت و به ویژه واردات کالا آن هم با استفاده از مجوزهای آنچنانی فعالیت می کنند.3- بنگاه های بزرگ در اقتصادهای توسعه یافته نه تنها منافع ملی کشور را تهدید نمی کنند، بلکه سهم قابل توجهی در ایجاد اشتغال و تداوم رونق اقتصادی دارند. بااین حال دولت ها با تدوین قوانین ضدتراست تلاش می کنند فعالیت این غول ها را تحت کنترل درآورند. به بیان دیگر اثر منفی حضور بنگاه های بزرگ در این خلاصه می شود که با تنگ کردن عرصه بر رقبای کوچک خود، جامعه را از فرصت شکوفایی آینده محروم می کنند. تلاش دولت ها برای سالم سازی جریان رقابت از طریق اجرای قوانین ضدانحصار نه با داعیه عدالت طلبی بلکه با هدف جلوگیری از محرومیت جامعه از فرصت شکل گیری بنگاه های موفق تر در آینده صورت می گیرد. اما اثر منفی حضور سلطان ها در اقتصاد ما، عمیق تر از این است.حضور سلطان ها علاوه بر حذف رقبای کوچک و تشدید انحصار، موجبات درهم شکستن بخش تولید را فراهم می کند. زیرا سلطان ها کاری با تولید ندارند و فقط به واردات علاقه نشان می دهند.4- ممکن است بنگاه های بزرگ به اتکای منابع مالی عظیم خود، حتی در عرصه سیاست کشور نیز نقش آفرینی کنند و سیاست مداران مطلوبشان را به قدرت برسانند. این اتفاق در کشورهای پیشرفته هرچند ممکن است جریان توزیع ثروت را تحت تاثیر قرار دهد، اما اثر منفی کوتاه مدت یا حتی میان مدت آن بر رشد اقتصادی چندان جدی نخواهد بود و در بدترین حالت ممکن است رتبه کشور را در بین اقتصادهای بزرگ دنیا یک پله جابه جا کند. اما اگر سلطان ها بتوانند در سیاست کشورمان اثر بگذارند و وارد حلقه سیاست گذاری و تصمیم سازی کشور شوند، اولین کارشان اثرگذاری بر سیاست های ارزی کشور، غارت ثروت های ملی و انتقال دارایی به مکان هایی امن در خارج از کشور خواهد بود. هشداری که سه سال واندی پیش وزیر کشور درباره «ورود پول های کثیف به میدان انتخابات» داد، نشان از چنین خطری دارد. با کنارهم گذاشتن این نکات، می توان گفت تعارض منافع سلطان ها با منافع ملی در اقتصاد ما در مقایسه با منافع بنگاه های بزرگ در اقتصادهای توسعه یافته به مراتب عمیق تر و جدی تر است. بااین حال در این کشورها با اجرای قوانین ضدانحصار و نظارت جدی، در عین بهره مندی از آثار مثبت حضور بنگاه های بزرگ، می توان آثار منفی آن را به حداقل رساند. اما در اقتصاد ما نه خبری از قوانینی از نوع ضدانحصار است و نه نظارتی کارآمد و هوشمند بر فعالیت سلطان ها اعمال می شود. در چنین شرایطی کاملا قابل پیش بینی است که صاحبان کسب وکارهای بزرگ با ایجاد مزاحمت برای رقبای کوچک، قدرت انحصاری خود را بالاتر ببرند و سهم بیشتری از بازار را به خود اختصاص دهند. نکته قابل تامل این است که مخالفان این ادعا هرگز نه به یک بررسی کارشناسی بی طرفانه که وجود این گونه مزاحمت ها را انکار کرده باشد، استناد می کنند و نه گزارشی درباره روند تغییر سهم صاحبان کسب وکارهای بزرگ (سلطان ها) از بازار کشور ارائه می دهند. مشابه همین وضعیت درمورد ادعای شکل گیری روابط مافیایی در برخی حوزه های اقتصاد کشور وجود دارد: مقاماتی که منکر این روابط مافیایی هستند، هرگز درباره آخرین بررسی میدانی و آخرین گزارش مستندی که وجود مافیا را رد می کند، صحبتی نمی کنند و انتظار دارند مخاطبان فقط تحت تاثیر فن بیان و سخنوری آنان قرار گرفته و با آنان هم عقیده شوند. سخن آخر اینکه در غیاب قوانین جامع و کارآمد مبارزه با انحصار و شکل گیری رقابت سالم، شیوه مدیریت اقتصادمان سلطان پرور است و اگر در بازار فلان کالا قدرت سلطان مربوطه مهار شود، ممکن است سلطان جدیدی مطرح شود و سهم عمده بازار را در اختیار خود بگیرد! این است که باید به فکر اصلاح رویه ها بود. برآورد سهم سلطان ها از بازار و تغییرات این سهم در حداقل دو دهه گذشته، بررسی و کشف منشا شکل گیری ثروت های بزرگ و رفع مزاحمت بنگاه های بزرگ برای بنگاه های کوچک از طریق تدوین قوانین شفاف ضدانحصار و نیز نظارت مستمر و کارآمد با هدف کشف روابط مافیایی احتمالی اولین قدم ها در مسیر این «اصلاح رویه» خواهد بود.
                