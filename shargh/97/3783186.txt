دو‌شنبه ۱۵ مرداد ۱۳۹۷
-----------------------------------------
یادداشت
-----------------------------------------
قابله مافیای واردات خودرو
-----------------------------------------

                    داستان مافیای واردات خودرو ابعاد گوناگونی دارد. در یادداشت گذشته با عنوان «این همه ماجرا نیست؛ مسئله اساسی تر از اینهاست» این موضوع را فقط نمونه ای از «فساد سیستمیک» موجود در کشور دانستیم و بر پیوند این مافیا با «کارگزاران و مدیران دولتی» و توانمندی اش در «اثرگذاری بر تصمیمات و سیاست گذاری های عمومی» تاکید کردیم. از ابعاد مهم داستان «مافیای واردات خودرو» چگونگی شکل گیری و زاده شدن آن است. اگر اکنون معلوم شده که مافیای خودرو مشتمل بر فقط چند شرکت متعلق به تعداد انگشت شماری از افراد و خانواده هاست، مسئله تامل برانگیز این است که این مافیا که به صورت انحصاری بخش عمده واردات خودروی خارجی را در دست خود دارد، چگونه و چه زمانی زاده شده است.1) گویی که واردات خودرو به کشور امری دیرین و قدیمی است؛ اما این موضوع در فراز جدیدش به سال های دهه 80 شمسی برمی گردد. با وجوداین در تقریبا دو دهه در پرتو اعمال سیاست های رقابتی در واردات خودرو که متضمن حضور واردکنندگان پرشمار در این عرصه بوده است، شاهد ایجاد انحصار در این زمینه نبودیم، در نتیجه امکان شکل گیری مافیای واردات خودرو وجود نداشت. راز و رمز پیدایی و زایش مافیای واردات خودرو به تصمیمات و سیاست های دولت و به طور مشخص دستورالعمل های هیئت وزیران و وزارت صنعت، معدن و تجارت در مدت تقریبا دو سال منتهی به تیر 1396 برمی گردد که این مصوبات در کلیت خود با برون گذاری و حذف تعداد کثیر واردکنندگان خودرو، زمینه غیررقابتی شدن و ایجاد انحصار در این عرصه را فراهم کرد. به عبارتی نطفه این مولود نامیمون با دخالت جهت دار دولت در عرصه واردات خودرو بسته شد؛ سپس این جنین در پرتو تصمیمات و دستورالعمل های تامل برانگیز رشد کرد و جان گرفت و سرانجام در تیر 1396 به عنوان غولی مهیب و ویرانگر پا به عرصه وجود گذاشت و شروع به یکه تازی کرد.2) مافیای واردات خودرو در هیئت و شمایل حلقه ای انحصاری، سازمان یافته، با نفوذ، تاثیرگذار و البته «فاسد»، از خلال دستورالعمل های دولتی موجودیت یافت و فربه شد. همان دستورالعمل هایی که یکی «واردات خودروی خارجی را مشروط به داشتن نمایندگی مجاز و خدمات پس از فروش می کرد»، آن دیگری با به اصطلاح تعدیل این مقررات «ورود خودروهای خارجی از سوی افراد متفرقه را مشروط به ایجاد شبکه خدمات پس از فروش یا خرید خدمات گارانتی از نمایندگی های رسمی می کرد» و آن یکی «واردکنندگان غیرنماینده رسمی را ملزم می کرد سه درصد ارزش گمرکی خود را در راستای دریافت مجوز پوشش خدمات پس از فروش به نمایندگی های رسمی پرداخت کنند» و...؛ دستورالعمل هایی که ظاهرا به نام حمایت از حقوق دولت و منافع مردم تصویب می شد؛ اما در حقیقت به کام همین معدود افراد و شرکت های واردکننده خودرو بود و منافع عده ای انگشت شمار را بازتاب می دادند. اصل متمایزشدن «نمایندگی های مجاز خودروهای خارجی» از سایر واردکنندگان خودرو و منحصرشدن واردات خودرو به آنها و الزام واردکنندگان متفرقه به پرداخت درصدی به آنها برای پوشش خدمات پس از فروش، همه خواسته های زیاده خواهانه ای بودند که است خلال ضوابط و دستورالعمل های دولتی و به مدد پیشنهادکنندگان و تصویب کنندگان این ضوابط امکان تحقق یافته اند.3) حلقه مزبور واردات خودرو پس از تولد، آن گاه به یکه تازی پرداخت که همه دستورالعمل ها و ضوابط ناظر بر واردات خودرو را در راستای منافع خود یافت و مقامات و سیاست گذاران این عرصه را در خدمت و پشت سر خود دید؛ بنابراین سرمست از چنین نفوذ و حمایتی موقعیت را برای بردن منافع کلان و سودهای سرشار مناسب دید.4) دستور جناب آقای نعمت زاده، وزیر سابق صنعت، معدن و تجارت، در تاریخ 24/4/1396 خطاب به قائم مقام خود جناب آقای خسروتاج مبنی بر توقف ثبت سفارش واردات خودرو از منظر ارزیابی توانمندی و منافع حاصل برای مولود تازه رسته حلقه واردات خودرو مهم و به مثابه یک نقطه عطف است.صرف نظر از مضمون این دستور، اصولا اینکه چرا آن وزیر محترم در اقدامی محرمانه به طور دستی دستورالعملی صادر و بی مقدمه به قائم مقام خود و رئیس سازمان توسعه تجارت دستور توقف ثبت سفارش خودرو را می دهد، فقط یک روی سکه است. آثار و تبعات اقتصادی این دستور متضمن ملتهب کردن بازار خودرو در کشور و در نتیجه سرازیرکردن منافع سرشار حاصل از این توقف و محدودسازی به جیب عده ای و به ضرر عموم مردم روی دیگر سکه است که این هر دو صورت تامل برانگیز است.از یک زاویه مسئله مطرح شده این است که چرا آقای نعمت زاده این دستور را صادر کردند؟ آیا این تصمیم را حسب تشخیص خود یا تحت فشار عواملی دیگر اتخاذ کرده اند؟ چرا با توجه به غیرقانونی بودن این دستور قائم مقام محترم وزیر مبادرت به اجرای آن کرده است؟ آیا قائم مقام ایشان در اجرای مقررات اداری مراتب غیرقانونی بودن این دستور را قبل از اجرا به وزیر گوشزد کرده است یا خیر؟ رئیس جمهوری محترم در جریان این دستور غیرقانونی بوده اند یا خیر؟ و نظر به مسئولیت وزرا در قبال رئیس جمهور موضع آقای روحانی در قبال این دستور غیرقانونی چه بوده است؟با فرض اینکه در مرحله اتخاذ تصمیم مذکور مراجع بالادستی وزیر مانند رئیس جمهوری، مجلس شورای اسلامی و سازمان بازرسی کل کشور و دیوان عدالت اداری از این دستور غیرقانونی مطلع نبودند، پس از آنکه در مرحله اجرا از آن مطلع شدند، چرا اقدامی در راستای لغو دستور فوق و مواخذه آقای وزیر به عمل نیاوردند؟ متاسفانه آنچه مشاهده می شود اینکه در سکوت و گاه با همراهی برخی دستگاه ها دستور غیرقانونی فوق تا دی ماه 1396 که دستورالعمل جدید - و باز هم قابل تامل- واردات خودرو به تصویب هیئت وزیران رسید و ابلاغ شد، اجرا شد و با وجود آن همه توصیه و اعلام مراتب التزام به قانون و قانون مداری هیچ نهاد و مرجع مسئولی اقدامی نکرد؛ اکنون سوال بزرگ مردم در قبال این همه ملاحظات این است که چرا؟5) ظاهرا و مستند به آنچه در مقدمه دستور غیرقانونی جناب آقای نعمت زاده آمده است، دلیل صدور دستور توقف ثبت سفارش خودرو «مطرح بودن ضوابط جدید واردات خودرو در کمیسیون زیربنایی دولت و امکان دسترسی برخی به اطلاعات آن است». با این حساب ازآنجا که کمیسیون های دولت و سایر مراجع وضع قانون یا آیین نامه در کشور از جمله مجلس شورای اسلامی هر لحظه در معرض پیشنهاد قانون یا آیین نامه جدید هستند و در هر زمانی وضع قوانین و مقرراتی را در نوبت یا دستور دارند. مقامات اجرائی باید به خود حق دهند که به تشخیص خود تصویب قوانین و آیین نامه های جدید قوانین و مقررات جاری و در حال اجرا را متوقف کنند! آیا این پذیرفتنی است؟6) اما از زاویه دیگر آثار و پیامدهای این دستور خلاف قانون نه از آن جهت که مثلا نمایی از حکمرانی بد را به نمایش گذاشت و اعتماد عمومی را تضعیف و فضای بازار را ملتهب کرد و آثار روانی ناخوشایندی داشت، بلکه از منظر منافع مترتب بر این دستور برای این حلقه واردات خودرو قابل توجه است؛ به ویژه اگر فرض کنیم در پرتو توانمندی و نفوذ این حلقه واردات خودرو در ارکان تصمیم گیری های کشور لابد برخی افراد قبلا در جریان این دستور بوده اند، بنابراین قبل از اجرای دستور یادشده، برخلاف رویه معمول و متداول خود مبادرت به ثبت سفارش تعداد زیادی خودرو کرده و پس از اجرای دستور و توقف ثبت سفارش با واردات خودروهای قبلا ثبت سفارش شده و فروش آنها به بهای گزاف، سودهای کلانی به جیب زدند. آیا این فرض و این تصور دور از ذهن است؟ برای بررسی صحت وسقم این فرض، کافی است به ثبت سفارش هایی که در روزها و ساعت های قبل از اجرای دستور وزیر انجام شده است، نظر بیفکنیم. هرچند اطلاعات مربوط به ثبت سفارش خودرو در دوره قبل از توقف ثبت سفارش در دسترس نیست، اما همان یک نمونه سند انتشاریافته در این قضیه که مربوط به درخواست شرکت «م» از وزیر جدید صنعت، معدن و تجارت است و بر حسب محتویات نامه، دلالت به ثبت سفارش هزارو 165 دستگاه خودرو برای شرکتی دارد که قبلا ثبت سفارش هایش از حدود 100 و حداکثر 200 دستگاه فراتر نرفته، گویای همه ماجراست. بی تردید آنچه شرکت یادشده انجام داده، دیگران نیز تکرار کرده اند و در این صورت این نکته سوال برانگیز است که چرا برخی واردکنندگان خودرو درست قبل از توقف ثبت سفارش، مبادرت به ثبت سفارش های کلان و چند برابر ثبت سفارش های قبلی خود کرده اند؟ آیا آنها از موضوع توقف ثبت سفارش مطلع بوده اند؟7) روند فربگی و یکه تازی مافیای واردات خودرو با دستور غیرقانونی وزیر سابق صنعت، معدن و تجارت متوقف یا دچار وقفه که نشد هیچ، برعکس براساس شواهد موجود و از جمله همین داستان ثبت سفارش غیرقانونی چند هزار خودرو نشان از تداوم قدرت یابی و رشد مافیای واردات خودرو دارد. به شرح مذکور در یادداشت پیشین رد پا و منافع مستتر این مافیا را در دستورالعمل جدید واردات خودرو که در ماه های پایانی سال 1396 به تصویب هیئت وزیران رسید و معاون اول رئیس جمهور آن را ابلاغ کرد هم پیگیری کردیم و به استناد مطالب مطرح شده از سوی رئیس جمهور محترم درباره خودروهای هیبریدی در گفت وگوی معروف ماه های پایانی سال گذشته با آقای رشیدپور ثابت کردیم این مافیا به چنان بضاعت و قدرت تاثیرگذاری دست یافته است که قادر به ارائه اطلاعات کذب و اغفال هیئت وزیران و تاثیرگذاری بر تصمیم های آنها در راستای منافع خود است.با توجه به این موارد گرچه پاسخ بسیاری از پرسش های مطرح شده در این مقال هنوز روشن نیست، اما به این حقیقت می توان دست یافت که مافیای خودرو فقط در چند سال اخیر و با جهت گیری های خاص دولت و از خلال راهبردهای نهفته در دستورالعمل ها و تصمیم های مراجع مسئول پا به عرصه وجود گذارده و قدرت گرفته است، بنابراین شناسایی قابله این مولود نامیمون و دایه ای که آن را بزرگ کرده کار دشواری نیست.
                