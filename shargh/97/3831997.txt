سه‌شنبه ۲۲ آبان ۱۳۹۷
-----------------------------------------
یادداشت
-----------------------------------------
در ستایش صرفه جویی
-----------------------------------------

                    اگر مبنای همه سیاست گذاری های اجتماعی- اقتصادی دستیابی به توسعه پایدار در نظر گرفته شود، روشن است که رضایت از زندگی، مولفه بسیار مهمی محسوب خواهد شد؛ ضمن اینکه به تعبیر برخی از اندیشمندان، هدف غایی توسعه پایدار «با دیدگاه های تنگی که توسعه را با عناوین و معیارهایی مانند رشد تولید ملی، افزایش درآمدهای شخصی، صنعتی شدن یا پیشرفت های فناوری مشخص می کنند، در تضاد است» (آمارتیا سن، 1383)؛ بنابراین دستیابی به شاخص های توسعه پایدار، بدون مواردی نظیر رضایت از زندگی فقط نابودی منابع طبیعی را به دنبال خواهد داشت. روشن است که رفاه بدون رضایت، به جز تحمیل زندگی سیزیف وار به بشر ارمغانی نخواهد داشت. سازمان ملل متحد در سال 1987 در قالب گزارش جامعی با عنوان «آینده مشترک ما» مفهوم توسعه پایدار را مطرح کرد. این گزارش منجر به تدوین اهداف 17گانه ای شد که قرار است همه کشورها از سال 2016 تا 2030 به آنها دست یابند. ازجمله این اهداف می توان به مواردی نظیر ازبین بردن فقر، گرسنگی، تامین سلامتی و آسایش برای مردم، آموزش های باکیفیت و برابری جنسیتی اشاره کرد. با توجه به نظرات متعدد، دست کم 30 سال است که دسته ای از متفکران جهان هشدار داده اند که رشد لجام گسیخته پیشرفت و فناوری بدون توجه به پیامدهای درازمدت آن، عواقب وخیمی برای بشر به دنبال خواهد داشت. شاید بتوان مسئله را این گونه مطرح کرد که اگر توان ذهنی بشر به جای تمرکز صرف بر راه های افزایش رفاه مادی، در راستای ابداع راه های افزایش رضایت از زندگی قرار گرفته بود، احتمالا امروز شاهد جهان به مراتب آسوده تری بودیم. اینکه مهندسان خودرویی را طراحی کرده اند که از طریق صندلی هایش، شما را خنک یا گرم کند. اینکه فرزندتان از کنسول بازی برخوردار باشد که کیفیت تصویر آن 4k باشد، اینکه ساعتی داشته باشید که به موبایل تان وصل شود و… همگی مواردی هستند که در راستای مصرف گرایی، به شکلی مشخص طبقه متوسط را مجبور به مصرف بیشتر می کنند. به این ترتیب مصرف گرایی در بسیاری از کشورها، به سبک زندگی نهادینه شده ای بدل شده است که باید مصرف کرد تا احساس خوبی داشت. شاید اگر کشورهای صنعتی مثلا در سال 2000 به این نتیجه رسیده بودند که تمرکز بر فناوری با هدف تامین رفاه و راحتی کافی است و از آن پس تلاش خود را صرف ابداع راه حل هایی برای جهانی سازی رضایت از زندگی همه اقشار می کردند، احتمالا امروزه شاهد این همه جنگ و دربه دری نبودیم. البته نباید فراموش کرد که در مدل سرمایه داری، شرکت های خصوصی و چندملیتی هستند که ماهیتا مسئولیت تولید سرمایه را برعهده دارند. روشن است که به علت نبود محدودیت های کشوری و جهانی، این شرکت ها، کماکان فناوری را در مسیر مصرف گرایی به کار می گیرند. بر اساس این در حوزه سیاست گذاری های کلان فقط باید امیدوار بود که در آینده در کشورهای صنعتی نسلی از سیاست گذاران وارد عرصه شوند که متوجه تهدیدات جدی به کارگیری بی رویه فناوری در راحتی و رفاه عمومی شده و با تصویب قوانینی، مسیر قطار دانش بشری را به سمت مولفه های به مراتب مهم تری ریل گذاری کنند. یکی از وظایف طیف کارشناسان حوزه توسعه پایدار اعم از جامعه شناسان توسعه، روان شناسان اجتماعی و پیشگیری، انسان شناسان فرهنگی، پزشکان اجتماعی، اکولوژیست ها و… می تواند این باشد که به سیاست گذاران کمک کنند برنامه ریزی های خود را مبتنی بر پیشگیری از آسیب های ناشی از مصرف گرایی وضع کنند. وظیفه دیگر کارشناسان فوق، طرح مسئله با عموم مردم است؛ اینکه مصرف گرایی و صرفه جویی دو روی یک سکه هستند که هریک مسیر کاملا متفاوتی را برای فرد و جامعه شکل خواهند داد. مصرف گرایی مخرب ترین سبک زندگی است که به هیچ عنوان تامین کننده اهداف توسعه پایدار نخواهد بود. اگر افراد کشف کنند که سرمنشا بخشی از حسرت ها،  ناکامی ها و درماندگی های فردی شان، ناشی از این باور حاکم بر دنیای مصرف گرایی است که «مصرف بیشتر- احساس بهتر»، قطعا تلنگر مهمی بر ذهنیت شان خواهد خورد. اینجاست که می توان با اطمینان گفت بخشی از آسیب پذیری فعلی رضایت از زندگی، ریشه در ارزش های کاپیتالیستی حاکم بر دنیا دارد. آنچه کارخانه عظیم سرمایه داری را به حرکت درمی آورد، مصرف است. به این منظور این کارخانه همه ترفندهای لازم را به کار گرفته است تا نیاز به مصرف را به مهم ترین جزء زندگی شهروندان تبدیل کند. 
ناگفته پیداست که سرمایه داری توانسته است به خوبی به این هدف برسد. در این شرایط، موضوعی که می تواند از سرعت روزافزون مصرف گرایی بکاهد، صرفه جویی است. این ویژگی به افراد کمک می کند که متوجه بسیاری از تلاش های بیهوده خود در زندگی شوند. صرفه جویی دارای معنایی به مراتب وسیع تر از تعریف لغت نامه ای آن است. این مفهوم می تواند به سبکی از زندگی تبدیل شود که علاوه بر تامین عمیق تر رضایت از زندگی، به محقق کردن اهداف توسعه پایدار نیز کمک شایانی کند. بر اساس این صرفه جویی به معنی استفاده بهینه از همه امکانات مادی و خدمات است؛ به گونه ای که نیازهای آدمی بدون کمبود و بیش بود برآورده شود. بخشی از صرفه جویی «کنار گذاشتن» است. مبتنی بر این سبک از زندگی قاعدتا هستند کسانی که با وجود تمکن مالی، خودروی شخصی ندارند یا هیچ گاه از محصولات لوکس یا پرزرق وبرق استفاده نکرده اند یا به ندرت ظروف یک بارمصرف به کار نگرفته اند. کم نیستند کالاها، محصولات یا خدماتی که کنار گذاشتن آنها نه تنها خللی در زندگی فرد ایجاد نمی کند؛ بلکه به او کمک می کند از دغدغه های زائد زندگی پرهیز کند. بخش دیگری از صرفه جویی این است که تا آنجایی که یک کالا یا وسیله جواب می دهد، از آن استفاده کرد. چه ضرورتی دارد که با وجود آنکه کفش هیچ پارگی نداشته و به خوبی پا را حفظ می کند، دور انداخته شود؟ چه ضرورتی دارد که گوشی همراهی که واجد همه کارکردهای لازم است، با مدلی جدیدتر ولی به مراتب گران تر تعویض شود؟ بدیهی است که وقتی از اشیا، وسیله ها یا خدمات به درستی استفاده شود، عمر مفید آنها افزایش می یابد. بخش دیگری از صرفه جویی دقت در تهیه محصولات، کالاها و خدمات باکیفیت است. اینکه شما برای یادگیری یک زبان جدید از استاد مجرب تری استفاده کنید، دقیقا مصداق صرفه جویی است. ضرب المثل انگلیسی «هنوز آن قدر پولدار نشده ام که جنس ارزان بخرم». به همین بخش از صرفه جویی اشاره دارد که چقدر مهم است مبنای خرید، کیفیت کالا و خدمات باشد. البته همان طور که گفته شد، صرفه جویی به هیچ عنوان به معنی زندگی ریاضت مندانه نیست؛ بلکه مسئله اصلی اینجاست که در دنیای فعلی، مصرف گرایی و مکتب ایجادکننده آن یعنی سرمایه داری، چنان فیلترهایی را در ذهن افراد ایجاد کرده اند که گروه قلیلی یافت می شوند که خود را از این دام نجات داده و مصداق های اشاره شده را مدنظر قرار دهند. در فیلم ماتریکس به نوعی همین مفهوم مطرح می شود که زیر پوست دنیای مدرن، جهان دیگری در جریان است که بسیاری از افراد از آن بی خبر هستند. به نوعی مصرف گرایی و اعتیاد شباهت غریبی دارند و آن هم اینکه برگشت از این دو مسیر اگر نه غیرممکن؛ ولی بسیار دشوار است. بدیهی است نمی توان از فردی که عمری را مصرف گرایانه سپری کرده است، انتظار داشت که احساسات شکل گرفته حاصل از آن را به فراموشی سپرده و مسیر معطوف به احساس رضایت از زندگی بدون وابستگی به مصرف بیشتر را پیش گیرد. مخاطب اصلی این نوشته در وهله اول آن دسته از افرادی هستند که دغدغه نواقص حاکم بر دنیا را دارند؛ کسانی که رضایت از زندگی را در ورای کالا پرستی دنبال می کنند. با توجه به پیشینه صرفه جویی در فرهنگ سنتی کشورمان از یک سو و وضعیت اقتصادی حاکم بر کشور از سوی دیگر، شاید زمان مناسبی باشد که با خودآگاهی جمعی، نقش خود را در شرایط فعلی جدی تر بگیریم. صرفه جویی یکی از ارزش های فردی-اجتماعی است که می تواند به عنوان بخشی از سبک زندگی، در این روزگار دشوار به ما یاری رساند.
                