سه‌شنبه ۲ مرداد ۱۳۹۷
-----------------------------------------
یادداشت
-----------------------------------------
شاملو و شکست ما
-----------------------------------------

                    پروژه شعری احمد شاملو در روزگار ما محتوم به شکست است. بازخوانی پروژه شاملو از پس قریب به دو دهه که از غیاب «شاعر» می گذرد، سویه های سیاسی آن را بیش از پیش آشکار می کند. از این روست که سر برآوردن پرتره ای در قدوقامت احمد شاملو در وضعیت اخیر فرهنگ ما ناممکن است. شاعری شاملو درست مانند تلقی سایمون کریچلی* از والاس استیونس، پروژه ای سیاسی و نه زیباشناختی صرف بود، پس در فضای سیاست زدایی شده اخیر که نه تنها از هنر و ادبیات که از خود «سیاست» نیز سیاست زدایی شده است، برخاستن شاعری در قواره شاملو محال می نماید و حتا تصور «شاملو»یی دیگر سویه ای نوستالژیک نیز ندارد. کریچلی در دفاع از والاس استیونس که برای بیان اندیشه های فلسفی اش به جای فلسفه، شعر را انتخاب می کند، دوگانه «واقعیت» و «تخیل» را پیش می کشد و مصادیق آن را کارل اشمیت و والاس استیونس می خواند. استیونس، شعر را «تخیل زندگی» می خواند و وظیفه آن را تغییر شکل دادن واقعیت از راه زبان. درست برخلاف تلقی اشمیت، از منتقدان سرسخت رمانتیسم، که هرگونه تغییر در واقعیت را منوط به نوعی اتوریته یا منبعی از قانون بیرون از تخیل می داند، زیرا در رمانتیسم هر اتوریته متافیزیکی عینی رها می شود و سوژه انسانی مرکز صحنه را تسخیر می کند. استیونس آگاهانه خود را در سنت رمانتیک جای می دهد و باور دارد که هنر، می تواند جهان را، واقعیت را در و با اثر هنری دگرگون سازد. این است که تجربه ما از امر واقعی به تخیل شاعرانه وابسته است. استیونس، بدون پذیرش دربست سنت رمانتیک، از ساده اندیشی رمانتیسم دفاع می کند.جانبداری از تخیل یا واقعیت را می توان در سیاست داخلی ما و به تبع آن در فرهنگ و دیگر حوزه ها نیز ردیابی کرد. اگر ما دست کم یک دهه است که از اندیشیدن به امر سیاسی ناتوانیم، از این روست که به یک اتوریته یا منبعی از قانون خارج از تخیل باور داریم، یا در برابر فشار واقعیت به تخیلی پناه برده ایم که بیشتر به توهم می ماند و نسبت چندانی با واقعیت ندارد. سیاست افشاگرایانه و تلنبار انبوه اخبار هولناک از فساد اقتصادی و انتقادات ناچیز و محافظه کارانه جریان های سیاسی و فرهنگی و روشنفکری، نشانگر میل جامعه ما به تلقی اشمیتی است که «واقعیت» صرف را نشانه می رود. افشای رانت ها و ردیف کردن اعداد و ارقام اختلاس ها و فسادهای اقتصادی، «واقعیت» جامعه ما است، اما این همه بدون آن که شق دیگر، یعنی «تخیل» به آن علاوه شود، جز بازنمایی روزمره و تخصصی کردن سیاست یا همان نرمال سازی امر غریب در سیاست، کاری از پیش نمی برد. به تعبیر دیگر افشاگری و گزارش وقایع جز خدمت به واقعیت، رویه دیگری نیز دارد که همانا خوکردن جامعه به فسادی است که واقعیت روزمره ما را می سازد و از فرط تکرار و عادی سازی، توان ایجاد جریان یا هرگونه کنش سیاسی واقعی را از بین می برد. فعالان سیاسی و مدنی افشاگر نیز در این میانه جز هویت سازی برای خود کاری از پیش نمی برند.در طرف نیروهای سیاسی که هنوز امکان یا توانی برای تغییر دارند، می توان به اصلاح طلبان اشاره کرد که مصداق بارز جریانی هستند که توان برقراری ارتباط بین واقعیت و تخیل را از دست داده اند. اصلاح طلبان که به دلایل تاریخی و دم زدن از جامعه مدنی و توسعه سیاسی و نقش موثر در انتخابات اخیر، هنوز دارای توان یا بالقوه گی سیاسی برای تغییرند، به جای تاکید بر مفاهیمی هم چون دموکراسی یا به تعبیر خودشان مردم سالاری، چشم به اتوریته ای دارند که با بازتعریف اصلاح طلبی در عناوینی چون «نواصلاح طلبی» نسبتی پیدا کند. حال آن که تنها راه موجود برای تغییر در «زمانه عسرت»، تحمیل تخیل به واقعیتی است که از آن برآمده است. چنان که شخصیت های تاریخی و سیاسی ما هم چون مصدق به آن باور داشتند. روزگاری که مصدق از ملی شدن نفت سخن بر زبان آورد، در واقعیت مناسبات داخلی و جهانی، شعاری توخالی و تخیلی می نمود. اما مصدق بی آنکه نسبت خود را با واقعیت از دست بدهد، بر تخیلی پا فشرد که رویای ملتی شد.پروژه شعری استیونس نیز، افسانه سازی جهان است: «افسون کردن جهان با طلسم تخیل» و ما دیری است که در سیاست و به تبع آن در فرهنگ و دیگر وجوه زندگی مان ناتوان از افسون کردن جهانیم از طریق تخیلی برسازنده که در دوران هایی از تاریخ ما هم چون دوره مشروطه و مصدق و چند برهه تاریخی معاصر دیگر بارقه هایی از آن را تجربه کرده ایم. اینک بیش از آن که جامعه ما به انبوه اطلاعات و اخبار نیازمند باشد، محتاج تخیلی است از جنس تخیل مصدقی اما منطبق با نیازها و امکانات روزگار خود، تا شاید بتواند با تکیه بر تخیلی که به واقعیت چسبیده است، از این ورطه جان سالم به در ببرد.در طرف فرهنگ هم این دوگانه سخت به کار می آید: نسبت جامعه ادبی که در نهادهای رسمی نشسته اند با اتوریته فرهنگ روشن است. اما جریان فرهنگی دیگری هست که تحت عنوان جریان مستقل و روشنفکر با آویختن خود به ریسمان میراث شخصیت هایی چون گلشیری و شاملو و احمد محمود و ساعدی و هدایت و دیگرانی از این سنخ، در پس نهادهای ادبی برآن اند تا با حفظ فاصله ای ایمنی خود را به اتوریته ای نزدیک کنند تا شاید سردمدار تغییری در اوضاع خمود فرهنگ باشند. روشدن دست چهره های مشهور در روزهای اخیر از مصادیق بارز تلقی اشمیتی است. در ادبیات نیز نهادهایی هستند که به دلیل همسویی خواسته یا ناخواسته با اتوریته فرهنگی جایگاهی برای خود دست وپا کرده اند و در قالب انواع نهادها و انجمن های صنفی پاگرفته در این دو، سه سال اخیر به دنبال حمایت هایی ناچیزند. در سویه دیگر نویسندگان و هنرمندانی اند که برای خود جایی در اتوریته جهانی یافته اند که فلسفه اش کالاانگاری هنر است و متکی به نظم بازار. ترجمه آثاری از ادبیات ایران که نه نماینده ای واقعی از ادبیات ما هستند و نه طبعا جایگاهی در ادبیات جهانی دارند، ازجمله فعالیت های این جریان است. ماجرای جوایز و حراج های هنری در حوزه های سینما و هنرهای تجسمی که خود حکایت دیگری است. این دسته اخیر از نویسندگان و اهالی هنر به توهم جهانی شدن دچارند که ازقضا تبعات آن هیچ کمتر از رویکرد دسته نخست به هنر و ادبیات نیست.با این اوصاف، تلقی دیگری هست که شاید به کار وضعیت اخیر ما بیاید. سایمون کریچلی در مقابل انتقادات کارل اشمیت به رمانتیسم سیاسی، از مفهوم «ساده اندیشی رمانتیک» و نیز شکست رمانتیسم می گوید و در عین حال از نسخه ای دیگر از رمانتیسم دفاع می کند که آن را «رمانتیسم ناکاری شده» می خواند. در این تلقی، رهاکردن ساده اندیشی رمانتیسم به منزله آن است که شکلی از مقاومت در برابر چیزی را رها کنیم که همان «فشار واقعیت» است. در پروژه استیونس، شاعر نباید ما را از واقعیت دور کند؛ زیرا کار تنهای تخیل به خیال می رسد و وهم. تخیل نباید از واقعیت بکند؛ بلکه باید همواره با واقعیت همبسته باشد؛ اما لحظه خطیر یا ورطه اساسی اینجاست که سیاست یا شعر نمی تواند یک سر به واقعیت وفادار بماند و «تخیل» باید در برابر فشار واقعیت تاب بیاورد و فراتر از این، سوژه سیاسی باید از واقعیت، تخیلی بسازد تا امر سیاسی خلق شود. اینکه ما ناتوان از اندیشیدن به امر سیاسی هستیم، ماحصل همین درک نکردن نسبت دیالکتیکی واقعیت و تخیل است. «شعر ما را به واقعیت، به سادگی امر روزمره بازمی گرداند، به چیزی که استیونس آن را معنای ساده چیزها می نامد؛ با این همه شعر ما را به امر عادی همچون چیزی غیرعادی و غریب بازمی گرداند؛ همچون چیزی که به واسطه قدرت تخیل دگرگونی یافته است». واقعیتی که بناست ما به آن بازگردیم واقعیتی است که به میانجی تخیل ناواقعی شده است.احمد شاملو یکی از شاعر-روشنفکران ما بود که با کم وکاستی و دیدگاه های گاه متناقض سیاسی اش در پروژه شعری خود توانست تلقی سوم را پیش ببرد. زیراکه شعر او تخیلی بود از سمت واقعیت. شاملو با به کارگیری وقایع روزمره و رخدادهای سیاسی در شعرهایش افسانه ای ساخت که ماحصل تلاقی تخیل و واقعیت بود و از این است که تا هنوز هم پرتره سیاسی با طنین «وارطان» در ذهن ما تداعی می شود.«بازگشت به معنای ساده چیزها» در وضعیت اخیر، چیزی است از جنس خود بازگشت و نه یک جهت گردانی برای دگرگونی. راهی که برخی از اصلاح طلبان چه بسا خیرخواهانه به دنبال آن اند، از سنخ همین بازگشت محض است، گیرم در لوای کلمات و عباراتی نو. تداوم این اوضاع، سیاست را زیبایی شناختی می کند و ادبیات را به ابتذال امر روزمره دچار می سازد. ناممکنی پروژه شاملو در وضعیت معاصر که سیاستی در کار نیست و شکست گفتمان اصلاح طلبی ماحصل درجازدن در واقعیتی است که هر روز بیشتر به ما هجوم می آورد و توان مقاومت به میانجی تخیل را از ما گرفته است.«احمد شاملو» که در شعرهایش در برابر فشار واقعیت مقاومت می کرد، نقطه اتصال ما با وضعیت موجود است. شاعری که در این سالیان هرچه بیشتر به پرتره ای سیاسی بدل شد، از واقعیت تخیلی می ساخت که می توانست بامدادی دیگر باشد، گرچه فعالان فرهنگی و سیاسی از «بامداد» نیز جز مناسک مرگ چیزی برجا نگذاشته اند و این در حالی است که بازخوانی پروژه شعری شاملو رسالت حقیقی ما است. اما گویا کسی سر برخاستن از گور مردگان را ندارد!* خیلی کم... تقریبا هیچ، سایمون کریچلی، ترجمه لیلا کوچک منش، نشر نی
                