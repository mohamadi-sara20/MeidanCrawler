شنبه ۲ تیر ۱۳۹۷
-----------------------------------------
حرف اول
-----------------------------------------
خروج آمریکای ترامپ از نشانه های بشریت
-----------------------------------------

                    هفته گذشته بعد از آنکه ماموران ضدمهاجرت آمریکا تعداد زیادی از خانواده های مکزیکی را در مرزهای آمریکا و مکزیک بازداشت کردند و بدون رعایت هیچ قانون و ترحم انسانی بیش از هزارو 500 نفر از کودکان بین دو تا 12 ساله آنها را با خشونت از خانواده ها جدا کرده و در محلی نامعلوم در قفس های آهنی زندانی کردند و آب و غذایشان را به شیوه ماموران «اس-اس» هیتلری جیره بندی کرده و آنها را در گرسنگی و تشنگی نگاه داشتند تا اینکه بعضی خبرنگاران با هزار تمهید بتوانند شرایط زندگی این کودکان را در نشریات آمریکا و جهان منعکس کنند، سخنگویان ایالات متحده آمریکا بدون خجالت با صراحت رسما اعلام کردند از «شورای حقوق بشر سازمان ملل» خارج می شوند...! و از این به بعد به هیچ یک از قوانین جاری و اخلاقی بین دولت ها و ملت ها پایبند نخواهند بود و بچه های ربوده شده را به خانواده هایشان باز نمی گردانند. این اقدام وحشیانه مورد اعتراض نزدیکان ترامپ و مردم جهان و مادرانی که فرزندی داشته یا دارند و کودکانی که تنها در پناه خانواده احساس امنیت و آرامش می کنند، قرار گرفت که البته آمریکای ترامپ به این اعتراضات توجهی نکرد...او قبل از آن هم ازتوافق پاریس برای حمایت از محیط زیست و قرارداد برجام و بسیاری از توافق های دوطرفه و بین المللی را نادیده گرفته، نفس کش می طلبد و رهبر کره شمالی را با آن ریاست موروثی و زندگی دردبار مردم کره شمالی در اقدام غیرمعمول و پرهیاهو، نوچه و همراه خود به جهانیان معرفی می کند. اما در اصل این ماجرا یک نکته جای تامل، تعجب و درنگی قابل توجه دارد و آن این است که بسیاری از مهاجران سیاه پوست یا رنگین پوست های مکزیکی قبل از آنکه خانواده ترامپ به آمریکا مهاجرت کنند، به آمریکا آمده و در آنجا زندگی کرده اند و با این حساب ترامپ و بسیاری از نزدیکانش مهاجرانی تازه واردتر از بعضی دیگران هستند و شخص ترامپ که پیدا و پنهان نژادپرست و ضداسلام و حتی ضدیهود است، با همه خوش وبش هایی که با نتانیاهو و داماد ظاهرا یهودی اش می کند، لازم است پیش از دیگر مهاجران مورد تفتیش و تردید قرار گیرد و اگر دنیای بی حساب سیاست و گردش روزگار او را به رئیس قدرتمندترین کشور جهان تبدیل کرده، از این شانس بادآورده چنان استفاده می کند که ثابت کند در حقیقت آدم بی هویتی بیش نیست و اگر زندگی کودکان مکزیکی توجه او را جلب نمی کند و خانواده را در همان مناسبات بی نشان محبت و همیشگی کودکان با مادرشان در جهان بی رحمانه نظام سرمایه داری لجام گسیخته می داند، برخورد نژادپرستانه و بی رحمانه او معرف فرهنگی است که با آن بزرگ شده و در شرایط پیش آمده به آن عمل می کند. اما باور ندارم زندگی انسان با آن سیاق و سلیقه ترامپ، نتانیاهو و...باقی بماند و دوام بیاورد؛ انسان در نظام آفرینش و طبیعت جایگاهی ویژه دارد که هرچند دچار افت وخیر و ناکامی می شود و گاه در بی عدالتی روزگار می گذراند، هرگز تن به امثال هیتلر، موسولینی و حالا ترامپ نخواهد داد؛ چنان که گذشته آن را تایید می کند.
                