پنج‌شنبه ۳ خرداد ۱۳۹۷
-----------------------------------------
حرف اول
-----------------------------------------
موزه و کارکردهایش
-----------------------------------------

                    موزه ممکن است تعاریف و گونه های متفاوتی داشته باشد اما تعریفی که اشتراک بیشتری دارد، این است که موزه بازتاب دهنده تمامی فعالیت های انسان از طبیعی، فرهنگی و اجتماعی است و براساس تعریف شورای بین الملل موزه، هدف موزه عبارت از گردآوری، نگهداری، مطالعه و به نمایش گذاشتن آثار مرتبط با انسان و محیط طبیعی او برای آموزش، پژوهش و ارزش دادن به این مجموعه ها و همچنین لذت بردن از آنهاست. امروزه علاوه بر موزه های عمومی که بنا بر ظرفیت مکانی و استعداد منطقه ای که موزه در آن قرار دارد، گونه های مختلف هنری، علمی، تاریخی، جنگی و تکنولوژی در آن جای داده شده است. شاهد موزه های تخصصی با تعریف و کارکرد خاص هستیم که از انواع آنها می توان به موزه هنری شامل بخش فرش، نقاشی، خط، فیلم، عکس و... و موزه تاریخی شامل لباس، اماکن باستانی، اسکناس، سکه، تمبر و... موزه تکنولوژی شامل رادیو- تلویزیون، خودرو، دوچرخه، موتورسیکلت، هواپیما و... و انواع مختلف دیگری اشاره کرد. اما آنچه نقش موزه ها را پراهمیت کرده است، فراتر از یک بازدید معمولی از آنها و لذت بردن لحظه ای است. کارکرد موزه ها امروزه چندبعدی است و کاویدن هرکدام از این ابعاد نیازمند نه یک مقاله و یادداشت کوتاه، بلکه مقالات زیادی است تا بتوان حق مطلب را ادا کرد. در واقع موزه ها امروز نقش واسط و روشنگری را برای بازدیدکننده قائل اند که با تطبیق گذشته با امروز، از او فردی «کنشگر و مطالبه جو» در تمام صحنه های اجتماعی، سیاسی و اقتصادی ساخته تا از این رهگذر زمینه را برای هرگونه تغییر و تحول در ساختار گوناگون اجتماعی مهیا کند.از این رو موزه ها، باید انگیزش اکتسابی در جهت رفع نیاز های اجتماعی داشته باشند تا بهتر و مفیدتر بتوانند خلا موجود در عواطف، احساسات و تقاضای فردی را برطرف کرده و روح نشاط را در جامعه حاکم کنند.آن سوی این یادداشت، نگاهی است که دولت ها در رویارویی با نقش موزه ها در پایداری فرهنگی در مواجهه با هرگونه تغییر و تحول دارند؛ خواه این مسیر در جهت روشنگری جوامع پیش رود، خواه به صورت کسب درآمد از محل جذب گردشگر ایفای نقش کند. هر دو این فرضیه ها در کشور ما در سال های اخیر، موضوع قابل توجهی بوده است که باید به آن پرداخت.هرچند تمامی دولت های بعد از انقلاب به ویژه دولت اصلاحات به توسعه فرهنگی اشاره ای خاص داشته اند و معتقد به نقش موزه ها در ایجاد بستری درآمدزا از یک طرف و نقش احیاگر فرهنگ و عامل روشنگری در افکار عمومی از این طریق بوده اند اما میزان کامیابی آنها در این خصوص نیازمند دقت و تامل است.امروز وقتی نامی از «دولت» به مفهوم عام آن برده می شود، مفاهیمی چون نظم و اداره جامعه در تمامی شئون آن به ذهن متبادر می شود و کمتر به جنبه فرهنگ در وظایف دولت اشاره می شود. این در حالی است که پرداختن به مقوله فرهنگ به عنوان یک پدیده اجتماعی در ذیل ماموریت دولت هاست تا به آگاهی فردی و عمومی جامعه بینجامد.نقش فرهنگ در تعریف هویت و متعاقب آن شکل دهی به رفتارهای فردی، اجتماعی و سیاسی و جایگاه موزه ها در این خصوص از مواردی است که دولت ها می توانند و باید در حوزه های گوناگون، گام موثری برداشته و پیشتاز در معرفی شالوده فکری و اجرائی خویش باشند.این در حالی است که بنا بر تجربه نگارنده در حوزه میراث فرهنگی، دولت ها در سال های اخیر کمتر از این نقش استفاده کرده و بیشتر زمانی که میدان سیاست را در اقناع افکار عمومی خالی دیده اند، صرفا در مقطعی کوتاه به این بخش روی آورده اند.طبیعی است این گونه نگاه به مقوله فرهنگ که پراکندگی و پاره اندیشی در فصول آموزشی و یادآوری تاریخ کهن ایران را به همراه دارد، هیچ گاه در معرفی تمدن ایرانی و دولتی با شعار فرهنگی جلوه گر نخواهد شد.
                