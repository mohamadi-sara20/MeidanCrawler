چهار‌شنبه ۵ دی ۱۳۹۷
-----------------------------------------
حرف اول
-----------------------------------------
نگاه مجلس و دولت به سازمان زمین شناسی
-----------------------------------------

                          با اندکی تعمق درباره علم، فن و هنر زمین شناسی، مشخص می شود که ارتباط تنگاتنگی بین زندگی همه مردم با این مقوله و جود دارد؛ از نقشی که مخاطرات طبیعی زمین زاد مانند زلزله، سیل، آتشفشان، زمین لغزش، فرونشست زمین، مه موج ها و موارد متعدد دیگر به طور مستقیم در زندگی مردم و ازدست رفتن بخش قابل ملاحظه ای از تولید ناخالص ملی کشور (سالانه حدود 10 درصد) دارند، گرفته تا آغاز عملیات های اکتشافی برای نفت، آب و مواد متعدد معدنی با استفاده از روش های مستقیم و غیرمستقیم زمین شناختی، نقش زمین شناسی در حوزه بهداشت و مطالعه بیماری های زمین زاد (زمین شناسی پزشکی)، جنبه های اقتصاد توریسم زمین شناسی (ژئوتوریسم)، نقش زمین شناسی در کشاورزی، صیانت از خاک و افزایش بهره وری کشاورزی، اهمیت زمین شناسی در فرایند گرمایش زمین، ریزگردها، پایش زیست بوم های خشکی و دریایی، پایش و کنترل کویر، نقش داده های زمین شناختی در احداث زیرساخت های مهمی مثل راه های عادی و ریلی، شهرسازی و مسکن و سدهای بابهره وری مناسب، همه و همه بیانگر افزایش جایگاه زمین شناسی در ابعاد مختلف زندگی بشر است. در یک جمله، زمین شناسی مطالعه توده زمینی است که تنها کره شناخته شده قابل سکونت است. با افزایش جمعیت، کاهش منابع و ارتقای کیفی زندگی بشر، اهمیت این علم روز افزون می شود. برخلاف مسیر حرکتی که با پیشرفت بشر از نظر علمی در جهان دیده می شود و در راستای آن علوم زمین به دلیل نقشی که در ارتقای کیفیت زندگی بشر دار د، هر روز مورد توجه بیشتر قرار می گیرد، مسیر حرکت در ایران به گونه ای دیگر است. قدم آغازین این موضوع، جایگاه درس زمین شناسی در مدارس است و بعد از آن فرایند انتخاب دانشجو و در ادامه تربیت متخصصان زمین شناسی و علوم زمین که توجه مردم را به تفکر در این موضوعات جلب می کنم. علاوه بر میزان شناخت مردم از علوم زمین، جایگاه زمین شناسی در دیدگاه حاکمیت قانون گذار و اجرائی نیز بسیار مشوش است. سازمان زمین شناسی کشور در سال 1338 هجری شمسی با مصوبه قانونی مجلس در کشور تاسیس شد و براساس آن وظایفی را که نسبت به مقتضیات زمان، مترقی به نظر می رسید، برعهده این سازمان گذاشت.
با وجود جامع بودن قانون تاسیس، این جایگاه سازمانی، موجب ایجاد سوءتعبیر و تفسیر شده و به مرور زمان حوزه عملکردی سازمان محدود به بخش معدن شدالبته در طول چند دهه گذشته روحیه افراط و تفریطی دولتمردان در تعریف جایگاه سازمان نقش داشته است؛ به نحوی که در دوره ای، این سازمان حتی در زیرمجموعه وزارت اقتصاد جای داده شد. بعد از گذشت حدود 18 سال از عمر سازمان، با توجه به مقتضیات زمان، قانون مدرنی برای اداره سازمان زمین شناسی کشور در سال 1356 ازسوی مجلس تصویب شد، در سال 1359 با همان روحیه افراط و تفریطی، این قانون با یک ماده و احده از طرف شورای انقلاب لغو و قانون سال 1338 نافذ اعلام شد. از همان زمان تاکنون قانون سازمان زمین شناسی نیز از سوی افراد به حاشیه رانده شده و گروه های متعدد در دوره های مختلف، براساس میزان نفوذ سیاسی خود، سازمان فنی و علمی زمین شناسی را به این سو و آن سو کشاندند. اگرچه تا سال 1377 این قانون در شکل ظاهری خود به عنوان مهم ترین سند بالادستی سازمان وجود داشته و حداقل در زمان انتصاب رئیس سازمان یک بار خوانده می شد، اما با تفویض وظایف اکتشاف معادن مربوط به وزارت معادن و فلزات وقت، از طرف شورای عالی اداری به سازمان زمین شناسی و تبدیل این سازمان به یکی از معاونت های این وزارتخانه، عملا قانون اصلی بالادستی سازمان به پستو رفت و بخش عمده وظایف سازمان که مرتبط با سازمان ها و وزارتخانه های مختلف بود، به فراموشی سپرده شد و تنها بخش اکتشاف معادن آن، هر روز پررنگ تر شد.
وظیفه اصلی سازمان که تهیه نقشه زمین شناسی با مقیاس های مختلف از محل بودجه های جاری و منابع مشخص در قانون بود، به صورت طرح تهیه و تکمیل نقشه های زمین شناسی درآمد و علاوه بر آن به عناوین مختلف براساس حس و حال مسئولان وقت دولتی و نمایندگان مجلس و نظرشان درباره مسئولان وقت سازمان، بودجه هایی با نام های مختلف به این معاونت تاسیس شده در وزارت معادن و فلزات که بعدها به وزارت صنایع و معادن و در نهایت به وزارت صنعت، معدن و تجارت تبدیل شد، اختصاص داده شد. اینکه نتیجه این بودجه ها چه شد، در این نوشتار مورد نظر نیست. آنچه مهم است اینکه سازمانی که براساس قانون، دوره ریاست آن سه سال تعریف شده است، به مدت 20 سال متوالی در دوره های دولت های مختلف ازسوی یک گروه فکری اداره شده است. اینکه دوره ای 20 ساله حاکمیت های قانون گذار، مجری، مردم و روزنامه نگاران به این سازمان بی توجه بوده اند. گذر از این دوره 20ساله به دوره بعد همراه  با شعار احساسی دولت برای انتصاب مدیران زن در بدنه دولت شد. اینکه آیا این شعار درست است یا نه و به جای شایسته سالاری، سهمیه ای به زنان در مدیریت کشور داده شود، نیز مورد نظر نویسنده نیست. اما انتخاب ریاست بعدی که خود جزئی از تیم مدیریتی پیشین بوده اند، با سفارش ریاست قبلی و اعمال نفوذ کامل بخش معدنی وزارت صنعت، معدن و تجارت و حتی بخش خصوصی معدنی کشور انجام شده است. نکته جالب این است که این انتخاب، اتفاقا در مردانه ترین بخش وزارت صمت که سازمان زمین شناسی کشور است، صورت پذیرفت. بدون شک احترام بانوان محترم وظیفه همه است. اما واقعیت این است که زمین شناسان اولین افرادی هستند که در هر عرصه ای، پیش از آنکه هرگونه امکانات رفاهی وارد شود، پا به میدان می گذارند و این موضوع، جزء شرایط سخت تلقی می شود. خوب یا بد، دوره استیلای بانوان محترم در سازمان زمین شناسی کشور، یک سال بیشتر طول نکشید. با جابه جایی وزیر صمت و انتخاب وزیر جدید صنعت، معدن و تجارت، شرایط تغییر کرد. وزیر جدید که در طول دوره حدود یک ساله یک بانوی محترم و دانشمند بر ریاست سازمان در داخل وزارت صمت با ایشان همکار بوده است و قطعا همدیگر را خوب شناخته بودند، تصمیم به انتخاب شخص دیگری به جای ایشان گرفت. ذکر این نکته لازم است که پارادوکسی در این انتخاب نهفته  که این موضوع در مقاله ای در روزنامه «شرق» در مردادماه 1397 از سوی نگارنده یادآوری شده است. وزیر محترم براساس وظیفه و حقی که قانون برای ایشان تعریف کرده اند، جوانی را که شایسته این کار می دانستند، بدون رعایت ملاحظات مندرج در قانون تاسیس سازمان زمین شناسی کشور انتخاب و به ریاست سازمان منصوب کردند.منتسب بودن رئیس جدید سازمان زمین شناسی کشور به رئیس جمهور، به ناگاه توجه همه مردم و مسئولان را به خود جلب کرد. برخی به تمجید و تعریف از این انتخاب پرداختند و عده ای که واقعا نمی توان گفت چند درصد مردم  یا نمایندگان مجلس بوده اند، شروع به حمله به و زیر، رئیس جمهور و دولت کردند. آنچه در این فرایند و اتفاقات، قابل ذکر است، تاکید مخالفان و منتقدان به کم تجربه بودن این جوان شایسته ایرانی و اهمیت بسیار زیاد سازمان زمین شناسی کشور است. سوال نویسنده این است نمایندگان، روزنامه نگاران و مردم فهیم و منتقد، آیا سازمان زمین شناسی کشور در آن دوره 20ساله کم اهمیت بوده است که مورد توجه قرار نمی گرفت؟ آیا این رخداد ها هم به روحیه افراط و تفریطی ما برنمی گردد؛ یک دوره طولانی بی توجهی به سازمانی که ابعاد تاثیر آن بر زندگی مردم در همین نوشتار توصیف شد و به ناگاه با یک رخدادی که می توانست سیاسی تلقی نشود، همه چیز تغییر کرد. اکنون که این سازمان رئیس ندارد، دیگر موضوع مهمی نیست؟آیا درست است که بخش معدنی کشور همه تلاش خود را برای محدودکردن سازمان در عرصه معدن صرف کند و همگی خاموش باشند؟ وزیر محترم صنعت، معدن و تجارت، انتخاب رئیس سازمان زمین شناسی کشور اگر بخواهد براساس قانون تاسیس سازمان باشد  یا به عنوان معاون براساس عرف یا قوانین مربوطه انجام شود، باید هرچه سریع تر اتفاق بیفتد. تاخیر در انتخاب رئیس سازمان، صدمات جبران ناپذیری به بار خواهد آورد.با توجه به گستردگی حوزه های عملکردی این سازمان، ارائه خدمات پایه اکتشافی فقط بخش محدودی از توانمندی این سازمان است. عرصه های مختلف فعالیت این سازمان مرتبط با دستگاه های متعدد اجرائی و علمی کشور است. این سازمان مستندات فنی متعدد مرتبط با آمایش سرزمین را تولید می کند و جا دارد که دولت فکری اساسی برای جایگاه سازمانی آن کند. در ساده ترین حالت، زیرمجموعه سازمان برنامه وبودجه کشور مناسب ترین مکان سازمانی برای این مجموعه با تنوع کاری گفته شده به نظر می رسد.
                