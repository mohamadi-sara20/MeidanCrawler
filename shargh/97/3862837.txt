یک‌شنبه ۷ بهمن ۱۳۹۷
-----------------------------------------
سرمقاله
-----------------------------------------
ایران و اروپا مقابل هم؟
-----------------------------------------

                    ایران و اروپا، دو عضو فعال توافق هسته ای، چندین سال است دوش به دوش یکدیگر تلاش و همکاری می کنند که با حفظ برجام، امنیت بین الملل و به ویژه امنیت نسبی در خاورمیانه را حفظ کنند و اوضاع از آنچه در منطقه می گذرد، بدتر نشده و پای جنگ های بزرگ به میان کشیده نشود. روسیه و چین، دو عضو دیگر برجام نیز از این سیاست حمایت کرده و در مجموع باعث شده با وجود شخصی مانند دونالد ترامپ با افکاری خاص که در این دو سال تنش و تشنج فراوانی به جهان تحمیل کرده، اوضاع کماکان با آرامش نسبی و تحت کنترل پیش رود؛ اما به نظر می رسد برنامه ریزی های آشکار و پنهان به سویی می رود که این دو بازیگر فعال توافق هسته ای به تازگی دارند از هم فاصله می گیرند تا اهداف آمریکا و متحدان منطقه ای آن مانند اسرائیل و گروه کشورهای همسوی عربستان به نتیجه برسد. آیا طرفین می دانند هرگونه جدایی و فاصله گرفتن از یکدیگر به نفع اهداف غیرمشروع و غیرقانونی آمریکا ختم می شود؟ به نظر می رسد طرفین به این نکته واقف هستند؛ ولی به انتظارات خود از یکدیگر و از برجام می اندیشند. طرف ایرانی انتظار دارد اروپایی ها تمام قد در مقابل زیاده خواهی های دونالد ترامپ بایستند و ایران را در کشاکش تحریم ها آن قدر یاری دهند که بتواند این گردنه ظالمانه آمریکا را پشت سر بگذارد. سمبل این همکاری اروپا در راه اندازی فعالانه اس پی وی متبلور شده که چندین ماه بود از آن صحبت می شد و ایران به آن امید بسته بود. فهرست انتظارات اروپایی ها هم احتمالا متعدد است؛ اولین انتظار آنان تعهد ایران به توافق هسته ای است که خوشبختانه ایران این مهم را انجام داده و 13 بار مورد تایید آژانس بین المللی انرژی اتمی قرار گرفته است. انتظارات دیگر آنان که در این شش ماه بیان شده، شامل رعایت محدوده آزمایش های موشکی، احترام به حقوق بشر ایرانی ها و به ویژه دوتابعیتی ها، پاسخ به اتهام ترور مخالفان در اروپا، تصویب کنوانسیون های چهارگانه FATF و موضوعات دیگر نظیر نقش منطقه ای ایران است. ملاقات هایی که سفرای اروپایی هفته قبل با معاون وزارت امور خارجه انجام دادند، در راستای برخی از این انتظارات بود که متاسفانه به جای خوبی کشیده نشد. برخی از مسئولان دستگاه های غیرمرتبط با دیپلماسی، علم مخالفت با اروپایی ها را برافراشتند که اروپا ما را فریب داده است. شاید قضاوت منصفانه این باشد که اروپا بخش هایی از تعهداتش را انجام نداده و ایران هم بخش های دیگر را؛ اما سوال اساسی این است که کدام یک از طرفین ضرر بیشتری می کند؟ یقینا در شرایط فراهم کردن تابستان داغ از سوی گروه ترامپ و اشتیاق اسرائیل و گروه عربستان برای شروع درگیری با ایران، این ایران است که باید حافظ دوستی با اروپا و بقیه جهان باشد. اروپایی ها ممکن است برای خروج از محذورات ترامپ برای شرکت در اجلاس لهستان به دنبال بهانه گیری از ایران باشند تا رودربایستی را کنار بگذارند. آیا ایران باید به این خواسته کمک کند؟ اگر چنین کند که به ایجاد اجماع جهانی علیه خود در اجلاس لهستان کمک کرده است. ممکن است ایران در اندیشه خروج از توافق هسته ای باشد که این هم در شرایط حاضر کمک جدی به ترامپ خواهد بود؛ زیرا ترامپ زیر فشار خروج غیرقانونی از برجام قرار دارد و برای اجرای مقاصد خود مجبور شده به تحریم های یک جانبه علیه ایران روی آورد و با زور سیاسی و اقتصادی این تحریم ها را بر دیگر کشورها تحمیل کند. 
اگر ایران از توافق هسته ای خارج شود، اولین دستاورد آن برای ترامپ خواهد بود که با اجماع اروپا، روسیه و چین، تحریم های شورای امنیت را علیه ایران اعاده و به نام قانون بین المللی، دیگر کشورها را وادار می کند از آن تحریم ها تبعیت کنند و در صورت لزوم جهان را از ماده 41 ماده منشور (تحریم های اقتصادی) به ماده 42 (حمله نظامی) سوق می دهد. پس ماندن در برجام، حمایت اروپایی ها و روسیه و چین را برای ایران نگه می دارد و سپس از قانونی شدن تحریم ها جلوگیری می کند و در نهایت اجازه حمله قانونی علیه یک کشور حاکم یعنی ایران را از آمریکا و متحدانش سلب می کند.
اجلاس لهستان در صورتی که اجلاسی برای اجماع علیه امنیت ملی ایران باشد، به همان اندازه غیرقانونی و خلاف حقوق بین الملل است که تحریم های ایران و خروج ترامپ از توافق هسته ای بوده اند. هیچ جمعی از کشورها نمی توانند علیه حاکمیت ملی کشور دیگری تشکیل جلسه دهند و برای نقض حاکمیت ملی و تمامیت ارضی یا نقض حقوق طبیعی و اساسی مردم آن کشور برنامه ریزی کرده و آن را به اجرا بگذارند. جامعه جهانی توافق و اجماع کرده که حاکمیت ملی و تمامیت ارضی همه اعضای سازمان ملل متحد به طور یکسان محترم باشد و کشور دیگری نمی تواند آن را نقض کرده یا نادیده بگیرد؛ بنابراین آمریکا، لهستان و هر کشوری که در چنین اجلاسی شرکت کنند؛ در صورتی که وارد دستور کار اجرائی علیه حاکمیت ملی یا هرگونه نقض امنیت ملی ایران شوند، این کار قابل شکایت در مجامع بین المللی و از جمله در دادگاه بین المللی دادگستری است. البته آمریکا و لهستان سعی خواهند کرد شکل و شمایل اجلاس را تبلیغاتی جلوه دهند و مصوبات واقعی آن را انتشار ندهند تا قابل تعقیب حقوقی نباشد. جدا از اینکه ایران چه اقدام حقوقی ای باید درباره اجلاس لهستان انجام دهد، برای پیشگیری از تبعات سیاسی چنین اجلاسی، ایران هم باید در گام اول به فکر اقدام سیاسی باشد و اجازه ندهد کشورهای مدعو به راحتی دور هم جمع و به راحتی علیه ایران تصمیم های خصمانه بگیرند. برای در پیش گرفتن چنین راهکاری ابتدا باید از خودمان شروع کنیم و قبل از اینکه بیش از این دیر شود، درصدد جلب دوستی و همکاری با دیگر کشورها برآییم و در سیاست خارجی تعدیل لازم را به وجود آوریم که دیگر کشورها هم روی دوستی با ما، با اطمینان بتوانند حساب کنند. تعامل سازنده که شاه بیت توصیه سند چشم انداز جمهوری اسلامی ایران است و اجرای آن سال هاست به تعویق افتاده، اکنون راهگشای سیاست خارجی کشورمان است که توصیه می شود قبل از اینکه خیلی دیر شود، به اجرا درآید.
                