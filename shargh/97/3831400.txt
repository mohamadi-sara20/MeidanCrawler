یک‌شنبه ۲۰ آبان ۱۳۹۷
-----------------------------------------
سرمقاله
-----------------------------------------
دروغ آمریکایی درباره تحریم ها
-----------------------------------------

                    دونالد ترامپ با وقاحت تمام و بدون توجه به ندای رهبران جهان یا قرار موقت دیوان بین المللی دادگستری مبنی بر متوقف کردن تحریم ها تا صدور حکم و با عبور از موازین اصولی منشور ملل متحد و قوانین بین المللی حقوق بشر، نه تنها تحریم های غیرقانونی خود را علیه ایران اعلام می کند، بلکه از اینکه مردم ایران را به مرز مصیبت و تنگدستی هدایت کرده، با لذت یاد می کند. اولین اصل حقوقی جهان، حق حیات برای همه ملل و مردم محسوب می شود و کسی نمی تواند مستقیم یا غیرمستقیم مانع زندگی و حیات انسانی شود. مردم ایران با داشتن همه ابزارها و امکانات زندگی می توانند سالم، توسعه یافته، مرفه و در کمال شخصیت زندگی کنند. این حق را هیچ کشوری نمی تواند از مردم ایران سلب کند. اقدامات دونالد ترامپ دقیقا حق حیات و آزادی مردم ایران را هدف گرفته که طبق اعلامیه جهانی حقوق بشر و میثاق بین المللی حقوق مدنی و سیاسی و میثاق بین المللی حقوق اقتصادی، اجتماعی و فرهنگی، این عمل ممنوع است. امروز با پیوستن بیشتر کشورها به این دو میثاق، اجرای آنها جنبه حقوق عرفی یافته و قاعده آمره شده اند. به عبارت دیگر هیچ کشور و هیچ فردی از جمله دونالد ترامپ نمی تواند از اجرای آنها عدول کند. ترفند دونالد ترامپ و همکاران تندروی او این است که از ترس محکوم شدن در مجامع حقوقی مانند دادگاه بین المللی جنایی و دیوان بین المللی دادگستری، از سه موضوع فاصله می گیرند که مسئولان ایران نباید فریب آن را بخورند؛ اول اینکه هدف تحریم آنها، مردم ایران نیست، دوم اینکه هدف آنها سرنگونی حکومت ایران نیست، سوم اینکه اقلام کشاورزی، غذایی و دارویی از تحریم ها معاف هستند. درحالی که هر سه ادعا، دروغی بزرگ هستند. اولا تحریم های آمریکای دونالد ترامپ دقیقا مردم ایران را هدف گرفته، ثانیا هدف آنها صرفا سرنگونی حکومت ایران است و ثالثا هنگامی که ایران را از صادرات نفت و سایر کالاها محروم می کنند، یعنی ایران بودجه ای برای ورود اقلام کشاورزی، غذایی و دارویی نخواهد داشت. به علاوه اگر ایران نیز چنین بودجه ای در اختیار داشته باشد، به علت اینکه تراکنش های مالی بانکی مورد تحریم واقع شده اند، نمی توان اقدام به خرید اقلام کشاورزی، غذایی و دارویی کرد؛ بنابراین به راحتی می توان مشاهده کرد رهبران آمریکا مرتکب جنایت علیه بشریت شده اند و همان طورکه دولت میانمار اقدام به نابودی مردم مسلمان روهینگیا کرد و همان گونه که عربستان و امارات اقدام به نابودی مردم یمن کردند، آنها نیز دنبال چنین قصدی هستند. دولت های آمریکا، میانمار، عربستان و امارات در دادگاه بین المللی جنایی محاکمه خواهند شد و آنها که از اقدامات آمریکا یا عربستان یا میانمار حمایت کرده اند، نظیر پشتیبانی اسرائیل و عربستان از تحریم ها و ممانعت از حق حیات این مردم توسط آمریکا، به عنوان معاونت در جرم، طبق حقوق بین الملل، در دادگاه بین المللی جنایی (ICC) محاکمه خواهند شد و اگر صد سال دیگر هم باشد، همگی مستوجب پرداخت غرامت خواهند شد. حکومت آمریکا هرگونه اختلاف نظر سیاسی با حکومت ایران دارد، نمی تواند بهانه ای باشد برای به ذلت کشاندن و محروم کردن مردم ایران از حق زندگی و حیات و نیز حق استفاده اقتصادی از منابع و امکانات کشور خودشان. 
 روی دیگر این سکه سلب تدریجی حیات شرافتمندانه از مردم ایران، همانا نسل کشی و پاک سازی قوم ایرانی محسوب می شود که از جرائم مسلم جنایت علیه بشریت است؛ اما برخی سیاست ها که گفته می شود با وجود تحریم ها، ایران گلستان است و بر زندگی مردم اثری نگذاشته، این پیام را می دهد که گویا قرار است همیشه با این تحریم های ظالمانه آمریکا زندگی کنیم! این دقیقا آب به آسیاب آمریکا ریختن است. ترامپ به محیطی آرام در صحنه بین المللی برای پیاده کردن جنایت خود احتیاج دارد. اگر مسئولان، زیستن در این شرایط را رسما بپذیرند، مردم و دولت های جهان از ما دلسوزتر نخواهند بود که جلوی آمریکا را بگیرند. درحالی که سیاست جمهوری اسلامی باید عکس این باشد، ایران طرف پشت کننده به برجام نبوده و نیست. نباید آمریکا را راحت گذاشت، باید از راهکارهای حقوقی کاملا استفاده شود. مسئولان ایرانی وظیفه دفاع تمام عیار از حقوق مردم ایران را دارند و نباید اجازه دهند آمریکا گام به گام در راه نابودی مردم ایران پیش برود. اینکه دولت ایران همه تلاش خود را به کار می گیرد تا به نوعی تحریم ها را دور بزند، امری جداگانه است و باعث نمی شود جنایت آمریکا نادیده گرفته شود و فریاد مظلومیت ایرانیان به گوش جهانیان نرسد. در لحظه نگارش این یادداشت یعنی سه روز بعد از آغاز تحریم های مرحله دوم (16 آبان)، باید یادآور شوم سبعانه ترین تحریم هایی که آمریکا علیه صدام حسین به کار برد، سیاست نفت در برابر غذا بود تا به سرنگونی حکومت صدام منتهی شد. درحالی که جنایت دونالد ترامپ در حق مردم ایران از این فراتر رفته و قسمت فروش نفت را نیز در شش ماه قصد دارد به صفر برساند. اینکه آمریکا در این سیاست موفق شود یا خیر امر دیگری است، ولی وقاحت آمریکا به اینجا رسیده که رسما تحریم های کشنده خود را روی مردم بی گناه ایران آزمایش می کند تا در صورت موفقیت، این سیاست را به استراتژی دفاعی خود در قبال کشورهای مخالف تبدیل کند. آنان به این سیاست ضد انسانی خود در برابر مردم ایران، افتخار می کنند. اگر جهان، قواعد درستی داشت آمریکا را به خاطر این جنایات محاکمه، محکوم و وادار به پرداخت غرامت می کرد. پس دولتمردان ایران باید درست و بجا هدف گیری کنند و بلافاصله شکایت از آمریکا را در شورای حقوق بشر سازمان ملل متحد و در دادگاه بین المللی جنایی در دستور کار قرار دهند. دیگر کشورها نیز باید بدانند سکوت یا حمایت از تحریم های آمریکا چه عواقب حقوقی ای در آینده برای آنها خواهد داشت و ایران طلب غرامت از همه آنها خواهد کرد. سازمان ملل متحد دارای گزارشگر ویژه نقض حقوق ملت ها به خاطر اعمال تحریم های اقتصادی است. چرا ایران از این گزارشگر دعوت نمی کند با سفر به ایران و مشاهده آثار مخرب تحریم ها، گزارشی تهیه و در سطح سازمان ملل متحد و شورای حقوق بشر مطرح و توزیع کند تا دستمایه شکایت اصلی ایران به دادگاه بین المللی جنایی شود؟ بی شک اعتبار گزارش این گزارشگر از بسیاری از تلاش های دیپلماتیک ایران نافذتر خواهد بود. همچنین وزیر امور خارجه، باید از پا ننشیند، هر روز همه جهان را درنوردد و همه را از این جنایات و آثار مخربی که تحریم ها بر مردم مظلوم ایران گذاشته، باخبر و با خود برای واکنش مشترک حقوقی سیاسی، همراه کند. اما مردم ایران هم نباید فقط منتظر اقدامات رسمی باقی بمانند که دست حاکمیت بعضا کوتاه است. مردم باید از طریق وب سایت ها، رسانه های اجتماعی و فضای مجازی و هر امکان دیگری نسبت به برملاکردن این جنایات مسلم آمریکا اقدام و تبلیغ کرده و موجی در افکار عمومی جهان ایجاد کنند که حامی مظلومیت ایران باشند و هیئت حاکمه آمریکا را مانند زمان جنگ ویتنام تحت فشار قرار دهند. ما ملتی نیستیم که فقیر باشیم و فاقد امکانات باشیم، هیچ کس حق ندارد ما را از امکانات خود محروم کند. مردم ما نباید فریب الفاظ منافقانه ترامپ و نتانیاهو را بخورند که گویا می خواهند برای حمایت از مردم ایران، این تحریم ها را پیاده کنند. آنها مرتکب جنایت مسلم شده اند و حمایت از مردم ایران دروغی بیش نیست.
                