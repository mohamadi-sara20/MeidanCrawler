شنبه ۳۱‌شهریور ۱۳۹۷
-----------------------------------------
سرمقاله
-----------------------------------------
خوشا به حال احمدی نژاد
-----------------------------------------

                    انتقادات از دولت روحانی به تازگی به اوج خود رسیده است. اگر تا دیروز فقط اصولگرایان بی پروا به روحانی حمله می کردند، اینک کار چنان بالا گرفته که دبیرکل حزب کارگزاران سازندگی که خود، مشی اعتدالی و محافظه کار دارد، با الفاظی تند از رئیس جمهور سخن می گوید؛ «خواب روحانی سنگین است». اگرچه این جمله شاه بیت تمام سخنان غلامحسین کرباسچی است؛ اما او به همین بسنده نمی کند و در یک کلان نگری به نقد عملکرد روحانی می پردازد و او را فاقد توانایی در مدیریت اجرائی می داند. کرباسچی و اطرافیانش درست یا نادرست بر این باورند که او مدیر اجرائی توانایی است و بی دلیل نیست که کرباسچی از این موضع به نقد روحانی می پردازد. همان گونه که تئوریسین های اصلاح طلب با تاکید بر مفهوم امر سیاسی، روحانی را به نقد می کشند و اصولگرایان انتظار دارند روحانی دشمن ستیزی پیشه کند و با شرایط جنگ اقتصادی به مصاف دشمن برود. دست برقضا گویا حرف و حدیث اصولگرایان بیش از دیگران بر روحانی اثر داشته است. این اثرپذیری چه از سر باور باشد، چه نباشد، به رابطه ای دوسویه می انجامد؛ رابطه ای در خوف و رجا برای طرفین معامله که مصداق این بیت است: «سکه قلب مرا نیک گرفتی عیار/ باری این قلب شناسی ز که آموخته ای»! این روزها در سیاست سکه قلب بسیار رایج است، نه اصلاح طلب می شناسد و نه اصولگرا، نه اپوزیسیون داخلی و نه خارجی. هرکس به نفع خود دلبسته است و بازار سیاست پر از سکه های تقلبی است. از این رو سکوت سیاست پیشگان مستقل و روشنفکران قابل فهم است. مردم نیز با هوش غریزی کنار گود نشسته اند و درصدد هستند هوش اکتسابی شان فعال شود تا تصمیمی تازه بگیرند. بر کسی پوشیده نیست که دولت روحانی شرایط دشواری پیش رو دارد و باید با آن دست وپنجه نرم کند و باز بر کسی پوشیده نیست که دولت روحانی آن دولتی نشد که همگان انتظارش را داشتند. آنان که در ساختار دستگاه های سه گانه کشورند و آنان که به این ساختارها باور دارند و در این چارچوب سیاست ورزی می کنند، باید با نگاه منصفانه تری به نقد دولت روحانی بپردازند. اپوزیسیون شدن پوزیسیون های دائمی زنگ خطری در سیاست داخلی ایران است؛ زنگ خطری که بیش از همه برای روحانی به صدا درآمده است. اینک کمتر جناح سیاسی ای است که لب به انتقاد از دولت روحانی نگشوده باشد. بخشی از این انتقادات به ضعف و انفعال دولت برمی گردد و بخشی از آن خواسته یا ناخواسته زمینه ای است برای منفعت طلبی و مشروعیت طلبی. مهم تر اینکه شرایط کنونی به قربانی شدن دولت روحانی می انجامد. بی شک افزایش این انتقادات دولت را به سنگرهای دفاعی فروخواهد برد و اگر این گفته اسپینوزا که «دولت» باشنده ای است که فکری جز نگه داشتن هستی خود ندارد، درباره دولت دوازدهم هم مصداق داشته باشد، باید منتظر اقدامات دیگر روحانی برای نجات دولتش باشیم. این گفته او که تخریب این دولت کسی را پیروز انتخابات 1400 نخواهد کرد، سطرهای پنهان بسیاری دارد که خطابش بیش از آنکه اصولگرایان باشد، به جناح های خودی است. این حجم از انتقادات نتایج خسارت باری دارد؛ به ویژه برای اصلاح طلبان. در برخی موارد انتقادنکردن دشوارتر از انتقادکردن است. طرفه آنکه آنان که باید انتقاد کنند -کارشناسان مستقل از قدرت- کم حرف می زنند و آنانی که باید سکوت اختیار کنند، پرحرف شده اند. تغییر وضعیت موجود نیازمند مفاهیم تازه است و آدم هایی با رویکردهای تازه که کارنامه کاری شان سفید باشد، نه آدم هایی با کارهای شکست خورده که بیش از هر چیز درصدد متفاوت جلوه دادن خودشان هستند؛ آن هم متفاوت جلوه دادن از وضعیتی که خود در آن شریک اند. شاید از نظر روان شناختی متفاوت حس کردن خود، خوشایند باشد؛ اما در سیاست هیچ تاثیری ندارد و این انتقادات بیشتر موضع گیری است و بس. موضع گیری هایی که هیچ چیز را بی ثبات نمی کند. از منظر دیگر برخی منتقدان، در بزنگاه هایی به رویارویی با دولت برمی خیزند تا مشروعیت خود را نزد مردم بازیابند. عملی برای احیای خود، نه تغییر و احیای جامعه سیاسی. آنچه مسلم است این است که مردم مشارکتی در این انتقادات ندارند و حرف و حدیثی تحریک شان نمی کند. در برابر منتقدان سرد و بی تفاوت اند؛ چراکه منتقدان را در این مشکلات بیشتر دخیل می دانند. با این اوصاف، مجموعه این انتقادات بی ثمر نیست و زمانی به کار مخالفان خواهد آمد؛ زمانی که مشکلات داخلی و خارجی به طور کامل لاینحل بماند و برای برون رفت از آن نیاز باشد کسی سهم بیشتری از این مصائب را بر گردن بگیرد و در آن زمان چه گزینه ای بهتر از دولت روحانی که زمینه های قربانی شدنش نیز فراهم شده است. آنچه باید از اصولگرایان آموخت، این است که تا لحظات پایانی دولت احمدی نژاد با همه اختلاف نظرها در کنار احمدی نژاد ماندند. هنوز هم برخی اصولگرایان با اینکه تشت رئیس دولت نهم و دهم از بام افتاده، لب به دندان گزیده و دم نمی زنند. درست است که این عملکرد سم مهلکی برای توسعه دموکراسی است؛ اما نقیض آن هجمه به دولت روحانی نیست. آن هم به انگیزه ای که نسبتی با توسعه سیاسی و دموکراسی ندارد و بیش از هر چیز بوی سودای مشروعیت طلبی و منفعت از آن به مشام می رسد. اگر این روزها روحانی به حال و روز احمدی نژاد در دوره دوم ریاست جمهوری اش غبطه بخورد، جای تعجب ندارد. دولت احمدی نژاد آن روی سکه دولت روحانی است. دولتی جسور که با جسارت دست به اشتباهاتی بزرگ می زد و پشت آن می ایستاد و حامیانش با آگاهی از این اشتباهات از او اطاعت می کردند. این اطاعت همان خسارتی را به بار آورده است که حامیان دولت روحانی با انتقادات مکرر خود به ظاهر درصدد تحرک بخشیدن به دولت هستند؛ اما انگار هم وغم شان بیشتر جدایی از سرنوشت محتوم روحانی است. این رویکرد اصالت داشته باشد یا نه، تنهایی آزاردهنده ای را به روحانی تحمیل می کند؛ تنهایی ای که او را وامی دارد تا بیش از پیش به حلقه نزدیکان خود پناه ببرد
                