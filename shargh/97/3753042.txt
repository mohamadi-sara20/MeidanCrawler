شنبه ۱۲ خرداد ۱۳۹۷
-----------------------------------------
حرف اول
-----------------------------------------
رویای 1400!
-----------------------------------------

                    اظهارنظر زودهنگام برخی اهالی سیاست درباره نتیجه انتخابات ریاست جمهوری 1400 از برخی جهات شایان توجه است، به ویژه که تعدادی از آنان شانس گزینه اصولگرایان منتقد دولت فعلی را زیاد می دانند. جالب تر اینکه یکی از رای20میلیونی و دیگری از رای 27میلیونی آن گزینه سخن می گویند. در این باره نکات زیر شایان توجه است:1- از 21 سال پیش که در انتخابات هفتمین دوره ریاست جمهوری رقابتی پیش بینی ناپذیر شکل گرفت، می گذرد. در آن انتخابات تا هفته آخر هنوز همه چیز در ابهام بود و رای20میلیونی سیدمحمد خاتمی برای موافق و مخالف غیرمترقبه بود؛ همان طور که پدیدارشدن محمود احمدی نژاد در انتخابات نهمین دوره و رسیدن او به مرحله دوم و برتری در دوقطبی شکل گرفته سوم تیر 1384 هم باعث شوک سنگینی برای اهالی سیاست بود و هشت سال بعد همین غافلگیری دوباره تکرار و پیروزی حسن روحانی عده ای را دچار حیرت کرد. نتیجه آنکه انگار هر هشت سال باید شاهد یک پدیده انتخاباتی باشیم. حال چگونه می توان از پیروزی گزینه یک جناح، آن هم سه سال قبل از انتخابات با قاطعیت سخن گفت؟ جالب اینکه یکی از تحلیلگران که هم اکنون نتیجه سه سال بعد را پیش بینی کرده، در سال 91 رای حسن روحانی را در حد دو، سه میلیون پیش بینی کرده بود و آن دیگری که از رای 27میلیونی کاندیدای جناح خود گفته است تا ساعاتی پس از شمارش آرا در دوم خرداد هنوز نتیجه را باور نداشت. بنابراین می توان تحلیلی ارائه کرد اما لزوما قرار نیست همان شود که ما فکر می کنیم. به ویژه که هنوز گزینه فعلی اصلاحات و اعتدال سه سال فرصت دارد که قطعا این عملکرد در انتخابات آتی تاثیرگذار است.2-ممکن است گفته شود در دوم خرداد 1376 گزینه اصلاحات رای آورد و در سوم تیر 1384 کاندیدای اصولگرایان و در 24 خرداد 1392 دوباره گزینه اصلاحات و اعتدال، بنابراین این بار نوبت کاندیدای اصولگرایان منتقد دولت فعلی است؛ در این تحلیل از آنچه غفلت شده، وضعیت انتخابات 1384 است. در آن انتخابات و براساس یک خطای استراتژیک، اصلاحات و اعتدال با چند گزینه وارد گردونه انتخابات شدند و اگر آنان بر یک گزینه توافق کرده بودند، در همان مرحله اول کار تمام بود.تعداد آرای مرحوم هاشمی رفسنجانی، کروبی، معین و مهرعلیزاده 17میلیون بود و مجموع آرای کاندیداهای رقیب 12میلیون. بنابراین مخالفت جامعه با وضع موجود سبب رای آوری احمدی نژاد نشد بلکه خطای استراتژیک و نابخشودنی جناح های طیف اصلاحات و اعتدال نتیجه آن انتخابات را رقم زد. علاوه بر این اصولگرایان در انتخابات 29 اردیبهشت سال گذشته نشان دادند سقف رای شان حداکثر 17 میلیون است. همان طورکه در دوقطبی سوم تیر هم رای احمدی نژاد همین مقدار بود و این یعنی از 84 تا 96، آرای سلبی و ایجابی آنان تغییری نکرده است.3- اگر جناح های طیف اصلاح و اعتدال بتوانند به یک گزینه برسند که عبرت آموزی از انتخابات هفتمین دوره باید درس عبرتی برای همیشه باشد. مانند 76 و 92 حداقل با یک رای ثابت 17میلیونی می توانند با جذب بخشی از رای موسوم به خاکستری کار را در همان مرحله اول تمام کنند؛ کاری که در 76 و 92 اتفاق افتاد و در 84 به جهت اختلاف در مرحله اول موفق به تجمیع رای 17میلیونی نشدند تا قبل از آنکه به رقیب باخته باشند، به خود ببازند. اما اصولگرایان تاکنون نتوانستند از 17میلیون عبور کنند. رای خاکستری و بلاتکلیف نسبتی با رای اصولگرایان تاکنون نداشته است.
                