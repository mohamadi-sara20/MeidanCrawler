سه‌شنبه ۱۴ فروردین ۱۳۹۷
-----------------------------------------
یادداشت
-----------------------------------------
فیلترکردن پیام رسان ها به چه قیمتی؟
-----------------------------------------

                    «تصمیمات به ظاهر کوچک با پیامدهای بسیار بزرگ» از ویژگی های تصمیم گیری در ایران است. این نوع تصمیمات اگرچه در ظاهر بی اهمیت می نمایند و کمتر درباره این نوع تصمیم گیری ها و اقدامات بحث و گفت وگو می شود، اما شاید اگر در کشورهای دیگر مطرح می شد به مجلس می رفت یا به رفراندوم گذاشته می شد. یکی از این تصمیمات «تاکید بر استفاده از خدمات دهنده های اینترنت داخلی» است؛ مانند وبلاگ ها و شبکه های اجتماعی. البته این اقدامات نه با توصیه و فرهنگ سازی بلکه اغلب با فیلترینگ و سانسور همراه بوده و درواقع مسئولان امر با الزام و اجبار درصدد تحقق تصمیمات خود دراین باره هستند. نتیجه این نوع تصمیم و اقدام در سال های گذشته درباره وبلاگ ها چه بود که امروز درصدد تعمیم آن به شبکه های اجتماعی هستند؟ اگر وضعیت تولید محتوا در وبلاگ ها در گذشته نه چندان دور، یعنی همین 20 سال گذشته بررسی شود، مشاهده می شود که اولین خدمات دهنده وبلاگ در ایران، بلاگر [blogger] مربوط به گوگل [Google] بود که همه امکانات لازم مانند آپلود عکس و فایل را در خود داشت و اولین وبلاگ نویسان ایرانی که غالبا نیز استادان دانشگاه بودند، از خدمات بلاگر استفاده می کردند، اما چون مرکز این خدمات دهنده اینترنتی در ایران نبود، استدلال شد که کنترل بر این سیستم وجود ندارد [همین استدلال اخیر] و کشورهای خارجی از این طریق جاسوسی ایرانیان را می کنند، بنابراین، این سیستم قدرتمند و جهانی در ایران فیلتر شد. نتیجه استفاده از سیستم های داخلی وبلاگ بدون امکانات لازم [آپلود عکس، فیلم و فایل] مانند بلاگفا، فوتوبلاگ و غیره بود که همه محتوای تولید اینترنتی استادان، دانشجویان و شهروندان عادی روی آنها قرار گرفت. سوال اینجا است که امروز سرنوشت این خدمات دهنده ها و سال ها تولید محتوا و اندیشه ایرانیان در این خدمات دهنده های داخلی در چه وضعیتی است؟اگر خدمات دهنده های اینترنتی ایرانی واکاوی شوند ملاحظه می شود غالب آنها با کل محتوای شان از دور خارج شده اند و در حقیقت هیچ اثری از آنها وجود ندارد؛ مانند فوتوبلاگ. در بین خدمات دهنده های باقی مانده فقط می توان به «بلاگفا» اشاره کرد که آن هم به دلیل سوختن چندین باره سرورهایش! بخش اعظم اطلاعات مخاطبان و کاربران ایرانی را نابود کرده است و از آن بدتر هر وبلاگی نیز که در بلاگفا به روا یا ناروا فیلتر شده، کلا از دور خارج شده است. برای مثال استادی که 10 سال مطالب و اطلاعاتش را روی وبلاگش قرار داده، فقط با یک مطلب ناموافق، وبلاگش ابتدا فیلتر و سپس در بلاگفا کاملا محو شده است. نتیجه این تصمیم کوچک درباره وبلاگ ها باعث شده است تمامی اطلاعات تولیدشده فضای مجازی ازسوی شهروندان ایرانی در 20 سال گذشته از بین برود.معنای آن این است که در عصر دیجیتال و فضای مجازی شهروندان درباره اطلاعات و دانش در همان 20 سال گذشته درجا زده اند. به تعبیر دیگر این اقدام چند پیامد داشته است:1- ازبین رفتن اطلاعات تولیدشده در فضای مجازی [این اقدام شبیه کتاب سوزی در قرون گذشته است] و عامل عقب ماندگی ایران در تمامی حوزه هاست چون اطلاعات مهم ترین ابزار تفکر، تصمیم گیری و اقدام صحیح در هر جامعه ای است.2- خسارت اقتصادی نابودی اطلاعات به ارزش صدها و شاید هزاران میلیارد دلار.3- تولید اطلاعات و دانش در فضای مجازی هر بار از ابتدا [اختراع چرخ در هر مرتبه] و عدم تجمیع دانش برای پیشرفت.4- خالی شدن فضای مجازی از اطلاعات علمی و موثق فارسی و سمت وسویافتن به سمت سایت های خارجی و به ویژه تصویری [البته قابل فهم مانند...].5- دلسردی و بی انگیزه شدن شهروندان از تولید محتوا در فضای وبلاگ ها [به دلیل ازبین رفتن اطلاعات شان] و سوق به سمت مصرف کننده تا تولیدکننده بودن.6- بی اعتمادی به فضای وبلاگ ها و کوچ به فضاهای دیگر مانند شبکه های اجتماعی غیرمعتبر [بدون امکان جست وجو].نتیجه این شده است که اگر امروز شخصی در صدد کسب اطلاعات در اینترنت باشد، به استثنای سایت مجلات چاپی، دیگر اطلاعاتی بازیابی نمی شود و هیچ اثری از میلیون ها صفحه اطلاعات تولیدشده ایرانیان وجود ندارد. جالب اینجاست که هیچ یک از خدمات دهنده های اینترنتی مسئولیت حذف و مخدوش شدن اطلاعات را نمی پذیرند و قانونی نیز برای حمایت از شهروندان و اطلاعات وجود ندارد. همچنین مسئولان تصمیم گیرنده [فیلتر خدمات دهنده های خارجی وبلاگ ها] نیز به علت ناشناس بودن تا کنون بازخواست نشده یا در دادگاهی احضار نشده اند که چگونه تصمیمات آنها لطمات زیادی به کشور ایران وارد کرده است و عزت جامعه ایران اسلامی را در جهان تضعیف کرده اند؛ اینان حتی در معرض نقد نیز قرار نمی گیرند. خلاصه اینکه ملت ایران سال ها به تولید اندیشه و اطلاعات در اینترنت پرداخته است و با یک تصمیم غلط، امروز هیچ اثری از آن نیست و این ملت به جای تکمیل دانش و محتوای قبلی، از نو باید همان اطلاعات و اندیشه ها را با مشقات زیاد تولید کند، درصورتی که در جوامع دیگر با تجمیع اطلاعات و دانش، هم افزایی رخ داده و هر روز بر غنای اطلاعات، دانش و اندیشه شان افزوده می شود و به نسبت ما رشد و توسعه مضاعف پیدا می کنند. اگر در ایران نیز از ابتدا این گونه تصمیمات غلط گرفته نمی شد و در همان سیستم گوگل باقی می ماندند [که تمامی سیستم های کنونی نیز براساس ساختار گوگل استوار است] امروز حتی یک کلمه نیز از تولیدات این کشور از بین نمی رفت و هر روز بر غنای دانش این ملت افزوده می شد. حال با ورود به دوره شبکه های اجتماعی که تولیدات محتوا و اندیشه در این شبکه ها صورت می گیرد، به جای تسهیل در دسترسی به امکانات جانبی [پولی] برای علمی شدن و ماندگارشدن محتوا، با تصمیمات تکراری و غلط گذشته در صدد تکرار شکست های گذشته هستیم تا مجدد این محتوای تولیدشده [البته غیرقابل جست وجو] چند سال گذشته در شبکه های اجتماعی نیز سرنوشت محتوای وبلاگ ها را پیدا کنند. این استدلال که «کنترلی بر شبکه های اجتماعی خارجی وجود ندارد» پس باید آنها را فیلتر کرد، منطقی نیست که سرنوشت یک کشور را به خاطرش به عقب انداخت و درآینده نیز نتوان آن را جبران کرد.
                