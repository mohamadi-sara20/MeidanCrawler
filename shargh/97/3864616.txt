سه‌شنبه ۹ بهمن ۱۳۹۷
-----------------------------------------
حرف اول
-----------------------------------------
قطع مبادلات بانک های اروپایی با موسسات ایرانی
-----------------------------------------

                    در یادداشت قبلی «شرق»،  از یک مشکل در فرودگاه تایوان نوشتم. یکی از بستگان ساکن آلمان که از گرفتاری من برای تبدیل 200 دلار به پول تایوان در یکی از بانک های واقع در فرودگاه این کشور که سرانجام با پادرمیانی یکی از کارکنان اداره گردشگری فیصله یافت، مطلع شده بود، چند روز پیش با نگارنده تماس گرفت و گفت ماجرایی برایش اتفاق افتاده که او را به شدت متحیر و متاسف کرده است. ماجرا از این قرار بود که در تابستان گذشته یکی از بستگان این فرد برای دریافت وکالت نامه از خواهرش که ساکن سوئد است، با سفارت ایران در این کشور تماس گرفته و با همکاری بسیار صمیمانه سفارت وکالت نامه صادر و برای آنها به ایران ارسال شده است. هزینه خدمات صدور وکالت نامه از سوی سفارت حدود 160 یورو بوده که با توجه به عدم ارتباط بانک های ایران با اروپا، این مبلغ در شهریورماه از سوی  این ایرانی ساکن آلمان و از طریق بانکی در آلمان به حساب سفارت ایران در سوئد واریز شده است. بعد از یکی، دو هفته از سفارت پیامی برای آنها رسیده که بانک سوئدی با سفارت تماس گرفته و علت واریز این مبلغ را پرس وجو کرده است. از مهرماه به بعد دیگر خبری از سفارت ایران نشده  و گمان می رفته موضوع خاتمه یافته است. تا اینکه چند روز پیش حدود 150 یورو، بعد از گذشت چهار ماه مجددا به حساب ایرانی ساکن آلمان برگشت داده شده است. چون بانک سوئدی بابت برگشت دادن پول مبلغی را به عنوان کارمزد از 160 یوروی واریزی کسر کرده و بقیه را به حساب او واریز کرده است. او می گفت که با دیدن اطلاعیه برگشت پول واقعا حیرت زده و به شدت نگران  شده است چون ممانعت از واریز مبلغی ناچیز به حساب سفارت ایران در سوئد، با وجود توضیحات رسمی سفارت به بانک، به معنای قطع روابط بانک های اروپایی با موسسات ایرانی بر اثر نپیوستن ایران به FATF است. به علاوه خبر می رسد در ماه های اخیر سفارتخانه های جمهوری اسلامی در برخی کشورهای اروپایی اعلام کرده اند برای انجام خدمات کنسولی فقط پول نقد می پذیرند. چنین شرایطی نشانگر قطع روابط بسیاری از بانک های اروپایی  با موسسات ایرانی است. وقتی برای گشایش حساب بانکی یا دریافت وام به شعبه ای از هریک از بانک های کشور مراجعه کنیم، باید فرم های مختلفی را تکمیل کنیم و بسیاری از شروط تعیین شده از بانک را نخوانده بپذیریم و امضا کنیم. 
اگر شروط را بخوانیم و فکر کنیم برخی از شرایط یک طرفه تنظیم شده و قابل قبول نیست، فرایند گشایش حساب یا دریافت وام متوقف می شود. قطعا مشتری بانک توان تغییر شرایط اعلام شده از سوی بانک را ندارد و همین که با این شرایط مخالفت کند، ارتباط میان او و بانک قطع می شود. در چنین شرایطی فعالیت اقتصادی نیز به شدت کاهش می یابد چون برای معاملات نسبتا عمده افراد باید چمدان های پول را ردوبدل کنند که از نظر امنیتی بسیار پرخطر است و معاملات عادی را به فعالیت باندهای خلاف کار شبیه می کند. به همین علت مشتریان بانک فرم های بانکی را نخوانده امضا می کنند و وارد فرایند زورآزمایی برای تغییر شرایط احتمالا غیرمنصفانه تحمیل شده از سوی بانک ها نمی شوند. ولی یکسان بودن شرایط و مقررات برای همه مردم، مانع از رنجش مشتریان بانکی است. چون فرم های یکسانی را همه باید امضا کنند.  
مقررات مرتبط با FATF، مشابه شرایط بانکی برای گشایش حساب و دیگر عملیات بانکی در ایران، برای همه بانک های جهان به نحو یکسانی لازم الاجراست. تقریبا همه کشورهای جهان برای جلوگیری از پول شویی، شفافیت بیشتر نقل و انتقالات مالی بین المللی و مبارزه با تروریسم و جنایت های سازمان یافته مقررات مشترکی را اعمال می کنند. اگر ایران به هر دلیل مایل به پذیرش این شروط نیست، راه دیگری جز قطع ارتباطات بانکی و مالی بین المللی برای ما باقی نمی ماند. آیا می توانیم بدون بهره گرفتن از روابط بانکی بین المللی با جهان رابطه داشته باشیم؟ کالا صادر کنیم، به واردات ادامه دهیم؟ نمایندگی های سیاسی  و سفارتخانه های ما در کشورهای مختلف جهان فعالیت کنند؟ قطعا پاسخ منفی است. حتی کشورهایی که علاقه مند به حفظ روابط سیاسی خود با ایران هستند، نمی خواهند و نمی توانند  مقررات FATF  را زیر پا  بگذارند. 
به دلیل  تصویب نشدن مقررات FATF ، روابط بانکی ایران با همه کشورهای جهان از جمله با کشورهای اروپایی به شدت محدود شده است.  نپذیرفتن FATF از سوی ایران، مانند نپذیرفتن مقررات بانک های ایرانی برای انجام عملیات بانکی که به قطع همکاری بانک با مشتری می انجامد، پیوند ما با نظام بانکی بین المللی را از هم می گسلد. در عین حال همان گونه که مشتری بانک های ایران توان چانه زنی برای تغییر شرایط اعلام شده از سوی بانک را ندارد، ایران نیز به تنهایی و بدون حمایت بخش قابل توجهی از کشورهای جهان قادر به تغییر شرایط تعیین شده از سوی نظام بانکی بین المللی نیست. بنابراین  نپذیرفتن مقررات FATF در شرایط کنونی که تحریم های تحمیل شده از سوی دولت آمریکا اقتصاد ایران را تحت فشار قرار داده، فشار مضاعفی را بر کشور تحمیل می کند، روابط بین المللی را بیش ازپیش با محدودیت های پرهزینه مواجه خواهد کرد و مردم ایران را با تنگنایی شدید مواجه می کند که باید از آن  اجتناب کرد. بر اساس همین واقعیات بدیهی علاوه بر سران سه قوه، همه مسئولان و کارشناسان دلسوز بر پذیرش FATF  تاکید دارند. اما متاسفانه گروهی که با تصویب این مقررات بانکی به بهانه تقابل با منافع ملی کشور مخالفت می کنند، یا به راستی  از درهم تنیدگی مناسبات بین المللی و تاثیر  نپذیرفتن این مقررات بر کل اقتصاد کشور و وضعیت معیشتی ایرانیان در خارج از کشور آگاهی دقیقی ندارند و نمی دانند که تداوم سیاست عدم نپذیرفتن مقررات FATF چه صدمه جبران ناپذیری را بر کشور تحمیل می کند؛ یا از تبعات مخالفت خود آگاهند ولی منافع تداوم این شرایط را بیش از هزینه های ناشی از آن می دانند. هرچه هست، این گروه تاکنون نتوانسته است منافع عدم پذیرش مقررات FATF را برای عموم مردم توضیح دهد و سران سه قوه و افکار عمومی را قانع کند ولی از همه  اهرم هایی که در اختیار دارد، برای جلوگیری از تصویب این مقررات استفاده می کند و تحریم خودخواسته ای را بر روابط اقتصادی ایران با کشورهای دوست تحمیل می کند که پیامدهای تاسف انگیزی دارد. 
                