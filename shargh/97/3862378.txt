پنج‌شنبه ۲۷ دی ۱۳۹۷
-----------------------------------------
یادداشت
-----------------------------------------
دفاع از حق وکیل
-----------------------------------------

                    کمیسیون حقوق بشر کانون وکلای دادگستری مرکز خواستار حذف تبصره ماده 48 قانون آیین دادرسی کیفری شد.
این کمیسیون با انتشار یک «درنگ نامه» درباره تبصره ماده 48 قانون آیین دادرسی کیفری از کمیسیون حقوقی و قضائی مجلس شورای اسلامی خواست برای حذف این تبصره که حق دفاع و برخورداری از وکیل اختیاری و مستقل را محدود کرده است، اقدام کند. در این درنگ‏نامه که با عنوان «تقاضای تصویب حذف تبصره ماده 48 قانون آیین دادرسی کیفری (اصلاحی 24/3/1394)» منتشر شده، آمده است: «از دوران مشروطه تاکنون، همواره انتظار ملت از دارالشورا (مجلس)، این بوده است که خانه ملت، عصاره فضائل شهروندان، کانون امید و پشتوانه وثیق عدالتخانه باشد. هرگاه گرهی بر جبین حقوق ملت افتاده است، چشم امید به گره‏گشایی از آن به دست و نظر تدبیرنمایندگان مردم بوده است. حافظه تاریخی ما ایرانیان، فریادهای حق‏خواهانه مدافعان حقوق ملت را فراموش نخواهد کرد. در نظام‏های مبتنی بر رای عمومی، رسم امانت داری مقنن، به مثابه اعلم عقلا ایجاب می‏کند تا غایت خیر عمومی و استیفای حقوق خداداد انسان، در قانون گذاری و تصمیم‏گیری‏های عمومی، در نظر گرفته شود. 
آیین دادرسی کیفری و اصول محاکمات به مثابه یکی از دژهای مستحکم حقوق ملت هماره در منظومه توجه قوه عاقله کشور بوده و از سال 1290 شمسی و انشای قانون موقت اصول محاکمات جزائی به تصویب کمسیون عدلیه مجلس شورای ملی تا دوران حاضر و تصویب قانون جدید، بیش از یک قرن جایگاه رفیع خود را نهادین و پایگاه حقوق بشری خود را مستحکم کرده است. با وجود امتیازات و بلوغ قابل تصدیق این قانون، در پی برخی تغییرات اخیر در مقررات آیین دادرسی کیفری و با لحاظ تجربه تقنینی پنج ساله، به باور بسیاری از حقوق دانان و اعضای جامعه وکلا، «حق برخورداری از وکیل» به عنوان یکی از حقوق دفاعی شهروندان و تضمین‏کننده دسترسی به عدالت و الزامات قضائی و منطقی آن، در قالب قانون عادی محدود شده است.
نهاد وکالت به‏عنوان دیرینه‏ترین نماد جامعه مدنی ایران و مستظهر به پیشینه‏ای راسخ در حمایت از بقا و قوام عدالتخانه و اصول دادرسی عادلانه و منصفانه، همواره خیرخواهی خود را برای صیانت از حقوق ملت به اثبات رسانده است. وکلای دادگستری که شرافت خود را وثیقه سوگند حرفه‏ای برای بهره گیری از دانش حقوق در مسیر عدالت قرار داده‏اند، همواره با تکیه بر اصل 35 قانون اساسی و بند 3 ماده واحده قانون احترام به آزادی‏های مشروع و حفظ حقوق شهروندی مصوب 1383 و اصل فقهی و حقوقی اباحه و آزادی تعهدات، بر اهمیت تامین و تضمین حق برخورداری از وکیل در فرایند دادرسی به‏عنوان حقی اساسی و شهروندی تاکید داشته‏اند و بر ضرورت تامین و تضمین امنیت ملی و مبارزه با جرائم سازمان‏یافته به‏عنوان بستر حاکمیت قانون و تضمین حق بر امنیت، عمیقا صحه نهاده‏اند و با آن همدلی دارند. با این حال در تصویب تبصره ماده 48 آیین دادرسی کیفری مصوب 24/3/1394، مراتب مذکور مورد توجه قرار نگرفته است و دغدغه های متعددی برای مردم و جامعه وکلا در منقصت حق دفاع به‏ وجود آمده که بارها به استماع نمایندگان محترم مردم در مجلس شورای اسلامی رسیده است.
در تبصره یاد شده آمده است که: «در جرائم علیه امنیت داخلی و خارجی کشور و همچنین سازمان یافته که مجازات آنها مشمول ماده 302 این قانون است، در مرحله تحقیقات مقدماتی، طرفین دعوی وکیل یا وکلای خود را از بین وکلای رسمی دادگستری که مورد تایید رئیس قوه قضائیه باشند، انتخاب می کنند. اسامی وکلای مزبور توسط رئیس قوه قضائیه اعلام می گردد».
با اجرای تبصره فوق به‏ صورت مکرر گزارش‏هایی مبنی بر نقض حق دفاع و استانداردهای دادرسی منصفانه به این کمیسیون واصل شده که در برخی موارد، حاکی از تسری این محدودیت به رسیدگی در دادگاه ها و جرائم دیگر نیز هست. این در حالی است که حق برخورداری آزادانه از وکیل مصداق مهم ترین حقوق شکلی تامین‏کننده دسترسی به عدالت است و محدود‏کردن آن، علاوه بر نقض حقوق پیش‏گفته، نه‏تنها هیچ‏گونه کارآمدی و اعتباری برای دستگاه قضائی به‏ دنبال ندارد؛ بلکه در برخی موارد عملا توالی فاسد نیز دارد. از جمله پیامدهای ناپذیرفتنی این تاسیس عبارت اند از:
1- بیم وحدت و تمرکز همه دست‏اندرکاران قضائی پرونده های مشمول تبصره یعنی قاضی، دادستان، ضابط و وکیل و تضییع حق دفاع مستقل و خدشه بر اصل تناظر، بی‏طرفی در مقام دفاع و نیز استقلال نهاد وکالت از حاکمیت.
2- ایجاد زمینه و شائبه فساد و شکل‏گیری رانت و پدیده واسطه‏گری و صورت‏بندی قانونی برای انحصار به نفع تعدادی خاص از اعضای صنف وکالت. 
3- شکستن هیمنه استقلال نهاد وکالت و اخلال در رسالت حرفه‏ای وکیل مستقل که کیان وکالت را مخدوش و قرین منقصت می‏کند.
4- عدم شفافیت در چگونگی اعمال معیار تبعیض بین اقلیت وکلای داخل در فهرست و اکثریت وکلای خارج از آن و تعارض اصل برابری و عدالت مرجع عمومی نسبت به صاحبان پروانه وکالت و ایجاد تبعیض ناروا. 
5- ایجاد زمینه شکل‏گیری بازار سیاه و مطالبه و تحمیل حق‏الوکاله های گزاف به‏علت عرضه محدود و تقاضای زیاد و کثرت مراجعه مردم به وکلای انحصاری داخل در فهرست رئیس محترم قوه قضائیه. 
6- محدودکردن امر شخصی‏بودن تعیین وکیل و اصل اباحه و انعقاد عقد خصوصی و شرعی وکالت و اصل آزادی اراده در اختیار وکیل دلخواه. 
7- القای شائبه عمومی بی‏اعتمادی و ناکارآمدی نسبت به نظام تعیین صلاحیت وکلای دادگستری به‏عنوان امین حکمروایی در تکفل حق دفاع. 
8- خدشه بر مقام شامخ ریاست قوه قضائیه و شخصیت وکلای دادگستری؛ چه اینکه نه در شان جایگاه والای رئیس قوه قضائیه است که عامل ایجاد تبعیض ناروا بین وکلایی شود که صلاحیت برابر قانونی‏ دارند و نه در شان وکلای دادگستری است که نظاره‏گر استقرار چنین تبعیضی بین هم‏صنفان خود باشند. 
9- تحت‏الشعاع قرار‏گرفتن حق امنیت خاطر مردم در اختیارکردن وکیل امین و عدم زمینه اعتماد متهم و بستگان وی به وکلایی که شائبه ارتباط با دستگاه شاکی و ضابطان را دارند. 
10- تخفیف مقام وکیل هم تراز با قاضی. به اعتبار تبصره 3 ماده واحده قانون انتخاب وکیل ازسوی اصحاب دعوی، وکیل در مقام دفاع از احترام و تامینات شاغلین شغل قضا برخوردار است، اما گزینش بدون ضابطه وکیل مصداقی از فقدان این تامینات شغلی است. 
11- تعارض با اصل انطباق و انتظار مشروع در حقوق عمومی. تبصره مورد انتقاد با ترجیح بلامرجح وکلای داخل در فهرست خاص، سایر وکلا را بدون دلیل منطقی و عادلانه از حقوق شغلی خود محروم کرده است.
بر این مبانی، از مجلس انتظار می‎رود برای پاسداشت حق دفاع و آزادی اختیار وکیل، این تبصره خسارت‏بار که مورد انتقاد شخص رئیس قوه قضائیه نیز قرار گرفته است از قانون آیین دادرسی کیفری حذف شود.
                