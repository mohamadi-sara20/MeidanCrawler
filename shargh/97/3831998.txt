سه‌شنبه ۲۲ آبان ۱۳۹۷
-----------------------------------------
یادداشت
-----------------------------------------
از گله سرپل ذهاب 1396، یک سال بعد
-----------------------------------------

                    یک سال پس از زمین لرزه شب هنگام 96.8.21 در ازگله سرپل ذهاب، اکنون فرصتی است تا به بررسی مجدد وضع لرزه خیزی کشور و آنچه در یک سال گذشته به وقوع پیوست، به قصد درس آموزی برای آینده بپردازیم.
کشور ما در نوار لرزه خیز آلپ-هیمالایا واقع است که حدود هشت درصد از کل زلزله های دنیا و حدود 17 درصد از زلزله های بزرگ دنیا روی این نوار رخ می دهند. قرارگرفتن در این نوار به آن معنی است که کشور ما در محدوده مرز برخوردی ورقه های پوسته قاره ای و تغییر شکل زیاد واقع است. همواره بخشی از تغییر شکل (حدود 10 درصد) به صورت زمین‏لرزه رخ می دهد و در آینده هم این وضعیت برقرار خواهد بود. ژرفای زمین‏لرزه ها در ایران کم، بین حدود 8 تا 25 کیلومتر، برای بیشتر زمین‏لرزه های با بزرگای شش یا بیشتر است و این خبر خوبی برای ما نیست، چراکه هر زمین‏لرزه شدید (بزرگای شش یا بزرگ تر) می تواند در صورت قرارگرفتن کانون در ناحیه مسکونی (مانند بم) به تلفات و خسارت های زیاد بینجامد. میزان این تغییر شکل (و در نتیجه لرزه خیزی) در جاهای مختلف کشور ما متفاوت است: حدود 10 میلی متر در سال در رشته کوه های زاگرس و حدود 13 میلی متر در سال برای سایر نواحی کشور. میزانی از تغییر شکل که به صورت زمین‏لرزه رخ می دهد از سه درصد در زاگرس به 30 درصد در ناحیه البرز و کپه داغ و حدود 10 درصد در ایران مرکزی و ناحیه لوت می رسد؛ بنابراین به دلیل همین تفاوتی که در پوسته زمین و میزان تغییر شکل در جاهای مختلف ایران وجود دارد، شدت و تکرار زمین‏لرزه ها در نواحی مختلف ایران متفاوت است. بندرعباس و ناحیه تنگه هرمز هر دو سال یک بار یک زمین‏لرزه با بزرگای شش یا بیشتر و سالانه حدود دو تا سه زمین‏لرزه با بزرگای پنج تا شش را تجربه می کنند، درحالی که در محدوده بم و جیرفت فقط زمین‏لرزه 1382 با بزرگای بیش از شش در قرن اخیر ثبت شده است. زلزله 96.8.21 موجب کشته شدن 660 نفر از هم وطنان ما شد. مدیریت بحران حداقل در ساعات اولیه به دلیل رخداد زمین لرزه در شب هنگام در آشفتگی به پیش رفت و تشخیص کانون مه لرزه ای (محدوده بیشترین خرابی ها: سرپل ذهاب) حداقل سه ساعت بعد از رخداد روی داد و اعلام شد. این زلزله در پهنه ای اتفاق افتاد که حدود
130 هزار نفر در پهنه رومرکزی آن زندگی می کردند و مهم ترین شهر در این پهنه سرپل ذهاب با 45 هزار نفر جمعیت بود. در منطقه سرپل ذهاب رخداد زمین لرزه ها (پس لرزه ها و زمین لرزه های مستقل از رویداد 96.8.21) ادامه یافت، ولی زمین لرزه هایی که در 30 تیر و اول شهریور 97 در منطقه تازه آباد (ثلاث باباجانی)، واقع در غرب پهنه زلزله زده با بزرگایی در حد شش رخ داد، براساس مطالعات ما پس لرزه های زلزله سرپل ذهاب نبوده و مسبب آن رخدادها، گسل های قائم و امتدادلغزی بوده اند که احتمالا بر اثر جنبا شدن لرزه اصلی در 96.8.21 تحریک شده اند. از سوی دیگر بررسی اخیر تیم پژوهشی به هدایت نگارنده نشان می دهد پس لرزه های سرپل ذهاب همچنان ادامه خواهد یافت و همچنان در دو سال آینده (تا سه سال بعد از رخداد 21 آبان 96) احتمالا زلزله ای با بزرگای بین شش تا هفت تا حدود 75 درصد وجود دارد. این در حالی است که پس لرزه مهمی مثلا در منطقه سومار (که دو ماه بعد از زلزله ازگله در ،96.9.21 شش زمین لرزه با بزرگای بین پنج تا شش در آن محدوده رخ داد) پس لرزه مهم با بزرگای بیش از پنج احتمال بسیار پایینی دارد. در یک سال گذشته اخباری از فعالیت های آتش فشان دماوند هم توجه افکار عمومی را جلب کرد. آیا فعالیت های دماوند با زلزله ها مرتبط است؟ واقعیت این است که فعالیت دماوند بر گسل های اطراف خود اثرگذار بوده و پژوهش های ما نشان داد سامانه آتش فشانی دماوند از نظر میزان جابه جایی، تغییر ریتم و تعداد وقوع زمین لرزه بر گسل های فعال اطراف اثرگذار است. درصورتی که فعالیت مجموعه آتش فشانی دماوند بر گسل های اطراف منجر به زلزله های کوچک شود، چندان مورد توجه نیست. به عبارت دیگر زلزله های کوچکی که در اطراف دماوند و به دلیل آتش فشانی بودن این مخروط رخ می دهد، فقط مورد توجه محققان قرار می گیرد و توجه عموم را جلب نمی کند. آتش فشان دماوند می تواند موجب ایجاد زلزله ای بزرگ در گسل های اطراف خود شود و بر اثر آن گسل شمال تهران، مشا، لار، بلده، لاسم، کندوان، ایوانکی و… فعال شوند که تحریک و فعال شدن این گسل ها از لحاظ تئوری ثابت شده است و آتش فشان ها می توانند موجب تحریک گسل ها و سپس فعالیت آنها و وقوع زمین لرزه ها شوند. اثرهای بزرگ آتش فشان دماوند بر گسل های تهران مهم است، زیرا در صورت فوران آتش فشان و اثرگذاری بر گسل ها می تواند زلزله ای شدید یا بزرگ تر رخ دهد. 
سوالی که پس از اعلام اثرگذاری آتش فشان ها بر گسل های اطراف خود مطرح می شود، این است که سامانه آتش فشان با چه ریتمی می تواند موجب تحریک گسل های اطراف خود شود؟ براساس یافته های پژوهش های ما در بازه های زمانی بزرگ، می توان فعالیت آتش فشان دماوند را با زلزله های بزرگ ارتباط داد. به نظر می رسد همان گونه که فعالیت دماوند در تحریک وقوع زلزله های بزرگ موثر است، فعالیت دماوند با زلزله های کوچک در بازه زمانی کوتاه هم مرتبط است. از سوی دیگر یک سناریوی قابل بررسی، احتمالا جابه جاشدن گدازه در اتاقک ماگمایی دماوند در ماه های گذشته بود که چه بسا این موضوع هم در ذوب یخچال در هفته دوم شهریور 97 و وقوع سیل در گزنک و جاده هراز بی اثر نبوده باشد. در نهایت آنچه در زلزله سرپل ذهاب به عنوان خسارت برآورد شد، در هفته های اول حدود هزارو 500 میلیارد تومان بود و در نزدیکی سالروز زلزله در هفته های گذشته اعلام شد که تاکنون 9 هزار میلیارد تومان در این منطقه برای بازسازی و بهسازی هزینه شده است. بخشی از این تغییر اعداد (بین برآورد و هزینه واقعا انجام شده) لابد به وقوع شوک اقتصادی و تورم بستگی داشته است، ولی این همه ماجرا نیست و باید این موضوع با دقت بازخوانی شود تا در سوانحی بزرگ تر از زلزله سرپل ذهاب در آینده با اختلال عمومی در روند کارهایمان مواجه نشویم.
                