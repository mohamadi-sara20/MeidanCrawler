شنبه ۲۲ دی ۱۳۹۷
-----------------------------------------
سرمقاله
-----------------------------------------
وفاداران خیال پرداز روحانی
-----------------------------------------

                    تخیل، جوهره سیاست است. بدون تخیل سیاست زاده نمی شود. با انفجار تخیل در بطن سیاست، روایت های سیاسی مصداق اجتماعی پیدا کرده و منجر به کنش های سیاسی می شوند؛ کنش هایی که سیاست های سنتی را دگرگونه کرده و تغییری بنیادین در جامعه ایجاد می کنند. آنچه سیاست ناب با آن پیوندی عمیق و وثیق دارد، «توان» (puissane) تخیل است. نقطه مقابل این توان، تهی بودگی سیاست تخیلی است که در کنشگری بی حاصل است و وابسته به واکنش های فرصت طلبانه. در سیاست داخلی ایران بسیارند کسانی که از توان تخیل دیگران در سیاست سود جسته و به خیال پردازی سیاسی می پردازند. دامنه این خیال پردازی ها در دوره فترت سیاسی گسترده است و دل بخواهی؛ سیر آفاق و انفس است و کسی بر کسی خرده نخواهد گرفت که چرا چنین گفتی و چنین شنیدی. مانند محمود واعظی که گفت از ابتدا تا انتها ما را با اصلاح طلبان کاری نبوده و هرچه کردیم، به همت دولت خویش بود. این همان سیاست تخیلی است. با این مفهوم می شود بر کشتی شکسته سیاست نشست و به جنگ امواج رفت. انتخابات سال 92 تخیل سیاست بود که با «تکرار می کنم» شکل گرفت. این جوهره سیاست همان توان تخیل است؛ وگرنه در واژه تکرار می کنم نه فرمانی نهفته است، نه اتوریته ای، نه دستور صاحب منصبی. این واژه مانند انفجار یک آتشفشان خاموش بود که کسی به یاد ندارد جرقه آن را محمود واعظی زده باشد. البته در سیاست ایران با قاطعیت نمی توان حتی درباره عینی ترین چیزها هم نظر داد؛ بلکه با احتیاط باید گفت ما ندیده ایم که واعظی این جرقه را زده باشد. روایت های تاریخی در ایران زود به زود دست به دست می شود و آدم ها به اقتضای منافع شان روایت ها را تغییر می دهند. آدم های قهرمان و ضدقهرمان جابه جا می شوند، منفی ها مثبت می شوند، مثبت ها ضربدر می خورند و می روند ته صف. مصدق عوام فریب می شود، قوام السلطنه بر اریکه خرد می نشیند و نجات آذربایجان به نامش سکه می خورد و سال ها بعد که همه زیر خروارها خاک خوابیده اند، تقش درمی آید که سهم اندکی در نجات آذربایجان داشته است و شوروی ها از ترس بمباران آمریکایی ها ایران را رها کرده و رفته اند. قوام، مرد محترم و سیاس، در چشم مردم فرو می شکند؛ نه به جرمی خودخواسته؛ بلکه به جرم حامیان خیال پرداز خودش در آن دوره مانند حامیان حسن روحانی در حزب اعتدال و توسعه امروز. گیرم رئیس جمهور دولت دوازدهم با تئوری ها و عملکردهای محمود واعظی و حزب اعتدال و توسعه بر مسند قدرت نشسته باشد. مردم باید از این اظهارات گلایه و شکایت داشته باشند که ندارند. مردم در سیاست به دلیل عملکرد رئیس جمهور و حزب اعتدال و توسعه در سیاست غایب اند؛ اما سخنان واعظی تبعات دیگری هم دارد. یکی از این تبعات آب پاکی ریختن بر دست برخی اصلاح طلبان منفعت طلب است که با هر شرایط خود را وفق می دهند. از این منظر خوب است که آنان بدانند بالاخره دست بالای دست بسیار است. آنچه برخی اصلاح طلبان به خاطر منافع حداقلی خود حاضر به دست برداشتن از آن نیستند، واعظی به خاطر منافع حداکثری اش آن را سهم خود خواهد کرد؛ چون باور دارد «اتحاد منافع بین نافیان کثیر نفعی ندارد». اگر سیاست با تخیل زاده می شود و رفته رفته به سیاست تخیلی استحاله می یابد، این نکته نیز در تاریخ انقلاب ها وجود دارد که با اشتباه کوچکی از سوی افراد خرد در قدرت، انقلاب های بزرگ رخ داده است.
 اگر انفجار تخیل در سیاست 92 کار واعظی نبود، بی شک انقلاب احتمالی در میان اصلاح طلبان کار او است. شاید اصلاح طلبان منتظر چنین لحظه ای بوده اند که باور کنند شعار اصلاحات به اصلاح نیاز دارد و ایده ای ارتجاعی و تکراری است. در سال های اخیر اصلاح طلبان تهدیدها را به فرصت تبدیل کرده اند. این بار باید فرصت ها را به تهدید تبدیل کنند. تهدید برای کسانی که با اصول و اندیشه های واقعی آنان همسازی ندارند. مگر نه اینکه اصلاح طلبان در دوره هاشمی مرز خود را با آیت الله شفاف کردند. گیرم بعدها این حرکت تعدیل شد؛ اما از اصالت آن که کاسته نشد. اصلاح طلبان ناگزیرند با سیاست های اقتصادی دولت مرزهای روشن و شفافی ترسیم کنند. استراتژیک ترین موضع گیری اصلاح طلبان با دولت روحانی و حلقه وفادارانش در مسائل اقتصادی است. دوم خرداد 76 نشان داد اصلاح طلبان قابلیت پیشگامی مردم را دارند. آنان در انتخابات 88 پیروزی را در شکست تجربه کردند. در سال 92 خانه نشین های سیاست بودند که با فوت استادی، روحانی را به قدرت رساندند. دوران خوش به سر آمده است. اصلاح طلبان چه بپذیرند، چه نپذیرند، کار به آخر رسیده است. راهی جز ایستادن کنار آرمان های خود و مردم ندارند. بایسته است دست به پالایش اساسی در نیروهای خود بزنند و با صراحت و شجاعت آنان را که برای منافع خودشان به تعابیری مانند اتحاد و وفاق آویزان می شوند، از خود برانند. بی رحمی با منفعت طلبان، دل رحمی به ضعفا است. سیاست داخلی ایران نیاز به نوسازی دارد. اگر تا چندی پیش مخالفان خارجی، مقامات و روسای دولت ایران را مورد حمله قرار می دادند، اینک به بدنه سیاست داخلی هجوم آورده اند. بدنه سیاست داخلی، احزاب و مردم پای کار هستند که با پمپاژ بدبینی و تخریب آنان، تمام جامعه به سوی سرگردانی و تشویش سوق داده می شود. ماجرا تمام نشده است. این بهترین فرصت برای نجات کشتی اصلاح طلبان است که بارهای اضافه را به دریا بیندازند. کسانی که توشه هایشان این قدر سنگین است، همان بهتر که خود بارشان را به مقصد برسانند. مردم به این کشتی نیاز دارند. مردم جدیدی پا به عرصه سیاست گذاشته اند و مطالبات تازه ای از دهان آنان شنیده می شود.کسانی را که در این هنگامه توفانی به فکر بار و بنه خود در کشتی اند، رها سازید. آنان بیش از هر چیز هنوز نگران آن اند که توشه های خود را به مقصد برسانند. سیاست داخلی نیاز به نوسازی دارد. اصلاح طلبان آغازگر این راه اند، نه با مصلحت، نه با اتحاد، نه با دورهمی های کدخدامنشانه؛ بلکه با گروهی برگزیده، جریان دیگری به نام جریان سوم. این واقعیت، تلخ است؛ تلخ تر از سخنان واعظی. راه میانه ای وجود ندارد. انقلاب در اصلاحات و نوسازی سیاسی ضروری است. اگر این اتفاق روی دهد، محمود واعظی مانند بناپارت سوم جلوه خواهد کرد که آمد ادای ناپلئون را درآورد، انقلابیون را روی کار آورد. این کنش واعظی خواسته یا ناخواسته جز ضرر برایش چیزی در پی نخواهد داشت و چیزی که از او در سیاست به یادگار باقی خواهد ماند، شمایل سیاست مداری است که نجنگیده، شکست خورده است.
                