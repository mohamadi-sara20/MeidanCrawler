یک‌شنبه ۲۸ بهمن ۱۳۹۷
-----------------------------------------
حرف اول
-----------------------------------------
همسر «علی شریعتی» بودن تنها در توان «پوران» بود
-----------------------------------------

                    باید «زن» باشی، باید «مادر» باشی و باید «زن/مادر» باشی و… باید «همسر» باشی! باید همسر/ زن «دکتر علی شریعتی» باشی، مردی در تاریخ که تنها فاطمه را فاطمه می دانست! باید مادر «احسان» باشی و «سوسن» و «سارا» و «مونا»… تا بتوانی «پوران» باشی، تا بتوانی در اوج شکفتگی دل و خرد، «علی» تنها بگذاردت و تنها برود و تو چونان «ماده شیر» در جنگل تنهایی و بی کسی، فرزندان را به دندان بگیری و… .نه مگر از آغاز و در پیشاتاریخ تنها «زن/مادر» بود به دنبال فرزند و کشف «دوست داشتن»! آن هم در ناآگاهی و بی خبری از ابوت (پدری)؟ نه مگر «زن/مادر» بود که زمین را می خراشید تا دانه ها و سبزی های خوراکی را بیابد و در دهان جگرگوشه اش بنهد و سیرش کند؟ نه مگر همو کشاورزی را شناخت و شناساند و آموزاند! و آن گاه بود که «مرد/پدر» در غیبت چندین روزه «زن/مادر» در ماه و چندماهه بارداری او، همه را به سود اقتدار مردمحورانه خویش مصادره کرد؟ اما… همین «زن/مادر»، «پوران» شد: «دکتر (فاطمه) پوران شریعت رضوی»… تا به رغم همه سدهای برساخته متصلب، تک صدایی و تک محوری «مرد/پدرسالارانه» جهانی، همه توان های زنانه و مادرانه خویش را در تنهایی بی حضور «علی» - که خود یک «جهان حضور» بود - به کار گیرد و به تاسی از همسرش، علی شریعتی که باور داشت: «فاطمه، فاطمه است»، بگوید: «زن/مادر»، « زن/مادر» است… از آغاز تا انتهای تاریخ! 
                