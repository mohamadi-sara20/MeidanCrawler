یک‌شنبه ۱۱ آذر ۱۳۹۷
-----------------------------------------
یادداشت
-----------------------------------------
در بودجه 1398 چه شاخص هایی بهبود پیدا کند؟
-----------------------------------------

                    در بودجه نویسی و بودجه ریزی لازم است اصولی که مبین کارایی استفاده از منابع محدود هستند، رعایت شوند. این اصول باید از ابتدا و در فرایند تهیه و تنظیم بودجه تا مرحله بررسی و تصویب آن، به صورت دقیق تدوین شوند. این نوشتار دنبال این است که روشن کند با توجه به وضعیت اقتصادی کشور در شرایط کنونی و پیش بینی هایی که از اقتصاد در سال 1398 وجود دارد، چه شاخص هایی لازم است بهبود پیدا کنند تا متغیرهای کلان اقتصادی دچار نوسان کمتری شوند و بخش خصوصی دچار بی ثباتی نشود. ابتدا لازم است به تعریف بودجه رجوع شود. در ماده (1) قانون محاسبات عمومی، مصوب1/6/1366، از بودجه کل کشور به عنوان برنامه مالی دولت یاد شده که برای یک سال مالی تهیه می شود و حاوی پیش بینی درآمدها و سایر منابع تامین اعتبار و برآورد هزینه ها برای انجام عملیاتی است که به سیاست ها و هدف های قانونی منجر می شود. با این تعریف، بودجه سندی مالی است که باید دقیق تنظیم شده یا حداکثر با یک اختلاف منطقی 10 تا 15درصدی تدوین شود و قابلیت اتکای لازم در طول دوره را داشته باشد. در واقع قانون بودجه منعکس کننده آثار مالی قوانین مالیات مستقیم، مالیات بر ارزش افزوده، قانون نفت و… است. حکومت ها و دولت ها باید مطابق قانون اساسی خود وظایفی را برای مردم کشورشان انجام دهند که قانون بودجه انعکاس دهنده آثار مالی این وظایف و قوانین است. در تنظیم بودجه، ابتدا باید منابع به صورت دقیق احصا شوند و توازن بودجه ای نباید به صورت صوری و موهومی انجام شود. در سال های اخیر، بودجه در ایران با کسری تنظیم می شود و از سال 1385 تا 1395 تراز عملیاتی بودجه که مابه التفاوت درآمدهای منابع عمومی و اعتبارات هزینه ای (جاری) است، همواره منفی بوده است. مطالعات گویای این واقعیت است که به دلیل پایین بودن بهره وری نیروی انسانی در بخش دولتی، بی توجهی به بازدهی در مصرف اعتبارات، فقدان نظام مدیریت مخارج دولت و مدیریت هزینه ها و تعریف گسترده از وظایف حاکمیتی در کشور ما نسبت به سایر کشورها، سهم اعتبارات جاری در ترکیب مصارف عمومی دولت، با وجود تلاش سیاست گذاران برای کاهش سهم این نوع اعتبارات در بودجه، نه تنها کاهشی نبوده بلکه رشد درخور توجهی را نیز تجربه کرده است. در حقیقت، در بازه زمانی یادشده تراز عملیاتی بودجه شکل نامناسبی به خود گرفته است و این به آن معناست که نحوه تامین مالی هزینه های جاری دولت، به دلیل اینکه از منابعی تامین شد که عمدتا باید به سرمایه گذاری اختصاص یابد، نامناسب تر شده است. با این وضعیت، سهم اعتبارات تملک دارایی های سرمایه ای (عمرانی) که در واقع نوعی سرمایه گذاری به شمار می رود، کاهش خواهد یافت.
 اعتبارات عمرانی به این دلیل اهمیت دارد که روی بخش های مولد اقتصادی، رشد و توسعه اقتصادی و فعالیت های بخش خصوصی اثری مستقیم می گذارد. در سال های 1389 تا 1394، رشد اعتبارات عمرانی نزولی بود. این نوع اعتبارات در قانون بودجه سال 1397 کل کشور 62 هزار میلیارد تومان است که در پایان شهریور سال جاری، حدود 32 هزار میلیارد تومان که معادل حدود 51 درصد است، به آن تخصیص یافته است. این بودجه نیز  بیشتر صرف پرداخت بدهی های گذشته دولت به پیمانکاران شده است، نه ایجاد فعالیت های عمرانی جدید. میزان اعتبارات هزینه ای در قانون بودجه سال جاری حدود 294 هزار میلیارد تومان است که تخصیص آن در شش ماهه منتهی به شهریور 1397، حدود 45 درصد برآورد شده است. 
در بودجه عمومی دولت، باید نسبت هزینه های جاری به عمرانی با توجه به ماهیت این شاخص بهبود (کاهش) پیدا کند. این شاخص بیان کننده کارایی دولت در استفاده از منابع بودجه برای رشد، توسعه و ارتقای بهره وری است که متاسفانه از سال 1389 تا 1394 وضعیت این نسبت روندی افزایشی را طی کرده است و از 31/2 در سال 1389 به 44/6 در سال 1394 افزایش یافته است.  

این به آن معناست که از هر هفت ریالی که دولت هزینه می کند، بیش از شش ریال آن به هزینه جاری داده می شود و باقی آن به طرح های عمرانی اختصاص پیدا می کند. هرچه این شاخص کوچک تر باشد؛ یعنی دولت در استفاده از منابع کارآمدتر عمل کرده است. در بودجه سال 1398 کل کشور، با توجه به پیش بینی هایی که از اقتصاد ایران در سال 1398 انجام شده است، نرخ رشد اقتصادی کاهشی خواهد بود و این نرخ بین منفی 8/3 تا منفی 5/5 درصد پیش بینی شده است. تراز دارایی های سرمایه ای که مابه التفاوت واگذاری و تملک دارایی های سرمایه ای است، نشان می دهد دولت به طور خالص چه میزان بر ثروت و دارایی خود افزوده یا از آن کاسته است. تراز یادشده در سال های 1389 تا 1394 روند نامناسبی را طی کرده است و گویای این واقعیت است که در این سال ها، کمتر از نصف منابع حاصل از فروش دارایی های سرمایه ای به سرمایه گذاری اختصاص داده شده است. چنین شیوه ای در بودجه ریزی به معنای آن است که بخشی از منابع بودجه، به جای اینکه به امور سرمایه گذاری تخصیص پیدا کند، در بخش جاری هزینه شده است و این به معنای نقض حقوق بین دوره ای در بودجه و رعایت نکردن تعریف بودجه است. متاسفانه دولت ها در سال های اخیر با شیوه ای که در بودجه ریزی اتخاذ کرده اند، رفاه آیندگان را فدای نسل های فعلی کرده اند و این وضعیت در تراز دارایی های مالی انعکاس یافته است و این تراز در سال های اخیر مثبت بود و این نشان از این واقعیت دارد که برای افزایش رفاه و مطلوبیت نسل کنونی، نسل های بعدی رابدهکار کرده اند.
شاخص های ذکرشده نشانگر این واقعیت است که عملکردها در  بودجه سال های اخیر نامناسب بوده و بخش زیادی از این عملکرد در راستای تقویت بنیه اقتصادی و ارتقای رشد اقتصادی کشور نبوده و تعقیب اهداف بودجه ای برخلاف آنچه در ماده (1) قانون محاسبات عمومی درباره پیش بینی درآمدها یا تعقیب سیاست ها و اهداف به صورت متوازن آمده، انجام نشده است. استمرار این روش در سال 1398 با توجه به پیش بینی هایی که از برخی متغیرهای کلان اقتصادی انجام شده است، می تواند به بخش های واقعی اقتصاد و بخش خصوصی و در مجموع به تولید، آسیب هایی جدی وارد کند؛ بنابراین برای تحول این وضعیت باید در شاخص ها و نسبت های بودجه ای موثر بر نرخ رشد تولید ناخالص ملی که در بالا به آنها اشاره شد، تغییری جدی حاصل شود.
                