شنبه ۲۱ مهر ۱۳۹۷
-----------------------------------------
سرمقاله
-----------------------------------------
چند انتقاد عوام پسندانه
-----------------------------------------

                    این روزها از مفهوم «آیرونی» در سیاست بسیار استفاده می شود. آیرونی به تعبیری جهل جعلی معنا می دهد. پیش از اینها احمدی نژاد خبره این کار بود. در تمام دوره ریاست جمهوری اش با این سیاست کارها را پیش می برد؛ حتی در عزل ونصب های مدیرانش. جالب اینکه موافقان دیروز احمدی نژاد و مخالفان فعلی اش علیه او از همین سیاست سود می بردند. علیرضا زاکانی، نماینده سابق مجلس شورای اسلامی در کنگره سراسری جمعیت جانبازان در تحلیل سیاست داخلی این روزها گفت: «اقدامات هنجارشکنانه احمدی نژاد و نزدیکانش عقلانی، قانونی و شرعی نیست». این سه مفهوم عقلانی، قانونی و شرعی در کنار یکدیگر متناقض نماست. اگر کسی کارهایش غیرعقلانی باشد، رفتار غیرقانونی و غیرشرعی از او بعید نیست. احتمالا منظور این بوده که احمدی نژاد عاقل است، پس با توسل به آیرونی، قانون و شرع را زیر پا می گذارد یا نادیده می گیرد. این بار آیرونی علیه آیرونی به کار گرفته شده است. علیرضا زاکانی باور دارد مکتب امام(ره) موافقان، مخالفان و پیروانی دارد. مخالفان، دین را از سیاست جدا می کنند. رقبای مکتب امام کسانی هستند که خود را در ظاهر پیرو این مکتب می دانند اما پنج ویژگی پیروان این مکتب را برنمی تابند: اعتقاد به غیب و سنت های الهی، اعتقاد به جامعیت دین و اسلام حداکثری، اعتقاد به استمرار ولایت مطلقه فقیه، پیروی از آن و باور به مردم سالاری دینی و اعتقاد به اینکه انقلاب اسلامی مقدمه ظهور حضرت ولیعصر(عج) است. در ادامه زاکانی مخالفان مکتب امام را در سه گروه خلاصه می کند: کسانی که دین را از سیاست جدا می دانند؛ مانند بشیریه و سروش. کسانی که سنت گرایی را اصل قرار می دهند و کسانی که دچار جمود فکری اند. زاکانی بعد از این تقسیم بندی تلاش می کند این مفاهیم را با سیاست داخلی منطبق کند: «امکانات کشور از ابتدای انقلاب در اختیار مهندس بازرگان و بنی صدر بود که مخالفان مکتب امام خمینی بودند. بعد از آن در مدت محدودی این امکانات در دست شهیدرجایی و باهنر بود که پیروان راستین امام بودند اما دوره مسئولیت آنان بیش از یک ماه دوام نداشت و به شهادت رسیدند. در دوران جنگ امکانات کشور در اختیار نخست وزیر، میرحسین موسوی بود. در زمان جنگ ما از نحوه توجه دولت به جبهه ها انتقاد داشتیم. در زمان آقایان خاتمی و احمدی نژاد و امروز در زمان آقای روحانی آن پنج ویژگی در این چهره ها وجود نداشته است. لذا این انقلاب یا در دست مخالفان مکتب امام یا در دست رقبای آن بوده است». این گفته ها مصداق آیرونی در سیاست است. زاکانی تاریخ را تحریف نمی کند بلکه به شکلی دلخواسته تاریخ را بازسازی می کند. بدیهی است هرکدام از این افراد خصایص منحصربه فرد خود را دارند و نمی توان آنان را یک کاسه کرد. یکسان کردن پدیده ها و انسان های ناهمسان، آن هم در سطح روسای جمهور عین بی عدالتی است و مهم تر اینکه از دل این گونه همسان سازی ها تفکرات فاشیستی بیرون می آید. ارائه مانیفستی دلبخواهی بدون هیچ گونه معیاری برای سنجش و عملکرد روسای جمهور، ازبین بردن تفاوت های فاحش سیاست مداران است و آنچه برخی از طیف های اصولگرا از آن هراسان اند، همین تفاوت هاست. آنان با هرگونه تفاوتی مقابله کرده و درصدد یکسان سازی جامعه سیاسی اند. واقعا معلوم نیست اگر عمر ریاست جمهوری و نخست وزیری شهید رجایی و باهنر هم چند صباحی بیشتر طول می کشید، اکنون چه قضاوتی درباره آنان می شد. 
به هر تقدیر فاصله عمیقی بین خاتمی و احمدی نژاد وجود دارد؛ در معنا و صورت. گرچه این گونه یکدست سازی مسئولان اجرائی در وضعیت سیاسی کنونی، نه اهمیت دارد و نه کسی آن را جدی می گیرد. مهم این است که از پس این یکسان سازی، بی اعتبارسازی رای مردم سر برمی آورد. اگر بپذیریم روسای جمهور ایران با رای مردم روی کار آمده اند، سخنان زاکانی خواسته یا ناخواسته این معنا را می دهد که مردم در اکثر مواقع به رقبا و مخالفان امام (ره) رای داده اند. از سوی دیگر همسان سازی بنی صدر و روحانی بیش از آنکه از دغدغه های انقلابی نشئت گرفته باشد، نشان از رویکرد حذفی دارد. حذف اکنون به دستاویز گذشته. «مشکل دولت آقای روحانی این است که می گوید داشته هایمان را بدهیم و زمان بخریم؛ دقیقا همان سیاستی که بنی صدر در ابتدای انقلاب اسلامی در قبال جنگ داشت و معتقد بود که یاید زمین بدهیم و زمان بخریم». این جاست که هدف همسان سازی نخست سخنان زاکانی و در کنار هم قراردادن احمدی نژاد و خاتمی و دیگران عیان می شود. در این ورطه، با چنین رویکردهایی چه باید کرد؟ راهکار زاکانی برای برون رفت از این وضعیت چیست؟ «چهره های جدید را باید به میدان بیاوریم؛ چراکه چهره های تکراری نمی توانند ما را به موفقیت برسانند». و کاش گفته می شد که این چهره ها چه کسانی هستند و کجایند. امیدوارم مصداق یکی از این چهره ها خود ایشان نباشند؛ گرچه بعید است اصولگرایان به سیاست آیرونی تا این حد باور داشته باشند.
                