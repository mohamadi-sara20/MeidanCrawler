دو‌شنبه ۸ بهمن ۱۳۹۷
-----------------------------------------
سرمقاله
-----------------------------------------
راز سایت های موشکی عربستان
-----------------------------------------

                    ناگهان در رسانه های جهان عکس های فضایی سایت موشکی عربستان منتشر شد که شامل سکوهای پرتاب، انبارها، کارگاه های ساخت وساز موشک و سوخت خشک و سایت های مسکونی پرسنلی است که در چنین سایت بزرگی مشغول کار هستند. این عکس ها در سال 2018 برداشته شده و ظاهرا هنگامی منتشر شده که آنالیز یا تجزیه و تحلیل و نتیجه گیری حرفه ای روی آن انجام شده است. به گزارش رسانه ها، سابقه کار به سال های 2011 و 2012 بازمی گردد؛ یعنی به پیش از روی کارآمدن ملک سلمان و محمد بن سلمان ماجراجو. جالب اینکه ولیعهد جوان و وزیر خارجه برکنارشده او با هم دستی اسرائیل، تبلیغات گسترده ای علیه برنامه های دفاعی موشکی ایران به راه انداخته اند! ترامپ قبلا عربستان را به گاوی شیرده تشبیه کرده بود و به دنبال آن، سفر جنجالی ترامپ به عربستان پیش آمد و در این سفر با تفاهم نامه ای 400 میلیارد دلاری دوشیدن از گاو را آغاز کرد. ترامپی که به استناد حمله تیم عربستانی به برج های تجارت جهانی و تشکیل طالبان و داعش و راه اندازی جنگ داخلی ویرانگر در سوریه و عراق، آن کشور را به درستی حامی تروریسم در خاورمیانه و جهان نامیده بود، پس از امضای تفاهم نامه 400 میلیارد دلاری در عربستان و رقص شمشیر و چرخاندن گوی بلورین، به تبعیت از محمدبن سلمان و عادل الجبیر سابق (!) ناگهان ایران را مسئول راه اندازی تروریسم وهابی طالبانی و داعشی اعلام کرد! رئیس جمهور آمریکا خوش و خرم به واشنگتن بازگشت و خط و نشان های خود علیه ایران را به اجرا درآورد. اکنون با لورفتن موشک های بالستیک عربستان که ظاهرا نیمی به سمت ایران و نیمی به سمت اسرائیل نشانه گیری شده و نوع آن را هم چینی تشخیص داده اند، پرسش این است که چنین برنامه محرمانه ای تا چه اندازه با مداخله مستقیم چین اجرا شده است و تا چه اندازه با همکاری پاکستان، شریک استراتژیک چین که ضمنا مجذوب و نیازمند به بازار و ثروت عربستان هم هست. پاکستانی که زمانی لاف ارادت به ایران می زد و از سال ها پیش در تحریم بانکی ایران پیش قدم شد، خط لوله گاز (خط دوستی) را اجرا نکرد و درصدد جایگزینی پروژه پرهزینه خط لوله گاز ترکمنستان- افغانستان- پاکستان و احتمالا تا هند برآمد. پاکستانی که بندر بین المللی گوادر را با همکاری چین در کنار مرز ایران برپا کرد و حمله های تروریستی به مرزداران ایرانی در بلوچستان از خاک آن کشور انجام شده است.
 یا چینی که ضمن تمایل به حفظ بازار تقریبا انحصاری ایران، خود را از اجرای پروژه های نفتی ایران در حوزه آزادگان و پارس جنوبی بیرون کشید، تا چه اندازه ملاحظه شرکای استراتژیک پاکستانی و عربستانی را کرده است. آنچه مسلم است موشک های بالستیک حاصل صنایع و علوم پیشرفته عربستان نبوده است که مفتی وهابی پیشینش مرحوم عبدالعزیز باز تا هنگام مرگ در همین چند سال پیش زمین را مسطح می انگاشت و معتقد بود چیزی را که با چشم، مسطح دیده می شود، چرا باید کروی انگاشت! اگر صنعت پاکستانی بر پایه چینی باشد که هم نوع بالستیکش را دارد و هم نوع با قابلیت بمب هسته ای و هم بمب هسته ای را دارد، باز این سوال مطرح است که آیا انتقال دانش فنی و اجرائی بدون اجازه چین بوده است یا با همکاری و دخالت چین؟ آیا پاکستانی که بمب هسته ای هم در اختیار دارد، اکنون فقط موشک و تکنولوژی ساخت آن را در اختیار عربستان قرار داده است یا آش را با جایش و موشک را با بمبش معامله کرده است؟ اعتمادبه نفس و پشت گرمی عربستان به چنین قدرتی تا چه اندازه می تواند در خصومت ورزی آن کشور با قطر و ایران و تمایل به برقراری امپراتوری وهابی، با آن لشکرکشی های موتوریزه و زرهی کارآزموده ای که به نام داعش به عراق و سوریه و سپس به یمن انجام شد، موثر بوده باشد؟ اما هم زمانی دوران کشف ماجرای اعزام تیم برای قتل خاشقجی به استانبول و کشدارشدن تبلیغات بعدی و در بن بست قراردادن تبلیغاتی عربستان تا چه اندازه می تواند به کشف ماجرای موشکی مرتبط بوده باشد؟ قتل مخالفان حکومت ها در خاورمیانه امری بی سابقه نیست؛ یعنی می شد بالاانداختن شانه و گفتن اینکه «حالا گیریم یک نفر کشته شده!» تلقی شود. مگر دانشمند فیزیک پروژه هسته ای عراق و طراح بمب دورزن صدام حسین را در بلژیک نکشتند؟ گیرم قتل بن لادن و ترورهای مشابه امری جنگی تلقی شود، اما قتل خاشقجی که با تبلیغاتی وسیع همراه و منجر به برکناری عادل الجبیر شد، موجب بروز نوعی کدورت آشکار میان آمریکا و غرب با عربستان شد که با آن همه وعده و وعید «قرارداد قرن» جور درنمی آمد. مگر خاشقجی چه کرده بود که مستوجب چنان مجازاتی باشد؟ پرسش جدی تر اینکه مگر خاشقجی که زمانی از نزدیکان حکومت و دربار عربستان بود، از چه رازی آگاه بود یا چه رازی را لو داده بود که باید با آن خشونت مجازات می شد؟ آیا راز موشکی در میان نبود؟ آیا عربستان که در این سال ها پنهانی خود را آماده می کرد، نعل وارونه می زده و نزدیکی اش با اسرائیل نیز بخشی از این نعل وارونه بوده است؟ احتمالا برنامه ریزی عربستان تا آن اندازه گسترده نبوده، بلکه به اعتبار ثروت می خواسته در کنار انگلیس و فرانسه وارد باشگاه اتمی شود و سروری امپراتوری منطقه ای خود را تسجیل کند و نیز ظواهر توسعه اجتماعی را تا سطح مشابهت های رفتاری با انگلیس و فرانسه و سایر بمب داران برساند. اکنون باید دید غرب و به ویژه فرانسه که به بهانه برخی تبلیغات مانند درج مطالبی بر موشک ایرانی واکنش شدید نشان می دهند، در برابر کشف سایت و تجهیزات موشکی بالستیک عربستان و احتمالات فراتر از آن چه واکنشی نشان خواهند داد؟ ایران در این میان، برای ایجاد تعادل قوا میان خصومت ورزی عرب ها و آینده روابطش با پاکستان و چین چه واکنشی نشان خواهد داد؟ همچنین باید دید واکنش اسرائیل و متحدان غربی اش در برابر این سناریوی جدید چه خواهد بود؟ پاسخ به این پرسش ها به کشف اطلاعات بیشتر درباره چند و چون و واقعیات پس پرده این ماجرا نیاز دارد.
                