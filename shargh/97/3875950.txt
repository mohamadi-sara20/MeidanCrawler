چهار‌شنبه ۸ اسفند ۱۳۹۷
-----------------------------------------
یادداشت
-----------------------------------------
پایان دوره نفت با سقوط آزاد
-----------------------------------------

                    تاکنون چندین بار از پایان قریب الوقوع دوره نفت نوشته ام؛ پایانی که نه به معنای پایان ذخایر نفت بلکه به معنای ازدست رفتن اهمیت راهبردی نفت و کاهش شدید قیمت آن خواهد بود. در نوشته های پیشین، به شواهد متعددی، در این باره اشاره و تشریح کردم که کاهش بی بازگشت قیمت نفت، نه به شکل آرام و تدریجی بلکه بسیار شدید و ناگهانی خواهد بود. برخی از صاحب نظران و کارشناسان اقتصادی کشور با استناد به پیش بینی سازمان های معتبر بین المللی ازجمله آژانس بین المللی انرژی، اپک و...، تحلیلی متفاوت ارائه کرده اند. آن بزرگواران معتقدند بر اساس همان پیش بینی ها، پایان دوره نفت قریب الوقوع و ناگهانی نخواهد بود. در فاصله انتشار نوشته های پیشین تا امروز، پیشرفت های بزرگی در حوزه انرژی های تجدیدپذیر و فناوری های مربوطه رخ داده است که بررسی نرخ نمایی آن پیشرفت ها، قریب الوقوع بودن پایان دوره نفت را بیش از گذشته تایید می کند؛ اما موضوع این نوشته، نزدیک بودن پایان دوره نفت نیست؛ چراکه در فرصتی دیگر به آن خواهم پرداخت. در این نوشته، به شیب سقوط قیمت نفت می پردازم. از تجربه اخیر صنعت تولید زغال سنگ و سقوط آن می نویسم. بی شک این تجربه که به تازگی رخ داده است، می تواند شبیه سازی محدودی از اتفاقی بزرگ تر باشد که در صنعت نفت رخ خواهد داد. تقاضای زغال سنگ از زمان اختراع ماشین بخار از سوی جیمز وات و انقلاب صنعتی تا سال 2013 همواره رو به افزایش بود. با وجود تمام محدودیت های زیست محیطی، این کالای سیاه طرفداران خاص خودش را داشت و سال به سال سرمایه گذاری هایی جدید در این صنعت انجام می شد؛ اما این روند افزایشی طولانی که بسیاری از صاحب نظران و سازمان های معتبر بین المللی از ادامه آن خبر می دادند، یکباره متوقف شد. در سال 2013 یکباره تقاضای جهانی زغال سنگ به دلایل صرفا اقتصادی، رو به کاهش گذاشت. در پی همین کاهش بی بازگشت، صنعت تولید زغال سنگ یکباره سقوط آزاد و ناگهانی را تجربه کرد.برای نمونه، شرکت پیبادی، بزرگ ترین شرکت تولید کننده زغال سنگ در جهان، به سرعت ورشکسته شد. البته پیبادی در این سقوط آزاد تنها نبود و در یک بازه زمانی 24ماهه، هشت شرکت از بزرگ ترین شرکت های تولیدکننده زغال سنگ جهان ورشکسته شدند. دامنه این سقوط به چند شرکت بزرگ آمریکایی محدود نماند. پروژه های زیادی در بسیاری از کشورها، یکی پس از دیگری متوقف شدند. برای نمونه، چین تنها در سال 2017 پروژه های ساخت بیش از صد نیروگاه برق زغال سنگی را لغو کرد. هند نیز در همان سال، برنامه ساخت چندین نیروگاه برق زغال سنگی با ظرفیت حدود 14 گیگاوات را کنسل کرد. جالب است که دلیل اصلی این سقوط آزاد صنعت زغال سنگ، نه نگرانی های زیست محیطی از آلودگی های استفاده از زغال سنگ بلکه کاهش شدید قیمت برق تولیدی از منابع تجدیدپذیری مانند خورشید و باد است. بر اساس آمارهای معتبر بین المللی، هزینه تولید هر مگاوات ساعت برق خورشیدی یا بادی در سال 2017 کمتر از نصف هزینه تولید همین میزان برق از زغال سنگ بوده است. کار به همین جا خاتمه نیافت؛ هزینه تولید برق خورشیدی و بادی بازهم با نرخی فزاینده کاهش یافت. چنین کاهشی در هیچ کدام از گزارش های نهادهای معتبر بین المللی در حوزه انرژی پیش بینی نشده بود. آن نهادها به دلایل مختلفی (ازجمله محافظه کاری یا منافع احتمالی)، نرخ کاهش هزینه تولید برق تجدیدپذیر را خطی پیش بینی کرده بودند؛ اما آنچه در عمل اتفاق افتاد، کاهشی شدید و نمایی بود. کاهش هزینه تولید برق تجدیدپذیر به جایی رسید که در انتهای سال 2018، نه تنها سرمایه گذاری در ساخت واحدهای تولیدی جدید بلکه حتی ادامه حیات بسیاری از واحدهای موجود زغال سنگی نیز از نظر اقتصادی توجیه ناپذیر شد. به بیان ساده تر، هزینه ایجاد نیروگاه های تجدیدپذیر، از هزینه نگهداری نیروگاه های زغال سنگی کمتر شد. بنابراین توقف بهره برداری از واحدهای موجود زغال سنگی آغاز شد و به زودی شاهد توقف فعالیت دیگر نیروگاه های زغال سنگی و ورشکستگی مابقی شرکت های تولیدکننده زغال سنگ خواهیم بود. صنعت تولید زغال سنگ پس از 150 سال رونق فزاینده، به محض از دست دادن توجیه اقتصادی خود، دچار سقوطی آزاد شد. ده ها هزار کارگر در طول زنجیره ارزش زغال سنگ بی کار شده و می شوند. صدها واحد صنعتی که با سرمایه گذاری فراوان شکل گرفته اند، از دور خارج می شوند. سرعت این تحولات باعث به هم ریختن قواعدی می شود که دهه ها ثبات داشته و سازوکارهای اجتماعی و فرهنگی ویژه خود را شکل داده است. این به هم ریختگی و به ویژه سرعت رخ دادن آن، پیامدهای اجتماعی فراوانی دارد. درحال حاضر چندین ایالت آمریکا با بی کاری گسترده کارکنان صنعت زغال سنگ درگیرند و این امر آخرین انتخابات ریاست جمهوری این کشور را نیز تحت تاثیر قرار داد. 
بی شک قربانی بعدی کاهش شدید و نمایی هزینه تولید برق تجدیدپذیر، نفت خواهد بود. همان گونه که از تجربه زغال سنگ برمی آید، سقوط آزاد نفت در دو مرحله انجام خواهد شد؛ در مرحله نخست، شاهد کاهش شدید قیمت نفت و به دنبال آن توقف سرمایه گذاری های جدید و پروژه های نیمه تمام در این صنعت خواهیم بود. این توقف در بازه زمانی بسیار کوتاهی اتفاق خواهد افتاد. در مرحله دوم، استخراج نفت از برخی میدان های در حال تولید و همچنین بهره برداری از برخی واحدهای تولیدی و پالایشی موجود این صنعت، صرفه اقتصادی خود را از دست خواهد داد. پایان پرشتاب دوره نفت، برای تمام کشورهای تولیدکننده نفت پیامدهای شدید اقتصادی و اجتماعی را درپی خواهد داشت. از اکنون باید برای مواجهه با این پدیده و شیوه های کاستن از پیامدهای منفی آن برنامه ریزی کرد؛ هرچند چالش های ناشی از تحریم های ظالمانه خارجی، در حال حاضر همه توجه سیاست گذاران اقتصادی کشور را به خود جلب کرده و متاسفانه مجالی برای برنامه ریزی جامع برای پایان دوره نفت باقی نگذاشته است. 
                