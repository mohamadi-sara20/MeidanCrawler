شنبه ۱۷ آذر ۱۳۹۷
-----------------------------------------
سرمقاله
-----------------------------------------
فاصله کوتاه ترس و دموکراسی
-----------------------------------------

                    سنگر یعنی آرمان و دموکراسی، یعنی جنگیدن برای آرمان خود و دیگران. بی دلیل نیست که این دو واژه با زندگی دانشجویان گره خورده است. سنگر یعنی دانشگاه و دموکراسی یعنی پایداری برای آرمان خود و دیگران. همین مفاهیم است که زندگی دانشجویی را که عمر بس کوتاهی دارد، چنین متراکم از تجربه کرده است.دوتایی گوشه سنگر نشسته بودیم. شب بی پایان خمپاره ها بود انگار. سربازان مستاصل از دستور فرماندهان خود یورش آورده و انتهای خاکریز را به تصرف درآورده بودند. اینک یک خاکریز بود و دو گردان که یقینا دو گردان در یک خاکریز نگنجد. آن هم دو گردانی که خصم یکدیگرند. شب خمپاره باران بود. خاکریز را می زدند و برایشان فرقی نمی کرد کجای خاکریز دشمن است و کجای آن خودی ها. خمپاره ها را ما نمی زدیم. آنها می زدند. آنهایی که دیگر خودی ها هم برایشان خودی نبودند، چون آرمانی نداشتند و دستورات را ابلاغ و اجرا می کردند و همین ابلاغ دستورات بود که سربازان مستاصل دشمن را چون کنه به خاکریز چسبانده بود که نه دل جداشدن از آن را داشتند و نه جرئت پیشروی و جنگیدن و فتح تمام خاکریز را. نه به دموکراسی باور داشتند و نه به آرمان وفادار بودند، ازاین رو بسیار می ترسیدند. تمام قدرت آنان در اجرای فرمان بود. سربازی که فقط فرمان را اجرا می کند نه دموکراسی را می شناسد و نه آرمان را. این بود فرق آنان با ما. به ما نگفته بودند بجنگید، ما می جنگیدیم برای آرمان خود و دیگران.
 فانوس را بالا کشید. رنگ سرخی توی سنگر دوید. سایه سبیل پهنش چانه اش را تیره کرده بود. گفت: «یک چیزی بگویم به کسی نمی گویی؟» گفتم: «حتما می گویم، چون خودم هم ترسیدم!»، خندید، گفت: «نه من نترسیدم». بعد گفت مارکسیست است و برای اینکه بیاید جبهه به هر دری زده بود. بند پوتین هایش را سفت کرد و گفت: «تا کی باید اینجا بتمرگیم. بلند شو باید کاری کرد!» و از سنگر رفت بیرون، من هم به دنبالش. همه را از توی سنگرها بیرون کشید. همه می د انستیم یا باید بجنگیم و خاکریز را پس بگیریم یا اسیر شویم. این را او گفت. «هرکس دوست دارد بیاید، بیاید هرکس می خواهد بماند!» یکی گفت کسی به ما فرمان نداده است. گفت: «ما اینجاییم چون برای دلمان اینجاییم». همه رفتیم به جز عده ای که منتظر فرمان بودند. البته که فرمانی نمی آمد. راه عقب نشینی بسته بود. کسی هم برای اسارت خودخواسته نه فرمان می دهد و نه فرمان می گیرد. تسلیم از ترس فرمان می گیرد و بطئی زیر پوست آدم می دود. فاصله اسارت خودخواسته، آرمان و دموکراسی بسیار کوتاه است در جبهه های جنگ، به اندازه یک تکه ترس. ترسی که گاه معنای عقل می دهد و مصلحت، گاه معنای تاکتیک و استراتژی. سنگر یعنی آرمان و دموکراسی، یعنی جنگیدن برای آرمان خود و دیگران. توی خوابگاه دانشجویی نشسته بودیم در اتاقی که کف پوش آن پتویی کهنه بود. صورتی لاغر و استخوانی داشت و آثار گرسنگی از رنگ پوستش هویدا بود. ترسیده بودم. همان ترسی که چهره های بسیار دارد. گفتم: «بیرون درگیری است…» خندید: «بازار مکاره ای شده دموکراسی!». از پنجره بیرون را نگاه کردم. دانشجویان در حیاط سیاهی می زدند. بعضی چوپ به دست بودند و بعضی با سنگ هجوم می بردند. گفتم: «شایعه شده می خواهند دانشگاه ها را ببندند»، گفت: «بهتر!» گفتم: «چه کار می کنی؟»، گفت: «برمی گردم جیرفت، کشاورزی می کنم». سنگی شیشه را شکست و افتاد کف اتاق. از جایش تکان نخورد. قابلمه ای را که دو تا سیب زمینی توی آن آب پز می شد برداشت، کنج دیوار گذاشت و گفت: «یکی را برای تو گذاشته ام»، گفتم: «واقعا می خواهی برگردی؟»، گفت: «باید رفت و دوباره از اول برگشت»، گفتم: «برای چه می روی؟»، گفت: «آرمانم را آنجا جا گذاشتم». گفتم: «من می روم بیرون!»، گفت: «مراقب باش این دموکراسی نیم بند را هم زخمی نکنی»، باید می رفتم و در دل دانشگاه از دموکراسی دفاع می کردم. فاصله ما با هم فاصله یک تکه ترس بود، شاید. من از تنهایی می ترسیدم. توی راهروی سرد و خالی می دویدم که از پشت صدایم زد. برگشتم. از همان فاصله سیب زمینی را به طرفم پرت کرد، روی هوا آن را گرفتم. دست تکان داد و گفت: «این سهم تو از سیب زمینی، سهم ما از دموکراسی یادت نرود». دیگر هرگز صدای او را نشنیدم. او رفته بود با صدایش، تا آرمانش بازگردد و من دیگر او را ندیدم تا سهمش را از دموکراسی باز پس دهم. 
                