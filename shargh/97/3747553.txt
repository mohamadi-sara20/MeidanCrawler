سه‌شنبه ۱ خرداد ۱۳۹۷
-----------------------------------------
یادداشت
-----------------------------------------
قبولی ناپلئونی تزار؟!
-----------------------------------------

                    در فضای جدید بین المللی پس از خروج سخت آمریکا از برجام، نه آلمان، نه انگلستان، نه فرانسه و نه حتی چین بلکه روسیه نیز در معرض امتحان و ابتلای سختی قرار گرفته است. این امتحان سخت روسیه در کلاس درس ایران است. آیا روسیه می تواند از کلاس درس ایران در پسابرجام و پس از خروج آمریکا، نمره قبولی خوبی بگیرد یا اینکه بر سنت ماضی، روس ها یا نمره ردی می گیرند یا با بلندنظری و چشم پوشی ایران، «ناپلئونی» قبول می شوند؛ حتی اگر سرزمین آنها سرزمین «تزارهای یخی» باشد. روسیه در چهارمین دوره ریاست جمهوری پوتین به تحقیق می خواهد در سطح بین المللی خود را بسان ابرقدرتی همانند آمریکا بنمایاند اما آیا «روسیه»، از عمق تئوریک و آمادگی پراتیک لازم برای نقش آفرینی در چنین نقشی در سطح بین المللی و تعامل هدفدار با دوستان برخوردار است؟ آیا روسیه در دور چهارم ریاست جمهوری پوتین می تواند بسان آنچه پوتین در سر دارد، مستقل و مانند یک ابرقدرت رفتار کند یا آنکه در بزنگاه های مهم تاریخی، در جغرافیاهای خاصی و با توجه به منافع «فقط» روسی، صحنه را به آمریکا واگذار خواهد کرد؟ باید منتظر ماند و دید. به خاطر می آورم چند سال پیش در یک کنفرانس بین المللی که در پایتخت یکی از کشورهای اروپایی برگزار می شد، یکی از شرکت کنندگان روسی کنفرانس که رئیس یکی از مراکز پژوهشی روسیه بود، در زمان استراحت بین دو نشست کنفرانس، از من درباره نگاه ایران به روسیه سوال کرد. پاسخ کوتاه من که «مردم ایران و نخبگان ایران» همواره به روسیه به دیده تردید می نگرند، موجب شد او زمان دیگری برای شنیدن دیدگاه کامل من در این زمینه دوباره سراغ من آید. من به او گفتم: «مردم ایران از منظر تاریخی نمی توانند اقدامات روسیه در 200 سال اخیر را در زمینه اشغال نظامی و تخریب سرزمین های ایران و کشتار مردم ایران فراموش کنند. از سوی دیگر در تاریخ معاصر نیز کمک های تسلیحاتی، مالی و سیاسی کامل شوروی در تجاوز صدام حسین به ایران، تاخیر در انجام کامل نیروگاه بوشهر در طول سه دهه، تحویل ندادن به موقع موشک های اس 300 در زمان نیاز واقعی ایران و احتمال حمله خارجی، رای به تمامی قطع نامه های ضد ایرانی در شورای امنیت که با رهبری آمریکا و حمایت پشت پرده اسرائیل پیش می رفت، همکاری نکردن در تعیین رژیم حقوقی دریای خزر و تلاش برای کاهش سهم ایران، ممانعت از حضور ایران در جمهوری آسیای مرکزی و قفقاز، رقابت برای کاهش سهم ایران در صادرات گاز به ترکیه و اروپا، معاشقه های پنهانی با اسرائیل علیه ایران و همکاری نکردن برای عضویت کامل ایران در سازمان همکاری شانگهای، فهرست بلندبالایی است.فهرستی که هر صاحب نظری را درباره جهت گیری های بنیادین روسیه در رابطه با ایران دچار تردید می کند». البته در سه سال اخیر فصل نوینی در رابطه ایران و روسیه شکل گرفته است که محوریت آن موضوع سوریه است. اجازه عبور بمب افکن های روسی از فراز ایران، استفاده روسیه از حق وتو در موضوع دخالت ایران در یمن به نفع ایران و همکاری با ایران در جنگ علیه داعش در سوریه از نمونه های این فصل نوین هستند. اما آیا همکاری روسیه و ایران در موضوع سوریه به معنای این است که ما باید ایران و روسیه را «شریک استراتژیک» بدانیم یا اینکه روسیه به همکاری با ایران در موضوع سوریه به عنوان یک «همکاری تاکتیکی و مقطعی» نگاه می کند؛ در حالی که ایران انتظار شراکت استراتژیک از روسیه را در تمام موضوعات دارد.در یک ماه اخیر اسرائیل مبادرت به حملاتی هدفمند به اهدافی در سوریه کرده است که با سکوت پر ابهام روسیه همراه بوده است. همچنین ملاقات اخیر بشار اسد با پوتین در سوچی روسیه و اخباری که پس از آن منتشر شده است، نشان می دهد که باید از این پس در انتظار تحولاتی جدید در سوریه بود.بنابراین به نظر می رسد روس ها بار دیگر بر شیوه مالوف پیشین، پس از رسیدن به خواسته های خود، بخواهند ایران را از معادلات سوریه حذف کنند. در سوی دیگر چین که با سیاست صعود صلح آمیز (Peaceful Rise) خواهان ارتقای خود در سطح بین المللی بدون ایجاد تنش با آمریکا بوده و در رویای ایده «چین آمریکا» (ChinAmerica) است، بسان اژدهایی ساکت (و نه غران) در موضوع ایران، فانوس خاموش و پس از یک دوره مثلا یک ساله ایران را تنها خواهد گذاشت. اتحادیه اروپا و سه کشور مهم آن نیز در «مقام تئوریک و نظر» به مقابله با آمریکا خواهند رفت.به نظر می رسد پس از خروج سخت آمریکا از برجام و مماشات چین، آلمان، انگلستان و فرانسه با آمریکا، آنچه درباره اقدامات و تحریم های ضدایرانی آمریکا اهمیت خواهد داشت، موضع گیری روس ها در له یا علیه اقدامات خصمانه آمریکاست. آیا روس هابار دیگر در مقابل آمریکا برای منافع تمام روسی کوتاه خواهند آمد و موجب «شکوه» ایران خواهند شد. اگر مانند سنت قدیمی روسی رفتار کند، دیگر هیچ گاه نمی توان با روسیه نه به عنوان «شریک استراتژیک» بلکه حتی «همسایه معتمد» برخورد کرد. آیا این بار تزار روسیه در درس برجام ایران نمره بالایی می گیرد، ناپلئونی قبول می شود یا رد خواهد شد؛ باید منتظر ماند و دید.
                