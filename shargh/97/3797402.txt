سه‌شنبه ۶‌شهریور ۱۳۹۷
-----------------------------------------
یادداشت
-----------------------------------------
فرصت طلایی روحانی برای بیان حقایق
-----------------------------------------

                    در هر مورد که حداقل یک چهارم کل نمایندگان مجلس از رئیس جمهور یا هر یک از نمایندگان از وزیر مسئول، درباره یکی از وظایف آنان سوال کنند، رئیس جمهور یا وزیر موظف است در مجلس حاضر شود و به سوال پاسخ دهد. پاسخ گویی نباید برای رئیس جمهور بیش از یک ماه و برای وزیر بیش از 10 روز به تاخیر بیفتد مگر با عذر موجه به تشخیص مجلس. قبل از بازنگری قانون اساسی، برابر اصل 88 سابق فقط از وزرا می شد سوال طرح کرد اما در بند 2 اصل 89 قانون مسئله استیضاح رئیس جمهور پیش بینی شده بود که این بند از اصل 89 قانون اساسی کماکان معتبر است و هرگاه یک سوم نمایندگان مجلس رئیس جمهور را در مقام اجرای وظایف مدیریت قوه مجریه و اداره امور اجرائی کشور استیضاح کنند، رئیس جمهور باید تا یک ماه پس از طرح آن در مجلس حاضر شود، اما تعداد آرای موردنیاز استیضاح رئیس جمهور یعنی احراز عدم کفایت نیاز به اکثریت دوسوم کل نمایندگان مجلس دارد. در بازنگری به درستی موضوع سوال از رئیس جمهور هم پیش بینی شد و تعداد امضای مورد نیاز در سوال یک چهارم کل نمایندگان در مقابل یک سوم امضای کل نمایندگان برای استیضاح است. تا این تاریخ اصل 88 نسبت به دکتر روحانی اعمال و اجرا نشده اما در روز چهارشنبه دهم مرداد ماه، رئیس مجلس با اشاره به تقاضای سوال جمعی از نمایندگان از رئیس جمهور، اعلام کرد 92 نفر از نمایندگان مجلس تقاضای سوال از رئیس جمهور دارند و برابر آیین نامه داخلی، سوال به کمیسیون مربوطه ارسال می شود و چون سوالات نمایندگان اقتصادی بود، موضوع سوال به کمیسیون اقتصادی فرستاده شده است. رئیس مجلس در این مورد خبر داد که کمیسیون اقتصادی با بررسی سوالات با حضور نمایندگانی که در امضای اول 92 نفر بودند سوال را وارد دانست. البته تعداد 80 نفر از آنها در سوال خود از رئیس جمهور، در صحن علنی ثابت قدم ماندند. چون تعداد 80 نفر بیش از یک چهارم کل نمایندگان می شود برابر اصل 88 قانون اساسی و آیین نامه داخلی مجلس، سوال از رئیس جمهور با پنج محور انجام خواهد شد و چون روز دهم مرداد این سوال تقدیم هیئت رئیسه شد، رئیس جمهور یک ماه فرصت داشت تا به مجلس برود. روز ششم شهریورماه روزی بود که از طرف نهاد ریاست جمهوری برای حضور رئیس جمهور در مجلس انتخاب شد. آیین نامه داخلی مجلس درخصوص مدت و زمان سوال از رئیس جمهور ساکت است اما ماده 223 آیین نامه داخلی مجلس که مربوط به استیضاح رئیس جمهور است حداکثر وقت دفاع از استیضاح برای رئیس جمهور را پنج ساعت در نظر گرفته است. تا امروز یعنی روز موعود، حواشی بسیاری پیرامون طرح سوال از رئیس جمهور در فضای مجازی به وجود آمده است. ایسنا به نقل از رئیس فراکسیون مستقلین مجلس نوشت «علت عدم حمایت ما از سوال از رئیس جمهور این است که نیت سوال کنندگان ضربه زدن به دولت بوده است»؛ در عوض اعتمادآنلاین به نقل از یک عضو فراکسیون امید نوشت: «همه باید از مجلس تمکین کنند و رئیس جمهور هم اگر می بیند موانعی وجود دارد، باید به صراحت در مجلس مطرح کند». سخنگوی فراکسیون نمایندگان ولایی هم به باشگاه خبرنگاران جوان گفت «سوال از رئیس جمهور باید به یک فرصت برای نظام تبدیل شود و به حل مشکلات کشور کمک کند». نایب رئیس فراکسیون امید هم به ایسنا گفت «اگر رئیس جمهور در جلسه پاسخ به سوالات، پشت پرده ها را افشا نکند، خودش متهم است و اگر افشا کند، منجر به انشقاق، سمت گیری و سوگیری های سیاسی در جبهه موافق و مخالف می شود». مشخص است که توقع نمایندگان هم با یکدیگر فرق دارد. فریده اولادقباد نماینده تهران و عضو فراکسیون امید در حساب توییتری خود از دکتر روحانی خواست تا در مجلس شفاف و صریح صحبت کند اما نماینده شیراز مدعی است پرسش از رئیس جمهوری در مجلس با اهداف اجتماعی، معیشتی و اقتصادی مطرح نشده است.او می گوید بیش از 90 درصد امضاکنندگان آن با اغراض سیاسی دست به این اقدام زده اند. می دانیم سوال از رئیس جمهور با استیضاح رئیس جمهور فرق دارد. در سوال از رئیس جمهور رای گیری به عمل نخواهد آمد و فقط اثر سیاسی دارد و اثر حقوقی ندارد. صرف نظر از نیت سوال کنندگان و اینکه چه اهدافی پشت سوالات است، همین پنج محور که در رسانه ها بارها آمده است، موضوع اکثریت مردم ایران نیز به شمار می رود. مثلا درباره سوال اول یعنی قاچاق و کنترل آن، قبل از دولت دکتر روحانی صحبت از سالانه 25 میلیارد دلار قاچاق کالا در اقتصاد ایران بود. رساندن این مبلغ به 12 میلیارد دلار یک توفیق است و یک خبر خوش که می شود با قاچاق کالا مبارزه کرد و یکی از مهم ترین عوامل رکود در اقتصاد جزء کشور به ویژه کارگاه های کوچک مسئله ورود کالای مشابه خارجی است. وقتی هم که هر نوع عوارض از قبیل بیمه، مالیات عوارض گمرکی از کالای قاچاق اخذ نشود، قدرت رقابت را از تولیدکننده داخلی می گیرد و امنیت تولید داخلی را به خطر می اندازد. موضوعی که با تاسف نقش عمده ای در ورشکستگی و تعطیلی کارگاه های تولیدی دارد. در اخبار جسته و گریخته از اسکله های مخفی و... یاد می شود. اگر رئیس جمهور در مجلس پشت پرده عواملی که سال های سال است قاچاق را هدایت می کنند، برملا کند و همین یک سوال را روشن کند، کمک بزرگی است. ورود 12 میلیارد کالای قاچاق و قاچاق مواد مخدر و ارز بدون پشتوانه و حمایت عوامل ذی نفوذ نمی تواند در این وسعت صورت گیرد. کاش رئیس جمهور جسارت به خرج دهد و از واقعیت ها بگوید؛ نه مانند رئیس جمهور سابق فقط با کلمات بازی کند. درباره سوال دوم هم باید رئیس جمهور با شهامت دست های پوشیده و پنهان تندروهایی را که باعث شدند برجام به سرنوشت امروز دچار شود، رو کند و مهم تر اینکه مردم را در جریان تندروی هایی که باعث وضع موجود شد، بگذارد. سوال سوم که خواسته اکثر مردم است، مسئله بی کاری است. میزان درآمد کشور، میزان خرج دولت پرهزینه و دیگر موانع را باید رئیس جمهور با جرئت و شهامت بیان کند و مهم تر از آن دولت و مجلس باید فکری به حال و روز بی کاری که خمیرمایه اعتراضات این ایام است، بکنند. مسئله رکود هم از اهم مسائلی است که به برنامه اقتصادی دولت و تیم اقتصادی آن بازمی گردد. با توجه به رای آوردن استیضاح وزیر اقتصاد، معلوم نیست چرا رئیس جمهور همچنان اصرار دارد با همین ارابه معیوب، ماشین به گل نشسته اقتصاد را هدایت کند. پنجمین سوال که هر روزه در کوچه و خیابان از سوی مردم از یکدیگر پرسیده می شود، این است که قیمت ارز چند است؟ اگر با خرید از بازار سروکار داشته باشید و بخواهید قیمت کالایی را استعلام کنید، قبل از ساعت 11 خبری نیست! بعد از ساعت 11 پیش فاکتور را برای چند ساعت صادر می کنند و جمله «این فاکتور تا ساعت فلان اعتبار دارد» جمله رایجی است که دیده می شود. اگر نگارنده نماینده مجلس بودم، محور اصلی سوالم از رئیس جمهور همین سوال پنجم بود. می پرسیدم از دی سال گذشته و آغاز ناآرامی و اعتراضات خیابانی چه میزان ارز از خزانه خارج شده و چه کسانی از این ارزها استفاده کرده اند و حاصل واگذاری ارز به متقاضیان چه بوده است؟ بازی با نرخ ارز می تواند حتی اقتصادهای پرقدرت را به زانو درآورد. وقتی ارز با قیمت های متفاوت فروخته می شود، طبیعی است که رانت اطلاعاتی ایجاد می شود. وقتی فردی اطلاعات اقتصادی چند روز آینده را در اختیار داشته باشد، می تواند از آن سود کلانی ببرد. فارغ از اینکه پشت پرده سوال نمایندگان امضاکننده سوال از رئیس جمهور چه اهدافی پنهان باشد، با قاطعیت می گویم این سوالات به همراه سوالات دیگری در همین حوزه سوال مردم هم است. کاش سوال ششمی هم مطرح می شد؛ اینکه با چه مجوزی، دولت دست در جیب مردم کرد و جور موسسات مالی غیر مجاز ورشکسته را کشید و با تزریق مبالغ هنگفت، سیل نقدینگی در بازار بی سروسامان امروز را به راه انداخت. رئیس قوه قضائیه از عدد سرسام آور و نجومی 35 هزار میلیارد تومان یاد کرد. سوال این است که بسته شدن پرونده موسسات مالی برای مردم چقدر هزینه در پی داشت و سرنوشت دست اندرکاران این صندوق ها که چندین سال اقتصاد کشور را به تعطیلی کشاندند و رباخواری را به شغلی قانونی در خانواده ها تبدیل کردند، چه شده است؟ گوش های تیز، صدای قابلمه های خالی را در همین حوالی می شنوند. بهتر است رئیس جمهور از فرصت طرح سوال نمایندگان برای پایبندی به سوگندی که ادا کرده، استفاده کند و نبایدها را برای یک بار هم که شده، در صحن مقدس مجلس شورای اسلامی فریاد بزند.
                