چهار‌شنبه ۵ اردیبهشت ۱۳۹۷
-----------------------------------------
یادداشت
-----------------------------------------
نشانگان سیاست خارجی آمریکا
-----------------------------------------

                    سفر این روزهای محمدجواد ظریف، وزیر امور خارجه کشورمان، به آمریکا بیش از همه با هدف نهیب زدن به نخبگان روابط خارجی ایالات متحده درباره عواقب خروج آمریکا از برجام انجام می شود.فراتر از آن، اما این ماموریت در بطن خود اقدامی بسیار مهم در راستای هشدار به جامعه آمریکا برای پرهیز از افتادن در دام نسبیت گرایی اخلاقی تباه کننده است؛ چراکه به نظر می رسد ایالات متحده امروز بیش از هر زمان دیگری در خطر تسلیم شدن در برابر بی اخلاقی در روابط خارجی خود است. در زمان انتخاب دونالد ترامپ به عنوان رئیس جمهور آمریکا، خط کشی واضحی بین مخالفان و موافقان او ایجاد شد؛ این خط کشی ها هرچند همچنان وجود دارد و منتقدان ترامپ هر روز رفتارهای خارج از عرف او را نقد می کنند، اما در مواردی مانند مذاکره با کره شمالی و البته فشار روزافزون بر ایران، رئیس جمهور آمریکا طرفداران زیادی دارد و این وضعیت، نشانگان یک جامعه بحران زده از نظر اخلاقی است. جامعه ای که همه چیز را با منفعت مادی می سنجد، رسیدن به هدف با هر وسیله ای را مجاز می داند، بی اعتبارترین افراد را به صرف عمل گرایی در صدر می نشاند، از بدعهدی ابایی ندارد و حتی به شکل سیستماتیک از آن بهره می برد.برجام هرچه هست، بد یا خوب، توافقی است که امضای شش قدرت جهانی و هر پنج عضو دائم شورای امنیت را پای خود داشته و به عنوان ضمیمه، قطع نامه 2231 حکم مصوبه شورای امنیت سازمان ملل را دارد. با این وجود، رفتار دولت جدید آمریکا با این عهدنامه بین المللی به شدت فرصت طلبانه، آشکارا متکبرانه و عمیقا غیراخلاقی است.این منش در سیاست ایالات متحده البته نه عجیب است و نه بی سابقه؛ برای مثال، حتی باراک اوباما که تفاوت های زیادی با رئیس جمهور تاجرپیشه فعلی ایالات متحده داشت نیز به عنوان امضاکننده توافق بین المللی برجام، با نقض روح آن و اعمال شماری از تحریم های تازه، نشان داد به سبک آمریکایی به اجرای تعهدات بین المللی کشورش می پردازد. نکته اما اینجاست که در یک سال و نیم اخیر، این روند سیاست خارجی کاسب کارانه اوج بیشتری پیدا کرده و حتی جامعه آمریکا نیز در برابر آن رویکردی از سر انفعال دارد.در دهه 1990 نخبگان روابط خارجی آمریکا در هنگامه پس از فروپاشی شوروی که بهترین فرصت برای یکه تازی آمریکا بود، طرح قدرت نرم را می ریختند و تصویرشان از آمریکای آینده، کشوری بود که مردم جهان دوستش دارند و جذب ابهت اخلاقی، شکوه انسانی و قدرت فرهنگی آن می شوند. امروز اما چنین صداهایی کمتر از دل این جامعه و فرهنگ شنیده می شود. همه آن نخبگان و رسانه هایی که زندگی پرمسئله ترامپ، معضلات اخلاقی او، ناکارآمدی و آشفتگی کاخ سفید و روش های ضداخلاقی او را در مواجهه با دیگران با ولع می بینند و به رخ می کشند، در مقابل به کار گرفته شدن همین روش و منش در روابط خارجی آمریکا جز سکوت و حتی تحسین کار دیگری نمی کنند.در میان همه تحلیل هایی که درباره ظهور ناباورانه ترامپ انجام می شد، کمتر کسی به بحران اخلاقی در آمریکا اشاره کرد، اما در پرتو تحولات دو سال اخیر، اکنون می توان برآمدن ترامپ را علامتی آشکار برای بیماری بی اخلاقی فراگیر در ایالات متحده برشمرد.نمونه واضح این رویه را در رویکرد دولت ترامپ به برجام می توان دید. حقیقتا مضحک است که ایران که همواره از طرف غربی ها به بی توجهی به قواعد بین المللی و تشنج آفرینی متهم می شود، صبورانه در حال دفاع از حقوق و قواعد بین المللی و رویکرد ثبات بخش است و آمریکایی ها در مقابل، قوانین و حقوق بین الملل را هیچ انگاشته و مصرانه مشغول تنش آفرینی هستند. از این رو، سفر ظریف به آمریکا را نه تنها تلاشی برای تشریح رویکرد ایران و دفاع از موضع برحق کشورمان درباره برجام، بلکه باید هشدار و نهیبی جدی به جامعه مدنی آمریکا برای شناختن و مبارزه با مرض بدعهدی و بی اخلاقی رواج یافته در این کشور دانست.
                