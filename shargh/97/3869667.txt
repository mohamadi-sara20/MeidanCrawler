یک‌شنبه ۲۸ بهمن ۱۳۹۷
-----------------------------------------
سرمقاله
-----------------------------------------
هیستری «ایران ستیزی» در ورشو
-----------------------------------------

                    نتایج جلسه ای را که آمریکایی های دونالد ترامپ در ورشو سرهم بندی کرده بودند، از جهات گوناگون می توان مورد توجه، تحقیق و بررسی قرار داد.اول اینکه از زمان انتخاب ترامپ به عنوان رئیس جمهوری آمریکا، روش، تصمیم و اقدام دولت آمریکا آشکارا نادیده گرفتن تمام قراردادهای بین المللی بوده است و آنها تلاش بسیار کرده و می کنند که نهادهای آمریکاساخته را به جای نهادهای معتبر شناخته شده بین المللی در ارتباط با مسائل جهانی بین دولت ها و ملت ها جا بیندازند و خود را محور تاثیر در تمام تحولات جهانی معرفی کرده و ادعای ابرقدرت بودن را به اثبات برسانند! اجتماعی که آمریکا در ورشو به قول خودش برای رسیدگی به مسائل خاورمیانه (بخوانید دشمن دولت و ملت ایران) سازماندهی کرده بود، جلساتی دست وپاشکسته و بی حاصل بود که با شرکت چند نفر از مسئولان ایران ستیز دولت ترامپ و همپالکی دست آموز آنها، بنیامین نتانیاهو، نخست وزیر اسرائیل و سران چند کشور عربی شیخ نشین حاشیه خلیج فارس تشکیل شد که از فرط استیصال در آن شرکت کرده و حقوق مردم فلسطین را قربانی منافع شخصی و بقای حکومت های خود کردند تا خودی نشان دهند و خود را همدست و همکار خواسته های استیلاگرانه امپریالیست های آمریکا معرفی کنند و آمریکا هم در این میان اجتماع نیم بند ورشو را نهادی بالاتر از سازمان ملل و شورای امنیت در چشم جهانیان و رسانه های عموما در اختیار خود ترسیم کند که بدون هرگونه قضاوت جانبدارانه ای می توان گفت نقشه ترامپ و همدستان او با شکست کامل روبه رو شد و اجتماع ورشو با چند سخنرانی تکراری ایران ستیزانه و هیاهوی گروهی که خود را ایرانی دانسته و در خیابان های ورشو حضور یافته بودند، بی نتیجه به کار خود پایان داد. دوم اینکه از هیاهوی بسیاری که برای ترساندن ملت و دولت ایران با تحریم و تهدید به راه انداخته بودند تا مردم و مسئولان جمهوری اسلامی ایران را وادار به بروز عکس العمل کنند، طرفی نبستند و کاملا مشخص و پیدا بود که بسیاری از شرکت کنندگان در جلسات ورشو نمی توانند ترس خود را از اقتدار ملت ایران پنهان نگه دارند و چون به حمایت آمریکا از خودشان در عمل امیدی ندارند، پس از آمریکا به جز کنترل توان اقتصادی و نظامی ایران توقع دیگری نداشتند…! دست آخر اینکه معاون رئیس جمهور آمریکا و وزیر امور خارجه او، چاپلوسانه برای ملت ایران دل می سوزاندند، درحالی که ترامپ اخیرا ایران را تهدید کرده است که گزینه نظامی را روی میز می گذارد و در واقع فضای جنگ تجاوزکارانه را آرزو می کند. اگر نظامیان خودبزرگ بین آمریکایی ندانند، جهانیان به خوبی می دانند که ملت ایران با تهدید به جنگ و تحریم اقتصادی و هجوم تبلیغاتی تسلیم خواسته های تجاوزکارانه آمریکا نخواهد شد؛ هرچند متحمل کمبودهای اقتصادی و ناراحتی های ناشی از تحریم ها بشوند. 
                