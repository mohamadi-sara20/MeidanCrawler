سه‌شنبه ۲۸ اسفند ۱۳۹۷
-----------------------------------------
حرف اول
-----------------------------------------
بعد از سختی آسانی می آید
-----------------------------------------

                    به کوچه که پا می گذاری، همه جا رنگ و رخ تازه ای به خود گرفته است. می بینی که طراوت گل های بهاری، شکوفه های درخت بادام و لطافت برگ های تازه رسته درخت بید، همگی خبر از رستن دوباره طبیعت می دهد. از دم طبیعت بهار نفسی تازه می کنی و به گذر قافله عمر که نظر می کنی، می بینی بر پیکره زندگی، گرد دهه ها بهار و خزانی گذشته است که هرکدامشان انقلابی از عمر در راستای شکوفا و بالنده ترشدن زندگی است. همان طور که بهار گرد خزان از رخسار طبیعت می روبد، انقلاب عمر نیز زنگار نشسته بر زندگی را صیقل می دهد تا جسم و روان آدمی نزهت یابد. بی شک این لطف پروردگار و خصلت روزگار است که تحول و دگرگونی بر رخسار زندگی، نقشی دوباره برای بهترزیستن ترسیم می کند. به راستی پیام الهی این خیزش، زیستی خردمندانه و مومنانه در جهان پرتلاطم امروزی برای نوع بشر است تا هم مسیر زندگی با تلاش و کوشش جریان پویای تکامل خود را دنبال کند و هم روان در هیاهوی مدرنیته آرامش فطری خود را با نیایش پروردگار جهانیان حفظ کند. متاسفانه در سال های گذشته شرایط زندگی برای مردم جامعه ما به دلایل مختلفی سخت تر از گذشته و روان شهروندان مان آزرده تر شده است؛ ولی نباید دلخور و غمگین بود؛ بحق «همراه هر سختی، آسانی است».
 در این مسیر سختی های زیادی را از سر گذراندیم تا پا به 40سالگی انقلابی گذاشتیم که نیاز دارد همراهانش در همزیستی خردمندانه و مومنانه با تحمل سختی ها و دشواری ها به آینده های بهتر برای فرزندانشان فکر کنند. متاسفانه جهان معاصر، جهان صلح، دوستی و برابری نیست و حیله گران با ابزار های مختلف در کمین تاراج ثروت ملل دنیا هستند. ضمن تبریک سال نو به همه عزیزانم، ان شاء الله با صبر و ایستادگی مردم و همت مسئولان، اولین سال نو در گام دوم انقلاب نوید بخش روزهای بهتر و خوشایندتری برای آحاد جامعه است؛ قطعا این قانون الهی است که در پس هر خزان و زمستان زندگی، بهار زیبا با طبیعت دل انگیزش چشم انتظار مسافران نوروزی خود است. 
                