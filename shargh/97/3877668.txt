یک‌شنبه ۱۲ اسفند ۱۳۹۷
-----------------------------------------
سرمقاله
-----------------------------------------
فقط دولت مقصر است؟
-----------------------------------------

                    در فاصله چند روز گذشته خبرهایی منتشر شده که مجموعه آنها تصویر چندان مطلوبی به دست نمی دهد. اینک می خواهیم نظر و گذری به این تصمیمات و برخی اظهارنظر ها داشته باشیم و در موقعیت حساس کنونی به تحلیل آنها بپردازیم.وزیر امور خارجه سه روز قبل اظهار کرد که مسئولان باید برای کاهش مشکلات مردم اقدام کنند. حرف درستی که باید سرلوحه کار مسئولان باشد اما در این میان وظیفه و نقش وزیر امور خارجه چه می تواند باشد و سوال اینجاست که ایشان در این میان چه وظایفی را در حیطه کاری خود نتوانسته انجام دهد. تلاش فراوان ایشان در رسیدن به توافق نامه برجام و رفع تحریم ها یقینا در این راستا بود و بحق شایان قدردانی است اما آنچه پس از تصدی دونالد ترامپ و خارج شدن از برجام روی داد، حاکی از ناتوانی های ایشان نیست و امری اصلاح ناپذیر و جدا از تلاش ایشان بود و همان طور که همه مقامات کشور و از جمله ایشان اظهار کردند، چاره در مقاومت در برابر زیاده خواهی ها و تعرض آمریکاست و این مقاومت به معنی مقاومت در کار نیز تعبیر می شود. اصولا استعفا یعنی معاف شدن از مسئولیت ها و واقعا اگر قرار است خواست برخی نهادها مثل مجلس یا دیگران، این باشد که ایشان بر سر کار نباشد، بهتر است برکنار شود تا آنکه خود استعفا دهد؛ هر چند دائم متهم به سازش و غیرانقلابی بودن شوند.157 نفر از نمایندگان مجلس در نامه ای از ریاست جمهور خواستار رسیدگی به وضع معیشتی مردم و کنترل قیمت ها شدند. تقاضایی که هم منطقی است و هم یقینا از سر دلسوزی انجام شده است اما مجلس که به فرموده امام راحل (س) در راس امور است و در قانون تصمیمات آن فصل الخطاب است، آیا صرفا باید از دولت بخواهد یا آنکه به راه حل ها نیز باید بیندیشد. اصولا دولت در کشور ما یک دولت تمامیت خواه(TOTALITER) مانند کشورهای سوسیالیستی نیست و ساختار اقتصادی در رابطه با نیازهای مردم بر پایه منابع تولیدی خصوصی و توزیعی اصناف است. یعنی یک مجموعه مردمی وجود دارد و تمام تلاش مسئولان عالی رتبه در کشور ما در سال های گذشته برای پایدار کردن بخش خصوصی و عدم دخالت دولت و خصوصی سازی نهادهای اقتصادی دولتی بوده است و صرف نظر از عدم توفیق یا توفیق یا حسن یا زیان آن با توجه به مقررات اجرائی اصل چهل و چهارم قانون اساسی که راه را برای خصوصی سازی هر چه بیشتر باز کرده، کوشش برای خصوصی سازی سرلوحه نظری مقامات حکومتی بوده است.در دولت دوران دفاع مقدس در دهه 60 و در بحبوحه جنگ تحمیلی درحالی که صدور نفت و درآمد ارزی به پایین ترین حد رسیده بود، دولت برای برخورداری عادلانه و یکسان مردم از امکانات معیشتی در دست دولت و تثبیت قیمت ها اقدام به چاپ کوپن کرد. در همان حال در درجه نخست روزنامه میزان کوپن را اقدامی کمونیستی خواند و کوپونیسم را معادل کمونیسم قلمداد کرد و سپس برخی دیگر که حتی در هیئت دولت عضو بودند، این حرف را تکرار کردند و دولت مهندس موسوی را متهم به گرایش های سوسیالیستی کردند و ندای آزادی و تقویت بخش خصوصی را سردادند. اگر مجلس خواهان دولتی تمامیت خواه و شبه سوسیالیستی است، می تواند با قید سه فوریت دولت را موظف به اقداماتی شبیه این کند؛ والا نه روحیه شخص رئیس جمهور و نه سیاست کلان کشور بر مبنای این نوع تعاملات و تصمیم گیری های اقتصادی نیست. ممکن است گفته شود بازوهای نظارتی باید این کار را انجام دهند اما باید توجه داشت که بازوهای نظارتی اگر هم کاملا سالم باشند، فقط در محدوده کوچکی می توانند در گستره وسیع کشور اقداماتی انجام دهند که نهایتا به رای قوه قضائیه بازمی گردد.
باید توجه کرد اگر در شرایط حاد مشکلات بزرگ تر جلوه داده شود، شرایط حادتر می شود و علاوه براین ظاهرا موضوع چگونگی و تدبیر اقتصاد سیاسی فراموش و فریادها جایگزین تدبیر شده است. جالب آن است که بسیاری از این نظارت ها وابسته به کار وزارت بازرگانی است که ادغام وزارت بازرگانی و وزارت صنایع و تشکیل وزارت صمت هم کار وزارت بازرگانی را مختل کرده و هم صنایع یتیم شده اند و مجلس همچنان بر این ادغام پافشاری می کند. وقتی رهبر انقلاب آن همه بر نقش نفوذی ها تاکید می کند، این سوال پیش می آید که مقصرشناختن دولت در همه موارد و اتهامات بی جا و بحرانی نشان دادن اوضاع و ارتباط دادن همه نابسامانی ها به دولت و وانمود کردن آنکه همه چیز عادی است و فقط دولت بد عمل می کند و مقصر نشان دادن دولت در همه موارد همان چیزی است که آمریکا و متحدانش در پی آن هستند. اینکه روزانه تعداد زیادی گوسفند از مرزها، از جمله با لنج از ساحل خلیج فارس، بیرون می رود و اینکه سوءاستفاده کنندگان داخلی قیمت ها را بدون هیچ دلیلی افزایش می دهند، آیا تنها بر عهده دولت است؟ اینکه برخی مردم در صدد خارج کردن ثروتشان از کشور هستند و به بازار ارز فشار می آورند، آیا ناشی از اقدامات دولت است؟ آنچه اینک در نطق ها و سخنان و درخواست ها مشاهده می کنیم، گویای آن است که ظاهرا هیچ مشکل فرامرزی ای نداریم و تحریم ها کاغذپاره است و روابط بانکی با دنیا کامل است و صادرات نفت و... به همان میزان همیشگی است و فقط دولت مقصر مشکلات کشور است. اگر این رویه را ادامه دهیم و به خیال خود دولت را ساقط کنیم، در کدام جهت حرکت کرده ایم؟ در جهت مقاومت یا در جهت سازش؟ 
                