چهار‌شنبه ۱۹ دی ۱۳۹۷
-----------------------------------------
type_unknown
-----------------------------------------
مردی که تبریز را صنعتی کرد
-----------------------------------------

                    خانواده اش از قربانیان معاهده ترکمانچای بودند. وقتی معاهده بسته شد، غیرت محمدمهدی ایروانی (خان ایروان) نپذیرفت که زیر پرچم ایران نباشد، 
از این رو خانواده اش را به تبریز فرستاد. پدربزرگش (حاج علی عسگر) از دوستان نزدیک ستارخان و یکی از عموهایش از فرماندهان شهید مشروطه بود. پدرش یعنی «محمدنقی توکلی»، موسس نخستین کارخانه کبریت در 1297 بود. اما تقی توکلی از پدران بنیان گذار صنعت ایران شد. کسی که کارمند دولت نبود اما دولت گرا بود و برای اقتصادی دولتی دهه های 40 و 50 کوشش کرد.
خبر ناگوار درگذشت مهندس تقی توکلی، فعال حوزه صنعت، در 18 دی و در بیمارستان شمس تبریز موجی از ناراحتی در بین مردم و افکار عمومی تبریز به طورخاص و ایران به طور عام برانگیخت. رفتارهای ناشایست مقطعی با ایشان ازجمله مصادره کارخانه کبریت سازی بدون تشریفات و طی شدن هر نوع دادرسی در دهه 1360 و عدم قدردانی رسمی از باب کوشش های مخلصانه اش برای آبادی و صنعتی سازی کشور، بر میزان این اندوه می افزاید.
همه ما او را با طرح ساده ولی زیبای کبریت توکلی که عبارت «خلیج همیشه فارس» روی آن حک شده است، می شناسیم؛ ابتکاری که ریشه در عقاید و فعالیت های سیاسی توکلی داشت. تقی توکلی در دوران فعالیت کاری خود که از دهه 30 خورشیدی آغاز شد، مبتکر ایده های صنعتی ناب بود و نقش موثری در تاسیس و مدیریت اولیه کارخانه های ماشین سازی، تراکتورسازی، کارخانه نئوپان، آلومینیوم سازی اراک، بلبرینگ سازی تبریز، کمپرسورسازی تبریز و… داشت. دوستی قدیمی او با علی عالیخانی (وزیر اقتصاد دهه 1340) سرچشمه بسیاری از فعالیت های صنعتی توکلی پس از بازگشت به ایران در 1337 بود. بر اساس خاطرات توکلی سابقه دوستی اش با عالیخانی، زمینه دعوت به همکاری های اقتصادی را فراهم کرد: 
«من به عنوان مدیرعامل ماشین سازی تبریز و معاون سازمان گسترش و نوسازی صنایع ایران، مسئول پیاده سازی صنایع در شهر صنعتی تبریز شدم و هفت سال و اندکی مدیریت این موسسه مهم صنعتی کشور را بر عهده داشتم و بعد از آن به عنوان رئیس هیئت مدیره صنایع عظیم مس سرچشمه ماموریت یافتم».
در همین دوره بود که بزرگ ترین ناحیه صنعتی کشور در «تبریز» به مدد ملی گراهای جنبش ملی شدن صنعت نفت (عالیخانی و توکلی) تاسیس شد که شامل چندین کارخانه بزرگ و کوچک می شد. توکلی توانسته بود افرادی مانند عالیخانی و محمد یگانه (وزیر وقت بانک مرکزی) و حتی شاه را قانع کند که کارخانه های صنعتی کشور باید در تبریز احداث شوند؛ زیرا «می بایست به دنبال سیستمی می رفتیم که با استعداد مناطق سازگار باشد. اساسا طرز فکر آن زمان این طور بود که توسعه کشور باید بر اساس استعدادها و مزیت های مناطق باشد. 
به شاه گفتم [غیرمستقیم] که تبریز سردسیر است و مردم چنین اقلیمی مقاوم تر هستند و ساعات بیشتری کار می کنند و دیسیپلین پذیرتر هستند». محصول این کوشش های 20ساله برای توکلی ناراحتی قلبی بود که تا آخر عمر با او ماند. به گفته خودش «20سالی بود با خانواده به تعطیلات نرفته بود و… در مس سرچشمه مثل نیروی نظامی کار می کرد». توکلی در خاطراتش درباره نحوه مدیریت این صنایع گوشزد می کند که او هیچ گاه کارمند رسمی دولت نبود و از بخش خصوصی وارد شده بود اما در کابینه آموزگار به وزارت نیرو رسید و حدود 20 ماه در این وزارتخانه بود. به گفته خودش: «اتومبیلی داشتم که در خیابان نگه می داشتم؛ نه بادیگارد و نه چیزی دیگری. در مس سرچشمه هم همین طور بود. آنجا یک شورلت ایران داشتم و یک آهوی بیابان».توکلی در خاطراتش درباره نحوه صنعتی سازی کشور و به ویژه نوع رفتار با کارگران نیز توصیه های مهمی به مدیران کرده است: «ما در یک مملکت عاطفی هستیم. باید در روحیه و قلب کارگران رسوخ کرد. نمی گویم تظاهر کنید. واقعا باید دوستشان داشته باشید… باید شبانه روز برای ملت کار کرد. نسل ما علاقه به مدیرعامل ماندن نداشت. نسلی که در کار بودند، عمدتا این طور فکر می کردند. دنبال منافع خود نبودیم و می خواستیم به کشور خدمت کنیم. اسممان بماند و شرافت انسانی حفظ شود». او به جای شعاردادن، آرمان های سادگی و خدمت گزاری را در عمل نشان می داد. مدیریت توکلی در کارخانه کبریت سازی به نحوی بود که تاکنون شاید کمترین مشکل صنفی در این واحد بزرگ و قدیمی دیده نشده است. این در حالی است که به گفته او، حزب توده در مقطعی به دنبال ترور این «سرمایه دار» بوده است!نگارنده به درستی نمی داند که آیا در سال های اخیر از خاطرات و توصیه های زنده یاد توکلی در سطح خرد و کلان استفاده می شد یا خیر و آیا استانداری آذربایجان شرقی یا خانه توسعه آذربایجان به نحو شایسته ای از وجود و تجربیات ایشان بهره می برد یا نه. اما قدر مسلم این است که بی مهری های زیادی در حق او رفته است. امید است اکنون که استاندار وطن دوستی این بار از دانشگاه در راس شمس العماره تبریز قرار گرفته است، در نکوداشت او و انتقال تجربیات و خاطراتش به ویژه رویکرد میهن دوستانه اش کوتاهی نکند. تجربه توکلی نشان داد که بخش خصوصی و غیردولتی می تواند در صورت وجود انگیزه و ظرفیت قوی در دولت، به موتور محرکه تبدیل شود. 
روحش شاد و یادش گرامی
                