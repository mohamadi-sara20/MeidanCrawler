دو‌شنبه ۲۷ فروردین ۱۳۹۷
-----------------------------------------
سرمقاله
-----------------------------------------
واقعیت های روز واقعه
-----------------------------------------

                    با گذشت 48 ساعت از حمله موشکی آمریکا، انگلیس و فرانسه به سوریه، تقریبا همه تحلیلگران در این نکته اتفاق نظر دارند که این تهاجم تناسبی با حجم تبلیغات و لفاظی های ترامپ و متهم کردن دولت سوریه در حمله شیمیایی به دوما نداشته و تغییری در وضعیت و توازن قدرت در عرصه نبردهای میدانی ایجاد نخواهد کرد. اطلاعات منتشرشده از اهداف این تهاجم و مکان هایی که مورد اصابت موشک ها قرار گرفته اند، نشان می دهد که برخلاف گمانه زنی های ناشی از «تبلیغات ترامپی»، هیچ یک از مراکز فرماندهی ارتش، نیروی هوایی و مراکز یگان های عملیاتی در این تهاجم از اهداف عملیاتی غرب نبوده و بر اساس ادعای کاخ سفید، مراکز تحقیق و تولید سلاح های شیمیایی مورد اصابت موشک ها قرار گرفته است. از سوی دیگر، ادعای کاخ سفید مبنی بر اینکه تهاجم اخیر تسلیحات شیمیایی سوریه را از «بیخ و بن» منهدم کرده و برنامه این کشور را برای تولید این گونه تسلیحات تا «مدت های مدیدی» به تعویق انداخته است، به آن معناست که در صورت تداوم جنگ داخلی در سوریه، هرگونه ادعایی برای استفاده از سلاح های شیمیایی در آینده از سوی غرب، اتهامی واهی خواهد بود. بیانیه های رئیس جمهور آمریکا و تغییر مواضع پی درپی او در کمتر از یک هفته از زمان به کار گیری سلاح شیمیایی علیه دوما تا زمان تهاجم موشکی، هرچند نمایانگر آشفتگی در چرخه تصمیم گیری سیاسی دولت آمریکا از زمان روی کارآمدن ترامپ است؛ با این وجود پیامدهای پس از تهاجم و به ویژه واکنش روسیه، حکایت از آن دارد که تعویق زمان حمله در کنار آشفتگی چرخه تصمیم سازی در واشنگتن و نیاز به هماهنگی با متحدان (انگلیس و فرانسه)، مهلتی برای رایزنی های پشت پرده بین آمریکا و روسیه بود تا از تکرار شرایط پس از خان شیخون و تهاجم موشکی آمریکا به پایگاه نظامی شعیرات که در آن تعدادی از سربازان و اتباع روسی کشته شدند، جلوگیری شود. در همین راستا، به نظر می رسد دو قدرت بزرگ اتمی جهان در کنار رقابت در بحران سوریه، در این نکته توافق کرده اند که منازعه سوریه باید از سوی این دو مدیریت شده و نباید به سطح مخاطره آمیز و درگیری حتی محدود آمریکا و روسیه ارتقا یابد.سناریوی توافق نیز بسیار ساده و درک شدنی است. آمریکا به ویژه پس از بیانیه های ترامپ که با زبان جدی و شوخی و گاهی مطایبه و بیشتر از طریق توییتر بیان می شد، نمی توانست در قبال حمله شیمیایی دست بسته مانده و مورد مضحکه قرار گیرد. از سوی دیگر، اشتباه محاسبه ای و تکرار تهاجم موشکی به پایگاه نظامی شعیرات نیز می توانست مدیریت بحران سوریه از سوی دو قدرت جهانی را به شدت در معرض مخاطره قرار دهد. اتاق فکر دونالد ترامپ حل این مشکل را با وجود اکراه رئیس جمهور و توییت بمب های هوشمند که سامانه دفاع موشکی روسیه قادر به انهدام آن نیست، رایزنی با دیگر بازیگر اصلی و تاثیرگذار بحران سوریه دانسته و در نهایت دو طرف با بمباران نمادین، مشروط به آنکه پایگاه ها و سربازان روسیه و همچنین مراکز اصلی قدرت در سوریه و به خصوص شخص بشار اسد در این تهاجم مورد هدف قرار نگیرند، به توافق می رسند. مراحل بعدی این سناریو مضحک تر از اصل آن است. روسیه برخلاف تهدیدهای قبلی، به صدور بیانیه ای از سوی سفیرش در آمریکا بسنده می کند. قطع نامه پیشنهادی روسیه در شورای امنیت تنها از سوی چین و بولیوی حمایت می شود تا نیازی به استفاده آمریکا از اعمال حق وتو نباشد و به این ترتیب پرونده حمله شیمیایی به دوما و تهدیدهای ترامپ نیز بسته می شود. بحران سوریه وارد مرحله جدیدی شده که هرگونه غفلت یا اشتباه محاسبه ای از سوی نقش آفرینان می تواند پیامدهای جبران نشدنی ای در پی داشته باشد. تردیدی نیست که ایران و روسیه بازیگران و نقش آفرینانی هستند که معادله و موازنه قدرت را در منازعه سوریه برهم زده و حکومت بشار اسد را از سقوط حتمی نجات داده اند. فارغ از بحث هزینه – فایده در این بحران، باید خاستگاه فکری و استراتژی این دو بازیگر و مهم تر از آن قدرت مانور هریک در شرایط حساس را مانند آنچه در یک هفته گذشته شاهد بودیم، ارزیابی کرده و درباره آن مداقه کنیم و بر اساس آن، راهبرد منطبق با واقعیت ها و تامین کننده منافع کشور تنظیم شود.واکنش دیگر بازیگران بحران سوریه در حمله اسرائیل به مقر نیروهای ایرانی در سوریه و شهادت هفت نفر و جراحت عده ای دیگر، طرح کناره گیری اسد از سوی ترکیه در اوج بحران پس از حمله شیمیایی و آمادگی آمریکا در تهاجم موشکی، حمایت قطر به عنوان اولین کشور عربی از این تهاجم و در نهایت قدرت چانه زنی روسیه با غرب، واقعیت هایی هستند که در روز واقعه می توانند شرایط و موازنه را به شدت تغییر دهند.بارها گفته شده است هدف غایی روسیه در ورود به بحران سوریه، احیای قدرت و جای پای شوروی سابق در این منطقه حیاتی از سوی فدراسیون روسیه و استفاده از آن برای بالابردن قدرت چانه زنی خود در حوزه های استراتژیک این کشور در مواجهه با غرب و به خصوص اوکراین و اشغال کریمه است.
                