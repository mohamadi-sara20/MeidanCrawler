سه‌شنبه ۲۷‌شهریور ۱۳۹۷
-----------------------------------------
یادداشت
-----------------------------------------
فرصت استثنائی تمایز امور ملی و محلی
-----------------------------------------

                    موضوع منع به کارگیری بازنشستگان در مشاغل دولتی به تازگی با تصویب اصلاحیه ای بر قانون سابق از سوی مجلس شورای اسلامی، تایید آن از سوی شورای نگهبان و ابلاغ آن از سوی رئیس مجلس به مراحل آخر فرایندی خود برای ورود در نظام حقوقی رسیده و به زودی از سوی رئیس جمهور نیز امضا و آماده اجرا می شود. شاید کمتر کسی از ضرورت تصویب این قانون و فلسفه بسیار مهم و اساسی قانون گذار در این زمینه حمایت نکرده و منکر اهمیت آن برای دادن نفسی تازه به بدنه اجرائی کشور باشد. هرچند می توان درباره مناسب بودن زمان تصویب آن از نظر قرار داشتن کشور در وضعیتی خاص از نظر اقتصادی و سیاسی تاملاتی را داشت؛ ولی به نظر اصل توجه مجدد به این مسئله بسیار پر اهمیت از جانب نظام تصمیم گیری کشور قابل تقدیر و شایسته ارزش گذاری مثبت است. از زمان طرح مسئله و به ویژه پس از تصویب و تایید آن از سوی شورای نگهبان یکی از نقاط قابل بحث و مناقشه برانگیز، دایره شمول یافتن و نیافتن این قانون به شهرداران و منتخبان شوراهای اسلامی به عنوان واحدهای محلی بوده است. وضعیت شهردار پایتخت و نیز شهرداران چند شهر بزرگ کشور نیز که در زمره بازنشستگان قرار دارند و ماندن یا برکناری آنها پس از اجرائی شدن این قانون بر اهمیت این موضوع جنجالی افزوده است. اولین تامل آن است که وجود ابهام در قانون یادشده درباره وضعیت شهرداران قطعی و انکار ناپذیر است. قانون اصلاحی اخیرالتصویب در تبصره یک خود چنین اشعار می دارد که «به کارگیری بازنشستگان، در سمت های یادشده در بندهای الف، ب و ج ماده 71 قانون مدیریت خدمات کشوری مصوب 1386/7 /8 مجاز است. همچنین به کارگیری بازنشستگان در نیروهای مسلح با مجوز فرمانده معظم کل قوا مجاز است». این قانون با ذکر ماده 71 قانون مدیریت خدمات کشوری در این تبصره محدوده شمول و استثنائات خود را بندهای پنج گانه این ماده قرار داده و موارد دیگر را به این ترتیب خارج از موضوع قانون گذاری خود دانسته است. بر اساس این مسلما استانداران و سفرا و معاونان وزرا بدون هیچ شک و تردیدی مشمول این قانون و منع به کارگیری بازنشستگان می شوند. در عین حال، در این ماده به وضوح به هیچ صورتی سخن از شهرداران به میان نیامده است. دومین نکته، توجه به موضوع جایگاه و ماهیت حقوقی شهرداری در نظم حقوقی اداری کشور است که از دسته مسائل قابل بحث، مناقشه برانگیز و پرابهام است. روشن است قانون منع به کارگیری بازنشستگان با بیان اینکه «از تاریخ ابلاغ این قانون، به کارگیری افرادی که در اجرای قوانین و مقررات مربوطه بازنشسته یا بازخرید شده یا بشوند، در دستگاه های اجرائی موضوع ماده 5 قانون مدیریت خدمات کشوری مصوب 1386/7 /8 و کلیه دستگاه هایی که به نحوی از انحا از بودجه عمومی کل کشور استفاده می کنند، ممنوع می باشد». … به نحوی بار دیگر موضوع شمول خود را به قانون مدیریت ارجاع داده است. هرچند دستگاه اجرائی بنابر ماده 5 قانون مدیریت شامل نهادهای عمومی غیر دولتی نیز می شود؛ اما نباید فراموش کرد ماده 117 همین قانون این نهادها را به صراحت از شمول خود خارج می کند؛ بنابر این روشن است نهادهای عمومی غیر دولتی مشمول صدر ماده واحده قانون منع به کارگیری نمی شوند. البته قسمت آخر این ماده که اشاره به همه دستگاه هایی که به نحوی از انحا از بودجه عمومی کل کشور استفاده می کنند، ابهامی را درباره شهرداری ها ایجاد می کند؛ زیرا شهرداری ها به هر حال به شیوه های مختلفی در کنار سایر منابع درآمدی از این نوع بودجه ها نیز استفاده می کنند. سومین و مهم ترین نکته این یادداشت تاملی کوتاه درباره توجه به تمایز اساسی میان مفهوم امر ملی از امر محلی و آثار و تبعات آن برای نظام حقوقی کشور و تاثیر مستقیم آن بر موضوع شمول یافتن یا نیافتن شهرداران در قانون منع به کارگیری بازنشستگان است. واقعیت آن است که متاسفانه این تمایز برخلاف ظاهر به هیچ روی مورد توجه صاحب نظران، سیاست گذاران و اصحاب عمل نبوده است. نتیجه این بی توجهی نداشتن زمینه های لازم برای طرح نوعی تمرکززدایی اصولی است که می تواند پایه گذار دموکراسی، توسعه و اداره مطلوب و شایسته در کشور باشد. به بیان دیگر در صورت بی توجهی به شرایط و مولفه های تمرکززدایی اصولی نمی توان به درستی به اهداف ذکر شده دست یافت. شاید بنیادی ترین زمینه و پیش شرط چنین نوعی از تمرکززدایی پذیرش و به رسمیت شناختن تمایز دو مفهوم امر ملی و محلی در این زمینه باشد. باید پذیرفت که امور ملی تعریف خود، شیوه و سازوکارهای خود و نیز نهادهای تصمیم گیر و اجرائی و مقامات اداری خاص خود را دارد. در صورت خلط این مفاهیم با هم و یکدست و یکسان پنداشتن همه آنها جز صورتی ظاهری از نوعی تمرکززدایی اقتداری وجود نخواهد داشت و نظام مدیریتی و حقوقی کشور نیز به هیچ یک از اهداف مهم ذکر شده دست نخواهد یافت. درباره موضوع یادداشت باید دانست خلط مقامات اداری کشور و یکسان دانستن آنها ذیل یک نظم حقوقی واحد خطای بزرگی است که حرکت بزرگ و مهم کشور به سوی تمرکززدایی را که سال هاست با وجود مشکلات و موانع مختلف آغاز و قدم های مناسبی را نیز برداشته، به عقب برگردانده و باعث توقف بسیاری از پیشرفت های نظری و عملی در این عرصه می شود. بر مبنای این نگاه به نظر نباید قانون ذکر شده را به راحتی شامل شهرداران دانست. روشن است که در صورت عزم قانون گذار بر تحت شمول قراردادن این موضوع باید یا به صراحت از طریق اصلاح قانون تشکیلات، وظایف و انتخاب شوراهای اسلامی کشور و انتخاب شهرداران اقدام کرده یا با تصریح از طریق استفساریه برای قانون اخیرالتصویب منع به کارگیری بازنشستگان باشد. البته راه آخر و سهل تر موضوع نیز از طریق اقدام خود شورای شهر در تصویب مصوبه ای در قالب اصلاح در فرایند آیین نامه های استخدامی و جذب و استفاده از نیروهای انسانی مورد نیاز خود باشد که مسلما راه آخر دادن بهای بیشتر به نهاد محلی و در نتیجه به رسمیت شناختن استقلال اداری برای این واحدها خواهد بود.
                