یک‌شنبه ۱۱‌شهریور ۱۳۹۷
-----------------------------------------
حرف اول
-----------------------------------------
چگونه ایرانیان به وطن برمی گردند؟
-----------------------------------------

                    طبیعی ترین دلایل مهاجرت امروز را می توان به صورت فشرده چنین فهرست بندی کرد: 1) ناامنی و به هم ریختگی نظام اقتصادی و سیاسی در سرزمین های مبدا که بهترین نمونه آن مهاجرت میلیون ها افغان به ایران و میلیون ها سوری به قاره های اروپا و آمریکا است.2) بی کاری، حتی در یک محیط امن. بهترین نمونه های آن مهاجرت شهروندان ترکیه و ایران به اروپا و آمریکا، به ویژه ایالات متحده آمریکاست. در مواردی مهاجرت در بلندمدت به سود مهاجران است. ترک ها در آلمان امروز یکی از فعال ترین نیروهای اقتصادی آن کشور هستند. ایرانی ها در ایالات متحده از کوشاترین، موفق ترین و سربلندترین مردم آمریکا هستند. لس آنجلس در کالیفرنیا را تهرانجلس می خوانند و فارسی از زبان هایی است که در شهر زیاد شنیده می شود. 3) رویدادهای طبیعی مانند سیل و زلزله و توفان های مرگبار که نمونه های بارز آن در همین دو، سه ساله اخیر در همه قاره های جهان بروز کرده است. 4) تغییر رژیم های سیاسی و انقلاب ها که نیازی به ذکر نمونه ندارد. در این حالت کسانی که در دوره قبل، صاحب آلاف و الوف بوده اند و سپس مورد مواخذه و تعقیب قرار گرفته اند، برای حفظ جان شان آنچه را که دارند، رها کرده، از کشور خود فرار می کنند. از نمونه های روشن این مورد می توان به انقلاب بلشویکی روسیه، انقلاب مائو تسه تونگ در چین، انقلاب فیدل کاسترو در کوبا و انقلاب اسلامی ایران اشاره کرد. 5) جنگ، مانند یورش صدام به ایران. در این موارد مهاجرت در دو راستای درون کشوری و میان کشوری صورت می گیرد. مردم استان های مورد تهاجم صدام به استان های شرقی کشور از جمله خراسان پناهنده شدند. این پناهندگی موجب بروز کمبودها در ارزاق عمومی و مسکن شد. آخرین حرکت تهاجمی مهاجرت هم اکنون از ونزوئلا به برزیل است که حاصل ناراحتی های درونی و محاصره اقتصادی آمریکاست. اکنون برگردیم به دلایل مهاجرت از ایران و نقش بالقوه ای که مهاجران می توانند در کشور مبدا و مقصد در اقتصاد و فرهنگ و آبادانی ایفا کنند: از دید اقتصادی دلایل عمده مهاجرت از ایران کنونی به غرب عبارت اند از 1) افزایش جمعیت و به هم خوردن تعادل طبیعی میان امکانات و منابع. 2) نبود کار مناسب برای طبقه تحصیل کرده، 3) فشار محاصره اقتصادی از سوی آمریکا، که پدیده تازه ای است و احتمال دارد با مذاکره فروکش کند. این فشار روی طبقه متوسط و پایین شدیدتر است؛ اما رانت خواران از آن سود می برند. در این دلیل آخری چند راز نهفته است: نخست اینکه ما با ندانم کاری های مان افسار اقتصادی خود را به دست غرب داده ایم. نفت را به صورت خام و به یک سی ام قیمت فراوری شده به اقتصاد غرب تزریق می کنیم و درآمد حاصله را بلافاصله خرج می کنیم. آنها تولیدات خود را که با کمک همان انرژی های ارزان ساخته اند، به چندبرابر قیمت به ما می فروشند. از سوی دیگر، مهاجران تحصیل کرده که در ایران امنیت شغلی ندارند، جذب غرب می شوند؛ نه اینکه به روسیه و چین و هند بروند. غرب هم با تک محصولی کردن اقتصاد ایران همه ابزار لازم را برای قطع جریان صادرات نفت خام ما به خارج در اختیار دارد و با محاصره اقتصادی به دنبال همین اتفاق است. هنر کنونی در اقتصاد ایران کسب درآمد آسان از نفت است؛ نه کسب درآمد از تولید صنعتی با استانداردهای صادراتی. هنوز این نکته حساس درک نشده که علاوه بر صدور نفت خام، تخصص موجود و بالقوه هم با صدور طبقه تحصیل کرده به بهای صفر به غرب تقدیم می شود؛ اما به جای ایجاد زمینه برای بازگشت قشر مهاجر تحصیل کرده، آنها با مخالفان سیاسی، هم تراز و همدست پنداشته می شوند. مهاجران الزاما وارد سیاست نمی شوند؛ بلکه به دنبال امکانات زندگی بهتر هستند. مخالفت یا موافقت داشتن با حکومت دولت کشور مبدا الزاما زیان آور نیست. در بیشتر کشورهای غربی که مقصد مهاجران تحصیل کرده هستند، حکومت ها ترکیبی از سرمایه داری، لیبرالیسم و دموکراسی هستند؛ اما نیمی از مردم با آن ساختار مخالف اند. برای مثال در آمریکا، ترامپ با کمتر از 50 درصد آرای رای دهندگان همراه با دوز و کلک انتخاباتی به ریاست جمهوری رسید. در ایران اداره امور جاری کشور از سوی دولت صورت می گیرد که متکی به نظام برنامه ریزی بلندمدت است. دولت باید بتواند حرکت های درونی و برونی موثر در پیشرفت اقتصادی و اجتماعی را با معیارهای متداول در جهان و مدل های توسعه اندازه گیری و پیش بینی کند. از سوی دیگر باید بتواند اختلافاتش با قدرت های جهانی را به گونه ای مدیریت کند که به تعامل و همکاری با دنیای خارج برسد. مدل های برنامه ریزی بلندمدت نیز عمدتا وارداتی از کشورهای سوسیالیستی و سازمان ملل و بانک جهانی هستند. نکته ای که باید در اینجا مورد توجه قرار گیرد، این است که برنامه ریزی بلندمدت متکی بر «پیش بینی» و تصویرسازی است. تصویرسازی در پیشرفت اقتصادی و اجتماعی یک کشور نباید تخیلی باشد؛ اما در یک جو التهاب زده فعلی سیاسی ایران پیش بینی کردن و تنظیم برنامه بلندمدت ساده نیست. در این حالت باید به «امید» توسل جست. اگر زمینه رشد اقتصادی برای قشر تحصیل کرده فراهم شود، احتمال این وجود دارد که گروه بزرگی از ایرانیان مهاجر به تدریج به ایران برگردند. این امر مستلزم تقویت اقتصادی بخش خصوصی است. در حال حاضر بیش از 80 درصد خانواده های ایرانی متکی به حقوق دریافتی از اقتصاد دولتی هستند. یارانه ها هم از سوی دولت پرداخت می شود. در نتیجه درآمد دولت هنوز به دست نیامده، خرج می شود. چرخه تولید آن طور که باید، وجود ندارد. راهکارهای بسیاری برای تقویت بخش خصوصی وجود دارد؛ اما به شرط اینکه 1) کاهش حجم اقتصاد دولتی که به عنوان یک سیاست کلان در ایران شناخته شود. 2) زمینه لازم برای حرکت اقتصاد بخش خصوصی به وجود آید. 3) ابزار لازم برای تشکیل هسته های تولیدی و خدماتی مرکب از ایرانیان مقیم ایران و مهاجران تهیه شود. 4) تضمین لازم برای امنیت شغلی و سرمایه گذاری ایرانیان مقیم خارج فراهم آید. یادمان باشد زرتشتیان مهاجرت کرده از ایران به هند از موفق ترین قشرهای اجتماعی هند بوده و هستند. پیش از انقلاب چند نفر از موفق ترین آنها به ایران آمدند و قصد سرمایه گذاری داشتند؛ اما تضمین لازم برای آنها فراهم نشد. 5) سرمایه ای که به ایران آورده می شود، باید در برابر نوسانات ارزهای خارجی به ویژه دلار تضمین داشته باشد. 6) حل اختلافات احتمالی باید تابع مقررات بین المللی و از سوی اتاق تجارت بین المللی ICC صورت گیرد، نه اتاق بازرگانی ایران. اگر این اصول پذیرفته شود، می توان جزئیات عملکرد مشارکت بخش خصوصی ایران با مهاجران ایرانی مقیم خارج را تنظیم کرد.
                