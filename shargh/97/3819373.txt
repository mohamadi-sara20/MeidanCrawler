یک‌شنبه ۲۲ مهر ۱۳۹۷
-----------------------------------------
حرف اول
-----------------------------------------
نه برای اصلاحات نه برای شهر دست کم برای خودت
-----------------------------------------

                    پنج ماه اگرچه برای نشان دادن توانایی های مدیریتی بر کلان شهری به بزرگی پایتخت زمان زیادی نیست، اما برای ساختن تصویری از خود به عنوان چهره ای ناموفق متاسفانه زمانی کافیست.محمدعلی افشانی 23 اردیبهشت ماه 97 شهردار تهران شد و با احتساب فردا پنج ماه است که سمت شهرداری پایتخت را برعهده دارد. هنوز ماندن یا نماندن شهردار تهران در سمتی که شورای شهر به او سپرده چندان مشخص نیست، هرچند به دلیل قانون منع به کارگیری بازنشستگان، کفه ترازو به سمت رفتنش از بهشت سنگینی می کند.محمدعلی نجفی، اولین شهردار منتخب شورای شهر پنجم تهران، تنها شش ماه در سمتش دوام آورد و پایانی زودهنگام و عجیب داشت؛ پایانی که هنوز هم معلوم نیست علت دقیقش چه بود. دومین محمدعلی و دومین شهردار منتخب این شورا هم به نظر بیشتر از شش ماه دوام نمی آورد.حتی اگر نوع عملکرد این دو شهردار را چه خوب و چه بد، در قضاوتمان لحاظ نکنیم، عملکرد خود شورای شهر تماما اصلاح طلب موجود در زمینه انتخاب شهردار که با حجم چشمگیری از امیدواری و خوش بینی رای دهندگان روی صندلی های سبز شورا نشسته اند، مایوس کننده است. در فوتبال گاهی گزارشگرهای خوش ذوق درباره برخی موقعیت های مسلم و صددرصدی که خراب می شوند این طور می گویند که گل نکردن این توپ از گل کردنش سخت تر بود. حالا همین حکایت شورای شهر ماست. اینکه نتیجه کار 21 عضو کاملا یکدست شورا که با رایی رکوردشکن انتخاب شدند و با یک دولت و مجلس تقریبا هماهنگ و همراه هم هم زمان بوده و طیف وسیعی از افکار عمومی و رسانه ها هم با خوش بینی به عملکردشان چشم امید داشته اند، انتخاب دو شهردار ناموفق و بدعملکرد می شود، همان موقعیتی است که گل نکردنش از به ثمرنشاندنش سخت تر بود، اما این بازیکنان با هنرنمایی آن را راهی اوت کرده اند. محمدعلی اول که رفیق نیمه راه شهر بود و یکباره دست از کار شست و رفت، در دوره حضورش هم جز چند اقدام، نتیجه خاصی از خود به یادگار نگذاشت. محمدعلی دوم هم که این روزها کوس رحیل رفتنش بلند شده، نه تنها در پنج ماهه حضورش نقش خاصی از خود نشان نداد که در این روزهای آخر حضور در بهشت، طوری عمل می کند که حیرت و پرسش های زیادی را به ذهن ها متبادر می کند.
افشانی پیش از این مسئولیت های زیادی داشته؛ معاونت وزیر آموزش وپرورش، استاندار استان فارس و معاونت وزیر کشور، اما بی تردید سمت شهرداری پایتخت، از همه لحاظ کلان ترین و مهم ترین مسئولیتی است که تاکنون به دست گرفته است. هر کسی با قرارگرفتن در این سمت، حتی در مدتی کوتاه می تواند با عملکردی هوشمندانه – ولو نه مثل قالیباف با اجرای پروژه های سازه ای غول آسا و… - چهره و کارنامه ای از خود به جا بگذارد که چند پله سطح و وزن و اعتبار خود را ارتقا دهد. از افشانی در حداقل ترین حالت این انتظار می رفت، اما او در این مدت نه تنها چیز خاصی از خود نشان نداد، بلکه در این یکی، دو هفته اخیر با عزل غیرعادی و عجیب کریمی، مدیر روابط عمومی و حجت میرزایی، معاون برنامه ریزی و توسعه شهری شهرداری، آن هم در روزهایی که ماندن یا نماندن خود او در شهرداری اصلی ترین مسئله مدیریت شهری است، در حال نشان دادن تصویری از خود است که باید این سوال را از او پرسید که اصلا نه برای جریان اصلاحات که موقعیتتان حاصل رای آنهاست، حتی نه برای پایتخت و شهروندانی که مدیریت شهرشان را برعهده گرفته اید، آیا نگران سابقه و چهره مدیریتی خودتان هم نیستید؟ در این لحظه مسئله اصلا کیفیت کار و عملکرد خوب یا بد دو مدیر عزل شده نیست، بلکه نکته و موضوع مهم تر این است که برداشتن آنها، آن هم در این شرایط چه سود و منفعتی برای شهر، شهرداری، شهروندان و حتی خود شهردار دارد؟ پاسخ همه این سوال ها قطعا هیچ است.
                