چهار‌شنبه ۲۲ اسفند ۱۳۹۷
-----------------------------------------
حرف اول
-----------------------------------------
اهمیت سفر روحانی به عراق
-----------------------------------------

                    سفر آقای روحانی به عراق از چند نظر اهمیت دارد؛ نخست اینکه رئیس جمهوری جدید عراق بر سر کار آمده است و وقتی در یک کشور رئیس جمهوری جدید سر کار می آید، همسایگان و متحدان آن کشور هم برای تبریک و هم برای برنامه ریزی برای ادامه کار، سفرهایی را به آن کشور انجام می دهند. آقای برهم صالح از قدیم با خیلی از سیاست مداران ایرانی روابط نزدیک داشته و این انتظار وجود داشت که رئیس جمهوری ایران هم به عراق سفر کند. ایشان هم به ایران سفر کردند و سفر آقای روحانی به عراق در واقع در پاسخ به سفر آقای برهم صالح انجام می شود. نکته دیگری که در این ارتباط اهمیت دارد، این است که این سفر در حالی انجام می شود که دولت ترامپ از برجام خارج شده و قاعدتا یکی از کشورهایی که می تواند در دوران پس از خروج آمریکا از برجام به ایران کمک کند، عراق است. ظرفیت هایی که عراق در این زمینه دارد، جنبه دیگری از اهمیت سفری است که آقای روحانی به عراق دارند؛ بنابراین در کنار سایر کشورهایی که ایران می خواهد به کمک آنها با تحریم ها مقابله کند، از جمله چین، هند، روسیه، ترکیه و... به طور طبیعی عراق هم اهمیت ویژه ای دارد. عراق می تواند نقش موثری در عبور ما از دوره تحریم های آمریکا داشته باشد. منابع زیرزمینی عراق و روابط گسترده سیاسی، اقتصادی و تجاری اش با ایران و سایر کشورها می تواند به ایران کمک کند تا دوره حاضر را با دشواری های کمتری پشت سر بگذارد و در واقع با تحریم ها مقابله کند. 
نکته سوم اهمیت سفر آقای روحانی به این موضوع برمی گردد که آخرین رگه های مقاومت داعش در سوریه در حال از بین رفتن است. ما با یک خاورمیانه پساداعش روبه رو هستیم که مشخصات و مختصات خودش را دارد. با توجه به اینکه ایران در مبارزه با داعش، به ویژه در عراق نقش مهمی داشت، دو کشور نیاز دارند که در دوران پس از داعش درباره سیاست ها و فعالیت های منطقه ای و بین‎المللی خود هماهنگی های لازم را با هم داشته باشند.
نکته چهارم بحث سوریه است. می دانیم که در سوریه بشار اسد گام های آخرش را برای تسلط و اعمال حاکمیت بر این کشور برداشته و سوریه وارد مرحله تدوین قانون اساسی شده است. طبعا عراق در این دوران و در مقطع کنونی نقش و جایگاه مهمی در منطقه دارد. چون از یک طرف با سوریه همسایه است و از طرف دیگر همواره رقابت های دیرینه ای بین بغداد و دمشق وجود داشته است. پس مهم است که ایران با هر دو کشور هماهنگی های لازم را انجام دهد تا سه گانه تهران، بغداد و دمشق هماهنگی لازم را داشته باشند.
آقای روحانی در این سفر قرار است با آیت الله سیستانی هم دیدار کنند. آیت الله سیستانی شخصیت مورد قبول گروه های مختلف عراقی و مشخصا گروه های شیعی است. در این سال ها ایشان به نوعی نماد وحدت و انسجام در عراق محسوب می شوند و دیدار با ایشان به این معناست که انسجام داخلی در عراق و وحدت بین شیعیان و سنی های عراقی برای ایران مهم است. 
نفوذ کلامی و معنوی آیت‎ الله سیستانی در عراق، می تواند در عملی کردن توافق های احتمالی میان ایران و عراق بسیار تاثیرگذار باشد؛ بنابراین ملاقات آقای روحانی به عنوان رئیس جمهوری ایران با آیت الله سیستانی بیش از آنکه اهمیت عملی _سیاسی برای دو کشور داشته باشد، اهمیت نمادین دارد؛ به عبارتی این سفر نشان می دهد که ایران در جایگاه کشور همسایه چقدر به دنبال وحدت و یکپارچگی در عراق، به ویژه وحدت میان اهالی تشیع و تسنن است.با در نظر گرفتن جمیع این شرایط، سفر آقای روحانی به عراق هم در روابط دوجانبه ایران و عراق و هم در مسائل منطقه ای اهمیت زیادی دارد.
                