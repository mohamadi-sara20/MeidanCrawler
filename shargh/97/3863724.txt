سه‌شنبه ۲ بهمن ۱۳۹۷
-----------------------------------------
حرف اول
-----------------------------------------
گام نهادن در بیراهه فیلترینگ
-----------------------------------------

                    رقابت رسانه ای، رویه ای مرسوم در جهان است و قاعده طبیعی آن است که هر رسانه می کوشد با تقویت تولید محتوا و جذب مخاطبان بیشتر، از رقیب «سبقت» بگیرد و رویای یکه تازی در میدان رقابت را در سر بپروراند. اما تلاش یک رسانه برای «حذف» رقیب و ممانعت از دسترسی مخاطبان به آن با هدف حفظ برتری بدون رقیب، پدیده نوبرانه ای است که در ایران شاهد آن هستیم. صداوسیما عنوان «رسانه ملی» را یدک می کشد و از امکانات مالی سرشاری مانند بودجه هزارو 840 میلیارد تومانی در سال 98 ناراضی است و از نیروی انسانی پرشماری (به روایتی 48 هزار نیرو در سال 95) بهره مند است که این سازمان را از دید منتقدان در جایگاه پرتعدادترین شبکه جهان از نظر نیروی انسانی قرار داده است. با وجود تمام این «امتیازات ویژه» دست اندرکاران صداوسیما، کمر همت بسته اند تا با توسل به هر شیوه ای، طومار حیات رقبای خود در شبکه های اجتماعی را با ابزار «فیلترینگ» در هم بپیچند و درواقع، «حذف» رقیب را جایگزین «رقابت» کرده اند. اما دلایل این تغییر ریل عجیب چیست؟
1- سوای ضعف های مدیریتی که آنتن های «جام جم» را به رسانه ای با ضعف محتوای جذاب تبدیل کرده، بزرگ ترین مشکل صداوسیما چالش «اعتماد» به این رسانه است. اگر از مشاهدات میدانی گویا و یافته های نظرسنجی های معتبر بگذریم و انتخابات ریاست جمهوری، مجلس و شوراهای شهر را مبنای قضاوت قرار دهیم، به راحتی مشخص می شود درمجموع نتایج نهایی این انتخابات بیانگر تفاوت آرای اکثریت ایرانیان با تبلیغات پرفشار و جانبدارانه از گرایش های سیاسی خاصی بوده و حداقل از سال 1376 تاکنون ثابت شده است که اکثریت مردم به خط تبلیغی و القایی سیاسی و فرهنگی مدیران صداوسیما اعتمادی ندارند. عارضه بی اعتمادی به آنتن های «جام جم» با ظهور و گسترش جهش گونه شبکه های اجتماعی تشدید شده و مسئولان صداوسیما به جای بازنگری در مشی خود، شناسایی آسیب ها و ترمیم شکاف رسانه ملی با ملت، راهکار غیرکارشناسی تبلیغ ضرورت فیلترینگ رقیب را در پیش گرفته اند تا شاید اعتبارشان از شفاف سازی ها و مچ گیری های این شبکه ها در امان بماند.
2- صداوسیما به دلیل ضعف تولید محتوا، پس از ورود آنتن ماهواره و شبکه های خارجی به خانه ها دچار ریزش مخاطب شد… 
همان زمان تلاش کرد با تبلیغ ضرورت جمع آوری آنتن های ماهواره ای، مخاطبان داخلی را به تماشای فیلم و سریال های ایرانی که توان هماوردی با رقبای خارجی را نداشتند، ناگزیر کند. نتایج اولیه این تلاش ها، باب میل مدیران «جام جم» بود و تا مدت ها ایرانیان از دسترسی آزاد به شبکه های ماهواره ای محروم بودند اما در ادامه با پیشرفت تکنولوژی و پذیرش واقعیت های موجود، کار به جایی رسید که اکنون کمتر پشت بامی را می توان یافت که مملو از آنتن های ماهواره نباشد. اکنون نیز صداوسیما خطر مشابهی را در حوزه اطلاع رسانی از جانب شبکه های اجتماعی احساس می کند و می کوشد نه با تولید محتوای قوی تر بلکه با ابزار ضروری جلوه دادن فیلترینگ، خود را از گرداب رقابت نافرجام با این رقیب توانمند برهاند، به ویژه آنکه تجربه پیام رسان «سروش» وابسته به صداوسیما با وجود حمایت های مالی و تبلیغی شگفت انگیز نشان داد صداوسیما به دلایل متعددی، قادر نیست پنجه در پنجه دیگر کانال های کم امکانات اما بهره مند از خلاقیت کند. 3- صداوسیما درآمد هنگفتی از آگهی های بازرگانی، آنتن فروشی و جلب اسپانسر برای برنامه های خود دارد. مبلغ درآمدزایی آنتن های «جام جم» در این حوزه هرگز اعلام رسمی و شفاف سازی نشده است اما منتقدان از مبالغ کلانی خبر می دهند. گسترش شبکه های اجتماعی و به ویژه تلویزیون های اینترنتی مترادف با ریزش مخاطبان صداوسیماست و این وضعیت، رغبت آگهی دهندگان به تبلیغ در آنتن های «جام جم» را کاهش داده و درآمدهای بازرگانی صداوسیما را در سراشیبی قرار می دهد. بنابراین، انگیزه های اقتصادی هم از محرک های اصلی برای تاکید بر فیلترینگ است تا آگهی دهندگان همانند سال های گذشته با تک گزینه صداوسیما مواجه شوند و مبالغ اعلامی «جام جم» را از سر ناچاری بپذیرند. 4- شبکه های اجتماعی این فرصت را در اختیار نخبگان، ستاره ها و سلبریتی ها قرار می دهند تا با راه اندازی یک صفحه در شبکه های اجتماعی رایگان و سهل الوصول، ابزار ارتباطی موثری با مخاطبان کسب کنند و فارغ از محدودیت های جناحی یا اعمال سلیقه شخصی مدیران صداوسیما، دیدگاه های خود را در معرض دید و قضاوت افکار عمومی قرار دهند و برای انتقال پیام خویش به مخاطبان از حضورهای پرقیدوشرط در استودیوهای صداوسیما احساس بی نیازی کنند. استمرار این روند در کنار بی اعتمادی عمومی به آنتن های «جام جم»، مدیران صداوسیما را با بی میلی چهره ها برای تولید محتوای جذاب مواجه کرده و بخشی از عزم جزم مدیران این سازمان برای فیلترینگ شبکه های اجتماعی ناشی از بازگشت به وضعیت گذشته و «تک تریبونی»کردن فضا برای نخبگان و سلبریتی هاست تا آنان برای قرارگرفتن پشت تریبون های «جام جم»، به شرط و شروط اجباری تریبون داران تن دهند. 5- تقویت حس عقب ماندگی سازمان عریض و طویل صداوسیما در رقابت با فعالان شبکه های اجتماعی که از تعداد گرداننده و بودجه بسیار ناچیزی بهره می برند، این سوال را پررنگ کرده که دلیل ناکامی صداوسیما در این نبرد نامتوازن چیست؟ و طبیعی است که انگشت اتهام به سمت ضعف مدیریت نشانه گرفته می شود و این رخدادی نیست که مدیران ارشد «جام جم» حاضر باشند با سکوت و بی تفاوتی از کنار آن عبور کنند و البته به جای آسیب شناسی رویکرد مدیریتی خود ترجیح می دهند شبکه های اجتماعی رقیب را از دور خارج کنند تا برنده مسابقه ای تک نفره شوند. «اولین راه، بهترین راه نیست»؛ این اصل مدیریتی کلیدی است که مدیران صداوسیما در برخورد با پدیده ظهور و گسترش شبکه های اجتماعی نادیده گرفته و پنداشته اند فیلترینگ اولین و حتما بهترین راه نبرد با رقیب تازه نفس و مقتدر است اما تجارب بسیاری همانند منع استفاده از آنتن ماهواره نشان داده، چنین گزینه هایی گام نهادن در بیراهه است و به نتیجه مطلوب منجر نخواهد شد. فیلترینگ، سدی است که اکنون با یک فیلترشکن قابل عبور است و در آینده ای نه چندان دور، پخش امواج از ماهواره های نزدیک سطح زمین حتی نیاز به فیلترشکن را هم از میان خواهد برد و به قول روحانی «فیلتر و فیلترینگ به تدریج به تاریخ خواهد پیوست». چشم ها را باید شست و شبکه های اجتماعی را با تولید محتوای مناسب و نه فیلترینگ به ابزاری مناسب و در خدمت منافع ملی و مصالح فردی ایرانیان تبدیل کرد.
                