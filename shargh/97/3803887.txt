یک‌شنبه ۱۸‌شهریور ۱۳۹۷
-----------------------------------------
type_unknown
-----------------------------------------
محاکمه سلطان پس از 3 دهه
-----------------------------------------

                    گروه اقتصاد: روز گذشته اولین جلسه رسیدگی به پرونده وحید مظلومین، ملقب به سلطان سکه برگزار شد؛ مردی که در سه دهه گذشته سه بار به دلیل فعالیت هایش در بازار ارز و سکه دستگیر شده، هر بار از مجازات گریخته، برای فرار از کشور تلاش کرده، با دخالت بانک مرکزی آزاد شده، شبکه گسترده ای از افراد را در بازار تشکیل داده، به مرور از لقب ملا در بازار سکه و ارز به لقب سلطان رسیده، رابطه نزدیکی با برخی افراد در مراجع تصمیم ساز داشته و هنگام دستگیری رو به ماموران نیروی انتظامی فریاد زده است: بروید و افتخار کنید، شما سلطان را دستگیر می کنید. فردی که دادگاه، همان قدر که حاوی اطلاعات ارزشمندی از شیوه فعالیت اوست، نشان دهنده سال ها غفلت در اصلاح قوانین، وجود افراد فاسد در دستگاه های نظارتی و تصمیم ساز مانند بانک مرکزی و البته همزیستی مسالمت آمیز میان افرادی مانند او و نهادهایی است که خود باید از ظهور و رشد آنها جلوگیری کند.در ابتدای جلسه رسیدگی به اتهامات شبکه فساد وحید مظلومین، قاضی سیداحمد زرگر با خطاب قراردادن بانک مرکزی، به انتقاد از این بانک پرداخت و گفت: اگر بانک مرکزی به وظایف قانونی خود عمل می کرد، یقینا ما شاهد تشکیل این گونه دادگاه ها نبودیم و متاسفانه با وجود تاکید قانون بر نظارت بانک مرکزی بر صرافی ها، می توان تعبیر کرد که صرافی ها به کل رها شده اند و این باعث ایجاد مشکلات در کشور شده است.قاضی زرگر در ادامه با تاکید بر اجرای قانون در روند دادگاه، با اشاره به مواد 193، 194 و 396 قانون آیین دادرسی، از نماینده دادستان خواست به قرائت کیفرخواست بپردازد. تورک، نماینده دادستان، پس از کسب اجازه از قاضی زرگر در جایگاه دادستان قرار گرفت و پس از یادآوری و ادای احترام به مقام شهدای 17 شهریور 57، بخشی از بیانات مقام معظم رهبری درباره موضوعات حوزه سکه و ارز در ماه های اخیر را قرائت کرد. تورک در ادامه با ذکر شرحی مختصر از تاریخ انقلاب اسلامی، هشت سال جنگ تحمیلی و تحریم ها، به توطئه های پیاپی دشمنان علیه نظام جمهوری اسلامی اشاره کرد و گفت: در مسیر اعمال تحریم های گوناگون، ایجاد التهاب و نابسامانی های اقتصادی، نفوذ در بخش های مختلف اقتصاد و ده ها و صدها ترفند و نقشه شوم دیگر، در دستور کار دشمنان قرار گرفت و به اجرا درآمد. هرچند دشمنان به لطف خداوند متعال همواره با شکست و ناکامی مواجه بوده اند، ولی باید گفت هزینه هایی را برای مملکت، ملت غیور ایران و حکومت جمهوری اسلامی ایران ایجاد کرده اند. تورک پس از این مقدمه، در دفاع از منطق درخواست اشد مجازات در کیفرخواست گفت: از مصادیق افرادی که با اطلاع و عامدانه در نقشه های دشمن به فعالیت مشغول بوده اند، اشخاص مطرح در پرونده حاضر هستند که با فعالیت غیرقانونی در بازار ارز و سکه و معامله بالغ بر 14 هزار میلیارد تومان ارز و سکه در بازار، در فضای جنگ اقتصادی کشور، نه تنها در دوره اخیر بلکه به حکایت مستندات موجود در پرونده، در همه دوره های گذشته، هم در دهه 70 و هم در دهه 80، دنبال صید مالی خود از آب گل آلود دشمن بودند و با اخلال در نظام اقتصادی کشور، میلیون ها نفر را دچار خسارت و زیان و نگران و مضطرب کردند. به گفته نماینده دادستان، متهم ردیف اول این پرونده با دراختیارداشتن منابع اطلاعاتی از مراجع تصمیم ساز، در نظام اقتصادی اخلال ایجاد کرده است. رونمایی از سلطان سکهدر ادامه قرائت کیفرخواست نماینده دادستان به بیان سوابق وحید مظلومین، متهم ردیف اول این پرونده، پرداخت و گفت: وحید مظلومین، فرزند حبیب الله، متولد 1341، فردی که سال ها در بازار ارز، سکه و طلای تهران فعالیت داشته است، در جریان التهابات و نوسانات قیمت ارز در سال 71 نیز بازداشت شده بود. در آن زمان دلار یکباره چندین برابر افزایش قیمت می یابد و وحید مظلومین از سوی منابع انتظامی و اطلاعاتی به عنوان یکی از عوامل اصلی اخلال در بازار معرفی شده و پرونده قضائی برای نام برده تشکیل می شود و مدتی را نیز در بازداشت به سر می برد. به دلیل سپری شدن حدود 25 سال، دسترسی به سابقه یادشده در کوتاه مدت میسر نشد و پس از آن مجدد در ایام نابسامانی بازار ارز در سال های 90 و 91 و حوادث اقتصادی آن سال ها، وحید مظلومین به عنوان یکی از ارکان و عوامل اصلی اخلال در نظام ارزی کشور شناسایی، معرفی و دستگیر شد و حدود هفت ماه با قرار بازداشت در بازداشت بود. فرار بزرگنماینده دادستان در ادامه به شرح تلاش مظلومین برای فرار از کشور در سال 91 پرداخت و گفت: در آن سال پرونده مهمی برای وی تشکیل می شود که براساس مدارک موجود، وحید مظلومین در تاریخ 21 مهر ماه سال 91 در حالی که قصد خروج غیرقانونی و فرار از کشور را داشت، در مرز مریوان استان کردستان توسط ماموران وزارت اطلاعات دستگیر شد. در آن روز و هم زمان با تلاش مظلومین برای فرار از کشور، خانمی به نام ندا بهرامی، فرزند غلامرضا هم در حین خروج از کشور در فرودگاه بین المللی امام خمینی دستگیر شد. خانم بهرامی در اظهارات خود گفت که صرافی خود در تهران را در اختیار مظلومین قرار داده و مظلومین نیز روزانه حدود یک تا دو میلیون دلار به کشور وارد کرده و در بازار به فروش می رساند. در تحقیقات قضائی که در آن زمان انجام می شود، مشخص می شود که مظلومین یکی از عناصر اصلی باند موسوم به «روزچنگ ها» بود که اعضای آن گروه هم اکنون در حال تحمل مجازات حبس در زندان هستند. همچنین در تحقیقات مشخص می شود که ندا بهرامی، شش فقره حساب بانکی افتتاح و صدها برگ دسته چک سفید امضا و در اختیار وحید مظلومین قرار می دهد که گردش مالی آن شش حساب در آن سال و در عرض یک سال، بیش از هزار میلیارد تومان بوده است و ندا بهرامی در ازای آن، دو میلیارد تومان دریافت می کند. ناجی بزرگی به نام بانک مرکزینماینده دادستان با اشاره به نحوه نجات مظلومین از مجازات در آن سال گفت: در آن پرونده بخش عمده ای از تشکیلات باند وحید مظلومین شناسایی و دستگیر می شوند که ازجمله آن به محمداسماعیل قاسمی و محمدرضا مظلومین و حدود 10 نفر دیگر اشاره می شود که پس از صدور قرار مجرمیت و کیفرخواست و ارسال به دادگاه، متاسفانه در اقدامی قابل تامل با دخالت و وساطت بانک مرکزی و دفاع نابجا از اقدامات و فعالیت های وحید مظلومین و معرفی وی به عنوان عامل و رابط بانک مرکزی نهایتا حکم برائت او و هم دستانش صادر می شود و تلاش های دادستانی تهران در اعتراض به آرای صادره نیز منجر به نتیجه ای نمی شود. بازنشستگی در بهشتنماینده دادستان در ادامه از یک رابطه جالب دیگر میان مظلومین و بانک مرکزی پرده برداشت و گفت: نکته مهم و جالب توجه این است که یکی از اشخاصی که در آن زمان از مدیران ارشد بانک مرکزی بوده و جلساتی را با وحید مظلومین برگزار می کرده و او را به عنوان رابط و عامل بانک مرکزی در کنترل قیمت ارز به دادگاه معرفی کرده است، بعد از بازنشستگی از شغل خود در بانک مرکزی با دایرکردن صرافی خدمات شایانی به باند و شبکه وحید مظلومین ارائه می دهد که هم اکنون تحت تعقیب قرار دارد. مظلومین به تمام مسائل حوزه فعالیت خود و همچنین ضعف های اطلاعاتی و قضائی در جمع آوری اطلاعات و جرم بودن یا نبودن اعمال آشنا بوده و همین امر منجر شده کارشناسان، این پرونده را به عنوان یکی از پرونده های پیچیده معرفی کنند. زمستان 96معاون دادستان تهران در ادامه با اشاره به اتفاقات سال 96 گفت: در پاییز و زمستان سال گذشته نیز که نوسانات قیمت ارز و سکه در بازار ایجاد شد، بانک مرکزی در تاریخ 23 بهمن سال 96 اسامی اشخاصی را که در بازار ارز و سکه اخلال ایجاد می کردند، ارائه کرد که در بین این اسامی نام وحید مظلومین و محمداسماعیل قاسمی به چشم می خورد. بعد از آن دستورات قضائی لازم از ناحیه دادسرا صادر شد و محمدرضا مظلومین، پسر وحید مظلومین در تاریخ 25 بهمن 96 درحالی که مقادیر قابل توجهی حواله های غیرمجاز ارزی همراه داشت، شناسایی و دستگیر شد. نامبرده پس از بازداشت در اختیار ماموران وزارت اطلاعات قرار گرفت و در بازجویی ها گفت که فقط در بازار سکه حضور داشته و در بررسی حساب های بانکی نامبرده، حساب اعضای فعال در بازار ارز با حساب محمدرضا مظلومین ارتباط تنگاتنگ داشته است. 8 هزار میلیارد؛ گردش حساب عمهنماینده دادستان با اشاره به شیوه فعالیت فرزند مظلومین گفت: متهم عضو یک شبکه سازمان یافته قاچاق ارز بوده و با راهنمایی و هدایت پدرش و فردی به نام شاهین سیمرغ اقدام به قاچاق عمده ارز می کرد. در زمان افتتاح حساب برای فردی به نام شاهین سیمرغ، شماره همراه محمدرضا مظلومین به بانک داده می شود و تمام تراکنش های شاهین سیمرغ به دست مظلومین می رسیده است. وحید مظلومین که رهبری این گروه را برعهده دارد، هم زمان در کنار فعالیت های غیرمجاز ارزی، به فعالیت در بازار سکه و طلا به عنوان پوشش مبادرت می کند و فعالیت های ارزی خود را با استفاده از حساب های بانکی اقوام و کارگران خود که به آنها اعتماد داشته، انجام می دهد. حساب بانکی اقدس.م، عمه همسر خود را که زنی خانه دار و 70ساله است، در اختیار محمداسماعیل قاسمی قرار می دهد و محمدرضا مظلومین با استفاده از حساب های شاهین سیمرغ، نوه اقدس.م فعالیت می کند که تراکنش این حساب ها بیش از هشت هزار میلیارد تومان بوده است. سیم کارتی به نام معلمنماینده دادستان با اشاره به سوءاستفاده های مظلومین از هویت دیگران گفت: مظلومین در مسیر پنهان کاری هایش، معلم خصوصی فرزندش را مجاب می کند که دو خط تلفن همراه به نام خود خریداری کند و در اختیار او قرار دهد. با توجه به وفاداری بالای اعضای این باند نسبت به یکدیگر به محض دستگیری مظلومین، سیم کارت هایی که به نام معلم فرزند او بوده است، سوزانده می شود و بسیاری از اطلاعات راهگشا و مفید به این ترتیب از دست می رود. در بررسی حساب های بانکی و تراکنش های صورت گرفته در گام اول هشت نفر از اعضای اصلی گروه شناسایی شدند که شخص اول وحید مظلومین با سه حساب بانکی، محمداسماعیل قاسمی با 19 حساب، محمدرضا مظلومین با 9 حساب، اقدس مهرافزا با هشت حساب، حسین مظلومین 18 حساب و خانم فرزانه مهرافزا هستند. در بررسی های میدانی و اسناد و مدارک مشاهده می شود وحید مظلومین گاه از حساب های خود استفاده نکرده و با بررسی شبانه روزی بیش از 10 هزار تراکنش بانکی مشخص شد افرادی که نام آنها در ادامه می آید، در جابه جاکردن پول ها در حساب های متعدد نقش داشتند. بازنشستگی ارز، دلالی سکهمعاون دادستان در پایان جلسه اول دادگاه، با ذکر این نکته که وحید مظلومین در جلسات بازجویی منکر انجام جرم است، گفت: او می گوید از سال 92 به بعد اگر کسی یک دلار به من فروخته یا اگر از کسی یک دلار خریده ام، رسید بدهند و قبول می کنم. او می گوید که روزانه حداقل 500 سکه طلا به ارزش یک میلیارد تومان در بازار خرید و فروش می کرده و این خرید و فروش را به کمک سه نفر از کارمندانش انجام داده است. با این حال بررسی های بیشتر نشان داد متهم دو راهکار را برای پیشبرد اهداف خود انجام داده است. هم زمان با فعالیت در حوزه ارز، فعالیت های سکه ای را به عنوان پوشش قرار داده و با استفاده از حساب های اقوام فعالیت ها را گسترش داده است. تراکنش های مالی مظلومین آن قدر زیاد است که اگر محدود به بازار سکه بود، باید روزانه بیش از دوهزارو 400 سکه تمام بهار آزادی به وسیله او خرید و فروش می شد؛ اما گزارش ها نشان می دهد که چنین مسئله ای وجود ندارد. ملایی که سلطان شدنماینده دادستان با اشاره به گستره فعالیت های مظلومین گفت: اقدامات مظلومین به حدی بوده که او را در بازار ارز و سکه، مرجع و مرشد می شناختند و هیچ کس جرئت تخطی از دستورات او را نداشته است؛ تا حدی که ساعت فعالیت، واریز و قیمت سکه را نیز او تعیین می کرده است. او که در ابتدا در بازار با لقب ملا شناخته می شد، در اواخر لقب سلطان گرفته بود. پول چرخانی به کمک مناطق آزاددر ادامه دادگاه، نماینده دادستان با ارائه گراف هایی از شیوه پول چرخانی اعضای گروه مظلومین گفت: این افراد از طریق مناطق آزاد یا حساب های افرادی که در کار قاچاق ارز فعالیت دارند یا فرستادن به حساب های صرافی هایی که در مناطق آزاد فعال اند و محدودیت صرافی های دیگر را ندارند، وجوه فراوانی را از کشور خارج کرده اند. بخشی از مبالغ در اختیار قاچاقچیان کالا قرار گرفته و تحقیقات درباره آن ادامه دارد؛ اما درباره ارتباط مظلومین با دشمنان و معاندان هنوز دلیلی برای قبول یا رد آن کشف نشده است. فرار پسر، بازداشت پدرمعاون دادستان تهران در ادامه به شرح ماجرای دستگیری وحید مظلومین پرداخت و گفت: وحید مظلومین که می دانست نیروهای اطلاعاتی سراغ او خواهند آمد، تمام اسناد و ادله جرم را تا جایی که می توانسته، از بین می برد و در تاریخ 20 خرداد 97 نیز با آزادی محمدرضا مظلومین با قرار وثیقه، در جریان کامل جزئیات بازجویی های فرزندش قرار می گیرد. محمدرضا مظلومین پس از آن ملاقات متواری می شود و وحید مظلومین نیز در تاریخ 11 تیر 97 دستگیر می شود. مظلومین در زمان دستگیری به وسیله نیروی انتظامی به ماموران پرخاش کرده و به آنها می گوید بروید و افتخار کنید که سلطان سکه را دستگیر کرده اید. مظلومین قدرت بالایی داشته و با اطلاعاتی که از مراجع رسمی کسب می کرده، قیمت ها را جابه جا می کرده و یکی از افرادی که به مظلومین اطلاعات می داد، سالار آقاخانی است. درخواست اشد مجازاتتورک، معاون دادستان تهران، در ادامه با قرائت اسامی 19 متهم این پرونده که همگی از اعضای باند مظلومین بودند، گفت: با توجه به چند نوبت دستگیری مظلومین، او عالم بر موثربودن اقدامات خود بوده و مجموعه جرائم او برای دادستانی تهران، در حد افساد فی الارض مسلم است.در پایان نیز نماینده دادستان گروه مظلومین را گروهی سازمان یافته خواند و درخواست اشد مجازات را برای متهمان کرد. قاضی زرگر نیز ادامه جلسات دادگاه را با حضور متهمان و وکلای آنان به روزهای آینده موکول کرد. سوالاتی برای آیندهرسیدگی به پرونده وحید مظلومین و همکارانش ادامه خواهد داشت و او و دیگر متهمان این پرونده نیز از خود در جایگاه متهم دفاع خواهند کرد. سرانجام نیز حکم او صادر و اجرا خواهد شد؛ اما سوالات بسیاری وجود دارد که پاسخش به آنها در ظرفیت این دادگاه یا هر دادگاه دیگری نیست و دستگاه های مسئول باید در جایگاه متهم به آن پاسخ بگویند و افکار عمومی درباره آن قضاوت کنند. گره زدن مشکلات اقتصادی کشور و نوسانات نرخ ارز به یک فرد یا گروه منطقی و پذیرفتنی نیست؛ اما این مسئله که یک فرد در مدت سه دهه و سه مقطع زمانی متفاوت بتواند نقشی موثر در این نوسانات داشته باشد و از طریق اعمال نفوذ در دستگاه های مختلف، ضمن کسب اطلاعات درجه یک و برخورداری از رانت اطلاعاتی، ضمن سلطه بر بازار به کسب درآمدی مشغول باشد که هزینه اش از جیب یکایک ایرانیان پرداخت می شود، مسئله ای جدی است. اینکه چگونه مدیر ارشد مهم ترین مرجع نظارت و مدیریت اقتصاد ملی یعنی بانک مرکزی، آنچنان به این فرد نزدیک بوده که نه فقط جان او را از مرگ در سال 91 نجات داده؛ بلکه پس از پایان خدمت نیز به خدمت او درآمده، سوالی است که می تواند با سوالات دیگری مانند نقش مخرب آن مدیر، این فرد یا افراد دیگری مانند آنها در مدیریت اقتصاد کشور همراه شود. اینکه چگونه فارغ از هر دولت و مسئولی، «فضای مناسبی» برای فعالیت چنین فردی وجود داشته و حتی آنچنان که مدیران بانک مرکزی در سال 91 مدعی شده اند، مسئولیت هایی نیز به او سپرده شده، سوالی تامل برانگیز است. اینکه سرنوشت مظلومین و همدستانش چه خواهد شد، مسئله ای مهم است؛ اما مهم تر از آن این است که بدانیم آیا با پایان داستان سلطان سکه، تاج و تخت او نیز نابود خواهد شد یا باید در انتظار روزهایی باشیم که سلطانی تازه، سلطنت خود را بر بازار ارز و سکه آغاز کند.
                