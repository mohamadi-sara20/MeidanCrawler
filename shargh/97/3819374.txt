یک‌شنبه ۲۲ مهر ۱۳۹۷
-----------------------------------------
یادداشت
-----------------------------------------
تصویر بسته منسجم آسیب های اجتماعی
-----------------------------------------

                    هومن سیدی با هوشیاری و دقت حرفه ای و با هنرنمایی نوید محمدزاده و فرهاد اصلانی، نمایشی جدی را از عمق آسیب های اجتماعی و مشکلات فرهنگی و به هم تنیده در جامعه کنونی ایران به تصویر کشیده و تدارک دیده است. یک مضمون اصلی فیلم، دست کم از منظر جامعه شناختی، ارائه تصویری واقع بینانه از هم نشینی الزامی و ضروری انواع و اقسام بحران ها و مشکلات بنیادی در نظام اجتماعی امروز ماست. بن مایه این اثر، صرف نظر از قصد و نیت مولف (کارگردان) آن و از منظر خوانش و برداشت مخاطب آن، اثبات و تاکید بر یک اصل پذیرفته شده در مطالعات اجتماعی و آسیب شناسی اجتماعی است که به تجمیع، انباشتگی، تراکم و هم افزایی متقابل میان انواع جرائم و آسیب های اجتماعی در کنار هم اشاره دارد. بخش عمده ای از تلخی و زشتی آسیب ها و انحرافات اجتماعی، به ویژه در شرایطی که جامعه ای تجربه گذشتن از مرز و حد مقبول و طبیعی آسیب ها را طی کرده باشد، همبسته شدن و درگیری هم زمان افراد، گروه های اجتماعی و مناطق آسیب دیده یا قربانی با انواع و اقسام انحرافات، مشکلات و مسائل بدخیم است. نویسنده و کارگردان به خوبی منشا و زمینه اصلی آسیب ها را در حاشیه نشینی و زندگی در حلبی آبادها، سکونت در محلات حاشیه ای، مسکن نامناسب و فضاهای (به ظاهر) شهری و غیرقابل دفاع دانسته است و زمینه اصلی رشد و نمو آسیب ها را در فضای شهری حاشیه ای دانسته است که البته به معنی نادیده گرفتن تاثیر مناسبات ناسالم قدرت در شکل دهی به این فضاها نیست؛ چراکه فیلم آغشته و مشحون از یک رویکرد سیاسی و تحلیل مناسبات نابرابر قدرت است که منشا و مولد افراد حاشیه ای و مناطق حاشیه ای می شود. در وهله بعدی موضوع آزاردهنده تولید و مصرف مواد مخدر در فیلم برجسته است. فیلم به خوبی گویای رونق صنعت و تولید مواد مخدر صنعتی در یک فضای کاملا آزمایشگاهی و کارگاهی است که از یک نظم کارخانه ای برخوردار است و می تواند دارای سلسله مراتب خط تولید و سایر ویژگی های حرفه ای دیگر برای هر تولید صنعتی باشد؛ آن هم درست در جلو چشم اهالی محل و انظار عمومی. در همین زمینه مصرف مواد مخدر سنتی (توسط پدر شکور) هم در کنار تولید صنعتی مشاهده می شود. نکته تکان دهنده دیگر ابعاد اقتصادی و مالی مواد مخدر است که کسب وکاری پررونق با کارکنان متعدد و اشتغال زیاد نشان داده می شود و تقریبا تمام جوانان محل را به نوعی درگیر خود کرده است و نوعی امپراتوری و هژمونی را برای مدیر صنعت مواد مخدر به هم زده است. صاحب صنعت مواد مخدر دارای نفوذ مالی، اجتماعی، سیاسی و خانوادگی بوده و حتی گرداننده یک نهاد به ظاهر خیریه برای نگهداری اطفال بی سرپناه هم هست؛ غافل از اینکه همین کودکان بعدا در خدمت این سیستم صنعتی قرار خواهند گرفت. 
از این زاویه صنعت مواد مخدر، مبنای مقبولیت را برای دست اندرکاران به ویژه سرشبکه فراهم می کند و حتی نوعی موقعیت عاطفی پدرخواندگی را برای خانواده، اهالی محل و اطفال بی سرپناه به وجود آورده است. داستان حاشیه نشینی و صنعت تولید و توزیع مصرف مواد مخدر، با روایت عمیق کارگردان از پدیده خشونت تکمیل می شود. هومن سیدی با چیره دستی انواع رنگارنگی از خشونت را به خواننده متن (فیلم) ارائه می کند. نخست نوعی از خشونت غیرمستقیم یا پاکیزه که بر اثر سلسله روایت های تاریخی و تمکین گوسفندواره (بره وار) علیه کودکان، نوجوانان و جوانان و حتی بزرگسالان و پدر و مادر شکور اعمال و اجرا می شود و این خشونت به دلیل سلطه و هژمونی بلامنازع شکور بر محیط اجتماعی محقق می شود و کسی را یارای مقاومت در برابر آن نیست و حتی برادر کوچک تر (شاهین) هم با وجود اعتراضات مکرر از این شرایط تمکین می کند و حتی تلاش می کند رفتار خود را براساس همین مناسبات خشونت آمیز تنظیم کند؛ هرچند ذاتا فاقد این توانایی باشد. نوع دیگر خشونت، رواج به کارگیری و اعمال زور عریان فیزیکی است. منطق حاکم در مناسبات (افزون بر سلطه هژمونیک و تحمیل اقتدار به ظاهر مقبول) زور و خشونت است. این خشونت از میزان حداقل آن یعنی خشونت زبانی تا خشونت در سطح چاقوکشی، قمه کشی، گوش بری یا قتل خانوادگی و خشونت ناموسی به طور محسوسی بر فضای محیط حاکم است.
خشونت در روابط بین افراد، روابط بین دو گروه رقیب در محله و علیه زنان و دختران اعمال می شود تا حدی که جلوی چشم پدر و مادر و سایر اعضای خانواده، دختر جوان به بهانه ای اثبات نشده به دست برادران و با رضایت پدر و مادر خفه می شود؛ بنابراین ضرب وجرح و حتی قتل نیز به این کلکسیون آسیب های اجتماعی افزوده شده و دگرکشی و بی رحمی بدون مانعی جدی، هنجار رایج در این محیط نشان داده می شود. با وجود نشان دادن حداقل یک خانواده معمولی (خانواده شکور) در ظاهر، واقعیت حکایت از وجود یک خانواده نامنسجم دارد؛ پدر معتاد، مادر مریض، پسرانی سرکش و دختری که از این فضا به تنگ آمده و مشغول کسب وکار خود شده، اختلاف ها و سرکوفت های مستمر زن به مرد خانواده، دوره گردی و اعتیاد مرد حتی در سالمندی، فراوانی و رواج بچه های سرراهی در داخل خانواده (شاهین) و در آغل گوسفندان که محل نگهداری کودکان زیادی شده است. بی سرپناهی و سرراه گذاشتن اطفال، نشانه های پرتکرار فیلم هستند که از اقتضائات این سبک زندگی است. نویسنده در چند فراز مهم، حتی به مسئله زندان ها نیز پرداخته است؛ تداوم سیطره گنده لات ها در زندان، توانایی صدور دستورات جنایی حتی در زندان علیه برادر ناتنی، تصاویری انتقادی از وضعیت نظام زندانبانی و تنگناها و مضایق این سیستم در شرایط فعلی کشور. بخش دیگری از این پازل پیچیده آسیب های اجتماعی، به فضای مجازی و مشکلات آن اشاره دارد که دامن گیر افراد زیادی شده و قربانیان فراوانی دارد و در اینجا فضای مجازی به سهولت زمینه و شرایط قتل دختر خانواده را نیز فراهم می کند؛ درحالی که روایت فیلم از سلامت و صداقت مقتول حکایت می کند، اما ادامه خشونت در فضای واقعی به خشونت در فضای مجازی نیز تسری داده شده است. سیدی در فیلم مغزهای کوچک زنگ زده توانسته یک آلبوم کامل از واقعیت آسیب ها، انحراف ها، جرائم و مشکلات اجتماعی به هم پیوسته، درهم تنیده، منسجم، چندلایه و چندبعدی موجود در جامعه ایران را به نمایش بگذارد که خروج از این فضا به سختی دشوار است (صحنه های آخر فیلم و مواجهه شاهین و شهروز که از زندان آزاد شده و نشان می دهد شهروز دستور قتل شاهین را از برادر بزرگ تر در زندان گرفته است). با این همه، با ابتکارات و جسارت های فردی می توان سوسوی امیدی برای خلاصی از این اوضاع را داشت (کاری که شاهین برای خواهرخوانده اش کرد و او را از این منجلاب فراری داد)، اما امیدی به اصلاح ساختاری وجود ندارد. نگاه شهروز به شاهین حکایت از جانشینی او به جای برادر بزرگ تر دارد. در صحنه ای که شاهکار فیلم است، انبوه مردان، زنان و کودکانی دیده می شوند که با تخریب محل و در یک صف طولانی در حال تخلیه از محله هستند و ما تجربیات مکرری از این گونه اقدامات سخت، سازه ای، فنی و فیزیکی در سطوح مختلف نظام اجتماعی (اعم از مسائل شهری، فرهنگی، هنری و…) داریم؛ بی آنکه تدبیر و راهبردی بلندمدت و پایدار برای ساکنان، اهالی، ذی نفعان و جامعه محلی شده باشد. حضور نیروهای رسمی در قلع و قمع کارگاه صنعتی مواد مخدر و بعدا در رهاسازی اطفال بی سرپناه از آغل گوسفندان و نیز در تخریب محله، موجه و معقول می نماید، اما نمادها، نشانه ها و علائمی که نشان دهنده ارائه راهکارهایی اصولی برای حل وفصل مسائل و آسیب های اجتماعی باشد، دیده نمی شود. پرواضح است که اهالی تخلیه شده بدون برنامه مشخصی رها خواهند شد تا حاشیه ای دیگر به وجود آورند یا در حاشیه ای دیگر سکنا گزینند و بالاجبار تحت تاثیر مناسبات نابرابر کلان اجتماعی، مجددا درگیر انواع و اقسام آسیب ها و انحرافات اجتماعی شوند. این تصویری واقع بینانه و اصیل از آسیب های اجتماعی درهم تنیده و بدخیم موجود در جامعه است که کماکان به شدت از نبود راهبردهای جامع، نرم و پایدار رنج می برد و بنابراین مرتب بازتولید می شود و گسترش می یابد.
                