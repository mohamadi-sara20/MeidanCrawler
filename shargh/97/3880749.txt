دو‌شنبه ۲۰ اسفند ۱۳۹۷
-----------------------------------------
سرمقاله
-----------------------------------------
گزارش خصوصی سازی پتروشیمی ها
-----------------------------------------

                    1- دولت از مبارزه با فساد می گوید؛ از حقوق شهروندی می گوید؛ از حق دسترسی آزاد به اطلاعات می گوید اما فقط می گوید؛ عمل موثر نمی کند. 
2- پرونده شش میلیاردیورویی شرکت بازرگانی پتروشیمی در دادگاه مطرح است. این پرونده نشان می دهد که چه شرایطی بر عملکرد بازرگانی پتروشیمی حاکم بوده و چه فضای آسوده ای برای توسعه فساد در آن فراهم بوده است. در جریان معاملاتی که می کردند، بعضی مدیران و دلال ها پول ها را به حساب شخصی می ریختند و خیلی آسان و راحت بخش هایی از آن را برای خود برمی داشتند. 
3- این فقط ذره ای از نوک یکی از قله های کوه یخی است که اندکی از آن پیدا شده است.
4- کوه یخ زیر اقیانوس عمیق شبکه گسترده قدرت پنهان است. اطلاعات آن نیز در دستگاه های دولتی است. 
5- نام این کوه یخ «خصوصی سازی شرکت های پتروشیمی» است. 
6- هیچ کس نمی داند خصوصی سازی حدود 120 شرکت پتروشیمی در فاصله سال های 86 تا 91 چگونه و تحت چه شرایطی اتفاق افتاد.
7- درآمد سالانه شرکت های پتروشیمی 10 میلیارد دلار برآورد می شود.
8- در سال 1386، تعداد 120 شرکت پتروشیمی در فهرست واگذاری ها قرار گرفت که باید تا سال 91 به بخش خصوصی منتقل می شدند. این فهرست تقریبا تمام شرکت ها و کارخانجات پتروشیمی را دربر می گرفت. در سال 1391 با واگذاری شرکت بازرگانی پتروشیمی به بخش خصوصی، کار واگذاری اکثر شرکت ها تقریبا به پایان رسید. شرکت بازرگانی پتروشیمی دروازه صادرات محصولات پتروشیمی است. واگذاری این شرکت به بخش خصوصی به منزله تحویل دروازه درآمدهای پتروشیمی ها به بخش خصوصی ای است که به اتکای قدرت و انواع رانت ها مهارنشدنی است. هیچ گاه کسی گزارشی نداد ولی ارزش این شرکت ها در همان زمان بسیار بیشتر از ده ها میلیارد دلار برآورد می شود. 
9- گفته می شود اغلب این واگذاری ها بدون رعایت قوانین اصلی و با استفاده از مذاکره مستقیم بوده. واگذاری از طریق مذاکره مستقیم شیوه ای است که در آن خیلی کارها می شود کرد.
10- عباس شعری مقدم مدیرعامل شرکت صنایع پتروشیمی ایران در سال 94 با اشاره به وضعیت این صنعت پس از خصوصی سازی گفته بود: «اعتباری که صنعت پتروشیمی در چندین سال گذشته به دست آورده بود به دلیل خصوصی سازی غیراصولی کاملا از بین رفت... خصوصی سازی ای که در این صنعت اتفاق افتاد، تاکنون مشخص نیست که چه سودی برای دولت داشته است؛ پتروشیمی توانایی درآمدزایی داشت و امروز شاهد تعطیلی مجتمع های این بخش هستیم؛ هدف از واگذاری ها تنها برای رد دیون دولت بود که دولت را سبک کند و بدهی به شرکت ها نداشته باشد».
11- با روی کارآمدن دولت روحانی، با وجود مخالفت هایی که در همین دولت بود، بیژن زنگنه واگذاری ها را متوقف کرد ولی با آنچه در دولت قبل شده بود عملا چیز زیادی باقی نگذاشته بودند. 
12- جالب است در حالی که از سال 1357 تا 1384، یعنی 27 سال، شرکت ملی صنایع پتروشیمی فقط شش مدیرعامل به خود دیده است، اما از سال 1384 تا 1392، یعنی فقط در چند سال، چهار مدیرعامل عوض شده است.  هر که آمد گو بیا و هر که خواهد گو برو.
13- پرسش های اصلی بی پاسخ اند. پرسش هایی که می تواند پاسخ آنها گوشه هایی مهم از فسادهای ساخت اداری و اقتصاد کلان کشور را روشن و شاید از بروز فسادهای بعدی، جلوگیری کند: شرکت های پتروشیمی چرا و چگونه واگذار شدند؟ اطلاعات دقیق این واگذاری ها چیست؟ قیمت گذاری، نحوه پرداخت قیمت، نحوه انتخاب خریداران چگونه بوده است؟ مشخصات دقیق خریداران پتروشیمی ها چیست؟ بعد از واگذاری ها آنها آیا به تعهدات خود عمل کرده اند یا نه؟
14-سازمان خصوصی سازی گزارش نمی دهد. دارایی ملت است. اموال عمومی است. ملک طلق آقایان نیست که هرچه خواهند با آن بکنند. فقط سازمان خصوصی سازی نیست. هیچ جا گزارش نمی دهد. زمین حاصلخیز فساد در تاریکی فضای بوروکراتیک و تکنوکراتیکی که با دیگر نهادهای قدرت پیوند خورده است، دائم میوه هایی می دهد که برای ملت تلخ و خشک و مسموم است و برای کسانی که در راهروهای پیچ درپیچ سازمان های عمومی پنهان شده اند، سرشار از میوه های آبدار و شیرین.
15- دولت باید به مردم اطلاعات و گزارش واقعی بدهد و آنچه را که رخ داده است، برای چاره جویی، درمان و مبارزه اصولی با فساد اعلام کند وگرنه مبارزه با فساد جز لفظی بی معنا نخواهد بود.
                