سه‌شنبه ۲۱ اسفند ۱۳۹۷
-----------------------------------------
یادداشت
-----------------------------------------
ایران - عراق، یک گام به پیش
-----------------------------------------

                    عراق مردم سالار یک اولویت برای جمهوری اسلامی است. از گذشته های دور، ایران و عراق مسائلی با یکدیگر داشتند؛ به دلیل نفوذ و رویکرد دولت عثمانی میان این دو کشور همسایه، تنش هایی ایجاد شده بود. پس از فروپاشی امپراتوری عثمانی و پایان جنگ اول جهانی، این اختلافات کماکان وجود داشت که پیش از انقلاب، ردپای آن دیده می شود و پس از انقلاب نیز رژیم صدام هشت سال جنگ را به مردم دو کشور تحمیل کرد. سقوط صدام، فضای تازه ای ایجاد کرد و پس از آن سه سناریو برای عراق جدید در فضای جهانی شنیده می شد؛ نخست، عراق وابسته به ایالات متحده و چند کشور عربی خاص که به شکل غیرمردم سالار اداره شود. دوم، عراقی که سازمان ملل آن را اداره کند و سوم، عراقی که هیئت حاکمه آن از دل یک انتخابات آزاد با حضور حداکثری همه جریانات سیاسی این کشور برگزیده شود. امروز دیگر با اطمینان می توان گفت جامعه عراق و مرجعیت این کشور، مدل سوم را برای اداره این همسایه غربی - جنوبی ایران برگزیده اند. نظام پارلمانی مورد اجماع قرار گرفت و تا امروز، با وجود چالش هایی که بروز کرده است، اعم از کارشکنی های حزب بعث و همچنین دخالت های آمریکا و برخی از کشورهای عربی و همچنین پدیده تروریسم و اشغال برخی از شهرهای این کشور به دست گروه های تروریستی - تکفیری حمایت شده از سوی اعراب و غرب، عراق مسیر رو به پیشرفتی را طی کرده است. مردم عراق در انتخابات پارلمانی اخیر، اعتراض هایی به فساد اداری و مالی در مجموعه های مدیریتی این کشور داشتند و ائتلاف های حاضر در انتخابات، قول مبارزه با آن را داده اند. در آن انتخابات، چند کشور عربی خاص تلاش کردند با پول پاشی، مسیر انتخابات را تغییر دهند که موفق نشدند. برگزاری رفراندوم در اقلیم کردستان عراق نیز از دیگر چالش های پیش روی این کشور بود تا عراقی ها را از شکل دادن آینده کشور خود ناامید کند. عربستان و امارات و حتی ترکیه بر طبل طایفه گری در عراق می کوبند؛ با این حال مرجعیت شیعه نقش بسیار پررنگی در مسائل مختلف به ویژه انتخابات عراق داشته است و به ویژه پیام های آیت الله سیستانی و تاکیدش بر حق مردم برای شرکت در انتخابات، در آن مقطع بسیار اثرگذار بود. جمهوری اسلامی ایران همواره اعلام کرده و نشان داده است از روند سیاسی و برگزاری انتخابات حمایت می کند. امروز موقعیت بهتری برای ارتقای روابط میان دو کشور مهیاست؛ چراکه از یک سو حاکمیت در اختیار مردم عراق است و از سوی دیگر، مرجعیت دینی در نجف، نقش مهمی در این باره ایفا می‎کند. ایران در همه بحران هایی که همسایه خود یعنی عراق با آنها مواجه شد، در کنار مردم و دولت این کشور قرار گرفت. در جریان حمله داعش به این کشور و تسلط تروریسم، این ایران بود که در کنار مردم و دولت عراق ایستاد و توانست ریشه تروریسم را از بین ببرد و در ادامه آن، روابط اقتصادی و تجاری خود را با عراق توسعه بخشید. سفر دکتر ظریف به بغداد، اربیل و سلیمانیه و سفر روز گذشته دکتر روحانی به عراق می توانست بسیار زودتر از این انجام شود؛ اما تحولات اخیر روابط را باید به فال نیک گرفت. آمریکا دنبال شکل دهی ائتلاف های جدید منطقه ای است و اهمیت ارتباط ایران با کشورهایی مانند عراق، لبنان، سوریه، قطر و حتی کویت که با برخی از آنها روابط عمیق تاریخی، اجتماعی، فرهنگی و اقتصادی داریم، می تواند فضای منطقه را به سمت ثبات با نقش آفرینی خود کشورهای منطقه پیش ببرد؛ سفرها و ملاقات هایی که بی تردید می توانند به تعمیق و توسعه روابط کمک کرده و برطرف کننده موانع پیش روی دو کشور باشد. ایالات متحده پس از اشغال عراق تلاش زیادی کرد با حضور نظامیان خود، عراق را در اختیار بگیرد؛ اما ایرانیان با نفوذ معنوی خود از یک سو و امکان تبادلات فرهنگی و اقتصادی از سوی دیگر، امکان اثرگذاری را از کشورهای ثالث گرفته اند. در عین حال نباید فراموش کرد که آمریکا از همه ظرفیت های خود برای اخلال در این روابط بهره خواهد گرفت؛ به ویژه در تلاش است اهرم فشار اقتصادی را برای پیگیری سیاست های خود در قبال ایران فعال نگه دارد تا مراودات اقتصادی ایران با کشورهای همسایه ازجمله عراق، محدود شده و آنان ناگزیر از تن دادن به تحریم های یک جانبه ترامپ شوند. سفر سه روزه رئیس جمهور و هیئت عالی رتبه همراه، این پیام را دارد که مسئولان عراقی با واقع‎بینی و عقلانیت، منافع دو کشور را برای ارتباط با یکدیگر در نظر دارند. ظرفیت‎های کم نظیر موجود در هر دو کشور و ارتباط همه فرق، مذاهب و دیدگاه های سیاسی عراق با ایران می تواند فرصت های بدیعی برای این دو همسایه مهم منطقه ای ایجاد کند.
                