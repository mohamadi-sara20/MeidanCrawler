پنج‌شنبه ۲۲ آذر ۱۳۹۷
-----------------------------------------
سرمقاله
-----------------------------------------
در کجا ایستاده ایم؟
-----------------------------------------

                    با گذشت 40 سال از پیروزی انقلاب، مختصات و مشخصات ما (بخوانید ایران جمهوری اسلامی) چیست و در کجا ایستاده است؟ آیا می توانیم بگوییم همچنان در غبار ایستاده ایم و اگر چنین است، آیا غبار زدوده می شود یا باید همچنان در غبار- سرافراز- بایستیم. امید است در فصل تصویب بودجه سال 98 آنچه در برنامه ششم توسعه بی محابا آمده و عملی نیست، تبدیل به آنچه بتواند دغدغه های آینده کشور را برطرف کند، شود. هرچند فشار هزینه های رو به تزاید جاری جایی برای اصلاح و رشد و بالندگی کشور باقی نمی گذارد و بیشتر در فضای گذشت زمان و دست به دست شدن ایام روزگار می گذرد. مسئولان رسمی بدون آنکه به صورت صمیمی اطلاعات لازم را به مردم برسانند، دائما سخنرانی می کنند و بدون آنکه به مشکلات تصمیم گیری های نادرست یا توجیه منطقی تصمیم گیری های انجام شده بپردازند، تلاش می کنند با سخنرانی و حتی در حین مصاحبه های مطبوعاتی و رسانه ای نوعی امیدواری در مردم از نظر صحت تصمیم گیری ها به وجود آورند. در حالی که تلویزیون های خارج از کشور و نیز فضای مجازی- صرف نظر از راست و دروغ مطالب- با دقت و صراحت مسائل مردم را بازگو می کنند. در شرایطی که مسئولان فقط از نقاط قوت ادعایی سخن می گویند، مردم اعتماد نمی کنند. به تازگی هم یاد گرفته اند به تقلید ژاپنی ها از مردم عذرخواهی کنند؛ اما نمی گویند چرا آن تصمیم ها گرفته شد؟ با این مقدمه باید گفت ایران را از سه منظر می توان مشاهده کرد؛ کالبد، مردم، فرهنگ. کالبد یعنی آنچه در نگاه جغرافیایی معنی می یابد. محدوده ای که در نقشه جغرافیایی ایران نامیده شده است، با کوه ها، دشت ها، جنگل ها، رودها، ثروت زیر آن مانند آب های زیرزمینی، نفت، گاز، معادن سنگ آهن، مس، سرب، روی، طلا و سنگ های ساختمانی و سنگ های گران بها مثل فیروزه و عقیق و… . کالبد کشور بدون عامل دوم یعنی مردم، سرزمینی است بدون حیات که نه از نعمت آن استفاده می شود و نه ثروت آن فزونی می یابد و نه تحولی در آن صورت می گیرد. فرهنگ، عامل سوم برپایی کشور است. فرهنگ مانند روح یک انسان در کالبد است، با هر تعریفی از فرهنگ، کالبد همراه مردم اگر فاقد فرهنگ مناسب باشد، به قهقرا می رود. حال در آستانه ورود به 41 سالگی انقلاب اسلامی، این سه رکن در چه شرایطی قرار دارد؟ الف- می خواستم از کالبد شروع کنم؛ ولی حیفم آمد مردم را کنار بگذارم؛ زیرا همه مسئولان از مردم حرف می زنند و امام راحل (ره) هم گفتند که مردم ولی نعمت ما هستند. تردید ندارم مسئولان اصلی کشور با کمال حسن نیت و با اعتقاد کامل در پی بهروزی و زندگی بهتر مردم بوده اند و شاید هم بهروزی را همواره در بهبود زندگی مردم دیده اند و البته حسب وظایف دینی بهروزی مردم را در اعتقادات و عمل به دستورات دینی مدنظر قرار داده اند؛ اما همه و همه عملا فکر و ذکرشان بهترشدن زندگی مادی مردم بوده است. از ابتدا جهاد سازندگی در روستاها به ایجاد لوله کشی آب، ایجاد جاده های روشنایی، ایجاد کانال های آبیاری سیمانی، امکانات بهداشتی، مدرسه سازی و سرانجام تبدیل زمین های دیم به زمین های آبی با حفر چاه های عمیق و نیمه عمیق و لایروبی برخی قنوات پرداخت. دولت در شهرها به گسترش شبکه برق، ایجاد نیروگاه های جدید، ایجاد شبکه گازرسانی و آب رسانی شهرها، گسترش امکانات شهری و زیربنایی برای بهتر شدن زندگی مردم پرداخت و نهایتا موضوع پرداخت یارانه به همه مردم اعم از پیر و جوان از زن و مرد، غنی و فقیر را در دستور کار قرار داد. اینکه می گویند قبل از انقلاب وضع مردم بهتر بوده، تنها یک شعار خالی از واقعیت است. صرف نظر از روستاها که مردم در فقر و نداری و محرومیت مطلق به سر می بردند، در شهر ها هم وضع مطلوبی وجود نداشت. حتی آنان که موضوع قیمت ارز خارجی را ملاک می گیرند، باید بدانند که دستمزد یک کارگر ساختمانی که به آنها با زشتی «عمله» اطلاق می شد، در زمانی که دلار 60 ریال بود، به زحمت به روزی 60 ریال می رسید؛ در حالی که امروز همراه با دلار 10 هزار تومانی دستمزد یک کارگر ساختمانی برای یک روز کار حدود 60 هزار تومان است. مقایسه نوع تغذیه همان کارگران و لباس و پوشش آنان و حتی ظاهر صورت آنان برای کسانی که هر دو دوره را دیده اند، گواهی بر محرومیت گذشتگان است. اینکه برخی دانسته یا ندانسته در حسرت گذشته هستند، واقعا امری ناصواب است. مطالعه کتاب «تهران قدیم» اثر آقای ناصر شهری، می تواند گذشته را کاملا تصویر سازی کند.
بله، امروز اجاره یا خرید آپارتمان برای بیشتر مردم امری دشوار است؛ اما در گذشته اجاره یک اتاق در یک خانه چند خانواده ای با یک توالت نوبتی در حیاط بدون حمام یا خرید خانه ای بسیار کوچک کار بسیار سختی بود. در همان زمان که قیمت یک پیکان 14 هزار تومان بود، اکثریت قریب به اتفاق مردم قادر به خرید همان اتومبیل نبودند. امروز هزینه هایی در خانواده ها وجود دارد که در گذشته وجود نداشته و به سبب سبک زندگی جدید به سوی آن هزینه ها رفته اند. می خواهم بگویم اینکه به طور مطلق برای مردم حسرت گذشته را جایگزین امید کنیم، یک دروغ و فریب آشکار است؛ اما باید دانست همه آنچه برای مردم فراهم شده، از طریق فروش نفت بوده و راهی برگزیده شده که پایانی خوش نخواهد داشت. با شیوه بزرگ شدن دولت، صرف پول نفت برای حقوق میلیون ها کارمند دولت (که هم اکنون با توجه به یارانه ها حقوق بگیران به 80 میلیون نفر ارتقا پیدا کرده اند)، واردات انواع کالاهای لوکس و…  برای تبدیل ارز به ریال و سرانجام یک اقتصاد کاملا متکی به درآمد نفت و  توجه نکردن به تولید ثروت در داخل همراه با تغییر سبک زندگی مردم،  توجه نکردن به سرمایه گذاری در داخل از سوی ایرانیان یا سرمایه گذاران خارجی و انتخاب هم زمان مشکل خاص اقتصاد سیاسی بین المللی کشورمان با پدیده های گفته شده موجب شکل گیری جامعه ای شده که در عین برخورداری، با مشکلات بسیاری روبه روست. به همین دلیل هیچ کس اعم از مسئولان، نخبگان، اقتصاددانان و جامعه شناسان نمی توانند سیستم اقتصادی و اجتماعی مناسبی همراه با ارائه تبعات اجرای آن ارائه کنند و در حالی که اقتصاد سیاسی کشور به دلیل تحریم ها و روابط گسستنی یا تحمیلی با کشورهای دیگر قابل اتکا نیست، هم مطالبات مردم و هم سخن مسئولان بازهم از ارتقای معیشت مردم(ظاهرا همه مردم و نه محرومان) حکایت دارد. پدیده بی کاری به ویژه برای تحصیل کرده ها، قاچاق کالا و به خصوص قاچاق مرزی و البته پدیده کولبری که برازنده یک کشور در حال توسعه نیست، دست یازیدن به هر کاری برای کسب درآمد، بی اعتنایی به قانون در بیشتر سطوح (که نمونه کوچک آن موتورسواران هستند) یک اپیدمی نارضایتی در میان مردم ایجاد کرده است؛ مردمی که از مواهب فروش نفت به هر حال برخوردارند اما در عین برخورداری، خود را مغبون احساس می کنند. در اینجا مردم را به معنی اکثریت جامعه می خوانم و نه چند هزار یا چند صدهزاری که یا غنی هستند و بی خیال  یا تحت تاثیر و متظاهر. حضور در راهپیمایی 22 بهمن و برخی مناسبت ها را نباید نشانه رضایت مردم گرفت. صحبت های خصوصی و به دور از چشم اغیار، ملاک رضایت و نارضایتی مردم است.
ب- کالبد: تعریف کالبد کشور، در مقدمه یادداشت ارائه شد. حال ببینیم در  40  سال گذشته بر این کالبد چه گذشته و اینک در چه وضع و موقعیتی قرار دارد؟
1- سطح جنگل ها حدود 30 درصد کاهش پیدا کرده است و متاسفانه روزبه روز سطح جنگل ها کاهش می یابد.
2- رودخانه ها به دلیل خشک سالی یا برداشت آب خشک یا کم آب شده و به دلیل ورود فاضلاب های صنعتی و خانگی، بسیار  آلوده  شده اند.
3- آب های زیرزمینی نفس های آخر خود را می کشد. حدود یک میلیون و 200 هزار چاه مجاز و غیرمجاز همچنان با کف شکنی آب را تخلیه می کند و متاسفانه در آینده نزدیک کشاورزی وابسته به آن از بین می رود.
4- حدود 200 دشت از 600  دشت کشور به دلیل تخلیه آب های زیرزمینی نشست کرده و از حیز انتفاع افتاده است. پدیده نابودی خاک نیز روی دیگری از استهلاک سرزمین مان است.
5- دفن زباله های شهری  یا انبار آن در سطح به ویژه در شهرهای استان های شمالی که همواره دارای رطوبت است، موجب فساد در زمین و تولید شیرابه های عفونی شده و به رودخانه ها سرازیر می شود و از همان آب زراعت  یا نوشیده می شود.
6- مشکل آبیاری غرقابی به خصوص در مناطق گرمسیر به ویژه با آب هایی که سنگین است، موجب شورشدن زمین های زراعی شده است.
7- فاجعه هایی مانند سد گتوند که هزاران هکتار زمین مرغوب را آلوده و ده ها هزار نخل را از بین برده است و نیز احتضار دریاچه ارومیه به دلیل منحرف کردن حقابه آن همچنان ادامه دارد و خطرات زیست محیطی بزرگی به وجود آورده است.
8- تولید 57 هزار مگاوات برق که نوعا با راندمان 35 درصد نیروگاه های بخار و توربین های گاز صورت می گیرد، موجب هدررفتن سوخت های فسیلی و آلودگی هوا شده است.
9- استخراج نفت در حد ممکن و مصرف انرژی هرچه بیشتر در کشور بدون ضابطه موجب پدیدارشدن گازهای گلخانه ای و انقراض چاه های نفت شده است.
10- مصرف هرچه بیشتر کودهای شیمیایی و سم های ضدآفات نباتی موجب آلودگی خاک و آب و محصولات آن شده و بهداشت مردم را به خطر انداخته است.
11- سواحل دریایی کشور به دلیل  توجه نکردن مردم (در شمال) و فاضلاب های کارخانجات (در جنوب) از وضع مطلوبی برخوردار نیست و تجاوز به حریم دریا و نیز حریم رودخانه ها چهره نامناسبی به جا گذارده است.
12- بازسازی بسیار کند بافت های فرسوده روستایی و شهری و نیز ایجاد امتیاز بزرگ روی گسل های زمین در کشوری زلزله خیز، امکان بروز فاجعه در صورت بلایای طبیعی را بسیار زیاد کرده است. اگر در بخش اول یعنی تشریح وضع مردم، چشمی نازیبا و چشمی زیبا داشتیم، درباره  کالبد کشورمان دو چشم نازیبا داریم. به نظر می رسد برنامه ششم توسعه که نیاز به 800 هزار میلیارد تومان برای اجرا دارد، نه فقط  عملی نشده و نمی شود، بلکه بسیاری از نکات ذکرشده زائد و غیرقابل انتفاع است. در مقطع کنونی برنامه ششم یا هفتم فقط باید نجات کالبد ایران باشد و الا با 30 هزار میلیارد تومان آن هم با اوراق قرضه کاری پیش نمی رود. باید در همه کشور برنامه های جبرانی برای بازسازی کالبد در مدت معین مثل پنج سال با بودجه کافی در آن عملی شود تا هم آینده کشور بهبود یابد، هم کشاورزی پایدار شود و هم اختلافات قومی و سرزمینی رشد نکند.کشاورزان شرق اصفهان که نوعا متدین و معتقد به نظام جمهوری اسلامی هستند و در میان آنان خانواده شهید و جانباز کم دیده نمی شود، تاکنون 26 بار لوله انتقال آب به یزد را دچار خسارت و قطع آب کرده اند و این امر در برخی دیگر از نقاط کشور و به صورت بالقوه و بالفعل با چهره های مختلف دیده می شود. بی گمان در طول چند دهه گذشته کالبد ایران آسیب جدی دیده است.
ج- فرهنگ: یکی از تعاریف جامع فرهنگ به صورت زیر انجام شده است:
«معنای فرهنگ این است که در این جهان، هر آنچه جزء طبیعت نباشد، جزء فرهنگ است» و البته می توان فرهنگ را به دو قسمت کرد؛ یک دسته تجسم مادی دارند، مانند مصنوعات ساخت دست بشر و یک دسته تجسم مادی ندارند مانند سیاست، حقوق، اخلاق، باور دینی و… که البته دسته اول را می توانیم تمدن و دسته دوم را فرهنگ بنامیم. در اینجا مقصود از فرهنگ همین تعریف دسته دوم است.
1- تحصیلات علمی در جامعه: علاوه بر آنکه نهضت سوادآموزی در سراسر کشور پس از انقلاب موضوعیت پیدا کرد (هرچند هنوز همه آحاد مردم باسواد نشده اند)، آمار نشان می دهد مجموع دارندگان مدرک کارشناسی تا دکترا تا سال 57، رقمی حدود 200 هزار نفر را شامل می شده است؛ درحالی که امروز این رقم از مرز چهار میلیون نفر فراتر رفته است و البته این به لطف گسترش دانشگاه ها و به خصوص دانشگاه آزاد اسلامی بوده است. هر چند برخی ادعا دارند سطح علمی دارندگان مدارک یادشده نسبت به قبل کاهش یافته و ازجمله استدلال های آنان نیز کاهش کیفیت استادان دانشگاه و نحوه پذیرش دانشجویان است؛ اما دلیل قاطعی برای این امر نمی توان یافت و با حکم بر اساس ظاهر امر، می توان ارتقای تحصیلات عالی را ازجمله توفیق های جمهوری اسلامی دانست.
2- فرهنگ مذهبی: شاید بتوان فرهنگ مذهبی مردم را به دو شاخه تقسیم کرد و از انجام مناسک مذهبی به عنوان شاخه اول و تربیت اسلامی به عنوان شاخه دوم نام برد.  در این سال ها، بیشتر بر انجام مناسک مذهبی تاکید شده است و از اقدامات در این حوزه نیز می توان به ستاد اقامه نماز اشاره کرد. ممکن است تعداد افراد مقید به انجام مناسک مذهبی رشد داشته باشند؛ اما از تعداد حاضران در نماز جمعه (به استثنای نمازهایی که به امامت رهبر انقلاب صورت می گیرد) و نمازهای جماعت مساجد نمی توان نظریه مثبتی اخذ کرد. هرچند مبلغان و سخنوران مذهبی در مواردی موضوع تربیت اسلامی را مطرح کرده اند؛ اما باید دانست تربیت که عمل به جوارح است، از کودکی باید یاد داده شود. کما اینکه گفته شده «العلم فی الصغر کالنقش فی الحجر»؛ امر تربیت و عمل به جوارح باید از سنین نوباوگی و به خصوص از روش های اجرائی و عملی به کودکان آموزش داده شود. در این حوزه، فرصت های بسیاری از دست رفته است.
3- فرهنگ حقوقی: شاید در کمتر مکتبی اصرار بر رعایت حق و مراعات حقوقی در جامعه مانند اسلام باشد. ترجیح حق الناس بر حق الله و آنچه در رعایت حق دیگران در اسلام وصف شده، مایه شگفتی است. رعایت حق الناس در اسلام (و البته نه در احکام جاری) بسیار فراتر از منشور حقوق بشر مطرح در این جهان است. با این همه، آموزش حقوق مردم و رعایت حق الناس در جامعه ما کمتر به چشم می خورد. می شد سالی را به نام حق الناس نامید و بر مبنای «الجار قبل الدار» (رعایت حق همسایه بالاتر از رعایت حق خودست)، قاطبه مردم را به آن دعوت کرد. در این صورت، قوای انتظامی، محاکم دادگستری، ادارات دولتی، شهرداری ها و بیمارستان ها با رعایت حق الناس، هم کرامت انسان را رعایت می کردند و هم نوعا از فساد پیشگیری می شد. حتی در بین طبقه مدیریت و نظارت جامعه نیز به حق الناس بی اعتنایی می شود و بیشتر از آنکه این امر جنبه تعمدی داشته باشد، جنبه ناآگاهی و بی دقتی ناشی از آن را دارد.
4- بررسی شاخه های مختلف فرهنگ مانند فرهنگ کار، کارآفرینی، سرمایه گذاری، مصرف، ایثار، قناعت و بسیاری دیگر از شاخه های فرهنگی در این مختصر نمی گنجد و نیاز به کمک دانش پژوهان اجتماعی و فرهنگی و ارائه راه حل های علمی و تلاش همدلانه مسئولان کشور و مردم دارد. هرچند برای هریک از موارد ذکرشده و یادنشده نمونه های درخشانی مانند خورشید در جامعه ما وجود دارد؛ اما متاسفانه ضرب المثل «مشت نمونه خروار است» در اینجا مصداق پیدا نمی کند. با درود بی پایان بر مصادیق ایثار، حکمت، علم و ادب در 40 سال گذشته و با آرزوی عمومی شدن این مصادیق در جامعه ایران، چشم امید به نقد و ارائه عالمانه راه هایی که جامعه ما را پرتوان و پرتوشه کند، خواهم داشت.
                