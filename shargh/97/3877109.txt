شنبه ۱۱ اسفند ۱۳۹۷
-----------------------------------------
سرمقاله
-----------------------------------------
مسئله ظریف نیست!
-----------------------------------------

                    با اینکه حسن روحانی فرد قدرتمندی است؛ اما دولتش ضعیف تر از دولت های گذشته است. دولت های بعد از انقلاب خواسته یا ناخواسته پس از پیروزی در انتخابات، دو رویکرد را برای تشکیل دولت و ادامه راه خود انتخاب می کنند؛ انتخابی یا مشورتی. رویکرد انتخابی بیش از هر چیز بر مردم رای دهنده تکیه دارد و رویکرد مشورتی در کنار مردم به نهادهای رسمی توجه ویژه ای می کند. انتخاب هریک از این شاخص ها بیش از هر چیز به شخصیت فردی و خاستگاهی که روسای جمهور از آن برخاسته اند، بازمی گردد. دولت خاتمی رویکردی غالبا انتخابی داشت که با آن هشت سال دوره اصلاحات را با همه فرازونشیب هایش پشت سر گذاشت. دولت سازندگی مبتنی بر شخصیت فردی آیت الله بود. او با رویکرد ویژه خود، تکنوکرات های جوان را روی کار آورد که حضورشان در عرصه های سیاسی، نظامی و اقتصادی به شدت احساس می شد. دولت احمدی نژاد نیز رویکردی دوگانه داشت؛ هم انتخابی عمل می کرد و هم مشورتی. چهره هایی از دولت نهم و دهم حمایت می کردند که توان آنها فراتر از احمدی نژاد و دولتش بود. از این رو رئیس این دولت بسیار تلاش کرد تا نشان بدهد جنمی از جنس دیگر دارد. او بیش از آنکه متکی به حامیانش باشد، متکی بر خود است. شاید تصمیمات غیرمنتظره احمدی نژاد، برای پرکردن همین خلا قدرت و نداشتن اعتمادبه نفس بود. احمدی نژاد از جنبه های متفاوتی قابل تحلیل است؛ مردی که تشنه محبوبیت بود، عوام را ستایش می کرد؛ اما باوری به آنها نداشت. او طالب هاله قدرتی بود که عوام برمی انگیختند تا با آن اعتمادبه نفسش را بازیابد. حسن روحانی درست نقطه مقابل احمدی نژاد است. چندان تمایلی به محبوبیت ندارد و سرشار از اعتمادبه نفس است. از همین جا عیان می شود که خاستگاه روسای جمهور چه نقش بنیادینی در دولت آنها دارد. خاتمی همان چیزی بود که قرار بود باشد؛ محافظه کاری انقلابی که پارادوکسی گریزناپذیر در شخصیت او بود. انقلابی بودنش را از باور به مردم می گرفت و محافظه کاری اش را از خاستگاه سنتی اش. خاتمی فرزند یک روحانی شریعت مدار است؛ آن هم از شهری که دین به شکل و شمایل سنتی ریشه در باورهای مردمش دارد. رویکرد سیاسی هاشمی و روحانی بسیار نزدیک به هم است. هر دو به ساختار نظام باور دارند و در بحرانی ترین لحظات هم ساختارشکنی را توصیه نمی کنند. شاید این روحیه و روش از مدیریت بر نهادهای امنیتی و نظامی نشئت گرفته باشد؛ اما آنها با رویکرد مشابه تا حدودی به نتیجه ای متفاوت رسیده اند. آیت الله توانست دولت مقتدری ایجاد کند و سیر تحولات جامعه را آن گونه که باور داشت، مدیریت کرد. روحانی تاکنون تمام و کمال این گونه نبوده است. برخی معتقدند چون او با توان مردمی اصلاح طلبان روی کار آمده است، از گرفتن تصمیمات تنش زا پرهیز می کند. بعید است این باور قرین به واقعیت باشد. روحانی از جایگاه خود آگاه است. او بیش از هر چیز خود را منجی اصلاح طلبان می داند؛ اگر ضعف دولت دوازدهم از خود کم بینی در مواجهه با اصلاح طلبان نیست؛ پس از کجا ناشی می شود؟ دولت دوازدهم دولت مقتدری نیست؛ ازآن رو که روحانی مرد روی صحنه نیست. او مرد پشت صحنه بوده و هست. روحانی میانه ای با سیاست های علنی ندارد. به تبع آن باوری هم به سیاست های توده ای ندارد؛ بستر سیاست فشار از پایین، چانه زنی در بالا. او حتی این سیاست را مذموم هم می داند. باور دارد که قادر است مسائل را پشت پرده حل وفصل کند. روحانی در برابر هر ایده ای که منجر به تحریک مردم شود، محتاط است.
 شاید نزدیکی روحانی به تک چهره های مقتدری از جمله علی لاریجانی و دوری اش از اصلاح طلبان به ویژه فراکسیون امید و مجلس از همین رویکرد ناشی می شود. روحانی با اینکه با رای بالایی بر مسند ریاست جمهوری نشسته است؛ اما سمت و سوی کنش های سیاسی اش به او چهره ای محافظه کار می بخشد. چیزی شبیه هاشمی رفسنجانی با این تفاوت که رویکرد آیت الله از سال 88 به بعد تغییری چشمگیر کرد. رئیس دولت اصلاحات و نخست وزیر دوره جنگ از این نظر نقطه مقابل روحانی و هاشمی هستند؛ اما نباید نادیده انگاشت که دولت یازدهم و دوازدهم با همین رویکرد توانست مذاکرات برجام را پشت سر بگذارد و انتظار است نتیجه FATF همانی باشد که روحانی می پسندد. رئیس جمهور باید از مزایای رویکردی که برگزیده، بهره مند شود؛ وگرنه بازی سیاست برایش دوسر باخت خواهد بود. برگشت ظریف به کابینه پس از استعفای ناگهانی اش در این رویکرد یک پیروزی به حساب می آید. اگر این استعفا در دولت اصلاحات صورت می گرفت، ظریف باید برای همیشه صحنه سیاست را ترک می کرد. رویکرد دولت روحانی این فرصت را به او می دهد تا مخالفانش نتوانند از اشتباهات استراتژیک وزرایش مانند استعفای ظریف بهره برداری سیاسی کنند. گیرم شرایط کنونی با شرایط دولت های سازندگی و اصلاحات بسیار متفاوت باشد. در دولت روحانی نه ظریف مسئله است و نه وزرای دیگر. مگر نه اینکه برخی از وزرای دولت همان وزرای اصلاحات اند. آینده دولت ها را رویکردهایشان رقم می زند و هر رویکرد مزایا و معایبی در خود دارد. از دوره دوم به بعد کسی برای دولت احمدی نژاد آینده ای متصور نبود؛ دولتی که در میان این دو رویکرد قرار داشت و طالب مزایای هر دو رویکرد بود؛ که نشد.
اگر این صورت بندی درست باشد؛ پس چرا دولت روحانی از اقتدار لازم برخوردار نیست. دولت روحانی مقتدر نیست؛ زیرا شاخص های قدرت را ندارد. قدرت یعنی مدیریت توانمندی ها برای تغییر رفتار دیگران به شیوه های معین. دولت روحانی در بدو امر نتوانست این شاخصه را عملیاتی کند و تغییر رفتار چشمگیری در مخالفانش به وجود آورد. مخالفان همان گونه با دولت او برخورد می کنند که با دولت اصلاحات. البته با ملاحظات ظاهری بیشتری. شاخص دوم قدرت، ابزار حفظ و تداوم خودگردانی دولت را در برابر خواسته دیگران فراهم می کند. دیگر آنکه قدرت بازی وسیعی از کنش ها را ممکن می کند؛ در صورتی که کنش های موثر سیاست داخلی دولت روحانی بسیار محدود است. کنش هایی هم که صورت می گیرد، موجب تحولات چشمگیری نمی شود. بدیهی است که مشکل از انتخاب رویکرد نیست. دولت سازندگی با رویکردی مانند دولت تدبیر و امید کارهای بسیاری را پیش برد. کارهایی که اصلا بر مذاق مخالفان خوش نمی آمد و حتی دولت اصلاحات نیز با آن پشتوانه مردمی قادر به انجام آن نبود. شاخصه دیگر قدرت این است که قدرتمندان در مواجهه با کم قدرت ها از حاشیه امن بیشتری برخوردارند و در تعیین نوع بازی ای که باید انجام شود و چگونگی انجام آن موثرند. آیا دولت روحانی از حاشیه امنی برخوردار است؟ حاشیه امنی که دولت اصلاحات از آن بهره ای نداشت. وقایع نشان می دهد رویکرد روحانی در سیاست، حاشیه امن خدشه ناپذیری برایش فراهم نکرده است. هرچقدر که زمان می گذرد، این فکر که اگر ظریف استعفا نمی داد، بهتر بود و اگر استعفا داد، نباید برمی گشت، قوت بیشتری می گیرد. بازگشت ظریف که امکان آن از رویکرد روحانی به سیاست و قابلیت خود ظریف در وزارت خارجه نشئت می گیرد، در افکار عمومی به ضد خودش بدل شده است. اگرچه این نافی اهمیت ظریف در جایگاه وزارت امور خارجه در شرایط کنونی نیست؛ اما نباید نادیده گرفت که مسئله دولت روحانی فقط ظریف نیست؛ مسئله بهره نبردن از فواید رویکردی است که روحانی آن را اتخاذ کرده است.
                