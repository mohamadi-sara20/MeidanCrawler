چهار‌شنبه ۱۱ مهر ۱۳۹۷
-----------------------------------------
حرف اول
-----------------------------------------
5 راهکار برای ادامه کاهش قیمت دلار
-----------------------------------------

                    نامه جمع بزرگی از اندیشمندان کشور خطاب به مردم و مسئولان درباره شرایط دشوار ایران و راهکارهای صریح برون رفت از چالش های آن در هفتم مهرماه 1397 در رسانه ها منتشر شد. در این نامه از انتشار و پخش وسیع اطلاعات و اخبار نادرست و مشکوک که زمینه ساز ناامیدی ها و شکل گیری انتظارات نادرست است، گلایه شده بود. همچنین بیانیه خواستار حرکت جمعی همگان از بالا تا پایین برای تغییر این رویه خانمان سوز و اخذ تصمیمات لازم شده بود. نگارنده به عنوان یکی از امضا کنندگان آن نامه، در این یادداشت در باب نرخ ارز در بازار غیررسمی، نکاتی در جهت کاهش و ثبات نهایی آن ارائه می کنم که در ادامه مباحث گذشته است. ایران از نظر ذخایر ارزی و درآمدهای ارزی آتی در شرایط مناسبی قرار دارد اما نرخ ارز بالا در بازار غیررسمی با وجود کوچک بودن حجم مبادلات آن، در صورت تداوم، آثار سوئی به دلیل تورم، رشد، بی ثباتی سیاست ها، رانت و فساد دارد. همچنین ورود بیشتر بانک مرکزی به بازار صرافان و شاید در بازار غیررسمی در کنار انتشار مستمر اوراق سپرده ارزی یک ساله و دوساله با نرخ بهره های شاید چهار تا شش درصد به قیمت روز ولی قدری پایین تر از نرخ بازار غیررسمی، می تواند ریزش نرخ ارز را در بازار غیررسمی در پی داشته باشد. در کنار سیاست پیش فروش ارز، از تزریق پول به نظام بانکی و انبساط مالی هم باید حتی المقدور احتراز شود. پنجم، هماهنگی سیاست های داخلی و خارجی کشور با تصمیمات اقتصادی برای کاهش نرخ ارز که موضوع نامه چهلم بود نیز نقش و سهم خود را دارد.  ذخایر ارزی و درآمد های ارزی مناسب آتی: ذخایر ارزی کشور با توجه به حجم مبادلات خارجی کشور در شرایط بسیار مناسبی است و بین 120 تا 150  میلیارد دلار برآورد می شود. البته دسترسی به همه آن حتی در شرایط عادی ممکن نیست و مشکل انتقال آن هم وجود دارد، اما حتی با توجه به تحریم های یک طرفه آمریکا، رقم خوبی برای مقابله با شرایط دشوار است. ارقام بدهی های خارجی کشور نیز در مقایسه جهانی بسیار محدود است. فرایند درآمد های ارزی کشور با همه تحریم های نفتی آمریکا نیز نمی تواند بیش از 30 درصد کاهش یابد. افزایش احتمالی قیمت نفت نیز در کنار محدودیت های صادراتی، تخفیف دهنده دشواری هاست. در افق کمتر از دو سال در صورت اتخاذ سیاست های مناسب اقتصادی و سیاسی، کشور در شرایط بهتر ارزی نیز قرار خواهد داشت. درباره  تحریم های بانکی یک طرفه آمریکا نیز شرایط حاکم بهتر از تحریم های جهانی سال 1391 است. جهانی بودن دلار در بلندمدت نیز با حضور بیشتر یورو و یوان تعدیل خواهد شد. به این ترتیب با توجه به تجربیات جهانی و شرایط ارزی ایران، اگر تصمیمات نادرست سیاسی، اقتصادی و اجتماعی اتخاذ نشود،  اقتصاد ایران نمی تواند و نباید با بحران ورشکستگی مالی و ارزی روبه رو شود.  ضرورت ریزش سریع نرخ ارز در بازار غیررسمی: نرخ ارز با وجود روند نزولی سه روز اخیر، برای مصارف ارزی مسافرتی و بیماری و موارد مشابه و همچنین نرخ ارز در بازار غیررسمی بسیار بالاست. ادامه چنین نرخی تهدیدی برای ثبات اقتصاد است. درست است که حجم کل سالانه این مبادلات به ویژه برای مصارف ارزی و خدماتی می تواند حداکثر پنج  میلیارد دلار باشد، اما توجه شود که اولا، قیمت در همه بازارهای کالاها و خدمات و به صورت اخص در انواع بازار ارز با یکدیگر مرتبط است. افزایش قیمت صرافی ها نرخ بازار غیررسمی را بالا می برد و برعکس. ازاین رو استدلال محدودیت حجم آن نباید وسیله انکار آثار زیان بار نرخ ارز بالا در بازار غیررسمی باشد. ثانیا، نرخ بازار غیررسمی اثر علامتی دارد. استمرار آن در یک دوره چندماهه موجب شاخص بندی همه مزد ها و قیمت ها براساس نرخ ارز می شود. ثالثا، با توجه به ویژگی چسبندگی قیمت ها به طرف پایین، کاهش بعدی نرخ ارز و همچنین سایر قیمت ها و مزد های افزایش یافته منتفی است. نتیجه این فرایند، ازدست رفتن موفقیت کنترل تورم در چند سال گذشته و مشاهده انفجار تورمی سنگین در سال های 97 و 98 است. رشد قیمتی 6.1  درصد در شهریور ماه، مبین احتمال ازدست رفتن بیش از 70 درصد قدرت خرید مردم در سال 97 است. رابعا حاکمیت چندنرخی در بازار ارز، آن هم با این فاصله زیاد زمینه ساز رانت و فساد گسترده است. ورود بیشتر بانک مرکزی در بازار غیررسمی ارز: کارشناسان توانمند بانک مرکزی اطلاعات گسترده ای درباره ترکیب عرضه و تقاضای بازار غیررسمی ارز دارند. تلاش آنها باید در راستای افزایش کانال های عرضه و کاهش کانال های تقاضای ارز در این بازار باشد که قطعا در پی آن هستند؛ به جهت نظری این نرخ ارز بالا در بازار غیررسمی نمی تواند مورد تقاضای گسترده باشد. تامین بخشی از این تقاضا یا انحراف آن به سوی بازارهای دیگر می تواند موجب ریزش گسترده نرخ ارز در بازار غیررسمی شود . 
چراکه به بیان اهل فن، شیب منحنی تقاضا در این سطوح بالا بسیار زیاد است و با تامین مستمر بخش کوچکی از آن شاهد کاهش زیاد نرخ ارز خواهیم بود. گفته می شود بخشی از متقاضیان بازار غیررسمی، خانه دارها و صاحبان سپرده های ریالی اند که دنبال حفظ قدرت خرید دارایی های ریالی خود هستند. گروهی هم دنبال خروج سرمایه و حفظ دارایی های مصون از تضعیف بیشتر ریال هستند. از این منظر انواع متعدد اوراق بهادار ارزی و ریالی وجود دارد که می تواند برای پاسخ گویی نیازهای این متقاضیان به کار گرفته شود. خروج این دسته از متقاضیان از بازار غیررسمی می تواند به سرعت موجب ریزش نرخ ارز در این بازار شود. باید دقیقا در صحنه بود تا راه حل اجرائی دقیق پیشنهاد شود. اما جسارتا با توجه به اعتبار بسیار خوب بانک مرکزی، آیا نمی توان به صورت مستمر، گواهی های سپرده ارزی یک ساله و دوساله با بهره چهار تا شش درصد را به نرخی پایین تر از نرخ روزانه بازار غیررسمی برای فروش گذاشت؟ به علاوه برای قابلیت نقدشدن آن قبل از سررسید می توان بازار ویژه ای از سوی بانک ها یا بورس پیش بینی کرد. با روند احتمالی کاهش نرخ ارز در این بازار، تعهد ریالی بانک مرکزی نیز برای تسویه این اوراق بدهی کاهش خواهد یافت و منتفع خواهد شد. نوع اوراق باید بسیار ساده و ملموس برای عموم باشد. باید معرفی درستی درباره خرید و امتیازات اوراق در مقایسه با برگ اسکناس ارزی، از سوی کارشناسان، یک هفته قبل از شروع انتشار انجام شود تا با ابهام ها و شایعات کمتر همراه باشد. به علاوه اثر اعلان خود در طول هفته موجب تعدیل انتظارات و ریزش نرخ ارز خواهد شد. شاید ورود ارزی غیرمستقیم و محدود بانک مرکزی هم لازم شود البته باز هم تاکید می شود نوع ورود در بازار ارز، انتشار اوراق و نوع ارز مستلزم اطلاعات پس صحنه ارز است که در اختیار سروران آگاه و دلسوز بانک مرکزی است.
پیش فروش ارز، پرهیز از تزریق پول و انبساط بودجه ای: سیاست پیش فروش ارز می تواند به حساب بانک ها باشد که موجب خواب سپرده ها و کاهش سرعت گردش پول می شود. پیش فروش می تواند به حساب بانک مرکزی باشد که سیاست سخت انقباضی پولی است. در حالت اخیر فقط برای فهم نسبی و نه دقیق موضوع، در نظر بگیرید که حجم کل نقدینگی جاری کشور 16 هزار تریلیون ریال است. حال با پیش فروش فقط پنج میلیارد دلار آمریکا و فرض هر دلار 150 هزار ریال، 750 تریلیون ریال پول پایه کاهش می یابد. در حالت افراطی، با فرض ضریب فزاینده پولی 10، در نهایت پس از عملکرد ضریب فزاینده با کاهش هفت هزارو 500 تریلیون ریالی، یعنی حدود نصف نقدینگی کشور روبه رو خواهیم بود. با مثال حالت حدی عنوان شده، این بانک مرکزی است که باید نسبت به درجه احتراز از سیاست انبساط پولی آینده تصمیم بگیرد. سابقه گذشته بانک مرکزی در این زمینه مناسب نبوده است. سیاست فروش ارز و پیش فروش ارز همراه با انبساط پولی یا پولی کردن کسر بودجه، مارپیچ تورم و نرخ ارز را با نرخ های فزاینده در آینده تکرار خواهد کرد. این موضوع در نامه سی و نهم تحت عنوان چهار نکته مغفول مانده، بررسی شده است.
هماهنگی سیاست های داخلی و خارجی کشور با سیاست های اقتصادی: موفقیت اجرای سیاست ریزش نرخ ارز در بازار غیررسمی به سیاست های داخلی و خارجی کشور نیز مرتبط است. سیاست های مناسب موجب شکل گیری انتظارات کاهشی نرخ ارز می شود که خود به سرعت موجب کاهش نرخ ارز می شود. موارد شناخت  شده ای مانند، استیضاح وزرا، جابه جایی آنها، توهین به مقامات رسمی کشور، همکاری نکردن با مقامات جهانی مالی در زمینه احتراز از پول شویی و تروریسم… از موجبات افزایش نرخ ارز و پایداری آن بوده است.
تاکید می شود هر روز تاخیر بیشتر در اتخاذ سیاست های مناسب به منظور کاهش نرخ ارز در بازار غیررسمی، برای اقتصاد ایران بسیار پرهزینه است. به علاوه هر تاخیری، شاید اعمال سیاست های آتی را نیز دشوار تر و غیرممکن کند. این وظیفه کارشناسان خبره بانک مرکزی و مسئولان آن است که با استفاده از اطلاعات ذی قیمت بانک مرکزی تصمیمات مناسب را سریعا اتخاذ کنند.
                