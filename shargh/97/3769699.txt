چهار‌شنبه ۲۰ تیر ۱۳۹۷
-----------------------------------------
یادداشت
-----------------------------------------
شکست برجام تکرار تجربه جامعه ملل
-----------------------------------------

                    پس از پایان جنگ جهانی اول، با هدف جلوگیری از جنگ جهانی دیگری از طریق توسل به حقوق بین الملل پذیرفته شده از سوی کشورها، جامعه ملل شکل گرفت. جامعه ملل، سازمانی بین المللی مانند سازمان ملل متحد بود که در سال 1919 میلادی تاسیس شد. ساختار حقوقی تعریف شده در سند تاسیس جامعه ملل، در حالی که برتری طلبی کشور های استعمارگر را وجهه ای حقوقی داد، منافع برخی از کشور های استعمارگر و فاتح جنگ جهانی اول را تامین نکرد و در نهایت با عضونشدن آمریکا و عدم انقیاد کشور های فاتح جنگ جهانی اول به حقوق بین الملل مندرج در منشور جامعه ملل، منجر به شکست حقوق بین الملل حاکم بر این سازمان و در آخر نیز هم زمان با تاسیس سازمان ملل با ساختار حقوقی جدید بین المللی، منحل شد. ساختار حقوق بین الملل حاکم بر جامعه ملل، مبتنی بر برابری آرا در تصمیم گیری ها بود؛ به طوری که همه کشور ها به نوعی حق وتو داشتند و تصمیمات بدون اتفاق آرا، اعتبار حقوقی نداشت. این ساختار فروپاشید و سازمان ملل متحد با ساختار حقوقی جدید جایگزین آن شد و تصمیمات مربوط به صلح و امنیت جهانی به شورای امنیت با مکانیسم حق وتو اعضای دائم معتبر شد. ساختار حقوق بین الملل جامعه ملل به دلیل بی توجهی و نقض مکرر کشور ها به ویژه کشور های فاتح، موسس و مبتکر جامعه ملل، مانع بروز جنگ جهانی دوم نشد و آنچه درباره جامعه ملل اتفاق افتاد، شکست حقوق بین الملل حاکم بر جامعه ملل و شکست الزامات حقوقی در روابط قدرت ها بود. با این مقدمه، سراغ حقوق بین الملل حاکم بر سند تاسیس سازمان ملل متحد می رویم و اینکه آیا تجربه جامعه ملل در سازمان ملل متحد در حال تکرار است؟ و آیا ساختار حقوق بین الملل حاکم بر سازمان ملل، تجربه شکست حقوق بین الملل در جامعه ملل را طی خواهد کرد؟ شاید برجام نقطه عطفی در پاسخ به این پرسش ها باشد. برجام از لحاظ حقوق بین الملل ابتدا یک توافق نامه بین المللی است که تعهدات آن ماهیت قراردادی مطابق «کنوانسیون 1969 وین درباره حقوق معاهدات» دارد؛ اما همین توافق نامه بعد از تصویب همه مفاد آن در شورای امنیت سازمان ملل در قطع نامه 2231، تغییر ماهیت پیدا کرده و از ماهیت قراردادی به ماهیتی آمرانه مطابق منشور ملل متحد به ویژه فصل هفتم تبدیل شده است. این تغییر و تبدیل ماهیت تعهد، مانند تغییر ماهیت تعهد ناشی از توافق طرفین قرارداد درباره اختیار فسخ معامله و همان تعهد ناشی از تصویب قانون بوده که منشا تعهد اول، تو افق و منشا تعهد دوم الزامات آمرانه قانونی است. در نظام حقوق بین الملل، شورای امنیت سازمان ملل علاوه بر اینکه یکی از اهرم های مهم در ضمانت اجرای تعهدات و حقوق بین الملل مربوط به حفظ صلح و امنیت منطقه ای و جهانی است، در قالب تصمیم و تصویب قطع نامه نیز می تواند بالاترین سطح تعهدات را ایجاد کند که بی توجهی به مفاد قطع نامه می تواند اقدامات نظامی، محاصره و تحریم اقتصادی مشروع بین المللی را در پی داشته باشد و همه دولت ها نیز به دلیل تصویب و قبول منشور ملل متحد، خود را ملزم به رعایت آن کرده اند. مطابق این ساختار، برجام ابتدا میان 5+1 و ایران به عنوان دولت های متعاهد مصوب شد؛ سپس در قالب مصوبه شورای امنیت، الزامات آن از تعهدات معاهداتی و توافق شده فراتر رفت؛ بنابراین فسخ یا خروج از آن، جز در سایه تصمیم و قطع نامه دیگر شورای امنیت که هیچ یک از اعضای دائم آن را وتو نکنند، امکان پذیر نبوده و الفاظی نظیر تمدید یا خروج برجام، فاقد محمل حقوقی در حقوق بین الملل است. ترامپ به عنوان نماینده یکی از اعضای دائم شورای امنیت ملل متحد، مخالف قطع نامه مصوب شورای امنیت شده و در قبال آن اعلام خروج کرده است؛ قطع نامه ای که دولتی که نماینده اش را دارد، آن را پیش تر مصوب کرده بود. این وضعیت جدیدی است که در آن، مخالف مصوبه شورای امنیت، عضو دائم شورا پس از عدم استفاده از حق وتو است؛ این یعنی بی ثباتی در بالاترین ضمانت اجرای ساختار حقوقی سازمان ملل متحد. در این وضعیت جدید، حق وتوی اعضای دائم شورای امنیت که بیشترین انتقادات را متوجه خود می کرد و از ابزار های غلبه روابط سیاسی بر حقوق بین الملل بود، به مخالفت با مصوبات شورای امنیت از سوی اعضای تصویب کننده و دائم تغییر شکل داده است. شکست برجام و نقض برجام از سوی اعضای دائم شورای امنیت، به هر نحو و شکل، تنها یک تنش یا فرازوفرود سیاسی یا دیپلماتیک بین دو یا چند کشور نیست، بلکه چنین نقضی، شکست منشور ملل متحد و مکانیسم حقوقی آن خواهد بود. در اینجا شاهد این موضوع هستیم که هژمونی گفتمان غربی که داعیه جهانی شدن و نظم نوین جهانی را در قالب سازمان ملل و سازمان های بین المللی و در ساختار حقوق بین الملل و به نام و با هدف صلح و امنیت جهانی در بالاترین سطح مکانیسم خود دنبال می کند، از سوی صاحبان این گفتمان نقض شده و تجربه جامعه ملل دوباره تکرار خواهد شد...چراکه نقض از سوی یکی از متولیان کلید خورده و این تجربه، همان شکست حقوق بین الملل در ساختار جامعه ملل است. نقض برجام از سوی اعضای شورای امنیت، فقط شکست 12 سال مذاکرات دیپلماتیک در روابط بین الملل نیست، بلکه حقوق بین الملل را نیز هم از منظر فلسفه حقوق و هم از منظر حقوق موضوعه دچار شکست خواهد کرد؛ چراکه نظام حقوقی شکست خورده، نظام حقوقی ای است که فاقد قدرت ضمانت اجرا بوده یا ضمانت اجرای خود را از دست داده است. گاهی متولیان یک سیستم حقوقی قدرت کافی را برای حمایت از نظام حقوقی ندارند و گاهی متولیان و مبتکران نظام حقوقی، به نقض آن می پردازند که بی شک چنین وضعیتی بغرنج تر خواهد بود. این وضعیت جدید در تجربه برجام، به شکل سخن از تمدید یا تمدیدنشدن یا خروج از برجام از سوی ترامپ ایجاد شده است و یادآور تجربه جامعه ملل است.
                