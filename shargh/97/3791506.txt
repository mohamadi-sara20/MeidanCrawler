سه‌شنبه ۲۳ مرداد ۱۳۹۷
-----------------------------------------
حرف اول
-----------------------------------------
160 دستگاه تولیدکننده مقررات؟!
-----------------------------------------

                    در آیه یازدهم سوره رعد آمده است: «خداوند سرنوشت هیچ قومی را تغییر نمی دهد؛ مگر اینکه آنها خود سرنوشت شان را تغییر دهند». بارها گفته شده جهان به عقب نگاه نمی کند. بعد از بحران مالی 2008، جهان انرژی عظیمی را برای برگشت به روزهای گسترش سریع اقتصادی از دست داد. این فرضیه باطل که چالش های جهانی بعد از بحران فقط رخدادهایی موقتی خواهند بود، سیاست هایی را به بسیاری از اقتصادها دیکته کرد؛ بدون آنکه به مشکلات کلیدی مانند بی کاری بالا و نابرابری رو به افزایش بپردازد، بهبود اندکی را به بار آورد. دوران پسابحران به سر آمده و «جهان پسا- پسابحران» جلوه گر شده است. اینک زمان آن رسیده که مدیران رده های مختلف و کارشناسان اقتصادی درباره اتخاذ چارچوب های جدیدی از راه حل های واقع بینانه معطوف به ارتقای رفاه مشترک در اقتصاد امروز و فردا اقدام کنند. در چهار یادداشت متوالی در روزنامه «شرق» ذیل سرفصل «اصلاح نظام تدبیر» نکاتی بیان شد که بازخوردهای متفاوتی به همراه داشت. در این یادداشت کوتاه که به نوعی خاتمه این سلسله یادداشت ها محسوب می شود، به نیروی پیشران این دوره که «تغییر فناوری» است، می پردازم. همان طور که انقلاب صنعتی پتانسیل تولیدی جوامع را در قرن های نوزدهم و بیستم متحول کرد، موج جدیدی از شگفتی های فناورانه در حال دگرگون کردن پویایی های اقتصادی و اجتماعی امروز است. تفاوت این انقلاب با انقلاب صنعتی این است که تاثیر آن حتی بزرگ تر از انقلاب صنعتی است. سیاست مدارهای کشوری که بخواهد از منافع تغییر های سریع و گسترده برخوردار شود، باید تمامیت زیست بومی را که این تغییر در آن رخ می دهد، مورد توجه قرار دهند و تضمین کنند که دولت، بخش خصوصی و کل جامعه در مدیریت تغییر سهیم باشند. در این دنیای تغییر هیچ چیزی را نمی توان از نظر دور داشت. هر قانون و قاعده و هر اقدام و استانداردی باید مورد بازاندیشی قرار بگیرد. هر صنعتی با خطر نابودی مواجه خواهد بود. انقلاب فناوری جاری، فقط نوع تولید و چگونگی آن را تغییر شکل نمی دهد؛ بلکه به طور بنیادی افراد، عادت ها، منافع و جهان بینی جوامع و کشورها را نیز تغییر می دهد.بدیهی است دولت ها نمی توانند همواره پیشاپیش این روند قرار بگیرند؛ اما باید درعین حال درباره نیازها و تقاضاهای جدید واکنش و پاسخ داشته باشند. از جمله به این انتظار عمومی جامه عمل بپوشانند که خدمات دولتی (عمومی) هم با همان سطح کارایی فناوری های برتر و تسهیل گری نهادهای مردمی و شرکت های خصوصی ارائه می شوند. تغییر ممکن است ترسناک باشد؛ اما اجتناب ناپذیر است. تغییر در حقیقت سرچشمه مهم فرصت ارتقای سیستم ها، استراتژی ها و تک تک ماست. در جریان تغییرات اجتماعی جهان امروز سازمان ها نیز برای آنکه مطرح، بجا و مناسب و موثر باشند، باید همواره خود را با شرایط سازگار کنند که این امر نیاز به مدیریت تغییر (نه الزاما تغییر مدیریت) دارد. در سازمان های دولتی که غالبا در برابر تغییر مقاوم هستند، مدیران آنها به جای ارائه برنامه مدیریت تغییر، فقط به حفظ روال و روتین می پردازند و ضابطه موفقیت آنها در همین امر خلاصه می شود. یکی از موانع تغییر در این سازمان ها، طبیعت ماندگرایی (اینرسی) دیوان سالاری هاست. مابین فرهنگ قاعده مند1 و فرهنگ کارآفرینی و نوآوری درون سازمان ها، همواره تنشی ذاتی وجود دارد. علاوه بر این مقامات دولتی در بیشتر کشورها عادت دارند که دستور را از بالا بگیرند؛ بنابراین درباره اعمال تغییر و از پایین به بالا اکراه دارند. تاکید می کنم ایجاد تغییر و اصلاح نظام تدبیر در کشوری که 160 دستگاه و مرجع تولید مقررات و تقریبا 11 هزار عنوان قانون دارد (در مقایسه با کشور فرانسه با 200 سال سابقه قانون گذاری دارای دو هزارو 800 عنوان قانون) بسیار مشکل و زمان بر است و می توان گفت به قانون گذاری باید به عنوان آخرین راه حل توجه کرد(1). به گفته یکی از دانشمندان صاحب نظر ایرانی: «احصا کرده ام، گفته ام و نوشته ام که در این کشور دوسوم نهادهای دولتی و غیردولتی که ایجاد کرده ایم، نقش و وظیفه نظارت و حراست دارند... و بالطبع دوسوم توان و وقت و بودجه مدیریتی هم صرف می شود که یک سوم باقی مانده نهادها و مردم درست کار کنند و خدای نکرده به خطا نروند، تازه همین انتظار هم تحقق نمی پذیرد (2). نگارنده پیش از این پیشنهاد شکل گیری یک کمیته حقیقت یاب با اختیارات فرادستی برای بررسی و فهرست کردن مشکلات اقتصادی کشور را در سرمقاله «شرق» ارائه کردم. اینکه گروهی از صاحب نظران و متخصصان حوزه اقتصاد سیاسی، اقتصاد بخش عمومی، اقتصاد بین الملل، نظام تدبیر و مدیریت امور عمومی به صورت مستقل و بدون وابستگی به هیچ یک از قوای سه گانه، مطالعات آینده پژوهی و آینده نگری توسعه اقتصادی- اجتماعی انجام داده و در اولین سناریوی برخاسته از مطالعات خویش (سناریوی ادامه وضع موجود) را طراحی و سپس بر پایه روش های مرسوم آینده نگری، درباره تهیه و تنظیم سناریوی ممکن و مطلوب همراه با «سند تغییر و تحول در نظام تدبیر» اقدام کنند.1) امین زاده، الهام، معاون حقوقی رئیس جمهور، شرق، 20/02/1395 و دنیای اقتصاد، 14/10/1395.2) پروفسور ثبوتی، یوسف، آکادمیسین برجسته فرهنگستان علوم و چهره ماندگار فیزیک، اطلاعات، 30/04/1393.1- rule- based
                