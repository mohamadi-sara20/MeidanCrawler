شنبه ۲۶ آبان ۱۳۹۷
-----------------------------------------
سرمقاله
-----------------------------------------
گرانیگاه سیاست های پوپولیستی
-----------------------------------------

                    با مقایسه ای ساده میان دولت های بعد از انقلاب به راحتی می توان پی برد، همه روسای جمهور این دولت ها دردی مشترک داشته اند. آنان بر این باور بوده و هستند که دستانی نامرئی نمی گذارند آنان به اهدافشان برسند. عده ای در سیاست گذاری ها، برنامه ها و کارهای اجرائی آنان کارشکنی کرده و به قولی سنگ اندازی می کنند. این دستان نامرئی تلاش می کنند تا دولت ها به هدف غایی شان نرسند. در این میان شاید دولت سازندگی هاشمی رفسنجانی، کمتر از دیگران از این درد نالیده است و دولت اصلاحات بیش از هر دولت دیگری فریاد برآورد که نمی گذارند ایده هایش محقق شود. حتی دولت احمدی نژاد هم از این قاعده مستثنا نبود؛ درصورتی که قرار بود استثنا باشد. دولت روحانی نیز مانند اسلاف خود این گونه است. از این رو است که اطرافیان روحانی همواره به او توصیه می کنند با مردم سخن بگوید و از دستان نامرئی ای پرده بردارد که نمی گذارند کارها بر وفق مراد انجام گیرد. این توصیه ها روسای جمهور را مکلف می کند پیش از پاسخ گویی دست به افشاگری بزنند؛ کاری که الزاما وظیفه رئیس جمهور نیست. شاید در مواردی حساس، ضروری و متناسب با موضوع این انتظار از رئیس جمهور معقول باشد اما عیان کردن دست های پنهان کار نهادهای قدرتمند اجتماعی و در یک کلام نهادهای مردمی است. نهادهایی که نمی گذارند مردم از سیاست حذف شوند و بالاترین این نهادها در یک جامعه نوین احزاب هستند. نهادهای سیاسی سنتی بخش کوچکی از یک جامعه را نمایندگی می کنند اما نهادهای جامعه سیاسی نو باید مشارکت توده مردم را سامان بدهند. شاخص یک جامعه سیاسی نو حزب سیاسی است. حتی گروه ها و جناح های سیاسی ای هم که در جامعه وجود دارند و برای کسب قدرت رقابت می کنند، جای خالی حزب را پر نخواهند کرد. حزب به معنای سازمان، دستاورد سیاست امروز است. به تعبیر رودلف، پرفسور در علوم سیاسی: «انتقال از سیاست مبتنی بر منزلت به سیاست مبتنی بر عقیده با وجود حزب سیاسی خلق می شود». گاه جالی خالی حزب را نهادهای دیگر پر می کنند و گاه این مسئولیت بر دوش بالاترین مقام اجرائی کشور گذاشته شده و دور از انتظار نیست این مطالبات در شکل های مختلف آن ازجمله افشاگری دستان نامرئی بدون پاسخ بماند. مردم کوچه و بازار، همواره این پرسش را مطرح می کنند که مگر آنهایی که سرکار می آیند، شرایط را نمی دانند؛ اگر می دانند و می آیند، چرا تغییری در آن ایجاد نمی کنند. به روحانی نیز بسیار توصیه می شود که با مردم حرف بزند و به مردم شفاف بگوید چه کسانی نمی گذارند دولت کار کند. این مهم نیست که این توصیه ها اغلب بدون پاسخ مانده است، مهم این است که این توصیه ها جامعه سیاسی را به سمت توده ای شدن سوق می دهد. آرایش جامعه سیاسی ایران استعداد بسیاری برای توده ای شدن دارد. از سوی دیگر تمایلی تاریخی در مردم ایران وجود دارد که مطالبات خود را بیش از آنکه از طریق نهادهای سیاسی و اجتماعی طلب و پیگیری کنند، از کسانی بخواهند که حی و حاضر روبه روی شان ایستاده اند. به تعبیر کورن هاوزر، جامعه شناس و نویسنده کتاب سیاست جامعه توده ای: «توده ها برای بسیج شدن در اختیار روسای دولت اند و روسای دولت نیز متقابلا در معرض نفوذ توده ها قرار دارند». از دل تکرار این گونه مواجهات یا دولتی اقتدارگرا سر بر خواهد آورد یا جامعه ای توده ای. در یک جامعه توده ای مشارکت سیاسی ساختار ندارد و ناپایدار، بی هنجار و باری به هر جهت است. در جامعه توده ای ساختارهای سازمان یافته ای وجود ندارد که مردم را با دولت مرتبط کنند و روسای جمهور ناگزیرند خود مستقیم با مردم حرف بزنند. این حرف ها یا سخنرانی ها گاه برای بازگرداندن آرامش به طغیان امواج توده ها و گاه التیامی برای رنج ها است؛ بیش از آنکه رنگی از واقعیت داشته باشد. این مواجهه بی واسطه به نااستواری سیاسی دامن می زند که به فراخور توانایی هر رئیس جمهور در اقناع مردم دامنه اثرگذاری آن کم وزیاد می شود. اینجا گرانیگاه سیاست های پوپولیستی روسای جمهور ایران است. در غیاب نهادهای نیرومند سیاسی و اجتماعی آنچه بیش از هر چیز سیاست را به تحرک وامی دارد، ویژگی های فردی است. در این زمینه هاشمی از روحانی جلوتر و احمدی نژاد از هر دو ماهرتر بود. خاتمی تلاش کرد از این موقعیت پوپولیستی در جهت ایجاد نهادهای سیاسی استفاده کند اما نتوانست. شاید خود او هم باور و مهم تر از آن عزم راسخی برای این کار نداشت. به هرتقدیر این وضعیت یعنی غیاب نهادهای قدرتمند سیاسی اثرات سوء خود را در سیاست داخلی نشان داده است. یکی از این اثرات گسیختگی سیاسی توده مردم است که در زیر پوست جامعه ایران رخنه کرده است. اینک جامعه بیش از هر زمان دیگری به استواری سیاسی نیاز دارد. استواری هر جامعه ای به گفته هانتینگتون «به رابطه سطح اشتراک سیاسی با سطح نهادمندی سیاسی آن بستگی دارد». افشاگری برخی دستان نامرئی از سوی رئیس جمهوری مشکلات بنیانی را حل نخواهد کرد. شگفت انگیز است که در شرایط کنونی یکی از راه های برون رفت از وضعیت موجود ایجاد نهادهای سیاسی قدرتمند است. باز به گفته هانتینگتون «در جامعه ای با سطح پایین نهادمندی، نیروهای اجتماعی یکراست و به شیوه خودشان وارد سیاست می شوند و عمل می کنند». این اقدام برای جامعه ای که هیچ طبقه ای در آن دست بالا (هژمونی) را ندارد، بس خطرناک است.
                