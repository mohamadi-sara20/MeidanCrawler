یک‌شنبه ۱۶ اردیبهشت ۱۳۹۷
-----------------------------------------
یادداشت
-----------------------------------------
شهرداری به جای کشاورزی؟
-----------------------------------------

                    خبرهای رسانه ای در این روزها از احتمال تصدی شهرداری تهران به دست محمود حجتی، وزیر جهاد کشاورزی، حکایت دارد؛ خبری که در نگاه به منافع ملی باید که از هر دو سوی جابه جایی ارزیابی شود. بخش کشاورزی اساسا ازجمله حوزه هایی است که ذاتا بر فراز سقف های کوتاه جناحی قرار دارد. این بخش سفره ای را می گستراند که در نشستن هر شهروندی بر سر آن از جناح و مرامش نمی پرسند؛ بنابراین بدیهی است که به سفره اندازانی نیاز باشد که آنان نیز جدای از گرایش های شخصی، نگاهی فراگیر به کنشگران حوزه فنی خود داشته باشند. کارنامه نه ساله آقای حجتی در مدیریت بخش کشاورزی، به ویژه در ایام پرحاشیه ادغام دو وزارت جهاد و کشاورزی، عملا فراجناحی بود. حجتی تاکنون نشان داده است این سفره از آن تمامی تنوع از مردم بوده و برای غنایش باید از تمامی گوناگونی مردم بهره گرفت.اگر چنین جابه جایی ای به دلیل ضرورت ملی رخ دهد، گرچه باید به مردم تهران تبریک گفت اما اثرات آن را در بخش کشاورزی نیز باید با دقت و از همین حالا رصد کرد. مردم تهران پس از نزدیک به دو دهه، دیگر شهرداری نخواهند داشت که به جای توجه به حوزه مسئولیت خود، چشم به خیابان پاستور بدوزد. تهران در چنین انتصابی شهرداری خواهد داشت که تاکنون با الگو و باور به دستیابی به امنیت غذایی پایدار مدیریت داشته است. او قطعا و از این پس هم مانند ایام وزارتش رونق را در گسترش ساخت و ساز نمی بیند و طعم آب را بیش از دریافت جریمه خلافی حس می کند. اگر که گسترش روزافزون تهران همواره در تضاد با تولید ملی در بخش کشاورزی بوده است، اما در این تغییر کسی را بر کرسی شهرداری تهران خواهیم دید که باز هم دست تولیدکنندگان و کارآفرینان را خواهد بوسید.اما رفتن حجتی از کشاورزی و در میانه راه دولت دوازدهم، برای این بخش از جنس دیگری است. آقای روحانی برای تصدی جدید کشاورزی کشور ضمن توجه به ویژگی های لازم برای وزیری که آماج فشارهای چندسویه است، باید به ماهیت نظام بوروکراسی موجود نیز توجه کند. در ساختاری که حکم حقوقی عمده کارمندان به ضرب و زور عنوان یک مدیریت غنی سازی می شود، وزیر جدید می تواند باز هم موجب تغییرات دامنه دار در انبوه عزل و نصب ها شود؛ موجی که بیم آن می رود تا پایان دولت دوازدهم امور اداری وزارت و حتی اخبار بخش کشاورزی را به خود سرگرم کند. البته این جابه جایی بین راهی پیامدهای احتمالی دیگری از قبیل انحراف در پروژه های کلان ملی را نیز به دنبال خواهد داشت؛ پروژه هایی که دولت دوازدهم و با هماهنگی سایر دستگاه های اجرائی برای تصویب و هماهنگی توان زیادی از خود را مصرف کرده است.با عنایت به این اشارات، اگر شورا به انتخاب حجتی برای شهرداری تهران رای بدهد، انتظار می رود رئیس جمهوری در معرفی وزیر جدید جهاد کشاورزی به گونه ای اقدام کند که کمترین اثر در عزل و نصب ها و جابه جایی ها و نیز تغییر مسیر پروژه های ملی را داشته باشد. شناسایی چنین چهره هایی دشوار نیست؛ کافی است که با چنین نگاهی به آنها که مهندس حجتی را در این مسیر همراهی کرده اند، مروری داشته باشیم؛ مروری که وزیر جدید را وانمی دارد که برنامه کار جدیدی با انبوه آرمان گرایی های زیبا اما بی پشتوانه را ارائه دهد. وزیری از تبار کاری آقای حجتی که بی درنگ یک نسخه برنامه کار سلف خود را تکثیر و ارائه داده تا به جای صرف وقت به ادامه برنامه بپردازد. او با درک فوریت های بخش کشاورزی و در این بحران اقلیمی حتما به خوبی می داند که زمان برای آزمون و خطاهای گوناگون گذشته است.
                