سه‌شنبه ۱۳‌شهریور ۱۳۹۷
-----------------------------------------
type_unknown
-----------------------------------------
نجومی بگیران نظام مهندسی
-----------------------------------------

                    گروه اقتصاد: حال و روز نامناسب مهندسان در صنعت ساخت ایران، موضوعی است که این روزها به ماجرای اختلاف وزارت راه وشهرسازی و سازمان نظام مهندسی گره خورده است. ماجرا از این قرار است که اوضاع مهندسان در کشور که تحت لوای سازمان نظام مهندسی برای پیگیری حقوق شان فعالیت می کنند، روزبه روز نگران کننده تر می شود و در کنار آن، مدیرانی که به انتخاب خود بر این کرسی نشسته اند و قرار نبود حقوقی دریافت کنند، حقوق های نجومی را در جیب می کنند. دیروز مدیرکل دفتر توسعه مهندسی ساختمان وزارت راه و شهرسازی در یک نشست خبری از برخی تخلفات جدید نظام مهندسی ساختمان استان تهران پرده برداشت و گفت: رئیس سابق این سازمان سال گذشته 230 میلیون تومان دریافت کرد. منوچهر شیبانی اصل که قرار بود فرایند هشتمین دوره انتخابات نظام مهندسی ساختمان استان ها را تشریح کند، موضوعی را به زبان آورد که چندان به مذاق مدیران این سازمان خوش نمی آید. حقوق های نجومی در جیب مدیران سازمان نظام مهندسیاو درباره دریافتی های رئیس و اعضای هیئت مدیره سازمان نظام مهندسی ساختمان استان تهران گفت: در پنج ماه اول سال جاری، خزانه دار این سازمان بیش از صد میلیون تومان و رئیس سازمان، 70 میلیون تومان دریافتی داشته اند. در سال گذشته خزانه دار 110 و رئیس وقت سازمان 230 میلیون تومان دریافتی داشته اند. اعضای هیئت مدیره نیز هر یک بیش از صد میلیون تومان دریافتی داشته اند. این اعضا در مقابل این مبالغ چه اقداماتی انجام داده اند؟ پرداخت چنین مبالغی در دوره های گذشته هیئت مدیره های نظام مهندسی تهران رایج نبوده است. البته حمله این مقام مسئول به مدیران کنونی نظام مهندسی به اینجا ختم نشد. شیبانی اصل در ادامه اظهارات خود به موضوع سوء جریان مالی در سازمان نظام مهندسی ساختمان استان تهران اشاره و تصریح کرد: به تازگی هفت میلیاردو 600 میلیون تومان تخلف مالی به وقوع پیوسته در این سازمان از سوی دفتر توسعه مهندسی ساختمان وزارت راه و شهرسازی کشف شد؛ به گونه ای که تعدادی از مهندسان به من مراجعه کرده اند و از وقوع چنین تخلفاتی گزارش دادند که بلافاصله پیگیری کردیم و این سوء جریان مالی کشف شد. اگر ما نبودیم، رقم اختلاس بزرگ تر بودبه گفته او، آنهایی که ادعا می کنند این تخلف در داخل سازمان نظام مهندسی تهران کشف شده، خلاف واقع است. اگر وزارت راه و شهرسازی به این موضوع ورود نمی کرد، چه بسا مبلغ آن بیشتر هم می شد. کل مبلغ که به صورت غیرقانونی به حساب دو نفر واریز شده بود، به سازمان نظام مهندسی تهران برگشت داده شد. از متخلفان نیز شکایت شده و پرونده در مراجع قانونی در حال پیگیری است.شیبانی اصل ادامه داد: این سوء جریان مالی در 14 فقره چک در دو روز پرداخت شده و از آنجایی که چک ها دو امضائه هستند، یکی از چک ها با یک امضا وصول شده بود. همچنین اینکه گفته می شود تخلف در حد کارکنان بوده و هیئت مدیره، رئیس و خزانه دار سازمان نظام مهندسی ساختمان استان تهران از آن اطلاع نداشته اند، پذیرفتنی نیست.او افزود: ادعای جعل امضا نیز که از سوی رئیس این سازمان مطرح شده، باید اثبات شود؛ حتی اگر اثبات هم شود، باید این سوال را مطرح کرد که چرا 14 فقره چک به راحتی جعل امضا می شود و این مبلغ سنگین از سازمان خارج شده است. نیمی از مهندسان صلاحیت حرفه ای ندارندشیبانی اصل همچنین با اشاره به روند انتخابات سازمان نظام مهندسی طرح کرد: ثبت نام انتخابات از 29 خرداد آغاز شده بود و تا امروز جریان داشت و هم زمان با ثبت نام ها، احراز صلاحیت نامزدها نیز در حال انجام است و در هفته های آتی، اسامی افراد احراز صلاحیت شده اعلام خواهد شد. به گفته او در سراسر کشور 484 هزار و 789 نفر عضو سازمان های نظام مهندسی ساختمان استان ها در هفت رشته هستند که از این تعداد 234هزار و 71 نفر یعنی کمتر از نیمی از آنها پروانه اشتغال به کار یا صلاحیت حرفه ای دارند.مدیرکل توسعه مهندسی ساختمان وزارت راه و شهرسازی ادامه داد: تاکنون هزارو 439 نفر در 31 استان برای انتخابات نظام مهندسی ثبت نام کرده اند که از این تعداد تاکنون چند نفر انصراف داده اند؛ ولی در نهایت 375 نفر در سراسر کشور به عنوان عضو اصلی هیئت مدیره سازمان های نظام مهندسی ساختمان ها انتخاب خواهند شد. همچنین هر استان یک هیئت اجرائی دارد و اداره کل راه و شهرسازی آن استان، دستگاه نظارت انتخابات خواهد بود که در روزهای پنجم تا سیزدهم مهر این انتخابات برگزار خواهد شد؛ ولی هر استان موظف است فقط یک روز را به زمان برگزاری انتخابات اختصاص دهد. بیشترین فراوانی زمان انتخاب شده دوازدهم مهر است که 14 استان انتخابات را در این روز برگزار می کنند و ششم مهر نیز شش استان انتخابات را هم زمان برگزار خواهند کرد. دیگر استان ها نیز در این بازه زمانی به برگزاری انتخابات خواهند پرداخت.به گفته شیبانی اصل، انتخابات نظام مهندسی سال جاری به صورت نیمه دستی یا تمام مکانیزه خواهد بود که شیوه برگزاری آن برعهده هر استان است. شرایط عضویت در هیئت مدیره نیز در سال 94 تغییر کرد و اعضا باید گواهی پایه یک صلاحیت حرفه ای فعالیت مهندسی داشته باشند.او درباره آیین نامه کنترل ساختمان اظهار کرد: این آیین نامه همچنان در دولت در دست بررسی است و مرحله مطالعه آن با دقت به اتمام رسیده و همه قوانین اصلی کشور در حوزه ساختمان در تدوین این آیین نامه لحاظ شده است. همچنین بر اساس این آیین نامه، فعالیت کنترل ساختمان به شهرداری واگذار شده؛ چرا که در هیچ یک از قوانین کشور، نظام مهندسی ساختمان به عنوان نهاد کنترل کننده ساختمان شناخته نشده است. پدیده «دونقشه ای»مدیرکل توسعه مهندسی ساختمان وزارت راه و شهرسازی درباره پدیده «دو نقشه ای» گفت: یک اتفاق تاسف بار که این سال ها در نظام ساخت و ساز شهرها رایج شده، استفاده از پدیده دو نقشه ای است؛ به طوری که یک نقشه مطابق ضوابط شهرسازی تهیه می شود و پس از اخذ تاییدیه های لازم از سوی دستگاه های ذی ربط، سازنده آن را کنار گذاشته و نقشه جدیدی که مطابق تمایلات خودش است و با قوانین شهرسازی مطابقت ندارد، برای ساخت وساز انتخاب می شود. سودسازی در حساب های ساختگیشیبانی اصل با تاکید بر اینکه نظام مهندسی های استان ها، نهادهای غیرانتفاعی هستند و حق فعالیت تجاری و اقتصادی ندارند، بیان کرد: یکی از سازمان های استانی 390 حساب بانکی دارد یا اینکه نظام مهندسی استان تهران بیش از 70 فقره حساب دارد، آیا نهادهای تجاری هم این تعداد حساب دارند؟ درآمد سازمان های نظام مهندسی باید از محل حق عضویت سالانه مهندسان باشد، حال آنکه این سازمان ها حق نظارت ساخت وساز را یکجا از مالک دریافت کرده و آن را در بانک سپرده گذاری می کنند و به طور تدریجی که گاهی تا چهار سال طول می کشد، حق الزحمه مهندسان را پرداخت می کنند. این در حالی است که در این مدت برای مبلغ دریافتی از مالکان، سود سپرده و اغلب سود سود سپرده دریافت شده است که در مواردی به چند صد میلیارد تومان رسیده است.به گزارش «شرق»، مخالفت های گسترده ای شد از سوی برخی چهره های شناخته شده علیه آیین نامه کنترل ساختمانی که از سوی وزیر راه وشهرسازی ارائه شد که یکی از آنها اکبر ترکان، مشاور رئیس جمهور در امور هماهنگی نوسازی بافت های فرسوده و ناپایدار شهری بود. از شیبانی درباره علت سیاسی شدن اختلافات بر سر آیین نامه با توجه به اختلافات بین آخوندی و ترکان پرسیدم. او البته در پاسخ با تاکید بر غیرسیاسی بودن این ماجرا گفت: نباید چنین برداشتی داشت؛ زیرا نگاه وزارت راه به آقای ترکان، مشاور رئیس جمهور و آقای افشانی، معاون عمرانی وزارت کشور، نگاه به دو مهندس ساختمان است و نه چیزی خارج از آن. بنابراین باید تلاش کنیم به این پدیده با دیدی حرفه ای بنگریم و از سیاسی شدن آن جلوگیری کنیم.
                