یک‌شنبه ۱۹ اسفند ۱۳۹۷
-----------------------------------------
یادداشت
-----------------------------------------
دلایل شکست اصلاح نظام اداری
-----------------------------------------

                     هزینه های بالای نظام اداری در وضعیت کنونی از یک طرف و افزایش نیازها و انتظارات مردم و شهروندان از مسئولان و مدیران از طرف دیگر، لزوم توجه به اصلاح هوشمندانه نظام اداری و کاهش هزینه های مربوطه و استفاده بهینه از منابع در اختیار از این طریق را ضرورت می بخشد. در سازمان ها، به ویژه سازمان های دولتی و خدماتی، درست استفاده نکردن از منابع و امکانات در اختیار، عمدتا مربوط به نا کارآمدی هایی است که در حوزه های مختلف اداری و مدیریتی از قبیل ساختارهای سازمانی، فرایندهای اداری و مدیریتی، کیفیت نیروی انسانی، آموزش های کاربردی و عملیاتی، نظارت دقیق و... وجود دارد؛ بنابراین به نظر می رسد شرایط حاکم در وضعیت فعلی اقتصادی کشور که ناشی از جنگ اقتصادی و شرایط بین المللی است، بیش از پیش ایجاب می کند که مدیران اجرائی کشور عزم جدی را در اجرای برنامه های اصلاح نظام اداری به کار گرفته و سیاست های تدوین شده در این زمینه را عملیاتی کنند. در اصلاح نظام اداری نیازمند مشارکت جدی در تمام سطوح هستیم. از سطح کلان و بالای حاکمیت (متا) تا سطوح میانی (ماکرو) و سطح اجرا و عملیات (میکرو)، همه باید به این اصلاح باور داشته باشند. در این یادداشت اقدام های انجام شده و بایدهای مطرح در هر سه سطح را بررسی می کنم؛ سطح کلان یا متا: برنامه جامع اصلاح نظام اداری، دوره دوم که پس از آسیب شناسی برنامه دوره اول اصلاح نظام اداری تنظیم شده بود، در بالاترین سطح تصمیم گیری نظام اداری و مدیریتی، یعنی شورای عالی اداری -که ریاست آن را ریاست محترم جمهور به عهده دارد- تصویب و ابلاغ شد؛ معنی ابلاغ این مصوبه حاکی از این است که در سطح کلان و حاکمیت کشور، تصمیم گیران، در مقام عمل، مصمم به اصلاح نظام اداری در ذیل سیاست های نظام اداری ابلاغی از سوی مقام معظم رهبری بوده و تکالیف مشخصی را نیز برای دستگاه های اجرائی کشور تعیین کرده است. اگر مصوبه ابلاغی از سوی معاون اول محترم رئیس جمهور را به عنوان مصوبه هیئت وزیران در کنار مصوبه شورای عالی اداری قرار دهیم و ویژگی های آن را مبنی بر تنظیم اهداف کمی و تفاهم نامه های اجرائی در این زمینه با در نظر گرفتن شرایط و ویژگی های هر یک از دستگاه ها (با مشارکت خود آنها) و همچنین لحاظ کردن بودجه مورد نیاز برای اجرای این برنامه ها در بودجه پیشنهادی دستگاه ها مورد توجه قرار دهیم، متوجه خواهیم شد که دولت با یک تفکر سیستمی به دنبال اصلاح نظام اداری با در نظر گرفتن شرایط و ویژگی های هر یک از دستگاه های اجرائی و با مشارکت خود آنها است؛ بنابراین ایفای نقش مهم از سوی دستگاه های اجرائی در تنظیم برنامه های عملیاتی و اجرائی کردن آن تا پایان سال 1399 می تواند در اصلاح نظام اداری به معنی واقعی بسیار اساسی باشد.سطح میانی یا ماکرو: بدیهی است اجرای موفقیت آمیز اهداف و برنامه های تصویب شده در سطح متا، نیازمند تعیین سازوکارهای اجرائی و سازمان اجرائی کار مناسبی است. برای همین منظور باید به طور عمده برنامه های منظمی در سه حوزه اصلی؛ «آموزش و فرهنگ سازی»، «طراحی و اجرای سازمان کار اجرائی مناسب» و «تعیین، ارزیابی و آسیب شناسی برنامه ها و اهداف عملیاتی» طراحی و به اجرا گذاشته می شد؛ بنابراین معاونت نوسازی سازمان اداری و استخدامی کشور با مشارکت تمامی حوزه های تخصصی سازمان در هر سه حوزه مذکور برنامه های منظمی طراحی کرده که در حال اجرا است. از جمله اقدامات انجام شده در ارتباط با حوزه های مذکور می توان به فعال سازی ستاد برنامه ریزی تحول و اصلاح نظام اداری و به تبع آن شوراهای راهبری توسعه مدیریت دستگاه های اجرائی، برگزاری نشست های مشترک با دستگاه های اجرائی در سطوح مختلف و تبادل نظر با آنها، تهیه اقدامات اولیه در خصوص تهیه برنامه های عملیاتی دستگاه های اجرائی و انعقاد تفاهم نامه اشاره کرد. پیش بینی این است که ان شاءالله تا پایان سال جاری تفاهم نامه مربوط به تعیین سهم هریک از دستگاه های اجرائی از برنامه جامع اصلاح نظام اداری با در نظر گرفتن شرایط و ویژگی های دستگاه های اجرائی، تنظیم و مبنای اجرا و ارزیابی عملکرد دستگاه های اجرائی تا پایان دولت دوازدهم خواهد بود.سطح اجرائی یا میکرو: مطالعات انجام شده نشان می دهد، مدیران و بوروکرات های اجرائی و عملیاتی نقش بسیار تعیین کننده ای در اجرای موفقیت آمیز برنامه های اصلاح اداری دارند. پولیدانو (Polidano) در یک بررسی در میان کشورهای در حال توسعه که در تلاش بودند تا مدیریت دولتی نوین را اجرا و عملیاتی کنند، درمی یابد که دو متغیر مهمی که موجب شکست برنامه های اصلاح نظام اداری می شود عبارت اند از «لفاظی و واقعیت اصلاحات» و «اصلاحات به غیر از روش های علمی». در مفهوم اول اعتقاد بر این است که بین لفاظی با واقعیت اصلاحات اداری فاصله زیادی وجود دارد؛ به عبارت دیگر در حرف و ظاهر، اقدامات زیادی در حوزه اصلاح نظام اداری انجام می دهند ولی وقتی در عمل، اقدامات انجام شده را بررسی می کنیم، در اغلب موارد اقدامات درخور توجهی مشاهده نمی شود. برای مثال سیستم ها و روش های مختلفی به ادعای برخی سازمان ها به اجرا گذاشته می شود، ولی در مقام اجرا و عمل سیستم های طراحی شده یا قابلیت اجرا ندارد یا اینکه با خطاهای مختلفی مواجه است و عملا در بسیاری مواقع نه تنها مشکلی را حل نکرده، بلکه مشکلات قبلی را دوچندان کرده است. در مفهوم دوم، آنچه مورد تاکید است اینکه بین آنچه در روش ها و مدل های علمی مطرح می شود با آنچه در عمل اتفاق می افتد، عمدتا فاصله زیادی وجود دارد، حتی در برخی موارد اقدامات انجام شده ناشی از این گونه سوءبرداشت ها نتایج کاملا مغایر با هدف تعیین شده را نمایان می کند. برای مثال پولیدانو می گوید وقتی از مفهوم ظرفیت سازی به عنوان زیربنای اصلاحات اداری صحبت می شود، یعنی لازم است مجموعه ای از برنامه های اجرائی از قبیل ظرفیت سازی در حوزه ساختارهای سازمانی که منجر به تعریف دقیق فرایندهای اداری می شود، ظرفیت سازی در حوزه پرداخت ها به نحوی که منجر به پرداخت مبتنی بر عملکرد شود و... پیاده سازی شود. امیدوارم با توجه به اقدامات انجام شده در سطوح اول و دوم (متا و ماکرو)، شاهد مشارکت جدی دستگاه های اجرائی در تدوین برنامه عملیاتی و تفاهم نامه باشیم.
                