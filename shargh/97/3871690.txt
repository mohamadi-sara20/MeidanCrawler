پنج‌شنبه ۲ اسفند ۱۳۹۷
-----------------------------------------
حرف اول
-----------------------------------------
شرایط خطیر
-----------------------------------------

                    نشست آمریکایی- اسرائیلی- عربی در ورشو برگزار شد. مقامات دولتی ایران از همان آغاز که دعوت مشترک وزرای خارجه آمریکا و لهستان برای تشکیل نشستی با تمرکز روی «فعالیت های تهدیدآمیز ایران» مطرح شد، از خودشان واکنش شدید نشان دادند. آنها از لهستان گله مند بودند که محبت های ایرانیان را به پناه جویان لهستانی رهاشده از بازداشتگاه های سیبری فراموش کرده و بی چشم و رویی می کنند که موثر بود و موجب تغییر عنوان نشست، بدون تمرکز روی نام ایران شد، اما در عمل همان برنامه تبلیغاتی علیه ایران پیگیری شد. در غیاب ایران هر اتهامی که دلشان خواست، وارد کردند. در پایان نمایندگان عرب و اسرائیل در کنار پمپئوی آمریکایی نشستند و با هم پالوده خوردند و برای ایران خط و نشان کشیدند. بهانه مطابق معمول اشاره به شعار تکراری در ایران درباره اسرائیل بود؛ درواقع گرچه این شعار حکایت از تاریخچه ای دیرین دارد، ولی از لحاظ حقوق بین المللی «واکنش ابرازی نسبت به بهانه، تناسب ندارد». به همین دلیل وزیر خارجه ایران خط و نشان های جنگی شرکت کنندگان در آن نشست را مغایر حقوق بین الملل دانست. حال می توان فرصت هایی برای مسائل بین المللی و دیپلماسی ایران به دست آورد. اگرچه برخی محافل دلواپس توجه ندارند که آمریکای ترامپ در نقش ابراز تمایلات براندازانه خود نسبت به نظام ایران صراحت دارد و اسرائیل که محرک اصلی است و شوق و تمایل خود را به جنگ با ایران پنهان نمی کند، عربستان و همدستان عربش هم سرمست از ثروت نفتی و متمایل به تشکیل امپراتوری هارون الرشیدی، خواهان ابراز خصومت تاریخی و جنگ با ایران هستند. عربستان در اجرای تهدید قبلی عملیات ایذایی خود را از سال گذشته در کردستان، خوزستان، بلوچستان و حتی تهران آغاز کرده است. البته هر یک از اینان مایل است هزینه و مسئولیت های جنگ را بر عهده دیگری بگذارد. دعوت از 60 کشور به نشست ورشو در واقع نوعی یارگیری بین المللی است که در نبود قطع نامه شورای امنیت بتوانند به اقدامات احتمالی خود رنگی بین المللی بدهند. از سوی دیگر، می تواند پرده ای از جنگ روانی و تهدید بر جدی بودن وضع هم تلقی شود. کشورهای دعوت شده اغلب نمایندگانی در سطوح پایین اعزام کردند تا برای خودشان پذیرای مسئولیت کمتری باشند، اما این نکته برای دعوت کنندگان مهم نیست. ضمن آنکه تعصب کشورهای اروپایی درباره موجودیت اسرائیل، با وجود اختلافات با آمریکا و رنجیدگی از رفتار اربابانه ترامپ، کمتر از دیگران نیست. اسرائیل بیشتر خواهان آن است که کشورهای اسلامی خودشان به جان یکدیگر بیفتند و نظاره گر باشد. ضمنا مایل است مسئله قدیمی عرب- اسرائیل را به مسئله ایران- اسرائیل تبدیل کند و از خصومت 40 ساله ایران نسبت به آمریکا بهره برداری کند. ضمن اینکه زیر بار هزینه ای برای جنگ مستقیم با ایران نرود. کشورهای عرب نیز که تا کنون لیاقت رویارویی با اسرائیل را از خود نشان نداده اند و شاید با خستگی از این وضعیت و ترجیح توسعه اقتصادی و اجتماعی به تداوم شرایط جنگی، به بهانه ایران، رودربایستی همنشینی با اسرائیل را هم کنار گذاشته اند و ترجیح می دهند این بار بر دوش ایران باشد، اما با توجه به بنیه نظامی نا مطمئن خود و خصوصیت کاسب کارانه عربی ترجیح می دهند هزینه جانی و مالی جنگ با ایران را اسرائیل و آمریکا متحمل شوند. اما ترامپ که خودش از همه کاسب تر است و دعوای اصلی اش هم در همه مسائل بر سر هزینه است، مایل است قبلا صورت حساب مالی و جانی را به عهده عرب ها و متحدان نیازمندشان بگذارد. با اینکه اختلاف بر سر تحمیل هزینه تنش با ایران جدی است، با توجه به بالارفتن فشار و تلاش برخی کشورها برای ایجاد نوعی اجماع ایران ستیزانه، نباید خطیربودن وضعیت را فراموش کرد.
                