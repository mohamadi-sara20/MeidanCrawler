یک‌شنبه ۲۹ مهر ۱۳۹۷
-----------------------------------------
سرمقاله
-----------------------------------------
تحریم ها با نفت ایران چه می کند؟
-----------------------------------------

                    کمتر از دو هفته به آغاز رسمی تحریم های نفتی آمریکا علیه ایران مانده و درعین حال، تردیدها به محقق شدن اهداف پیش بینی شده ترامپ برای محدودکردن فروش نفت ایران، به ویژه به صفررساندن آن، افزایش یافته است. در بروز این شرایط و پیامدهایی که می تواند برای فروش نفت ایران در پی داشته باشد، موارد زیر درخور توجه است: 
1- به اعتقاد بسیاری از کارشناسان، ایده به صفررساندن فروش نفت ایران از سوی ترامپ از ابتدا بیش از آنکه مبتنی بر منطق و واقعیت های بازار بوده باشد، بیشتر یک حرکت تبلیغاتی برای تقویت بعد رسانه ای و سیاسی بین المللی تحریم ها با دو هدف مشخص به آشوب کشاندن فضای اقتصادی و سیاسی داخلی ایران و جریان سازی بین المللی برای بزرگ نشان دادن اهمیت و ابعاد تحریم های یک جانبه آمریکا و پرکردن خلاها و ابزارهای قانونی و سیاسی تحریم های جدید نسبت به تحریم های گذشته است. اگرچه ترامپ با رسانه ها میانه خوبی ندارد، اما خودش به همراه تیم سیاست خارجی و امنیتی اش به صورت مستقل حضور فعالی در فضای رسانه دارند؛ بنابراین یک بعد مهم اجرائی موج جدید تحریم های آمریکا، رسانه ای و متکی بر جریان سازی های روانی است؛ بعدی که اگرچه در کوتاه مدت در داخل ایران اثرگذار بوده، اما قطعا اثرگذاری آن در حوزه بین المللی با برخورد تقابلی کشورهای مختلف و حتی متحدان سنتی آمریکا از یک سو و روشن شدن ابعاد و زوایای اجرائی تحریم ها در میان مدت از سوی دیگر، اثر خود را از دست خواهد داد. 
2- دولت آمریکا در ماجرای تحریم نفتی ایران، در کنار تحرک رسانه ای و روانی، اقدامات عملی گسترده ای را برای جایگزینی نفت صادراتی ایران و به دنبال آن جلوگیری از اعمال فشار افزایش قیمت نفت در پی کاهش فروش نفت ایران در بازارهای جهانی و به عبارتی کاهش اثرات منفی و هزینه های همکاری کشورها و شرکت هایی که با ایران قطع همکاری می کنند، در پیش گرفت. به این شرایط، تاثیرپذیری منفی رای دهندگان آمریکایی از افزایش هزینه حامل های انرژی را نیز باید اضافه کرد که برای شخص ترامپ این مسئله از اهمیت بسیاری برخوردار است. براین اساس، ترامپ و تیم امنیتی او، حساب زیادی روی عربستان سعودی برای جبران هزینه های تحریم نفتی ایران از طریق افزایش تولید نفت به صورت یک جانبه و همچنین در قالب اوپک باز کرده بودند. اعمال فشار بر اوپک برای افزایش تولید در آستانه تحریم های نفتی آبان ماه، با وجود تلاش ائتلاف سعودی بی فایده ماند و تاکنون اوپک در مقابل هجمه ها و فشارهای سیاسی و روانی ترامپ مقاومت کرده است. اقدامات یک جانبه عربستان نیز در شرایط حاضر با توجه به ناتوانی در تولید پایدار نفت در کوتاه مدت و تکیه بر ذخایر تولیدی نفت که جوابگوی انتظار آمریکا برای جایگزینی مقادیر درخور توجه نفت ایران نیست، ترامپ را با دردسر مواجه کرده است. آنچه این دردسر را در دو هفته اخیر بیشتر کرده، ماجرای قتل جمال خاشقجی، روزنامه نگار سعودی است که حادثه ای پیش بینی نشدنی برای هیئت حاکمه آمریکا به حساب می آید؛ ماجرایی که عملا قدرت مانور آمریکا و عربستان علیه ایران را به شدت کاهش داده است. 
3- نتیجه عملی اقدامات رسانه ای ترامپ در تحریم های نفتی و تکیه صرف بر نقش آفرینی عربستان و تاثیر ماجرای خاشقجی در مناسبات خارجی عربستان، تلاطم و آشفتگی بازار نفت با وجود پیش بینی ترامپ است که می تواند مشتریان سنتی و پایدار نفت ایران را از یک سو و کشورهای اروپایی را از سوی دیگر در اجرای طرح حمایتی از ایران در مقابل آمریکا برای ادامه خرید نفت ایران مصمم کند. این شرایط، انسجام و قوام سیاست ها و برنامه های تحریم نفتی آمریکا علیه ایران را از هم اکنون پیش از اجرای عملی تحریم ها از بین برده و آن را متزلزل کرده است و این فرصت مناسبی برای ایران است تا از کاهش درخور توجه فروش نفت در کوتاه مدت جلوگیری کند. به طور قطع، مقام های آمریکایی در شرایط حاضر به صورت ناگفته مجبور هستند برای حفظ ثبات بازار نفت در آستانه انتخابات کنگره، از برخی فشارها به مشتریان نفت ایران کوتاه بیایند؛ به این معنا که یا چشم روی برخی از خریدهای نفت ایران ببندند یا اینکه معافیت های ناگفته ای را اعمال کنند. 
4- تمدید فرصت FATF به ایران برای اعمال اصلاحات مدنظر در ساختار بانکی خود، به همراه بسته حمایتی اتحادیه اروپایی که در روزهای آینده از آن رونمایی خواهد شد، ظرفیت های مناسبی برای مقابله با سیاست های تحریمی آمریکا و ادامه فروش نفت ایران به مشتریان آسیایی است. 
 این شرایط سبب می شود مشتریان نفت ایران نسبت به ادامه خرید نفت ایران احساس امنیت بیشتری کنند. بنابراین در چشم انداز کوتاه مدت سه تا چهارماهه، نه تنها ترامپ به خواسته خود، یعنی به صفررساندن فروش نفت ایران نخواهد رسید، بلکه میزان فروش نفت ایران نسبت به شرایط غیرتحریمی، افتی کمتر از 30 درصد را تجربه خواهد کرد. در این بین، فروش نفت به مشتریان کمترشناخته شده و در محموله های کوچک، فروش به مشتریان سنتی با شرایط خاص و جذاب، تهاتر نفت با کالا و بهره گیری از ظرفیت های بخش خصوصی داخلی برای فروش نفت، ابزارهایی هستند که ایران می تواند برای حفظ فروش نفت خود در شرایط جدید آنها را مرکز توجه قرار دهد. 
5- شرایط یادشده به این معنا نیست که ترامپ و تیم ضدایرانی او از سیاست اعمال فشار بر ایران به خصوص در حوزه تحریم نفتی کوتاه آمده است. به طور قطع ترامپ همه راه های لازم را برای تحریم نفتی ایران، البته با محاسبه هزینه های آن دنبال می کند، اما شاید تحرکات او تا زمان انتخابات کنگره، یعنی شش نوامبر (15 آبان) به تاخیر بیفتد. نتیجه انتخابات و پیروزی حزب او در مجلس نمایندگان و حفظ اکثریت در مجلس سنا، می تواند ترامپ را به اعمال فشار بیشتر نفتی مصمم کند، در غیر این صورت، ترامپ در ادامه این راه با مشکلات زیادی مواجه می شود. ایران باید برای فرار از فشارهای تحریم نفتی آمریکا، برای هر دو وضعیت برنامه داشته باشد. به طور قطع، شکست جمهوری خواهان در انتخابات آینده سیاست های تحریمی دولت آمریکا علیه ایران را بیشتر متزلزل می کند و این فرصتی است که ایران می تواند از آن برای تداوم فروش نفت استفاده کند.
                