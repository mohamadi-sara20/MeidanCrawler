دو‌شنبه ۲۰ اسفند ۱۳۹۷
-----------------------------------------
حرف اول
-----------------------------------------
آن 81 درصد
-----------------------------------------

                    در خبرها آمده بود 81 درصد از نمایندگان مجلس مصوبه کمیسیون تلفیق درباره  ردیف بودجه انتقال آب خزر به کویر را در جلسه یازدهم اسفندماه  تصویب کردند. مخالفت تقریبا یکپارچه نمایندگان استان های شمالی نیز در این اکثریت حیرت انگیز افاقه ای نکرد تا که ثابت شود نگاه و رویکرد اکثریت در فضای این قوه اساسا با دغدغه های خارج از بهارستان از دو جنس متفاوت اند. به راستی با وجود تنوع دیدگاه های مختلفی که در گروه های اجتماعی ما وجود دارد، چنین اکثریتی چگونه توانستند بر سر این موضوع چالش برانگیز به سادگی در کنار هم قرار گیرند؟ موضع گیری مشابه بیش از 80 درصد از نمایندگان برای امر خطیر و پرحاشیه ای مانند انتقال آب دریاچه خزر به ارتفاعی بیش از هزارو 400 متر از سطح دریا به سمت کویرات و تحمیل هزینه ای سنگین بر اعتبارات عمومی، چه بسا نشان از مشابهت بسیار نزدیک اکثریت آنان در رویکردهای مختلف نسبت به مسائل و منافع ملی باشد. هنگامی که به نطق های پیش از دستور بسیاری از این نمایندگان  حین پخش جلسات مجلس نگاه می کنیم، ناخودآگاه بسیاری از جملات و واژه های آنها از قبیل قابل پیش بینی بودن، نشان از این مشابهت را می دهد. آیا این مواضع یک نواخت همسوی ضرورت های توسعه و دربرگیرنده قابلیت های تنوع جامعه ماست؟ با توجه به فضای حاکم بر حوزه های کارشناسی و دلسوزان محیط زیست نسبت به این انتقال مخاطره آمیز و از آن سو تایید 80درصدی نمایندگان برای تصویب آن، باید نگران گسست بیشتر مجلس و مسئولان و مردم هم باشیم؛ مردمی که در پشت دیوارهای قطور بهارستان و پاستور فقط دریافت کننده خبر از تصویب تا اجرای پروژه هایی هستند که اتفاقا در پرداخت هزینه آنها ناگزیرند. آنان از خود و از هم می پرسند آیا اجماع 80درصدی مجلس که قاعدتا باید برای مصالح شناخته تر ملی باشد، نشان دهنده یک نواختی بیش از حد بین نمایندگان نیست؟ و اگر هست و قرار است فقط معدودی این پروژه ها را  بررسی کرده و تصمیم بگیرند، پس چه بهتر که حداقل از تعداد کرسی های مجلس برای کاستن از هزینه های عمومی به قدر لازم کاسته می شد.
                