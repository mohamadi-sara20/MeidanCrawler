شنبه ۳۰ تیر ۱۳۹۷
-----------------------------------------
یادداشت
-----------------------------------------
این همه ماجرای مافیای خودرو نیست
-----------------------------------------

                    داستان «مافیای واردات خودرو» یا آنچه این روزها و در افواه عمومی با عنوان «واردات غیرقانونی یا قاچاق چندین هزار خودروی خارجی» برجسته شده است، پس از گذشت ماه ها از طرح آن و تحت فشار افکار عمومی و شاید با پیگیری نهادهای نظارتی سرانجام و تا اینجای کار به گزارش وزارت صنعت، معدن و تجارت به رئیس جمهور محترم و دستورات رئیس قوه مجریه در هامش این گزارش خطاب به برخی وزارتخانه ها و معاونان خود انجامید. دستوراتی که اعلان عمومی نیز شد و به تعبیر رهبر معظم انقلاب اسلامی در دیدار روز یکشنبه گذشته با هیئت دولت در مقام برخورد با متخلفان دستوراتی «خوب» توصیف شد. گویی این قضیه از دیدگاه مسئولان اجرائی کشور از بروز یک «تخلف» یا «فساد» حکایت می کرد که باید با آن برخورد شود؛ اما این همه ماجرا نیست چراکه: 1) پرونده واردات غیرقانونی خودرو فقط یک نمونه از «فساد سیستماتیک» موجود در کشور است؛ فسادی که در سطوح مختلف و عرصه های گوناگون در جریان است و هر از چندگاهی چهره ای از آن رخ نشان می دهد. وجه یا صورت «سیستماتیک» این فساد ناظر بر سازمان یافتگی آن، پیوندش با کارگزاران و مقامات دولتی، توانمندی اش در جهت دهی یا اثرگذاری بر تصمیمات و سیاست های عمومی و درنهایت ظهور و پیشبرد آن از خلال قوانین و دستورالعمل های خاص است.2) گویی که بحث فساد در وجه سیاسی و معمول آن ناظر بر مقولاتی همچون، «گروه های ذی نفوذ» و لابیگری آنها در جهت تامین منافع خاص یا در سطحی کلان تر ذیل موضوع «رابطه ویژه طبقه بالای اقتصادی با دولت و قدرت سیاسی» تقریبا در همه کشورها مطرح است؛ اما در ما نحن فیه درباره ایران امروز و مستند به آنچه تحت عنوان واردات غیرقانونی یا قاچاق خودروهای خارجی مطرح شده است، می توان گفت که این نمونه از فساد، منتسب به «طبقه بالای اقتصادی» یا «گروهی ذی نفوذ» نیست، بلکه در شمایل مافیایی متشکل از چند فرد و خانواده که به طور انحصاری در زمینه خاصی فعالیت می کنند و البته با دارابودن سازمان و قدرت، روابط خاصی نیز با دولت و مراجع عالی تصمیم گیری دارند، ظاهر شده است. گویی دسته کوچکی بر مقدرات اقتصادی کشور حاکم است.3) هرچند رئیس جمهور محترم در هامش گزارش وزیر صنعت، معدن و تجارت در مقام برخورد با این تخلف مرقوم کرده اند که: «اینک با تلاش مسئولان اجرائی و بر اساس بررسی مجموع گزارش ها می توان از احتمال یک فساد هماهنگ از طریق مشارکت چند نفر از کارگزاران دولتی، یک شرکت رایانه ای و چند شرکت واردکننده خودرو سخن گفت و...»؛ اما وجه واقعی قضیه این است که این گزارش همچون دیگر اخبار و گزارش ها تنها احتمال یک فساد هماهنگ را تایید نمی کند، بلکه قطعا بر وجود فسادی سیستماتیک، دلالت دارد.دیگر آنکه این فساد ظاهرا «از طریق مشارکت چند نفر از کارگزاران دولتی، یک شرکت رایانه ای و چند شرکت واردکننده خودرو» رقم خورده است، ولی در اصل و در وجه واقعی اش حاصل «همراهی برخی مقامات با مافیای واردکننده خودرو» و نفوذ این مافیا در ارکان تصمیم گیری های کلان کشور است.4) حقیقت این است که موضوع ثبت سفارش و واردات غیرقانونی چندین هزار خودروی لوکس آن هم در شرایط بسته بودن سامانه ثبت سفارش خودرو گام آخر از فرایند فساد سیستماتیک در واردات خودرو بوده است. یقینا این تخلف بزرگ فقط محدود به بازکردن سامانه ثبت سفارش برای دقایقی چند نبوده است؛ بلکه ناظر بر کلیت فرایندهای مربوط و به ویژه فرایند تصمیم سازی درخصوص واردات خودروست و از همین رو است که بر این باوریم این موضوع همه ماجرا نیست.5) برای روشن شدن همه حقیقت ماجرا فقط کافی است تصمیمات اتخاذی دولت در 18 ماه گذشته و از اواخر سال 1395 را که منجر به بروز تلاطم در بازار خودروهای وارداتی و ایجاد سودهای کلان و سرشار برای همین مافیا شد، رصد کنیم و از خلال آنها به خوبی نقش مافیای واردات خودرو را در تصمیم سازی ها و سیاست گذاری ها در راستای منافع خاص خویش مشاهده کنیم.جدای از بسته شدن دفعی و ناگهانی سایت ثبت سفارش خودرو و این سوال که این تصمیم را چه کسانی و در چه فرایندی اتخاذ و ابلاغ کردند یا اینکه چه کسانی در جریان این تصمیم قرار داشتند -که البته بخشی از پاسخ این پرسش ها با شناسایی افراد و شرکت هایی که در واپسین روزها و ساعت های منتهی به اجرای تصمیم مبادرت به ثبت سفارش خودرو کرده اند تا حدی روشن خواهد شد- پرسش مهم دیگر این است که تصمیمات و دستورالعمل های بعدی ناظر بر «مشروط شدن واردات خودروهای خارجی به داشتن نمایندگی مجاز و خدمات پس از فروش» و «ممنوعیت شرکت های غیرنماینده از واردات خودرو» که هر دو تصمیم منجر به انحصاری شدن واردات خودرو شده است، در راستای تامین و تضمین منافع چه افراد یا شرکت هایی است؟ آیا عبارت نمایندگی مجاز مذکور در دستورالعمل های فوق، نام مستعار همین مافیای خودرو نیست؟6) برای درک عمق نفوذ و پیوند ساخت سیاسی با مافیای واردکننده خودرو کافی است به دستورالعمل جدید واردات خودرو که پس از چندین ماه سردرگمی و بروز التهاب در بازار درست در آستانه پایان سال میلادی گذشته، یعنی در دی ماه 1396، به تصویب هیئت وزیران رسید توجه کنید. دقت در مفاد دستورالعمل نشانگر آن است که تهیه کنندگان پیش نویس آن با دقت و ظرافتی تام و مثال زدنی به نام و در لوای حقوق دولت و دفاع از منافع عمومی و با شعار ضرورت کنترل خروج ارز از کشور تمام مساعی خود را مصروف آن کرده اند تا مبادا کوچک ترین تعرضی به منافع مافیای واردکننده خودرو وارد شود. از این بالاتر، تلاش کرده اند با توسل به نظام ممنوعیت واردات و تعیین سقف 40 هزار دلاری بر ارزش گمرکی خودروهای وارداتی و نیز افزایش قابل تامل تعرفه خودروهای هیبرید،ی از پنج درصد تا صد درصد، منافع همین چند شرکت تشکیل دهنده مافیای واردات خودرو را برای سال های آتی تضمین کنند.نفوذ و به تعبیر بهتر، هژمونی افسون کننده مافیای واردات خودرو بر ساختار تصمیم گیری های کلان اقتصادی کشور، وقتی بهتر درک خواهد شد که به گفت وگوی تلویزیونی رئیس جمهوری محترم با مردم با اجرای آقای رشیدپور در پایان سال 1396 و متعاقب جهش قیمت ارز نگاهی دوباره بیندازیم؛ آنجا که مجری محترم در واپسین دقایق گفت وگو با طرح موضوع دستورالعمل جدید واردات خودرو، چرایی افزایش قابل توجه و غیرمعقول تعرفه واردات خودروهای هیبریدی را از رئیس جمهور جویا شد و جناب آقای روحانی ناخواسته و در جواب او با اظهار اینکه «به ما گفتند این خودروها آنچنان هم هیبریدی نیستند». نهایتا قول بازنگری در این تعرفه ها را دادند. به این ترتیب، با پاسخ جناب آقای روحانی پرده از رازی دهشتناک برداشته شد و آن اینکه کارگشایان مافیای واردات خودرو با ارائه گزارش خلاف واقع به هیئت دولت متضمن اینکه خودروهای هیبریدی وارداتی به واقع هیبریدی نیستند، هیئت وزیران را اغفال کرده و در نتیجه تصمیم به افزایش تعرفه خودروهای هیبریدی گرفته می شود.با این نفوذ و هژمونی، آن هم تا حد تصمیم سازی برای عالی ترین مرجع اجرائی کشور، یقینا دور از ذهن نیست که این گونه فکر کنیم که مافیایی که قادر است با به خدمت گرفتن چند کارگزار دولتی برای دقایقی سایت ثبت سفارش خودرو را باز کند، حتما و در وجه نهان و ناپیدای داستان به طور اولی می تواند پیشاپیش از تصمیمات و سیاست های کلان اتخاذی دولت در زمینه خودرو نیز اطلاع داشته باشد و در وجهی دیگر قادر است خواسته ها و منافع خود را در سیاست ها و تصمیمات اتخاذی دولت بازتاب دهد.نتیجه اینکه مسئله اساسی تر و موضوع بزرگ تر از یک تخلف یا یک فساد است؛ سوال این است که این مافیا پا در چه ساحتی دارد؟
                