یک‌شنبه ۱۶ دی ۱۳۹۷
-----------------------------------------
حرف اول
-----------------------------------------
آرزوهای بزرگ برای مسکن
-----------------------------------------

                     .
مسکن به عنوان یکی از مهم ترین دغدغه های زندگی مادی انسان امروز، به ویژه در کلان شهرها که ازدحام جمعیت فشردگی رقابت برای تملک زمین شهری را بیشتر کرده است، معنی و مفهوم عمیق تری می یابد. به همین دلیل، تفاوت عمیقی بین دو دسته از جوامع می توان ملاحظه کرد؛ در اولی، مدیریتی همراه با خردمندی و احساس مسئولیت، برنامه روشنی را برای خانه دارشدن شهروندان به ویژه نسل جوان دنبال می کند و در دسته دوم، مدیران ارشد چنین دغدغه ای ندارند. جامعه ای که خانه دارشدن شهروندان را به عنوان هدفی مهم دنبال می کند، در همان ابتدای کار مسیرهای متفاوتی را برای رسیدن به مسکن پیش پای شهروندان می گذارد که مثلا با انتخاب مسیر «الف»، با دوره انتظار معینی به خواسته خود می رسند؛ اما اگر عجله در کار باشد، باید با انتخاب مسیر «ب»، متحمل زحمت و سختی بیشتری شوند.  وزیر سابق راه وشهرسازی در نشست مرداد 1394 شورای برنامه ریزی مسکن و شهرسازی گفته بود: «اگر برنامه ششم توسعه نتواند به این سوال مردم که من چگونه می توانم یک خانه داشته باشم، پاسخ دهد، سایر موارد مندرج در این برنامه در حوزه مسکن تعارفاتی بیش نخواهد بود».  مستقل از اینکه وزارت تحت امر او تا چه میزان در تسهیل امر خانه دارشدن مردم یا تدوین برنامه ای راهبردی برای این هدف بزرگ موفق بوده است و علت توفیق یافتن یا توفیق نیافتن آن چه بود، این جمله به خوبی نشان دهنده اهمیت نقش دولت در حل معضل مسکن و ضرورت تبدیل دغدغه شهروندان به دغدغه مدیران ارشد جامعه است.  در فاصله سال های 1353 تا 1357، متوسط نرخ تورم برابر با 15.21 درصد بود، درحالی که متوسط نرخ سالانه افزایش قیمت مسکن، 22.38 درصد بوده است. توجه به همین نکته، اهمیت بحث مسکن را از دید انقلابیونی که در بهمن 1357 قدرت را در دست گرفتند، نشان می دهد. فرمان امام خمینی(ره) مبنی بر افتتاح حساب بانکی (حساب صد امام) و گردآوری کمک مردمی و تلاش گسترده برای ساخت مسکن برای شهروندان بدون مسکن، آن هم فقط 10 روز بعد از برگزاری رفراندوم جمهوری اسلامی در فروردین 1358، نشان از اهمیت و اولویتی داشت که حکومت انقلابی برای معضل مسکن قائل بود.  
بااین حال، ناآرامی های سال های اول انقلاب، جنگ داخلی و سپس وقوع جنگ تحمیلی، این فرصت را از کشور گرفت تا برخوردی اصولی و ریشه ای با این مشکل انجام گیرد. در سال های بعد از جنگ به تدریج مبحث مسکن اهمیت کلیدی خود را در نگاه سیاست مداران از دست داد؛ گویی آنان می پنداشتند با رونق گرفتن اقتصاد کشور و به اصطلاح چرخیدن چرخ اقتصاد و معیشت خانوارها، مقدمات حل یا حداقل تلطیف این معضل نیز فراهم خواهد شد.  در این سال ها، از یک سو افزایش حجم نقدینگی و از سوی دیگر نبود فرصت های جذاب برای سرمایه گذاری مولد، موجب شد بخش مهمی از این نقدینگی در جست وجوی موقعیتی مطلوب برای کسب سود بی دردسر، وارد بازار املاک و مستغلات شود. این امر بر رونق کاذب تجارت املاک افزود و عرصه را با دامن زدن به تقاضای سفته بازانه مسکن، بر متقاضیان واقعی مسکن تنگ و تنگ تر کرد.  در واقع، در این سال ها، بی توجهی متولیان امر به این نکته کلیدی که دولت باید راهی برای خانه دارشدن پیش پای شهروندان بگذارد، موجب شد رویای رسیدن به مسکن برای گروهی از شهروندان که تعدادشان با گذشت زمان با سرعت بیشتری افزایش می یافت، دست نیافتنی شود.  جهش های متوالی قیمت مسکن در سه دهه گذشته، هر بار تعداد بیشتری از شهروندان را به حاشیه زندگی شهری پرتاب کرده است. گفتنی است در یک سال گذشته، بر اساس گزارش بانک مرکزی، متوسط قیمت مسکن در شهر تهران بیش از 90 درصد افزایش یافته است. به این ترتیب یک جوان فارغ التحصیل دانشگاه اگر در حدی خوش شانس باشد که بتواند شغل مناسبی پیدا کند، برای خرید یک آپارتمان متوسط در کلان شهر تهران باید قیمتی معادل 500 برابر حقوق ماهانه خود را بپردازد! و این به این معنی است که متقاضی جوان مسکن، اگر میراث خانوادگی فربهی ندارد و از طرفی حاضر به قدم گذاشتن در مسیر خلاف و رفتار مجرمانه و به اصطلاح یک شبه ره صدساله طی کردن هم نیست، باید آرزوی خرید مسکن در تهران را تا 40 سال دیگر فراموش کند.
  جهش های چندباره قیمت مسکن به ویژه در کلان شهرها، جامعه امروز ایران را بار دیگر به دوران حاکمیت مناسبات ارباب و رعیتی در دوران قبل از دهه 1340 بازگردانده است؛ زیرا اراضی محدود شهری در تملک افراد معدودی قرار گرفته و جمعیت روبه فزونی مستاجران، برای اقامت در اراضی اربابان جدید باید اجاره بهای سنگینی بپردازند.  راه برخورد با این معضل بزرگ، نه افزایش میزان وام مسکن است و نه خانه سازی در بیابان های اطراف شهر های بزرگ. در سال های گذشته، دولت بارها و بارها به دنبال افزایش قیمت مسکن، اقدام به افزایش سقف تسهیلات خرید مسکن کرده است؛ غافل از اینکه برنده مسابقه پرهیجان سرعت بین قیمت مسکن و میزان وام، نه متقاضیان واقعی مسکن بلکه سفته بازان و صاحبان نقدینگی های بزرگ بوده اند؛ زیرا همواره افزایش وام مسکن آنان را از خطر کاهش تقاضا برای املاکشان نجات داده است. از سوی دیگر، خانه سازی در اراضی بدون تاسیسات زیربنایی که ابتکار دولت نهم و دهم با عنوان مسکن مهر بود، کمکی به حل مشکل نکرده است.  راه درست برخورد با معضل مسکن، مهار هرچه سریع تر نقدینگی سرگردان در بازار املاک و مدیریت همراه با تدبیر تقاضای سفته بازانه مسکن است؛ مجموعه سیاست هایی که می توان آن را اصلاحات ارضی دوم نامید. الزام صاحبان نقدینگی (اربابان دوران جدید) به خروج از بازار املاک و ایجاد فرصت خرید برای کسانی که مالک مسکن نیستند، آن هم بدون نیاز به رقابت با سفته بازان، می تواند شرایطی را پدید بیاورد که بار دیگر متقاضیان واقعی مسکن به امکان خانه دارشدن امیدوار شوند، شهروندان دغدغه خانه دارشدن خود را دغدغه جدی مدیران و مسئولان ارشد جامعه بدانند و جوان های تازه فارغ التحصیل جامعه ، خود را در میدان واقعیت های زندگی و آرزوی داشتن مسکنی در شان، تنها و بی پناه نبینند.
                