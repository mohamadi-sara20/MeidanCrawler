چهار‌شنبه ۱۸ مهر ۱۳۹۷
-----------------------------------------
سرمقاله
-----------------------------------------
تریبون های حیاتی
-----------------------------------------

                    در دنیا دو نوع تریبون برای بیان نظرات وجود دارد؛ تریبون حزبی و تشکیلاتی و تریبون رسمی و عمومی. در تریبون حزبی و تشکیلاتی معمولا سخنان در جهت منویات و سیاست های حزب و تشکیلات بیان می شود، معمولا یک سویه و یک جانبه است و منافع آن حزب و هواداران آن را دنبال می کند. در تریبون عمومی، منافع ملی به عنوان یک اصل در نظر گرفته می شود و موضوعات، نه جهت دار است و نه در دفاع از تشکیلات و تفکر خاص سیاسی. مثلا یک رئیس جمهور قبل از کاندیداتوری، حرف هایی در حزب متبوع خود و حتی کمپین انتخاباتی می زند اما وقتی رئیس جمهور شد، از بیان آنها به شدت پرهیز و تلاش می کند تریبون در اختیار را در راستای منافع تمامی آحاد آن کشور و حتی مخالفانش، اداره کند. در کشور ما تریبون نخست، کمتر فرصت حضور در عرصه عمومی را دارد که دلیل آن نهادینه نشدن تحزب و موانعی است که در راه حرکت های حزبی شناسنامه دار در کشور ایجاد می شود. تریبون دوم اما بسته به شخصیتی که مسئولیت را در کشور به دست می گیرد، گاهی نکات لازم را رعایت می کند و گاهی خیر. در ایران تریبون سومی به نام وعظ و خطابه وجود دارد که جلوه گاه اصلی آن نماز جمعه است. این تریبون ها هم تریبون عمومی است با این تفاوت که ویژگی های دینی و مذهبی نیز دارد. بنابراین شرایطی حساس تر حتی از تریبون های رسمی و عمومی دارد. نکاتی که در آن مطرح می شود، اگر راجع به مسائل اخلاقی است، حتما باید با درنظرداشتن وجود تنوع در کشور باشد و اگر سیاسی است، حتما منافع ملی ایران در آن لحاظ شود و سمت و سوی حزبی و جناحی به خود نگیرد. کسی که در جایگاه امام جمعه می ایستد، مانند رئیس جمهوری است که در جهت منافع کشور، از نظرات حزبی و تشکیلاتی خود صرف نظر می کند. البته هرکدام از این مقامات اعم از تریبون های دوم و سوم، دیدگاه های حزبی و جناحی دارند و حتما می توانند آنها را در محافل داخلی تشکیلاتی خود بیان و دنبال کنند اما تبدیل تریبون عمومی به یک تریبون جناحی و تشکیلاتی، خطایی راهبردی است و تبعات متعددی برای کشور دارد. البته تریبون نماز جمعه حتما وظیفه نقد منصفانه در مقابل مردم را دارد اما با درنظرگرفتن مسائل همه ارکان کشور و نه فقط یک دولت یا حتی دولت غیرهمفکر. گاهی ملاحظه شده که تریبون نماز جمعه به فرصتی برای پاک کردن اشتباهات یک رئیس جمهور نزدیک به گرایش سیاسی ائمه جمعه تبدیل شده که این نیز به اندازه نقد غیرکارشناسی، خطرناک است. تریبون نماز جمعه باید اشکالات سایر نهادها و قوا را هم ببیند و در راستای منافع ملی و با بیان فاخر و استفاده از نظرات کارشناسان در تنظیم نطق خطیب جمعه به آنها بپردازد. اینکه یک رئیس جمهور در جریان انتخابات، وعده هایی به مردم داده و اکثریت مردم به آن وعده ها و برنامه ها رای داده  اند و چندی بعد یک خطیب جمعه اعلام کند اجازه عملی شدن آنها داده نمی شود، خلاف عرف سیاسی و مصالح ملی است. این نکات البته حتما می تواند در تشکیلات آن خطیب جمعه (در صورت وجود) نقد و تحلیل شود. نقد کار درستی است اما اگر در تریبون های عمومی نقدها و تحلیل های تشکیلاتی بیان شود، باعث کاهش اعتبار گوینده و آن تریبون نزد مردم و هواداران آن فرد یا دستگاه می شود. به طور کلی در بیان نظرات، باید دو موضوع در نظر گرفته شود؛ نخست حرف ها باید مسئولانه بیان شود و دوم اگر به اشتباه، به فرد یا نهادی اتهامی زده شد یا نقد ناروایی صورت گرفت، فرصت پاسخ گویی داده شود و البته گوینده هم در نوبت بعد که پشت تریبون قرار گرفت، سخنان خود را تصحیح کند. در غیر این صورت ممکن است فردی با یک سخنرانی یا جهت گیری اشتباه سرنوشت یک کشور را تغییر یا جریانی را مقابل خود قرار دهد. حضرت امیر می فرمایند زبان انسان عاقل پشت قلب اوست؛ یعنی به این سادگی به حرکت در نمی آید بلکه پیش از بیان هر موضعی، به آن می اندیشد. سخنان باید خردمندانه باشد. در دنیا افرادی که مسئولیت دارند، اتاق فکر دارند. متن سخنرانی آنان حتما بارها مورد بحث قرار گرفته و جرح و تعدیل می شود چراکه سرنوشت کشور در گرو سخنان مسئولان است. 
این سخنان، نقشه راه کشور را نشان می دهد اما متاسفانه برخی گویندگان، بدون مشورت قبلی، مواردی را بیان می کنند یا اگر هم مشورت صورت بگیرد، نه با کارشناسان بلکه با حلقه صرفا همفکر و هم حزب، صورت می گیرد که نتیجه آن یک سویه ترشدن سخنرانی است. اخیرا دو نفر از ائمه جمعه تهران، نکاتی را بیان کردند که نیازمند مداقه بیشتر بود. یکی درباره پیوستن ایران به FATF که گفته شد اگر مجلس هم تصویب کند، ابتدا شورای نگهبان و سپس مجمع تشخیص، آن را رد می کند.  مگر می توان پیش از به بحث گذاشته شدن یک لایحه، درباره سرنوشت آن در دو نهاد بسیار مهم این کشور، اظهارنظر کرد؟ آیا این مسئله باعث لطمه به اعتبار این دو نهاد نمی شود؟ در شورای نگهبان حقوق دانانی حضور دارند که می توانند از منظر حقوقی، نکات مثبت و منفی این لایحه را بررسی کنند. بسیاری از کارشناسان و مسئولان کشور درباره دلایل و اهمیت پیوستن به این نهاد بین المللی و خروج از لیست سیاه آن، استدلال های حقوقی مطرح کرده اند. نباید یک نفر به نمایندگی از همه اعضای شورای نگهبان و مجمع، مصوبه نمایندگان مردم را که مورد نظر دولت هم هست، ردشده از پیش عنوان کند. نکته دوم نیز درباره اعتصاب کامیون داران بود که نکاتی به دولت و وزارت راه نسبت داده شد. در حالی که این موضوع، موضوعی ملی است و همه دستگاه ها در وضعیت کلان اقتصادی، بالارفتن نرخ ارز، گرانی لوازم یدکی و پایین بودن دستمزدها، به اندازه خود سهم دارند. مسئله دارای ابعاد متنوع است و نباید با ساده انگاری، از هر اتفاقی برای تخریب یک دولت یا دستگاه حاکمیتی استفاده کرد. امید است همه تریبون داران با درنظرداشتن انصاف و منافع ملی، به اظهارنظر بپردازند.
                