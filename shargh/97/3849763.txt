شنبه ۱ دی ۱۳۹۷
-----------------------------------------
یادداشت
-----------------------------------------
اهداف گمشده اقتصاد ایران
-----------------------------------------

                    اقتصاد ایران سال هاست که با وجود ظرفیت های بالقوه و بالفعل خود با مشکلات متعددی روبه روست. در نگاه نخست مشکلات این گونه فهرست می شوند: کمبود درآمد نفت، فقدان سرمایه گذاری موثر، بی کاری، تورم یا آنچه این روزها از آن به عنوان تحریم یا رکود تورمی نام می برند. اما اگر دقیق تر باشیم، پی می بریم که ما در طرح مشکلات بیشتر از آنکه به علت ها بپردازیم، معلول ها را نشانه رفته ایم و درصدد حل آنها هستیم؛ از این رو وقتی به تاریخ این کشور نگاه می کنیم، می بینیم گرفتار همان مسائلی هستیم که چندین دهه پیش، پدران ما نیز گرفتار آن بوده اند و ما نیز همان راه هایی را می رویم که آنها رفته اند. با این روند، نسل آینده هم دوچندان گرفتار مشکلات ما خواهد بود درحال حاضر، یکی از مهم ترین مشکلات کشور، خوب نگاه نکردن به اقتصاد و عدم شناخت صحیح مفاهیمی است که در ارتباط با توسعه به کار گرفته ایم؛ مفاهیمی مانند رقابت پذیری، آزادسازی اقتصادی، خصوصی سازی، وظیفه دولت در اقتصاد، دموکراسی، مالکیت و… . باید بپذیریم که فرهنگ لغت ما در 50 سال اخیر به روز نشده است و ما در دایره عبارات و مفاهیم بسیار عقب هستیم. مفاهیم، زمانی معنای واقعی می یابند که بتوانیم به ارائه واقعی طرح و شکلی از آنها در دنیای واقعی خودمان ورود کنیم و تصویری از آنها را به مخاطب نشان دهیم. علاوه بر آن، جامعه ایران در این مدت از کم رنگ شدن حضور اندیشمندان واقعی و صاحب نظران باتجربه در مباحث اندیشه ورزی، فلسفه، سیاست گذاری و تصمیم گیری ها به شدت رنج برده و می برد. در واقع اگر ما نکته نخست را به نوعی تحت الشعاع نکته دوم قرار دهیم، مشکلات جامعه ایران می تواند در یک بند خلاصه شود و آن هم بدون درنظرگرفتن احتمالات ناخوشایند دیگر، حداقل «ضعف و نبود اهلیت حرفه ای و خبرگی در تصمیم سازان و تصمیم گیران اقتصادی کشور» است. برای نمونه به بخشی از مشکلات اشاره می شود که همه به این نکته مهم بازمی گردند و تا زمانی که برای این مشکلات چاره جویی اساسی نشود، جامعه ایران از دور باطل فقر و توسعه نیافتگی خارج نخواهد شد: 
1- بخشی از مشکلات اقتصادی کشور این است که ابزارهای اقتصادی مانند نرخ سود، مالیات، تعرفه های گمرکی، رقابت پذیری کشور، خصوصی سازی، توسعه بانکداری اسلامی و… تبدیل به هدف شده اند و هدف واقعی که باید ارتقای توانمندی کشور در راستای توسعه مبتنی بر تولیدمداری باشد، گم شده است. به عبارتی، رتق وفتق امور کوتاه مدت بر طرح بلند مدت و کلان مسائل کشور مستولی شده و سیاست بازان با بازی با این ابزارها و پارامترها سعی بر آن دارند تا خود را نگران آینده کشور نشان دهند. ساده انگاری تصمیم سازان اقتصاد کشور و نبود اهلیت حرفه ای در آنان، می تواند از دلایل این امر باشد. برای تحقق توسعه اقتصادی باید نگاه به تولید تغییر کند؛ با شعار نمی توان حرکت کرد. اگر تصمیم بر آن است که بخش تولید متحول شود، باید بخش دولتی و بدنه سیستم سیاسی و تبلیغاتی در خدمت تولید باشند. سیاست مداران و تصمیم سازان اقتصادی کشور در قبال دستیابی به اهداف بلندمدت و در صورت انحراف از این اهداف، به جامعه پاسخ گو باشند. 
2- اقتصاد کشور دچار بیماری لاعلاج نیست و نباید برای آن هر نسخه ای پیچیده شود. گاهی برخی تصمیم ها اثراتی بر جامعه دارند که تا سالیان سال نمی توان از قید آنها رهایی یافت. برای نمونه درخصوص یکسان سازی نرخ ارز در سال 72 در گزارش بانک مرکزی مشاهده می شود که با وجود گذشت 23 سال، در سال 95 بانک مزبور هنوز دولت را بدهکار می داند، اجرای این سیاست در سال های 72 و 81 نیز تجربه موفقی نبود. در سال 81، درحالی که سیاست مالی انقباضی همراه با کاهش تورم توسط سیاست گذاران دنبال می شد، نرخ ارز رسمی با جهش حدود چهاربرابری، از 175 تومان به 800 تومان رسید، این تصمیم به نحو غیرمنتظره ای هزینه های تولید و سرمایه گذاری در بخش های صنعتی و تولیدی را افزایش داد، به خصوص بخش هایی که درصدد افزایش عمق ساخت داخل بودند، اما در کمال تعجب دولت پشتیبانی لازم و واقعی را از این بخش ها به عمل نیاورد. کمااینکه همین اتفاق در سال 91 و هم اکنون در سال 97 نیز رخ داده و همانند گذشته - آن هم در شرایط تحریم- بخش های واقعی و مولد کشور، بی پناه رها شده اند. این حقایق با شاخص های رسمی متعدد، قابل اثبات است. به عبارتی، با وضعیتی روبه رو شده ایم که گویا تصمیم گیران اقتصادی عمدا به این بخش مولد که تنها بخش قابل اتکای مقابله با تحریم هاست، توجه نمی کنند و بخش نامولد را شایسته احترام و مساعدت می بینند. می بینیم هزینه اشتباه های تصمیم گیران اقتصادی که دارای اهلیت حرفه ای نبوده اند، اقتصاد کشور را با معضلاتی روبه رو کرده است. بدون اغراق ریشه مشکلات اقتصاد، بی برنامگی مزمن و ریشه دار، نداشتن توان ایجاد هماهنگی، تصمیم های مقطعی و جزیره ای است که کارایی سیاست ها و تصمیم های اتخاذشده را به شدت کاهش داده است. مسلما در اینجا نیز احتمالات ناخوشایند دیگر را در نظر نگرفته ایم. 
3- خوب نگاه نکردن به اقتصاد و شرایط اجتماعی کشور سبب شده که این روزها بخشی از کارشناسان اقتصادی، به قول معروف کاتولیک تر از پاپ شده و در شرایطی که ضعف اهلیت حرفه ای سبب شده تا بخش مهمی از اهداف توسعه ملی تحقق نیابد، عنوان می کنند که همه چیز را به بازار آزاد واگذار کنید؛ اما باید گفت اقتصاد آزاد وحی منزل نیست و حتی دست های نامرئی آدام اسمیت نیز نمی تواند در یک زمین ناهموار، آب را به میزان کارآمد تخصیص دهد. نخست باید زمینه ها و چارچوب های کارکردی این اقتصاد را نهادینه کرد و به عبارتی زمین را هموار و سپس آب را بر آن سوار کرد. جاری کردن آب در زمین ناهموار جز سیل و نابسامانی ارمغان دیگری به بار نخواهد آورد. سال های متمادی از رقابت پذیرکردن تولید و اقتصاد کشور صحبت شد و اصرار بر آن بود که بدون هیچ ضابطه ای مجوز تولید در اختیار افراد قرار داده شود و رقابت پذیری تنها در تعدد و تکثر بی ضابطه تعداد واحدهای تولیدی و اعطای آسان هر نوع مجوز به اصطلاح تولیدی دیده شد… 
اما پرسشی که باید امروز مطرح شود و کارشناسان و تصمیم سازان به آن پاسخ دهند، این است که آیا این شیوه نگرش به تولید، ما را در سطح جهانی رقابتی کرد؟ آیا مزیت های ما افزون تر از گذشته شده است؟ آیا برای مثال وجود 14 واحد فعال به اصلاح تولید تراکتور و 32 واحد در دست اجرا، توانست ما را در این عرصه رقابت پذیر کند؟ آیا قیمت هایمان رقابتی شده یا تولیداتمان جهانی؟ متاسفانه به استناد الگوهای آزادسازی اقتصادی و رقابت پذیرکردن تولید، رقابت مخرب شکل گرفت و تفکر تولید در مقیاس اقتصادی از بین رفت. آیا در همان کشورهای بانی به اصطلاح اقتصاد بازار، مقیاس تولید معنا و مفهومی ندارد؟ پس این همه قوانین حقوق مالکیت فکری و تولیدی برای چه به وجود آمده و در آن کشورها عملیاتی می شود؟!
4- ما نمی گوییم اقتصاد را دولتی و همه چیز را قیمت گذاری کنید. ما می گوییم اولویت ها را شناسایی و بخش های مولد را از نامولد تفکیک کنید و به نسبت اهمیتی که هریک از بخش های اقتصادی در راستای تحقق اهداف ملی دارند، بها دهید. ما می گوییم ارزش افزوده ای که از تجارت کالاهای داخلی حاصل می شود، متفاوت از ارزش افزوده ای است که از تجارت کالاهای خارجی حاصل می شود، برای این تفاوت ها ارزش قائل شده و هر دو به یک چشم دیده نشود. خبرگان جامعه باید در این زمینه ها اعلام نظر کنند و سیاست بازان کارها را به کارشناسان و اهل کار واگذار کنند یا آنکه حداقل دنباله رو نظرات کارشناسانه درست باشند. 
5- رهبری انقلاب سال های متمادی است که اشاره به تولید و تولیدمحوری دارند. حال متولیان امور رسما اعلام کنند برای این تولیدمحوری و ایجاد فرهنگ حمایت از تولید چه کرده اند؟ آیا جز این بوده که در شرایط رکود و تحریم، عمده اعتبارات به بخش های نامولد اقتصاد تخصیص داده شد؟ امروز در کشور ضعف اقتصاد تولیدمحور و ضعف فرهنگ مصرف کالاهای داخلی وجود دارد. ما در تعریف کارآفرین و فراهم سازی محیط کسب وکار و مهم تر از آن فضای خلاقیت و نوآوری دچار مشکل هستیم. برای اینها باید راهکار ارائه داد، نه اینکه تمام هم و غم ما تغییرات نرخ ارز باشد که نه تنها جامعه را به بی قاعدگی دچار کرده؛ بلکه در طول سال ها تولید را زمین گیر کرده و اثرات همین تصمیم گیری های ناپخته، سال های بعد به وضوح خود را نشان داده و همچنان نشان خواهد داد. 
6- از نمونه های روشن، طرح بنگاه های زودبازده و طرح های ضربتی اشتغال در کشور بوده که عملا بسیاری از بی کاران را به بی کاران بدهکار تبدیل کرده است. علت این امر، نبود استراتژی و برنامه مدون توسعه صنعتی است. اگرچه در وادی نخست باید بپذیریم مالکیت و مدیریت ناکارآمد دولت در پار ه ای از موارد در شرکت های بزرگ در اقتصاد ایران در دهه های گذشته عملکرد موثری را بازتاب نداده اند. از این رو چندان مورد تایید نیستند. کافی است دراین باره مثلا به بنگاه داری دولت چین در امر تولید محصولاتی که در کشورمان شاهد هستیم، نظری بیندازیم تا مصادیق روشن شود. خصوصی سازی نیز نتوانست گرهی از مشکلات مرتبط با این وضعیت باز کند و به شدت از اهداف خود منحرف شد. همچنین باید به این نکته اشاره شود که به نظر می رسد «تفکر کوچک زیباست» و رقابت با این رویکرد که الی ماشاءا… مجوز تاسیس به واحدهای کوچک تولیدی و صنعتی اعطا شود، اقتصاد کشور را به سمت کوتوله پروری سوق داده و در نهایت رقابت مخرب را ایجاد می کند و منجر به ازبین رفتن مقیاس بهینه تولید اقتصادی می شود؛ بنابراین این تفکر نیز نمی تواند به عنوان راهکار و برنامه تولید مدنظر باشد. درحال حاضر برای خارج شدن از شرایط تحریمی، لازم است از سوی قوه عاقله ای، با توجه به ظرفیت ها و توانمندی های ارزشمند در دسترس در کشورمان، هماهنگی بیشتری بین واحدهای تولیدی بزرگ با واحدهای تولیدی متوسط برقرار شود. البته یادآوری می کنیم که این به آن معنا نیست که ظرفیت پیمانکاری شرکت های بزرگ را بین تعداد زیادی از شرکت های متوسط و کوچک تقسیم کرده و به نوعی فریب کارانه همه را مشغول نگه داریم، بلکه باید مقیاس اقتصادی رعایت شود. در این زمینه باید زنجیره های پسین و پیشین واحدهای تولیدی بزرگ کنترل شود تا از ظرفیت های داخلی که کارآمدی بالاتری دارند، حداکثر بهره برداری صورت پذیرد. قرارداد بین شرکت های بزرگ و متوسط بر مبنای منافع ملی بلندمدت ترسیم و تدوین شود تا امر تحقیق و توسعه را در واحدهای متوسط امکان پذیر کند. اما آنچه در این میان لازم است به دقت کنترل و تدوین شود، مسئله عقلانیت فرایندی است. از سوی دیگر، ارتباط دولت و شرکت های دولتی با سایر فعالان اقتصادی باید سازمان یافته و مبتنی بر ضوابط باشد نه روابط سازمانی یا نهادی. آنچه به عقلانیت فرایندی خدشه وارد می کند، فقط کمبود اطلاعات نیست، بلکه منافع گروه های خاص و نفوذ آنها بر تصمیم گیری های دولت است که می تواند به انحراف سیاست ها بینجامد. از این رو در این برهه زمانی دولت باید به جد تلاش کند تا تحت تاثیر نفوذ این گروه ها قرار نگیرد و اجازه ندهد از یک سو شرکت ها و سازمان های ناکارآمد و وابسته به گروه های رانت طلب وبال گردن شرکت ها و موسسات بزرگ تولیدی و صنعتی دولتی باشند و از سوی دیگر، ظرفیت ها و سرمایه گذاری های بالقوه واحدهای فعال و کارآمد اقتصادی و خصوصی کشور به اتلاف کشانده شود. 7- بودجه سالانه در واقع برشی از برنامه بلندمدت کشور است، اما مشاهده می شود که عملا ارتباط مشخصی بین بودجه و برنامه نیست و بخش عمده بودجه، حساب دخل وخرج جاری دولت است. هم اکنون به نظر می رسد تصمیم دولت آن است که با ایجاد بدهی از طریق انتشار اوراق قرضه به پرداخت بدهی های به جامانده قدیم و پرداخت هزینه های جدید - چه جاری و چه عمرانی- اقدام کند. این موضوع نگران کننده است. دولت باید بیشتر از آنکه به افزایش مخارج خود اقدام و بخش عمده ای از منابع جامعه را از دسترس سایرین خارج کند، به افزایش بهره وری و کنترل هزینه های خود بپردازد. بودجه عمرانی دولت باید مکمل سرمایه گذاری های بخش خصوصی باشد؛ یعنی در مواردی که به دلیل نقایص بازار یا نداشتن توجیه اقتصادی موضوع برای بخش خصوصی، عملا گره هایی در توسعه کشور به وجود می آید، بودجه های عمرانی و سرمایه گذاری دولت، آن هم همسو با تولیدمحوری مبتنی بر راهبرد توسعه صنعتی ورود پیدا کرده و به تکمیل فرایند توسعه بپردازد. اما دیده می شود تفسیر درستی از این شکل سرمایه گذاری به عمل نیامده و دولت در فازهایی اقدام به سرمایه گذاری کلان کرده که در واقع جایگزین بخش خصوصی، آن هم به شکل بسیار ناکارآمد آن شده و در نهایت منابع مالی جامعه را به اتلاف کشیده است.  با این اوصاف، باید پذیرفت شیوه تصمیم گیری به ویژه در بخش اقتصاد به روش گذشته، نمی تواند راهگشا باشد. امروز اداره اقتصادی کشورها تحول یافته و هوشمندانه تر و علمی تر شده و دیگر نمی توان با ساختارهای ناکارآمد و تعدد مراکز تصمیم گیری های اقتصادی که به اتخاذ تصمیم های جزیره ای، کوتاه مدت، بخشی نگر و بحران زا می انجامد، اقتصاد را اداره کرد. این همان ضعف اساسی در اقتصاد ماست و اصلاح ساختارهای نامناسب را به ضرورتی عاجل تبدیل کرده است. این موارد محقق نمی شود مگر با سپردن آن به دستان توانای نخبگان و افراد دارای اهلیت حرفه ای و صلاحیت دار اقتصادی کشور که در آن جایی برای منافع گروه های کوچک و خاص که توسعه اقتصادی هم راستا با منافع آنها نیست، نباشد. چنین باد.
                