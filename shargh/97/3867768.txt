سه‌شنبه ۲۳ بهمن ۱۳۹۷
-----------------------------------------
یادداشت
-----------------------------------------
دهانت را ببند!
-----------------------------------------

                    چندی پیش و در پی انتشار یادداشت «نقض حقوق بشر و انقراض بشریت» و در گفت وگو با برخی صاحب نظران، به جلد دوم کتاب «حق و مصلحت» ترجمه و تالیف دکتر محمد راسخ (استاد برجسته و کم نظیر فلسفه حقوق) برخوردم و با تاسف فراوان از اینکه چرا پیش تر این اثر ارزشمند را نخوانده ام، مشتاقانه به مطالعه کتاب مشغول شدم. با آغاز مطالعه، دریافتم که از درک مندرجات آن - بیش از آنکه به نظرم می آمد - ناتوانم! بنابراین تصمیم گرفتم جلد نخست کتاب را نیز دوباره بخوانم. هم زمان به یادداشتی برخوردم که به صورت خصوصی برای جناب آقای دکتر محسن رنانی «استاد برجسته اقتصاد» ارسال کرده و به آخرین نوشتار ایشان با عنوان «سکوت ملی - اعتماد ملی» انتقاداتی را معروض و جسارت کرده، از روی شاگردی از ایشان خواسته بودم در سکوت کردن و سخن نگفتن، تجدید نظر کنند؛ چراکه وجدان جامعه را نقد و نهیب اندیشمندان و فرهیختگان بیدار نگه می دارد و بر این باور بودم که سکوت، نه تنها کمکی به جامعه نمی کند؛ بلکه ممکن است زیان های جبران ناپذیری نیز در پی داشته باشد. فردای آن روز، نیمه های شب از خواب پریدم و هرچه کردم، خواب بر چشمانم نیامد. فرصت را مغتنم شمرده و ادامه مطالعه کتاب را پی گرفتم. غرق در کتاب بودم و می خواندم که: «… منظورتان از آزادی چیست؟ آیا وقتی گفته می شود کسی حق بر آزادی بیان دارد بدین معناست که شخص دیگر در برابر او تکلیفی خاص دارد یا اینکه او خود تکلیفی به عدم بیان نظراتش ندارد؟ آیا همواره از مفهوم حق یک معنا اراده می شود یا اینکه مفهوم حق معانی گوناگون دارد؟ حق بر یک موضوع چه نتایج و لوازمی را برای افراد صاحب حق و نیز دیگران در پی دارد؟ اساسا حق ها را بر چه پایه ای می توان استوار کرد؟ چه نسبتی میان حق، نظام حقوقی و اخلاق برقرار است؟… معنای مصلحت عمومی چیست؟ آیا می توان عنصری گوهری در مفهوم مصلحت یافت؟ مصلحت امری مادی، معنوی، سیاسی و یا ترکیبی از اینها است؟ مصلحت چه کس، کسان یا نهادی زیر عنوان مصلحت عمومی می گنجد؟ آیا می توان به یک معیار عینی یا بین الاذهانی در تشخیص و تعیین مصلحت عمومی دست یافت؟ مصلحت یک مفهوم عددی - تجربی است یا یک حکم هنجاری - دستوری؟ آیا هیچ گاه می توان موضوعی را یافت که همگان نسبت به مصلحت خود در آن موضوع متفق القول باشند؟ مرجع تصمیم گیری درخصوص احکام مصلحتی کیست؟ آیا می توان به نام مصلحت عموم، حقوق بنیادین شهروندان را زیر پا گذاشت؟… وجه ممیزه حقوق و قانون از دیگر نظام های ارزشی و هنجاری چیست؟… تا کجا و کی باید از قوانین موجود در یک نظام حقوقی پیروی کرد؟ 
اگر قوانین یا مقرراتی، قواعد اخلاقی یا اصول عدالت یا مصلحت تک تک افراد عضو کشور را زیر پا بگذارند، مانند وضع قانونی که اجازه می دهد زباله های اتمی یک کشور در سرزمین کشوری دیگر دفن شود، آیا هنوز می توان به شکل موجه و قابل دفاع ادعا کرد که شهروندان مکلف به پیروی از قوانین و مقررات یادشده هستند؟ بر چه اساس و تا چه حد می توان از پیروی یا نافرمانی شهروندان از قوانین و مقررات ناقض اخلاق یا عدالت یا منافع جمعی دفاع کرد؟… مبنا یا مبانی موجه کننده برتری مصلحت عمومی بر حقوق و منافع فردی کدام اند؟…».لذت آموختن چنان مدهوشم کرد که متوجه گذشت زمان نشدم. تازه رسیده بودم به مقاله «آزادی چون ارزش» و می خواندم: «…حمایت از آزادی منوط به فهم صحیح، یا دست کم برداشتی روشن، از آزادی است و هرگز نمی توان از آزادی آن گونه که باید حمایت کرد، مگر آنکه نخست مفهومی روشن از آن در ذهن داشت. بسیاری از اظهارنظرها و اقدامات متناقض و گاه مخالف آزادی از این واقعیت سرچشمه می گیرند که کمتر به مفهوم آزادی پرداخته می شود تا در یک فرایند اندیشه ورزی و گفت و شنود، تصویری نسبتا روشن و البته تکامل یابنده از آزادی در خزانه خرد جمعی جامعه شکل گیرد. در نتیجه، بیشتر مشارکت کنندگان در گفتمان آزادی همچنان در خواب گردی های نظری و عملی رها می مانند. به بیانی دقیق تر، ادعا این است که پرسش های «آیا آزادی آری؟» و «آزادی تا چه حد؟» بدون پرداختن به پرسش «آزادی چیست؟» پاسخ نمی یابند…» که ناگهان همسرم به من یادآوری کرد که چه نشسته ای به خواندن که ساعت 10 صبح وقت دندان پزشک داری و اگر نروی چنان است و بهمان! ناگزیر کتاب را بستم و راهی مطب دندان پزشک شدم.دندان پزشک گفت: «لطفا دهانتان را کامل باز کنید و نبندید که من بتوانم مراحل عصب کشی را کامل انجام دهم». دهانم کاملا باز بود و بعضی اوقات دندان پزشک برای پاسخ به تلفن یا تهیه مواد اولیه یا انتظار برای محکم شدن ماده ای که استفاده می کرد، من را با دهانی «کاملا باز» به حال خود رها می کرد و می رفت و من با دهانی باز، نمی توانستم حرف بزنم و از وضعیت خود بگویم و معترض شوم که فک و صورتم از شدت بازبودن مستمر دهان به درد آمده است! آنجا بود که متوجه یک نکته بسیار مهم شدم، اینکه برای سخن گفتن باید بلد باشیم و البته بتوانیم دهانمان را ببندیم! با دهان همواره باز نمی توان سخن گفت، همان طور که از دهان بسته هم سخنی بیرون نمی آید، اگر نتوانیم دهانمان را ببندیم، فقط اصواتی فاقد معنی از حنجره ما خارج می شود. گرچه شاید بتوان با آن اصوات و نجواها مفاهیمی را منتقل کرد؛ اما آن صداها، سخن و گفتار نخواهند بود! در حقیقت، مهارت تکلم - که در زمره نخستین مهارت هایی است که در زندگی می آموزیم - یادگرفتن هماهنگی میان دهان و زبان و حنجره و درک  به موقع باز و بسته کردن دهان است! حال دریافته بودم که چرا نخبگانی مانند دکتر محمد راسخ یا دکتر محسن رنانی - با این میزان از دانش و درایت و معرفت- سکوت می کنند. آنان آموخته اند که برای سخن گفتن باید بتوان دهان را به موقع بست. در این زمان بود که دندان پزشک آمد و گفت: کافی است، دهانتان را ببندید، برای امروز کارتان تمام شده است.
                