چهار‌شنبه ۲۰ تیر ۱۳۹۷
-----------------------------------------
حرف اول
-----------------------------------------
دوباره کاسبان تحریم؟
-----------------------------------------

                    با خروج آمریکا از برجام شرایط اقتصادی کشور تغییر کرده است. انتظار می رود در ماه های آینده درآمد ارزی حاصل از صادرات نفت کاهش یابد و بر عرصه های مختلف زندگی مردم تاثیر بگذارد. محدودیت در مناسبات بانکی بین المللی و دشواری ورود درآمدهای ارزی به کشور شرایط نامساعد کنونی را تشدید کرده است. مردم هم درباره آینده نگران هستند. تجربه سال های 1391 و 1392 و واردات لوازم آرایشی و بهداشتی به جای دارو، تخصیص نیافتن ارز برای واردات دارو که سبب اعتراض خانم دستجردی، وزیر بهداشت و درمان دولت احمدی نژاد نیز شده بود و فربه شدن «کاسبان تحریم» که فریاد آقای روحانی، رئیس جمهور، نیز از عملکرد آنان به آسمان بلند شد؛ همه و همه در حافظه مردم زنده است. بسیاری از خانواده ها نگران عزیزان بیمار خود هستند. خانمی 65 ساله گلایه می کرد که همسرش مبتلا به آب سیاه است و برای جلوگیری از نابینا شدن او باید روزانه سه بار قطره مخصوصی را در چشمش بریزد و پسرش هم گرفتار بیماری ام اس است. او در هفته های اخیر برای تهیه قطره چشم همسر و داروهای ام اس فرزندش با مشکل مواجه شده است. حتی در داروخانه 13 آبان نیز قطره چشم را پیدا نکرده است. این مادر به حق نگران است که اگر پسرش داروی دوره ای ام اس را به موقع تهیه نکند، با خطر فلج پا مواجه خواهد شد. او از آنهایی که مردم را به صبر و تحمل دعوت می کنند، می پرسد داروهای ضروری را از کجا باید تامین کرد؟ بسیاری از خانواده های ایرانی با مشکل بی کاری سرپرست خانوار یا فرزندان دست به گریبان هستند. با افزایش نرخ تورم و کاهش قدرت خرید نگران اند که چگونه باید اجاره خانه را بپردازند و هزینه های روز افزون زندگی را تامین کنند. دیپلماسی فعال برای جلوگیری از گسترش تحریم ها از مهم ترین راهکارهای دولت برای کاهش نگرانی های مردم است. در عین حال اعمال سیاست های مناسب برای جلوگیری از بروز بحران در تامین کالاهای اساسی، از جمله دارو، ایجاد شفافیت و اعتمادسازی برای گذر از این دوران دشوار ضروری است. هرچند اختصاص ارز چهارهزارو 200 تومانی برای واردات انواع کالاهای غیرضروری سود هنگفتی را به جیب واردکنندگان سرازیر کرد؛ ولی ایجاد شفافیت و اعلام اسامی واردکنندگان و نوع کالاهای وارداتی گامی اساسی در راستای تصحیح رفتار فرصت طلبانه واردکنندگان و جلب اعتماد مردم در شرایط حساس کنونی است.دولت باید به روشنی تامین دارو و دیگر کالاهای اساسی مورد نیاز مردم را در اولویت قرار داده و از طریق همکاری گسترده با سازمان های مردم نهاد و مطبوعات و رسانه ها برای انتشار اخبار واردات و تخصیص ارز و البته کمبودهای مردم، مانع از آن شود که «کاسبان تحریم» از شرایط کنونی و نگرانی های بحق مردم سوء استفاده کنند.
                