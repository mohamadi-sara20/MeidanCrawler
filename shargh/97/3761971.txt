دو‌شنبه ۴ تیر ۱۳۹۷
-----------------------------------------
یادداشت
-----------------------------------------
چراغ جادو در کار نیست
-----------------------------------------

                    مروری کوتاه بر سخنان، یادداشت ها و گزارش هایی که مدیران و سیاست گذاران عالی رتبه در کشور داشته اند، نشان می دهد همگی به اتفاق نتوانسته اند از هزارتوی مشکلات بکاهند و جز تقصیر را بر گردن دیگری انداختن، چاره ای نمی بینند. مسئله هست، اما واضح و مشخص تعریف نشده است و به همان میزان راه حل و پاسخی برای مسئله وجود ندارد.پرسش مشخص این است که آیا اصلاح طلبی یا اصولگرایی هر کدام تعریف مسئله یا پاسخی درست برای حل مسئله را در چنته دارند یا خیر؟ آیا می توان به جابه جایی دوره ای اصلاح طلبان و اصولگرایان برای اداره امور پیچیده و درهم آمیخته سیاسی، اقتصادی، اجتماعی و فرهنگی کشور امید بست؟ آیا خط کشی برای توانمندی در تعریف یا حل مسئله در بخش های مختلف وجود دارد؟در تبلیغات انتخاباتی آنچه بیش از هر چیز برجسته می شود، نگرش و رویکرد اصلاح طلبی یا اصولگرایی در حل مسائل کشور است، فارغ از اینکه مروری بر عملکرد هر کدام نشان می دهد که نه اصلاح طلبان و نه اصولگرایان، هیچ کدام چراغ جادو ندارند، مسئله را به درستی تعریف نمی کنند، روش برخوردشان با مسائل و بحران ها بسیار سلیقه ای و به دور از یک نگرش و رویکرد مبتنی بر اندیشه یا حتی در پاسخ به مطالبات پایگاه رای شان است.مسائل اما برای مردم به یک شیوه فهم و برداشت می شود؛ گرانی برای مردم مفهومی مستقل از سیاست و سلایق سیاسی است. درک فساد، اصلاح طلب و اصولگرا نمی شناسد. قوانین تبعیض آمیز فارغ از نگرش های سیاسی، آزاردهنده است. زمانی که اصلاح طلب و اصولگرای کنونی روشی مشخص برای تعریف و حل مسائل ندارند، دیگر فرقی نمی کند بازار ارز در دولت کدام رئیس جمهور متلاطم شده باشد یا عملکرد کدام وزیر اصلاح طلب یا اصولگرا به بی ثباتی قیمت ها دامن زده است.دیگر فرقی نمی کند چند نفر در اعتراضات دی ماه اخیر، شعار «اصلاح طلب، اصولگرا، دیگه تمومه ماجرا» را سر داده باشند، مسئله ناکارآمدی و راه حل کارآمدی است. آنچه این روزها بیش از همه آسیب دیده، اعتماد و سرمایه های اجتماعی است. مردمی که بابت کوچک ترین تلاطم بازار، احساس ناامنی کرده و برای خرید از کالاهای اساسی گرفته تا ماشین، طلا و ارز بدون اعتماد به وعده و وعیدهای سیاست مداران و تحلیل های اقتصاددانان رفتار می کنند. در اینجا سود کوتاه مدت و عایدی شخصی بر منفعت جمعی و بلندمدت رجحان می یابد و این ضربه ای دیگر به اعتماد عمومی در جامعه است. راه برون رفت از دام بی اعتمادی به دولتمردان چه اصلاح طلب و چه اصولگرا، فقط وفقط اعتمادزایی و تقویت سرمایه های اجتماعی است.برای رهایی از دام این بی اعتمادی، اعتمادی فراتر از پایگاه و باورهای سیاسی لازم است. هنگام سخن گفتن از فساد در مدیریت، نگرش سیاسی فردی که مرتکب فساد شده است، در اولویت قرار نمی گیرد. برای گذار از این بی اعتمادی به اعتماد، نیاز به سیستمی هست که بر اصول شفافیت، سلامت، کارآمدی، پاسخ گویی و قانون پایبند باشد. فساد و سایر صورت های غیرعادلانه در مدیریت نیز می تواند مخرب اعتماد اجتماعی باشد. دوگانه اصلاح طلب-اصولگرا اگرچه همچنان در بزنگاه های انتخاباتی راه چاره است و در شیوه های مدیریت تفاوت های اساسی دارد، اگرچه همچنان می توان نقاط افتراق هر دو رویکرد را برشمرد، اما آنچه بیش ازپیش می بینیم، عملکرد مشابه در اداره امور و تن دادن به روال هایی است که فساد در سیستم را بازتولید و بازنشر می کند. مواجهه اصلاح طلبان و اصولگرایان با مسئله ای مانند گرانی و نابسامانی اوضاع معیشتی مردم در ماه های اخیر تفاوت چندانی نداشته و همین پیش درآمدی است که این دوگانه سازی را با چالش های جدی روبه رو کرده است.به همان میزان که دوگانه اصلاح طلب- اصولگرا در شرایط ملتهب و فضای بی اعتمادی کنونی کارایی سابق را ندارد، دوگانه کارآمدی- ناکارآمدی می تواند در حل مسئله بی اعتمادی مفید و موثر باشد. مروری بر تجربه نوپای مدیریت شهری از سوی اصلاح طلبان پس از 12 سال سیطره کامل اصولگرایان بر شهرداری تهران، نمونه مناسبی برای بررسی تفاوت ها و شباهت های هر دو جناح در مدیریت شهر است. تجربه لیست امید در انتخابات اخیر مجلس، شورای شهر تهران و بسیاری از شهرستان های دیگر و همچنین واکاوی عملکرد نمایندگان هر دو لیست در مقایسه با نمایندگان اصولگرای مجلس، نشان می دهد حتی در صورت رد صلاحیت ها، بیش از آنکه گرایش سیاسی افراد مهم و تاثیرگذار باشد، کارآمدی و کارایی آنها برای احقاق حقوق مردم از اهمیت برخوردار است. دوران نمایندگی، دوران مدیریت و دوران مسئولیت اگرچه دوران تجربه اندوزی است، اما نباید به دوران کارآموزی و کارورزی تبدیل شود. بحران در دوگانه اصلاح طلب- اصولگرا تا آنجا به پیش رفته که انتصابات افراد را در سمت های کلیدی دچار بحران جدی کرده است.اینکه فردی فقط به این دلیل که در هیچ کدام از دو دسته بالا قرار نمی گیرد و کلا فاقد رویکرد سیاسی است، بدون داشتن شایستگی های لازم به سمتی حساس منصوب شود و برعکس فردی با وجود داشتن شایستگی های مرتبط با پست، به دلیل اینکه در یکی از این دو دسته قرار می گیرد، از ترفیع جا بماند، همگی از آفات جدید این دوگانه سازی است. حال آنکه فقط اگر به کارآمدی افراد در مقایسه با مرام سیاسی شان اولویت داده می شد، این بحران بروز نمی کرد. تجربه سال های اخیر نشان داده اگرچه اصولگرایان بسیار کمتر از اصلاح طلبان، اما افراد هر دو جناح تا حدودی اسیر این نگاه جناحی و نادیده گرفتن کارآمدی شده اند. فزاینده بودن آسیب های اجتماعی و انتقاد مردم و نخبگان به شیوه های حکمرانی نشان می دهد بهترین شیوه برای اداره امور، تمرکز بر دوگانه کارآمدی – ناکارآمدی و ایجاد همدلی برای فائق آمدن بر بار مشکلات است. به محض خروج از چالش های فعلی، دوباره دوگانه اصلاح طلبی- اصولگرایی خودبه خود فعال خواهند شد و قوام خواهند گرفت.
                