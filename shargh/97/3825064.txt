شنبه ۵ آبان ۱۳۹۷
-----------------------------------------
type_unknown
-----------------------------------------
علیرضا رحیمی: تعجب لاریجانی از مهر محرمانه
-----------------------------------------

                    
اطلاعات سپاه هم ادعای مجتبی ذوالنور، نماینده قم در مجلس که موضوع اعطای دوهزارو 500 گرین کارت به مقامات ایرانی را مطرح کرده بود، تکذیب کرد؛ این یعنی تایید صحبت های محمدجواد ظریف بعد از تقریبا چهار ماه در قالب یک نامه محرمانه و رسمی به کمیسیون امنیت ملی که به علی لاریجانی هم رونوشت آن رفته است. علیرضا رحیمی، نماینده تهران و از اعضای هیئت رئیسه و کمیسیون امنیت ملی در توییتر خود خبر داده که «پس از تکذیب توسط دکتر ظریف، سازمان اطلاعات سپاه نیز طی نامه رسمی به مجلس، ادعای واگذاری  دوهزارو 500 گرین کارت به مقامات ایرانی در جریان مذاکرات برجام را (که توسط یک نماینده مجلس مطرح شده بود) تکذیب کرد. با مهر محرمانه روی نامه رسمی، به جای معرفی مرتکب به دادگاه عملا از او حفاظت کرده اند». چهار ماه پیش، به تاریخ تیرماه سال جاری، مجتبی ذوالنور، نماینده قم در مجلس و جانشین سابق نماینده ولی فقیه در سپاه، در جلسه ای که با جواد ظریف در کمیسیون امنیت برگزار شد… اعلام کرد که در طول مذاکرات برجام دوهزارو 500 گرین کارت به مقامات ایرانی اعطا شده است.این خبر از چشم ترامپ هم دور نماند و در توییتی نوشت که دولت اوباما به دوهزارو 500 ایرانی شهروندی آمریکا داده است. ظریف اما این خبر را تکذیب و اعلام کرد: بنده که مذاکرات را انجام دادم این خبر را تکذیب می کنم. از پایه دروغ است. هیچ گاه این گونه مباحث (حتی درخواست مشروعی مثل لغو محدودیت تحرک دیپلمات های ایرانی در سازمان ملل متحد) در مذاکرات یا حواشی آن یا به هر نحو دیگری مطرح نشده است. موضوع اما با واکنش های زیادی روبه رو شد. چهره های همسو با ذوالنور، در تایید او موضع گرفتند. حالا اما علیرضا رحیمی شرح بیشتری از آن جلسه بیان می کند و به «شرق» می گوید که اطلاعات سپاه یا قوه قضائیه باید زودتر به موضوع ورود می کردند. او در عین حال از اینکه نامه با قید محرمانه به کمیسیون آمده گلایه کرده و می گوید علی لاریجانی هم وقتی دید نامه محرمانه است، تعجب کرد و گفت وقتی موضوع در سطح ملی طرح شده، پاسخ آن هم باید به صورت ملی می آمد. رحیمی معتقد است آنچه رخ داده تشویش اذهان عمومی بوده و باید دادستانی وارد عمل می شد. به گفته رحیمی، حالا رئیس کمیسیون است که باید تصمیم بگیرد نامه را بایگانی کند یا آن را در مسیر پیگیری قرار دهد. مسیری که به هیئت نظارت بر رفتار نمایندگان می رسد و بررسی این موضوع که آنچه از سوی ذوالنور رخ داده آیا در راستای وظایف نمایندگی بوده یا باید از راه حقوقی و قضائی رسیدگی شود. در ذیل گفت وگوی «شرق» با علیرضا رحیمی را در این رابطه می خوانید:
 لطفا بفرمایید بخش آخر توییت شما ناظر بر چه مطلبی بود و نامه مورد اشاره به چه شکلی به مجلس ارائه شده است؟
بخش آخر توییت من ناظر بر این نکته بود که وقتی نماینده ای مطلبی را به طور بی اساس در جامعه مطرح می کند، بعد به صورت جناحی و گروهی در مقابله با دولت و تخریب تیم دیپلماسی بیش از سه ماه درباره این مطلب مانور داده و بهره برداری سیاسی می کنند. به طوری که حتی آقای ترامپ هم از این مطلب کذب استفاده می کند، قاعدتا مراجع مسئول باید به موقع ورود کرده و صحت یا کذب این مطلب را بیان کنند و به موضوع تشویش اذهان عمومی که در این رابطه صورت گرفته، ترتیب اثر دهند. 
یعنی هم قوه قضائیه و هم سازمان اطلاعات سپاه مسئولیت داشتند درباره این موضوع به موقع ورود کنند. بالاخره بعد از گذشت چند ماه از طرح موضوع در رسانه ها و افکار عمومی و حتی فضای بین المللی، علیه دولت و علیه ملت ایران تشویش ایجاد شد، اطلاعات سپاه الان ورود کرده و نامه رسمی را به کمیسیون امنیت ملی نوشتند که این مطلب از اساس کذب بوده. اما قاعدتا باید این موضوع را به مراجع ذی ربط و مسئول در رسیدگی ارجاع می دادند. همین که مهر محرمانه بر این نامه گذاشته اند، معنایش این است که محتوای نامه در جایی منتشر نشود. این کار به نوعی غیرمستقیم، حفاظت از افرادی خواهد بود که این اخبار بی اساس را منتشر کرده اند. 
 یعنی اگر قرار بود بر اساس ضوابط ماجرا پیگیری شود، به جای اینکه نامه را به طور رسمی و محرمانه به کمیسیون بدهند، باید به مراجع قضائی ارجاع داده می شد تا موضوع به این شکل پیگیری شود؟
بله. همین طور است. همان طور که گفتم تشویش اذهان عمومی چه از طرف یک فرد عادی و چه از طرف مقامات و مجلس، حتما باید مورد پیگرد قرار بگیرد، خصوصا اینکه موضوع جنبه ملی پیدا می کند و حیثیت یک کشور مخدوش می شود. 
 الان نامه ای که به این شکل ارسال شده، به این مفهوم است که فرایند قضائی طی نخواهد شد؟
فعلا که چیزی اعلام نکرده اند. من قبلا هم در یکی از مصاحبه ها گفتم که دادستان کل کشور و دادستان تهران تکلیف قانونی دارند در مواقعی که جرم مشهود رخ داده، ورود کنند و مخصوصا اگر تشویش اذهان عمومی رخ داده، ترتیب اثر دهند و رسیدگی قضائی انجام دهند. 
 شما درخواستی داشتید که مسئله از سوی مراجع قضائی پیگیری شود یا همان طور که اعلام کردید چون جرم مشهود بوده، طبق روال قانونی دادستانی باید وارد عمل می شد؟
ما درخواستی نداشتیم، اما بعضی اظهارات و عملکردها چون جنبه کیفری دارد، به ویژه در مواردی که جرم مشهود است، باید دادستان وارد شود. به هرحال مهم این است که بخش درخور توجهی از اعتماد عمومی به تیم دیپلماسی و رئیس جمهور متزلزل شده و این خسارت کمی نبود؛ بنابراین موضوعی نبود که بخواهد با شکایت یک شخص حقیقی یا حقوقی به جریان بیفتد. این موضوعی است که هم انتظار افکار عمومی است و هم تکلیف قانونی مراجع قضائی است که باید ورود پیدا می کرد. 
 نامه ای که اطلاعات سپاه داده، براساس درخواستی بوده یا اینکه خودشان باید وارد عمل می شدند و حالا بعد از چند ماه به ماجرا ورود پیدا کرده اند؟
سوالی از آقای ظریف درباره موضوع گرین کارت ها در کمیسیون مطرح شد که آقای ذوالنور هم حضور داشتند. آقای ظریف توضیح مبسوط دادند که در مذاکرات نه ما درخواستی داشتیم و نه آنها پیشنهادی داده اند، از اساس این موضوع تکذیب می شود. آقای ذوالنور گفت اسناد و مدارکی را اطلاعات سپاه در این رابطه در اختیار دارد که باید بررسی شود. آقای ظریف هم گفت بروید و بررسی کنید. من مسئول مذاکرات بودم و اعلام می کنم به هیچ وجه چنین موضوعی در طول مذاکرات وجود نداشته و از اساس کذب است، چون اسم اطلاعات سپاه در جلسه مطرح شد، اطلاعات سپاه هم بر همین مبنا ورود کرد و نامه رسمی فرستاد. 

 آیا این ورود دیرهنگام بوده است. 

 بله. همین طور است، جای تاسف است، هم انتظار افکار عمومی و هم مصالح کشور و هم موضوع امنیت ملی کشور ایجاب می کرد که سپاه و قوه قضائیه ورود به موقع به پرونده می کردند تا از بروز خسارات بیشتر خودداری کنند. همچنان که گفتم شبی که بحث آقای ذوالنور مطرح شد، فردای آن ترامپ به همین موضوع واکنش نشان داد و آن را پی گرفت. 
 بحث مصونیت نمایندگی در این ماجرا چیست؟ نمایندگان در برابر چنین اظهاراتی مصونیت دارند؟
مصونیتی که در قانون اساسی است، مصونیت از باب انجام وظایف نمایندگی است، هم درخصوص رای و هم درخصوص اظهاراتشان مصونیت دارند، اما اظهاراتی که در راستای انجام وظایف نمایندگی باشد؛ بنابراین اگر مرتکب جرمی شوند، اعم از اینکه جرم علیه شخص حقیقی صورت گرفته باشد یا جرم جنبه عمومی داشته باشد، ترتیبات رسیدگی روشن است. یعنی مصونیت، نمایندگان را از رسیدگی قضائی معاف نمی کند. البته تشریفاتی در قوه قضائیه وجود دارد که بر آن مبنا به هیئت رئیسه اطلاع می دهند که مثلا پرونده ای مطرح است. احضاریه هایی هم که برای نمایندگان ارسال می شود که از طریق هیئت رئیسه به نمایندگان ابلاغ می شود. اینها تشریفات موضوع است، وگرنه در اصل موضوع، نه تنها نمایندگان مجلس بلکه هر مقامی که مرتکب جرمی بشود، به آن رسیدگی می شود و در حقیقت نمایندگان به بهانه مصونیت سیاسی، از رسیدگی به جرم معاف نیستند. 
 فرایندی که بعد از این نامه طی خواهد شد، چه خواهد بود؟ شما نامه را به هیئت رئیسه ارجاع می دهید؟
این نامه به رئیس مجلس رونوشت خورده است. من هم شخصا دکتر لاریجانی را از این نامه مطلع کردم و به رویت ایشان رساندم… .
 واکنش آقای لاریجانی چه بود؟
آقای لاریجانی از اینکه روی نامه مهر محرمانه خورده بود، تعجب کردند و گفتند به هرحال اصل ادعا به صورت ملی مطرح شده است، پاسخ هم باید مطرح شود و نباید محرمانه بماند. 
 فرایند این نامه بعد از ارجاع به ریاست مجلس چه خواهد بود؟
نامه در ابتدا به کمیسیون امنیت ارجاع شده است. حالا باید رئیس کمیسیون تصمیم بگیرد که این نامه را بایگانی کند یا به آن ترتیب اثر بدهد. 
 اگر بخواهند ترتیب اثر بدهند، این نامه چه فرایندی را طی خواهد کرد؟
هیئت نظارت بر رفتار نمایندگان به موضوع رسیدگی خواهد کرد. اگر موضوع در راستای وظایف نمایندگی بوده باشد، موضوع متوقف می شود، اما اگر در راستای وظیفه نمایندگی تشخیص ندادند، موضوع را به قوه قضائیه ارجاع می دهند. 
                