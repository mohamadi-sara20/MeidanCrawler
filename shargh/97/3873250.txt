شنبه ۴ اسفند ۱۳۹۷
-----------------------------------------
سرمقاله
-----------------------------------------
دیپلماسی خواستگاری
-----------------------------------------

                    با اینکه برخی از نظریه های سیاست بین الملل با گسترش فضای رسانه ای، اطلاعات و ارتباطات بر کاهش اثرگذاری نقش مرزها و جغرافیا در کشورها تاکید دارند، اما روند دگرگونی ها در خاورمیانه نشان می دهد نظریه ژئواستراتژیک هنوز در سرنوشت کشورها از جایگاه مهمی برخوردار است. ایران 15 همسایه در مرزهای آبی و خاکی با مردمانی متفاوت و با توانایی هایی ناهمسان دارد. همسایگانی که خواسته یا ناخواسته روابط با آنان گاه دوستانه یا خصمانه می شود. مصداق عینی این کشورها پاکستان و افغانستان است. خاصه پاکستان که با حدود هزار کیلومتر مرز مشترک خاکی نقش تعیین کننده ای در امنیت داخلی ایران دارد. با بررسی عناصر چهارگانه ژئواستراتژیک جایگاه پاکستان تا حدودی قابل تبیین است. عناصری مانند سرزمین و فرهنگ، سیاست، امنیت و اقتصاد. جغرافیا و مرزهای مشترک را در ژئواستراتژی نباید نادیده گرفت. جغرافیا یا به یک معنا هم جواری سرزمین ها یکی از عوامل مهم پیونددهنده و همچنین از موانع صلح و آشتی است. به تعبیر کنت والتس، هرجا که مردمی شبیه به یکدیگر با مرزهای جغرافیایی مشترک وجود دارند، اصطکاک در آنجا بیشتر است و این تماس ها عاملی است برای خشونت. اگر به تاریخ درگیری های مرزی ایران و پاکستان رجوع کنیم، به صحت مدعای والتس پی خواهیم برد. برخورد انتحاری ماشین یک راننده پاکستانی با ماشین نیروهای سپاه پاسداران در جاده خاش و زاهدان که موجب شهادت 27 نفر از نیروهای نظامی شد، یکی از ده ها عملیات تروریستی علیه ایران است. حکومت ایران شناخت دقیقی از موقعیت خاورمیانه دارد و تاکنون با برخوردهای مناسب موازنه قدرت را حفظ کرده است. پاکستان، کشوری است با دولتی ورشکسته یا به تعبیری دولتی فرومانده. دولت های ورشکسته دولت هایی هستند که ویژگی آنها نابسامانی سیاسی اقتصادی است. این کشورها از تنظیم و اجرای  برنامه های بلندمدت و آینده نگرانه عاجزند. ناتوانی این دولت ها در رفع تنگناهای اقتصادی و بحران های اجتماعی سبب شده حداکثر تلاش آنها حفظ وضعیت موجود یا مدیریت بحران باشد. دولت های ورشکسته روزمره اند و در برابر بحران های خارجی صبر و تحمل ندارند و به سرعت دست به واکنش می زنند. ایران با آگاهی از این وضعیت همواره در مواجهه با این دولت ها صبوری پیشه کرده است. شرایط بسامان کشورهایی مانند ایران اقتضا می کند به برنامه های بلندمدت خود فکر کنند؛ کاری که تاکنون در مقابله با پاکستان صورت گرفته است. پاکستان کشوری است که از یک سو با هند و از سوی دیگر با افغانستان در تضاد و تخاصم است. فشار نامتعارف به پاکستان موجب می شود این کشور کاملا به سمت آمریکا و عربستان برود و به سیطره آنان درآید. افزایش فشار بر روسای پاکستان آنان را ناگزیر می کند با هر دولتی وارد معامله شوند. «لیتونف» در دهه 1930 گفت شوروی برای ارتقای امنیت خود در این جهان پرآشوب با هر دولتی همکاری خواهد کرد؛ حتی با آلمان هیتلری. به تعبیری دولت ها برای فرار از جهنم شکست نظامی حتی با خود شیطان هم متحد خواهند شد. از سوی دیگر پاکستان با سوءاستفاده از شرایط خود و منطقه و نیز با آگاهی از خصومت عربستان و آمریکا با ایران درصدد باج گیری است و نقش کودک شرور را بازی می کند.
 از این منظر شاید برخوردهای تلافی جویانه به موقع و قاطع در سرکوب گروه های افراطی مستقر در پاکستان در مهار خشونت ها بی تاثیر نباشد. حضور حدود 50 گروه تروریستی در پاکستان، نشانه ابتلای این کشور به بیماری خشونت و جنون است. اما دولت پاکستان به این بیماری خو گرفته و اکثر مواقع از آن بهره برداری سیاسی می کند. شاید به نوعی امنیت ملی پاکستان در حیات این گروه های تروریستی باشد. همیشه درست ترین سیاست، نتیجه مطلوب نخواهد داشت؛ گاه سیاستی کارایی دارد که منجر به پیروزی شود. پاکستان در این موقعیت است.
دومین عنصر ژئواستراتژیک «سیاست» است. سیاست یعنی تفکرات راهبردی که با دانش سیاسی تلفیق می شود. دو کشور هم جوار، از تلفیق سیاست های راهبردی با دانش سیاسی، به منافع راهبردی بلندمدت در رابطه با طرف مقابل دست پیدا می کنند.
سومین عنصر ژئواستراتژیک «امنیت» است. کشورهای همجوار در کنار رقابت ها و تنش ها، انگیزه بالایی برای برقراری امنیت دارند. رابطه پاکستان با ایران نیز از این قاعده مستثنا نیست. پاکستان به دلیل مرزهای مشترک طولانی با افغانستان به دنبال دستیابی به عمق استراتژیک در این کشور است. اما ایران را به لحاظ ژئواستراتژیک و به عنوان همسایه امن و یک شریک راهبردی برگزیده است. پاکستان تلاش می کند از طرف دیگر روابط خود را با آمریکا حفظ کند و همچنین از مزایای همکاری های نه چندان منظم با ایران سود ببرد. پایداری دوستی با ایران امنیت مرزهای پاکستان را تضمین می کند و این کشور با خیالی آسوده به خصومت با هند، دشمن دیرینه خود ادامه داده و از هر فرصتی برای نفوذ در افغانستان استفاده می کند. پرخطرترین رابطه پاکستان، رابطه با عربستان است. کشوری که به لحاظ سیاسی نفوذ فراوانی در پاکستان دارد. عربستان تاکنون در مقاطع بسیاری به این کشور فقرزده یاری رسانده است. کمک هایی که محض رضای خدا نیست. پاکستان کشوری است با آموزه دینی که سنی ها در آنجا دست بالا را دارند. در این میان گروه های تروریستی ای که از سوی عربستان حمایت می شوند، خطر بالقوه ای برای ایران و افغانستان هستند. عربستان می خواهد پاکستان را همچون بمبی بزرگ در اختیار داشته باشد؛ بمبی که ضامنش در ریاض است. ایران با آگاهی بر این نکته، از ابتدای پیروزی انقلاب درصدد بوده تا با پاکستان روابطی تجاری برقرار کند. با این باور که «روابط اقتصادی» به عنوان چهارمین عنصر ژئواستراتژیک، امنیت ایران را بیش از پیش تضمین کند. اگرچه این تلاش ها چندان دستاوری نداشته، اما خالی از فایده هم نبوده است. ژئوپلیتیک و ژئواستراتژیک باید دو کشور همجوار را به سمت حوزه های ژئواکونومیک سوق دهد. اما قدرت های فرامنطقه ای خاصه آمریکا نگذاشته اند تاکنون این خواسته محقق شود. طرفه آنکه عربستان نیز دست به کار شده و چون خواستگاری قدیمی پا به میدان گذاشته تا با هدیه ای 20 میلیارد دلاری به پاکستان گوشزد کند که اگر قرار است به پیوند تازه ای تن دهد، ولیعهد عربستان بر دیگر رقبا فضل تقدم دارد. باید سفرهای اخیر محمد بن سلمان به چین و دیگر کشورها را نوعی تداوم تدریجی دیپلماسی خواستگاری نامید. بن سلمان در این سفرها بیش از آنکه در پی احصای منافع عربستان باشد، در پی تحریک کشورها علیه ایران است. سیاست های منطقه ای تابع سیاست های داخلی است و برعکس. در این شرایط استفاده جناح های سیاسی از حوادث منطقه ای می تواند نتایج خسارت باری برای ایران داشته باشد. استفاده از سیاست های منطقه ای برای برتری های سیاسی و جناحی کاری خطا است. کاری که برخی کشورهای در حال توسعه از آن استفاده و امنیت ملی را دستاویز منافع فردی و حزبی خود می کنند. الزاما فقط آن که از بیرون سنگ پرت می کند، دشمن نیست. آن که از سر جهل سنگ بر سینه می کوبد، دشمن تر است. برای نوشتن این یادداشت از مقالات «تحلیل ژئواستراتژیکی روابط ایران با پاکستان با تاکید بر عامل امنیتی» دکتر محمدجعفر جوادی ارجمند، آرش بیدالله خانی و پیمان رضایی از فصلنامه مطالعات شبه قاره سیستان وبلوچستان؛ «تحلیل درباره ماهیت روابط ایران و پاکستان» رضا سیمبر، سعید میرترابی، محمدباقر علی تبار فیروزجایی از فصلنامه مطالعات سیاسی جهان اسلام استفاده شده است.
                