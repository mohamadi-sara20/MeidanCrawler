سه‌شنبه ۲۳ مرداد ۱۳۹۷
-----------------------------------------
type_unknown
-----------------------------------------
رئیس مرکز پژوهش های مجلس خبر داد: پشت پرده اعتراضات دی
-----------------------------------------

                    شرق: کاظم جلالی در نشستی که به منظور گرامیداشت روز خبرنگار در مرکز پژوهش های مجلس شورای اسلامی برگزار شد، به برخی سوالات از جمله اعتراضات دی ماه، موسسات مالی غیرمجاز و... پرداخت. رئیس فراکسیون مستقلین مجلس در پاسخ به سوالی مبنی بر اینکه آیا این مرکز درباره اعتراضات اخیر و منشا و خاستگاه آن بررسی هایی را انجام داده است، گفت: «ما گزارش مفصلی درباره اعتراضات دی ماه سال 1396 به نمایندگان و مسئولان دولتی و سایر نهادها فرستادیم و تحلیل هایی هم ارائه شد». او گفت: «مردم در عرصه اقتصادی دچار مشکلات و ناملایماتی هستند». جلالی بخشی از این مشکلات اقتصادی را به دلیل سوءمدیریت دانست و افزود: «البته فضاهایی روانی علیه ایران و کشور راه انداخته اند که ما این موارد را در مرکز پژوهش ها بررسی کرده و به اطلاع مسئولان رساندیم».رئیس مرکز پژوهش های مجلس ادامه داد: «در این بین بخشی از سیاست های اتخاذشده آسیب زا بود؛ نمونه آن کاهش سود بانکی و هم زمان پرداختن به موسسات بانکی و دولتی بود. بانک مرکزی در آسیب شناسی نسبت به موسسات پولی و بانکی خوب عمل نکرد و راه اشتباهی را رفت. به جای اینکه به اصلاح روند بپردازد، یک دفعه هجمه ایجاد کرد. مسئولان پولی و بانکی علیه موسسات مصاحبه و مردم را نگران کردند. در همان زمان تجمعاتی شکل گرفت که اولین حرمت شکنی ها در این تجمعات بود. می توانست با مدیریت درست تجمعات شکل نگیرد».او با بیان اینکه «در آن دوران با کاهش سود بانکی و بد عمل کردن نسبت به موسسات پولی و بانکی نقدینگی افسارگسیخته در کوچه و بازار آمد»، ادامه داد: «همان نقدینگی در موسسات پولی و بانکی به بازار تزریق شد و این اژدهای هفت سر را دیدید، این اتفاق بدی بود». جلالی افزود: «در همان زمان برای برگردانده شدن پول مردم خط اعتباری در بانک مرکزی ایجاد شد. 22 هزار میلیارد تومان از بانک مرکزی به سهام داران پول داده شد و به دنبال آن نقدینگی دیگری در بازار ایجاد شد. بعد از آن به گسل ترامپ برخورد کردیم که گفت می خواهد از برجام خارج شود. به دنبالش نقدینگی موجود در بازار به سمت ارز، سکه، خودرو و مواردی دیگر حرکت کرد». او با تاکید مجدد بر اینکه باید تحلیل درستی از شرایط داشت، گفت: «منشا نارضایتی ها از اینجا به وجود آمد، البته دولت در مسیر اصلاح حرکت می کند، اما به هرحال بخشی از سیاست ها اشتباه بوده است. باید نقدینگی عظیم موجود در داخل کشور را مدیریت کرد. بخشی از این نقدینگی برای شرکت های بزرگ و سازمان هاست که دولت باید با آنها وارد گفت وگو شود. اکنون 85 درصد سپرده ها را 2.5 درصد جامعه در اختیار دارند با آنها باید وارد گفت وگو شد». جلالی افزود: «متاسفانه در چنین شرایطی شاهد هستیم که برخی در داخل کشور ناآگاهانه در زمین دشمن بازی می کنند. در این بین تیترهایی در رسانه ها زده می شود که نتیجه آن نشانه گرفتن امید مردم است. دشمن، امید را نشانه گرفته است. ما نباید این کار را انجام دهیم». او اضافه کرد: «ما گزارشی را تهیه کردیم که در مورد خاستگاه اجتماعی اعتراضات است و در حال بررسی و کار کارشناسی روی این موضوع هستیم».برای موسسات مالی می شد بهتر تدبیر کردرئیس مرکز پژوهش های مجلس شورای اسلامی درباره وضعیت موسسات مالی نیز گفت: «بهترین روش از نظر من این بود که حل مشکل موسسات به خودشان واگذار می شد و آنها در ادغام ها مشارکت داده می شدند. ما موسساتی داشتیم که کارشان به خوبی انجام می شد، اما موسسات دیگری را که دچار مشکل بودند به اینها دادند و شر آنها دامن موسسات سالم را گرفت. در این زمینه معتقدم بانک مرکزی و دولت در تشخیص درد درست عمل کردند، ولی در درمان شتاب زده و عجولانه رفتند. درواقع سپرده گذاران درگیر کل سیستم شدند. خیلی از آنها دنبال پولشان نبودند، اما وقتی علیه موسسات مصاحبه شد، مردم رفتند و شیشه موسسات را شکستند. من در همه اینها حسن ظن نمی بینم، ولی همین مسائل بود که منتهی به حوادث دی ماه سال گذشته شد». جلالی ادامه داد: «طبق گزارش مرکز پژوهش های مجلس، 76 درصد فراخوان های دی ماه را ذی نفعان موسسات مالی دادند و بعد از این ماجرا سوء استفاده شد، از جمله دشمن، منافقین، اسرائیل و عوامل سعودی از مطالبات مردم سوء استفاده کردند. البته مردم مطالبه ای دارند، اما اینها با ورود خود فضا را به انحراف کشیدند. درمجموع معتقدم برای موسسات مالی می شد بهتر تدبیر کرد». او با اشاره به برخی حاشیه سازی ها یادآور شد: «دبیرخانه شورای عالی امنیت ملی باید جدی تر وارد عمل شود؛ مثلا در عرصه رسانه افرادی هستند که هر حرفی را به راحتی می زنند، چرا آنها مواخذه نمی شوند. اگر سندی دارند ارائه کنند و اگر ندارند باید با آنها برخورد شود. ما به عنوان مرکز پژوهش های مجلس اختیار حقوقی و قانونی برای اخطار نداریم، بلکه تذکر کارشناسی می دهیم یا اعلام خطر می کنیم، کمااینکه در گزارش های محرمانه یا سری چنین مواردی وجود دارد. ما به دنبال هوچی گری نیستیم. باید به کشور و نظام کمک کنیم، ولی نباید آنها را دچار چالش کنیم. اما نکته مهم این است که شورای عالی امنیت ملی و دبیرخانه آن باید نقش فعال تری ایفا کنند».
                