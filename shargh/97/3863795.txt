چهار‌شنبه ۳ بهمن ۱۳۹۷
-----------------------------------------
سرمقاله
-----------------------------------------
پالرمو؛ خوانش تقطیع شده
-----------------------------------------

                    در این چند سالی که اخبار و تحولات مربوط به موضوع پیوستن ایران به «کنوانسیون مبارزه با جرائم سازمان یافته فراملی» و «کنوانسیون مقابله با تامین مالی تروریسم» را پیگیری می کنم، بیشترین دقت و حساسیت را معطوف دلایل ارائه شده از طرف منتقدان الحاق ایران به آن کنوانسیون ها کرده ام. به گمان نگارنده، منتقدان کمتر به متون اصلی مربوطه مراجعه کرده و بیشتر بخش های تقطیع شده، آن هم با ترجمه های نارسا را گزینش کرده و ملاک داوری قرار داده اند. نیک می دانیم که اصولا هرگونه قضاوتی مشروط به پیروی از روش شناسی علمی مناسب و تحقق شرایط و تمهیداتی است که تا فراهم نشوند، راه به جایی نمی برد. نخستین شرط و تمهید در اینجا مراجعه به متن اصلی کنوانسیونی است که می خواهد در ترازوی نقد قرار بگیرد و راجع به آن حکم صادر شود. واضح است که این شرایط مشمول حال طرفداران حمایت از الحاق هم می شود. یادداشت حاضر که به موضوع کنوانسیون پالرمو می پردازد، بدون آنکه بخواهد له یا علیه الحاق موضع بگیرد یا دلایل منتقدان را راستی آزمایی کند، قصد دارد تا در راستای ایجاد شفافیت درباره موضوع یادشده که خوانشی روشمند (متدیک) را طلب می کند، به متن اصلی کنوانسیون مراجعه کند و چکیده آن را بازنشر دهد. قبل از آن، اهم دلایل منتقدان را عینا نقل می کنیم: «پیوستن به پالرمو خودتحریمی و پذیرش محدودیت است»، «با کنوانسیون پالرمو تراکنش های مالی ایران مشخص می شود»، «پالرمو راه های دورزدن تحریم ها را می بندد»، «الحاق ایران به پالرمو مغایر قانون اساسی است»، «الحاق به پالرمو راه های سلطه بر کشورمان را باز می کند» و «تعریف ایران و غربی ها از تروریسم متفاوت است» عمده دلایلی است که مخالفان پیوستن ایران به کنوانسیون مبارزه با جرائم سازمان یافته فراملی اقامه می کنند.
درباره کنوانسیون مبارزه با جرائم سازمان یافته فراملی موسوم به پالرمو، در آغاز یادآور می شویم که این عهدنامه بین المللی، عقبه قطع نامه 25 .55 مورخ 15 نوامبر 2000 مجمع عمومی سازمان ملل متحد است که در نشست کشورهای جهان در دسامبر همان سال در پالرموی ایتالیا به امضای کشورهای شرکت کننده رسید. کنوانسیون پالرمو یکی از سه ضمیمه قطع نامه یاد شده و ستون فقرات آن است و تنها ضمیمه ای است که در جایگاه حقوقی والای کنوانسیون، به معنای عهدنامه ای در سطح بین المللی قرار گرفته است. دو ضمیمه دیگر عنوان پروتکل دارند. در پیش گفتار کنوانسیون مزبور که به امضای کوفی عنان، دبیر کل وقت سازمان ملل، رسیده، چنین آمده است: «با امضای کنوانسیون مبارزه با جرائم سازمان یافته فراملی در پالرموی ایتالیا در دسامبر 2000، جامعه بین المللی اراده خود را برای دادن پاسخ به یک چالش بزرگ با یک پاسخ بین المللی نشان داد». این کنوانسیون در واقع ناظر به ترتیبات اجرائی برون رفت از وضعیتی است که قطع نامه 25 .55 ترسیم کرده و آن را ناشی از فعالیت های مجرمانه سازمان یافته در جهان دانسته است؛ برون رفتی که به نظر این قطع نامه، تحقق آن در گرو کنشگری جهانی است. قطع نامه، علاوه بر دادن ارجاعاتی به قطع نامه های قبلی سازمان ملل، حاوی نکاتی است که مواردی از آن عینا نقل می شود:
- «ابراز نگرانی شدید از عواقب اقتصادی و اجتماعی فعالیت های مجرمانه سازمان یافته و ایجاد نیاز فوری به تقویت همکاری ها برای جلوگیری و مقابله موثر با این فعالیت ها در سطوح ملی، منطقه ای و بین المللی».
- «سلب آسایش از کسانی که در هرکجا مرتکب جرائم سازمان یافته فراسرزمینی می شوند و تحت پیگرد قرار دادن آنها از طریق همکاری های بین المللی»؛
- اطمینان خاطر از اینکه «کنوانسیون مبارزه با جرائم سازمان یافته فراملی» از چارچوب حقوقی لازم و ابزارهای موثر به منظور همکاری های بین المللی در راستای مقابله با اقدامات مجرمانه نظیر پول شویی، فساد، جرائم علیه میراث فرهنگی و ارتباط گیری در حال افزایش بین جرائم سازمان یافته فراملی و جرائم تروریستی، برخوردار خواهد بود».
به شرح پیش گفته، تقریبا بلافاصله بعد از تصویب قطع نامه مبارزه با جرائم سازمان یافته فراملی، نشست پالرمو برگزار شد و در آن، کنوانسیونی با همین نام به امضا رسید. طبق وعده، چکیده این کنوانسیون 41 ماده ای را که در آن 63 بار به حقوق داخلی (domestic law) کشورهای عضو ارجاع داده شده است، در اینجا می آوریم. ماده یک هدف پالرمو را با این عبارت بیان می کند: «مقصود از این کنوانسیون ترویج همکاری ها در راستای مبارزه با جرائم سازمان یافته فراملی و جلوگیری از آن به نحوی موثرتر است». در بند یک ماده 4 از کشورهای عضو خواسته شده تا تعهدات کنوانسیونی خود را به شکلی سازگار با اصول «تمامیت ارضی کشورها»، «برابری حاکمیت ها» و «عدم مداخله در امور داخلی دیگر کشورها» ایفا کنند. بند 2 همین ماده چنین می گوید: «هیچ بند و ماده این کنوانسیون کشوری را محق نمی داند که در کشور دیگری اعمال حاکمیت کند و اقداماتی انجام دهد که طبق قوانین داخلی آن، صرفا در حیطه اختیارات آن کشور است». ماده 6 از کشورهای عضو می خواهد که وفق اصول اساسی حقوق داخلی خود، قوانینی وضع کنند که برای جرم انگاری اعمال مجرمانه ای که ارتکاب آن عمدی است، لازم است. مواد 5، 6، 8 و 23 به ترتیب ناظر به جرم انگاری «مشارکت در گروه های سازمان یافته مجرمانه»، «پول شویی عواید حاصل از اقدامات مجرمانه»، «فساد» و «ممانعت از اجرای حق» است؛ در حالی که مواد 7 و 9 بر اتخاذ تدابیر لازم در راستای «مقابله با پول شویی» از طریق ایجاد رژیم نظارتی و مقررات گذاری جامع بانک ها و موسسات مالی غیربانکی و «مقابله با فساد» تاکید می کند. ماده 18 با موضوع «استرداد مجرمان»، کشورها را مخیر می کند تا از پذیرش «معاضدت قضائی متقابل» درصورتی که به حاکمیت، امنیت، نظم عمومی یا سایر اجزای منافع آنها خدشه وارد کند، امتناع ورزند (بند 21). ماده 20 با عنوان «تکنیک های ویژه تحقیق»، ضمن ترغیب کشورهای عضو به انعقاد قراردادهای دوجانبه و چندجانبه برای استفاده از آن تکنیک ها، به صراحت بر بالادستی بودن اصل برابری حاکمیت ها تاکید می کند. مواد 24 و 25 از «شهود» و «قربانیان جرائم سازمان یافته» حمایت می کند. ماده 29، توسعه اقتصادی و ارائه کمک های فنی را راهکار اجرای کنوانسیون اعلام می کند. در ماده 31 از دولت های عضو می خواهد تا امکان بازگشت مجرمان موضوع این کنوانسیون به جامعه را فراهم کنند. شاید همین قدر ارجاع به متن اصلی در این نوشته کوتاه کفایت کند؛ باشد تا نه اطاله کلام کنیم و نه به آفت موضع گیری سوگیرانه دچار شویم. امید آنکه دل مشغولی های دغدغه داران ریشه در نگاه به منافع ملی دارد و ملهم از این نگرانی است که نکند ما با پذیرش عهدنامه هایی مانند پالرمو، به پیش شرط ها و لوازم نظم لیبرال متعهد شویم و به این ترتیب خود را به دست خود از هاضمه نظام سلطه عبور دهیم.
                