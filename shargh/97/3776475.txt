سه‌شنبه ۲ مرداد ۱۳۹۷
-----------------------------------------
یادداشت
-----------------------------------------
هیتروپیای ایرانی
-----------------------------------------

                    جهان مجازی، دنیای مجازی یا فضای اینترنتی، با وجود گسترش کاربردی و گستره مصرفی، واقعیت محیطی کمتر شناخته شده برای ماست. بنابراین شناخت هرچه بیشتر درباره روندها و روال در آن بسیار مهم است. در جهان مجازی ایرانی یا زندگی مجازی ایرانی، شبکه های اجتماعی مجازی کاربرد وسیع تر و گسترده تری پیدا کردند. به طوری که مطابق یافته های نظرسنجی ها از هر 10 نفر ایرانی، شش نفر عضو حداقل یکی از شبکه های اجتماعی مجازی هستند. به بیان دیگر 59.7 درصد حداقل عضو یک شبکه اجتماعی هستند که این روند نسبت به آذرماه سال 1394 رشد هفت درصدی داشته و در سال 1396 به 62 درصد و در ابتدای سال 1397 به 65.3 درصد افزایش یافته است. آخرین نظرسنجی ایسپا در خرداد سال جاری نشان دهنده آن است که درحال حاضر 49.5 درصد افراد بالای 18 سال کشور همچنان از تلگرام استفاده می کنند. جالب اینجاست که براساس نتایج این نظرسنجی 59.7 درصد از استفاده کنندگان فعلی تلگرام اعلام کرده بودند در صورت فیلتر تلگرام برای استفاده از آن از فیلترشکن استفاده خواهند کرد و 39.3 درصد نیز گفته بودند در این صورت از فیلترشکن استفاده نخواهند کرد. در روزهای اول فیلتر تلگرام در نظرسنجی ملی ایسپا که به صورت حضوری انجام شده بود، 63 درصد اعلام کرده بودند که برای استفاده از تلگرام از فیلترشکن استفاده کرده اند که به نظر می رسد در صورت فیلتر تلگرام پایین ترین میزان اعلام استفاده از فیلترشکن فارغ از تحقق آن 60 درصد خواهد بود که نشانه تمایل به حضور در این شبکه پیام رسان است. آخرین نظرسنجی ایسپا هم نمایانگر آن است که 79 درصد از استفاده کنندگان تلگرام قبل از فیلتر، به استفاده خود بعد از فیلتر نیز ادامه داده اند. مطابق یافته های نظرسنجی های ایسپا در فروردین 1397 پس از تلگرام با 58.5 درصد عضویت، اینستاگرام با 17.7 درصد و واتس آپ با 11.9 درصد در رتبه های دوم و سوم عضویت ایرانیان قرار دارد. در خردادماه و پس از فیلتر تلگرام، میزان عضویت در اینستاگرام به 32.2 درصد افزایش پیدا کرده است. همچنین استفاده کنندگان از واتس آپ نیز به حدود 25 درصد افزایش پیدا کرده است. این بدان معناست که تعداد کاربران اینستاگرام و واتس آپ در این بازه زمانی به حدود دو برابر افزایش پیدا کرده است. سایر شبکه های اجتماعی خارجی افزایش چشمگیری را تجربه نکرده است و به عنوان نمونه 2.7 درصد پاسخ گویان اعلام کرده اند که در توییتر عضویت دارند. مرور این یافته ها بررسی وضعیت حضور مردم ایران در این شبکه ها را دوچندان می کند. شبکه های اجتماعی مجازی را می توان به مثابه فضایی دوگانه پسند تحلیل کرد: به این ترتیب که برخی افراد در جهان مجذوب آن شده و برخی دیگر، هرچند با نسبت متفاوت، از آن و نوع زندگی اجتماعی مرتبط با آن بیزاری می جویند. نوع زندگی جاری در شبکه های اجتماعی مجازی را می توان در اصطلاحی که میشل فوکو درباره فضای «هیتروپیایی» وضع کرده، گنجاند. «هیتروپیا» عنوانی است که او برای «فضای دیگر» یا «دیگر فضا» برگزیده بود؛ فضایی متفاوت و در مقابل «یوتوپیا» یا «آرمانشهر» است؛ فضایی که روایت های غیررسمی در حوزه های گوناگون مرتبط با زندگی روزمره یا «دگرروایت ها» در آن موج می زند. اما نگاه مردم ایران به این هیتروپیا چگونه است؟ در گزارش پیمایش ملی ارزش ها و نگرش های ایرانیان که در سال 1395 منتشر شده است، در پاسخ به این سوال که چقدر اطلاعات، اخبار و آگاهی های کسب شده از دنیای مجازی (اینترنت و شبکه های اجتماعی مجازی) با واقعیات بیرونی سازگار است؟ 60.3 درصد مردم ایران گزینه های کم و خیلی کم و 9.6 درصد هم گزینه های زیاد و خیلی زیاد را انتخاب کرده اند. در ادامه همین گزارش آمده است که 76.2 درصد مردم ایران معتقدند که زندگی آنها کم و خیلی کم تحت تاثیر شبکه های اجتماعی مجازی است و جالب اینجاست که فقط 9. 4 درصد پاسخ گویان زیاد و خیلی زیاد به این شبکه ها اعتماد دارند. همچنین 58.6 درصد مردم خیلی کم، 21.5 درصد کم، 14.5 درصد متوسط، 4.2 درصد زیاد و 1.2 درصد خیلی زیاد با کسانی که در شبکه های اجتماعی آشنا می شوند، در دنیای واقعی ارتباط برقرار می کنند. دراین باره از اعضای شبکه های اجتماعی مجازی خواسته شده که اعلام کنند محتوای گروه ها یا کانال هایی که عضو هستند، بیشتر از چه موضوعاتی تشکیل شده است. در این سوال پاسخ گویان می توانستند از بین گزینه های موجود سه گزینه را انتخاب کنند. بر این اساس 35 درصد پاسخ گویان اعلام کرده اند در کانال ها یا گروه هایی که عضو هستند، بیشتر مطالب علمی ردوبدل می شود.اخبار خانوادگی با 32 درصد، اخبار و تحلیل های سیاسی با 28 درصد، طنز و جوک با 24 درصد، آشپزی با 16 درصد، مطالب ورزشی با مطالب 14 درصد، موسیقی با 14 درصد، مطالب دینی با 12 درصد، خریدوفروش و بازار با 9 درصد و مسائل جنسی با دو درصد در رتبه های بعدی جای گرفته اند. گفتنی است که سال گذشته حدود 67 درصد مردم گفته بودند طنز و جوک جزء سه موضوع اصلی آنها در فضای مجازی است که امسال این میزان کاهش چشمگیری داشته است. در سوالی دیگر در همین زمینه از پاسخ گویانی که عضو تلگرام هستند، پرسیده شد چه مطالبی را بیشتر فوروارد می کنند که این دسته از پاسخ گویان می توانستند تا سه مورد پاسخ دهند. 28.8 درصد کاربران تلگرام گفته اند بیشتر مطالب علمی را فوروارد می کنند. 20.2 درصد مطالب طنز و جوک، 13.9 درصد اخبار و تحلیل های سیاسی و 11.7 درصد اخبار خانوادگی را ارسال می کنند. 19.1 درصد از کاربران تلگرام گفته اند هیچ مطلبی را فوروارد نمی کنند. در ادامه دو سوال قبلی، از کاربران تلگرام (کاربرانی که مطالبی را فوروارد می کردند) سوال شده است تا چه حد صحت وسقم مطالب ارسالی را بررسی می کنید که در این مورد 35.5 درصد گفته اند در حد زیاد و خیلی زیاد، 17.1 درصد در حد متوسط و 39.6 درصد نیز در حد کمی، صحت وسقم مطالب ارسالی را بررسی می کنند. 7.9 درصد از آنها نیز به این سوال پاسخی ارائه نداده اند. در بخش دیگری از این نظرسنجی درخصوص نگرش مردم درباره شبکه های اجتماعی پرسیده شده که در مجموع 41 درصد این شبکه ها را مفید و 48 درصد آن را آسیب رسان معرفی کرده اند و 11 درصد نیز در این زمینه نظری نداشته اند. اگر فقط کسانی که از شبکه های اجتماعی استفاده می کنند در نظر گرفته شود، 54 درصد آن را مفید و 43 درصد آن را آسیب رسان ارزیابی کرده اند. بااین حال، در مجموع و براساس نتایج نظرسنجی ایسپا در خردادماه سال جاری، 66 درصد مردم حداقل از یکی از شبکه های اجتماعی استفاده می کنند. از این میان 46.7 درصد از شبکه های اجتماعی خارجی و 3.9 درصد نیز از شبکه های اجتماعی داخلی استفاده می کنند. 14.1 درصد هم از شبکه های اجتماعی داخلی و هم خارجی استفاده می کنند. نزدیک به 40 درصد مردم نیز از کیفیت شبکه های اجتماعی مجازی داخلی اعلام رضایت کرده اند. 50 درصد اعلام نارضایتی کرده و 10.8 درصد نیز به این سوال پاسخی نگفته اند. هیتروپیای ایرانی، هرچند همه آرمان های انسانی جامعه ایرانی را در خود ندارد، اما تلاش مردم را برای زندگی بهتر در دیگر فضای ایرانی به نمایش می گذارد.
                