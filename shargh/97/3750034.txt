یک‌شنبه ۶ خرداد ۱۳۹۷
-----------------------------------------
یادداشت
-----------------------------------------
تحریم داخلی خطرناک تر از تحریم خارجی
-----------------------------------------

                    آیا خروج ایالات متحده از توافق جهانی برنامه جامع اقدام مشترک و تلاش ترامپ برای فعال کردن تحریم های موسوم به ثانویه که می تواند فروش نفت، گاز، میعانات گازی و فراورده های پتروشیمی ایران را دربر بگیرد، ایران را به شرایط دوران احمدی نژاد بر می گرداند؟ به این پرسش در دو سطح می توان پاسخ داد؛ نخست، بحث انتقال فناوری و دوم موضوع خرید نفت و فراورده ها و محصولات پتروشیمی ایران است که موضوع این نوشتار نیست. مشارکت نکردن شرکت های بزرگ غربی در حوزه نفت و گاز ایران، حتما اتفاق خجسته ای نیست. تبادل دانش در زمینه آخرین فناوری های استخراج و پالایش نفت و گاز، یک ضرورت جدی برای توسعه این بخش ثروت آفرین و بهبود بهره وری منجر به افزایش درآمدهای نفتی است؛ اما ایران در طول سال ها فعالیت در بالادستی و پایین دستی نفت و گاز، تجربه و دانش قابل قبولی را اندوخته است. در اجرای بالادستی که شامل حفاری چاه های نفت و گاز و سپس پالایش نفت و گاز استخراج شده است، توان فنی و سرمایه انسانی وجود دارد. شرکت هایی نظیر پتروپارس، ملی حفاری، اویک، پترو ایران و چندین شرکت دیگر هم تجربه بالایی در حفاری دارند هم تخصص لازم را کسب کرده اند. مشکل ایران برای توسعه میادین نفت و گاز، ناظر بر تامین سرمایه است. حجم سرمایه گذاری این نوع فعالیت ها، چندین میلیارد دلار است و تامین آن برای وزارت نفت آسان نیست. از حیث منابع انسانی در بخش بالادستی، ذکر این نکته خالی از لطف نیست که 10 سال پیش، تعداد مهندسان متخصص بالادستی که خارج از ایران در شرکت های بزرگ دنیا در حال فعالیت بودند، شش هزار نفر بود که با توجه به روند سال های اخیر، احتمالا امروز افزایش قابل توجهی یافته است. حفاری، انتقال نفت و گاز به پالایشگاه و پالایش آن، فعالیت های اصلی بالادستی است که وزارت نفت به درستی تمرکز اصلی خود را روی میادین مشترکی مانند پارس جنوبی، آزادگان و... گذاشته است؛ چراکه شرکا -بخوانید رقبای ایران- در این میادین بعضا ده ها میلیارد دلار بیش از ایران برداشت کرده اند. پس در بخش اول، موضوع تامین سرمایه، به ویژه سرمایه خارجی، مسئله اصلی است؛ اما بعد از آن موضوع پالایش پدید می آید؛ یعنی زمانی که ماده خام از طریق خطوط لوله به پالایشگاه می رود. تاکنون در 20 فاز بهره برداری شده در پارس جنوبی، نیاز اصلی شرکت های ایرانی به شرکت های خارجی درباره طراحی و نصب پالایشگاه و تامین تجهیزات اصلی، از جمله ماشین آلات دوار بوده است. با توجه به ماهیت فناوری که هر روز درحال تغییر است، ارتباط با کشورها و شرکت های قدرتمند برای دریافت فناوری به روز بخش پالایش، امری اجتناب ناپذیر است. می توان ارزش افزوده بالایی در این بخش ایجاد کرد و محصولاتی را که ارزش افزوده بیشتری دارند، در مقیاس بالاتری تولید کرد. تعامل تکنولوژیک با دنیا در این بخش، به سود ایران و درآمد سرانه آن است. در این زمینه البته وابستگی مطلق به اروپا و ایالات متحده وجود ندارد و شرکت های زیادی در چین و شرق آسیا آماده همکاری اند. اگر تامین سرمایه از طریق فاینانس صورت بگیرد، حتی می توان برای شرکتی نظیر توتال هم جایگزین یافت. اما درباره پتروشیمی فرایند کمی متفاوت است. گفتیم که در پالایشگاه جداسازی انجام می شود و گاز واردشده در برج های بلند ترکیبات سنگین و سپس سبک مانند پروپان، بوتان، اتان و متان جدا می شوند. توان ساخت این برج ها یا TOWER ها در ایران وجود دارد؛ اما در تامین کمپرسورها به دلیل ماهیت«های تک» بودن آن، نیازمند واردات هستیم. وقتی ماده اولیه خروجی پالایشگاه های گاز وارد کوره های واحدهای الفینی، متانولی و آمونیاکی می شود اول باید شکسته شود و پیچیدگی واحدهای پتروشیمی نسبت به واحدهای پالایشی از همین جا آغاز می شود. پروپان، متان و هر ماده اولیه دیگر وارد کوره شده و در دمای 800 تا هزار درجه شکسته می شوند، سپس عملیات خنک کاری انجام شده و وارد کمپرسور می شود. این کمپرسورهای خاص در شرکت های بزرگی مانند زیمنس ساخته می شوند.با افزایش فشار ترکیبات ورودی به کمپرسور در چند مرحله و کاهش شدید دما ترکیبات مختلف براساس دما تبدیل به مایع جدا می شوند. بعد از این مرحله فرایندهای کاتالیستی انجام می شود و در نهایت با خالص سازی، ترکیبات ارزشمند در اختیار صنایع پایین دست قرار می گیرند. در این صنعت چنانچه تامین مالی صورت بگیرد، دستیابی به دانش کار دشواری نیست؛ زیرا ساخت واحدهای الفینی چه آمونیاک و چه متانول تا حدودی بومی شده است، اما در پی دی اچ و جی تی ال هنوز نیاز بالایی به شرکت های خارجی صاحب تکنولوژی داریم.شرکت های چینی با دانش و توانمندی فنی قابل قبول، به شرط وجود سرمایه گذار، آماده همکاری در همه حوزه های یادشده هستند. با توجه به تلاش های صورت گرفته از سوی دولت برای ادامه برجام با اروپا، چین و روسیه، اگر کشورهای اتحادیه، چین، روسیه و ژاپن و کره جنوبی به تبادل مالی و فناوری با ایران بپردازند می توان از طریق ارزهای غیر از دلار، منابع مورد نیاز اجرای پروژه ها را تامین کرد. در شرایط تحریم بهای تمام شده سرمایه گذاری و خرید تجهیزات افزایش قابل توجهی یافت. در شرایط تحریم، دستیابی به تکنولوژی های خاص که نیاز ما است، سخت و گران خواهد شد و به تبع آن ارزش افزوده تولید در برخی حوزه ها کاهش می یابد. درباره مشکل تامین سرمایه باید گفت شرایط کنونی مناسب سرمایه گذاری نیست، اما این به دلیل مسائل خارجی نیست بلکه مشکلات داخل کشور، دامن گیر سرمایه گذاران است. آسیبی که سرمایه گذاران و پتروشیمی ها از مقررات و موانع کسب وکار می بینند، بیشتر از تحریم هاست. برای تحریم های یک جانبه ایالات متحده می توان راهی پیدا کرد، اما اگر حوزه پتروشیمی ایران جذابیت نداشته باشد، چطور می توان سرمایه گذار داخلی و خارجی را ترغیب کرد؟ تک نرخی شدن ارز یعنی فروش محصول نهایی به قیمت ماده اولیه که بخشی از آن به محصولات باارزش تبدیل می شود و در این صورت، کاهش سود شرکت های پتروشیمی قابل توجه خواهد بود و برخی واحدها زیانی سنگین را تجربه خواهند کرد و حاشیه سود برخی واحدها بین 30 تا 40 کاهش می یابد. این شرایط اگر تداوم پیدا کند، اداره واحدهای موجود نیز مشکل خواهد بود چه برسد به توسعه بخش پتروشیمی و ایجاد واحدهای جدید. صنعت پتروشیمی مشتری پایدار وزارت نفت است و اگر این بخش ثروت آفرین وجود نداشت، بخش عمده درآمد حاصل از فروش گاز متان و اتان نیز برای وزارت نفت هم وجود نداشت. بخش مهمی از درآمد شرکت ملی گاز از فروش همین هفت درصد گاز به واحدهای پتروشیمی تامین می شود. اگر تحریم ها گسترش یابد فروش بوتان و پروپان دچار مشکل می شود اما اگر صنعت ملی پتروشیمی به درستی حمایت شود، پتروشیمی های داخلی ماده اولیه را از وزارت نفت خریداری و محصول نهایی را خود صادر می کنند. اما بدون تخفیف مناسب در خوراک پروپان، سرمایه گذاری در احداث واحدهای PDH جذابیت چندانی نخواهد داشت. ما چه مزیتی ایجاد کرده ایم؟ تحریم ها، نرخ بالای بهره، هزینه بالای نیروی انسانی، مقررات سخت کار که کارفرمایان را تحت فشار قرار داده و سخت گیری های غیرمتعارف ادارات کار مناطق ویژه و هزار مشکل دیگر، انگیزه ای برای سرمایه گذار باقی نخواهد گذاشت. تنها مزیت ما قیمت پایین خوراک واحدهای پتروشیمی بود که آن را هم از بین بردند. در این شرایط آیا به نفع سرمایه گذار نیست که گاز پروپان را با کشتی به عمان و پاکستان حمل کند و در آنجا با نرخ دستمزد و بهره پایین و ده ها امتیاز دیگر واحد پتروشیمی ایجاد کند؟ مهم ترین جذابیت برای توسعه صنعت پتروشیمی ایران که نرخ خوراک مناسب تر است از بین رفته. نرخ اتان در ایران از ایالات متحده هم گران تر است. قطر و روسیه نیز ارزان تر از ایران، خوراک را به پتروشیمی ها می دهند. هیچ کشوری مانند ایران، به پتروشیمی ها اتان 240 دلار نمی فروشد. به نظر می رسد ما دچار خودتحریمی داخلی هستیم تا تحریم خارجی. برای خوراک مایع، بین یک تا سه درصد تخفیف در نظر گرفته شده است که هیچ جذابیتی ایجاد نمی کند، درحالی که مجلس محترم مصوب کرده وزارت نفت می تواند تا 30 درصد تخفیف در نرخ خوراک مایع و گاز پتروشیمی اعمال کند. خام فروشی نتیجه اعمال این روش هاست که تاثیر پذیری ایران نسبت به تحریم ها را افزایش داده و مخالف سیاست های اقتصاد مقاومتی است. اگر خودمان بوتان و پروپان را مصرف کنیم بین هزارو 200 تا هزارو 800 دلار ارزش افزوده ایجاد کرده و نگرانی از تحریم ها بسیار کاهش خواهد یافت. پروپان به پروپیلن و سپس پلی پروپیلن تبدیل شده و 10 هزار شغل ایجاد خواهد شد. صنعت پتروشیمی خریدار دائمی مواد اولیه است و می توان 50 سال روی آن برنامه ریزی کرد اما خریدار خارجی قابل اتکا نیست. وقتی پتروشیمی ها توان مالی پیدا کنند، روی ایجاد واحدهای جدید سرمایه گذاری می کنند و سطح دانش را افزایش می دهند. پتروشیمی می تواند موتور محرک کل کشور باشد پس سیاست گذاری در این زمینه باید ملی باشد نه بنگاهی. امید که رویکردهای سازنده دولت دکتر روحانی، در این حوزه هم خود را نشان دهد. وقتی بحت اشتغال میلیونی در صنعت پتروشیمی مطرح می شود، منظور صنایع بالادستی پتروشیمی نیست بلکه اشتغال گسترده متنوع و متکثر در صنایع پایین دست پتروشیمی قابل تحقق است. در حوزه پایین دستی پتروشیمی می توان با هزینه کم صدها واحد تولیدی احداث کرد و طیف وسیعی از محصولات را تولید و به بازارهای جهانی عرضه کرد. مزیت ویژه اشتغال صنعتی کشور در این حوزه است که متاسفانه تاکنون به نحو مناسبی محقق نشده است. چنانچه قانون تخفیفات پلکانی برای خوراک مایع به درستی اجرائی شود، بستر برای شکوفایی صنعت پتروشیمی فراهم خواهد شد؛ تحقق چنین اتفاق بزرگی به تصمیم مسئولان محترم وزارت نفت و دولت محترم بستگی دارد.
                