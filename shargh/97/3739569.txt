دو‌شنبه ۱۷ اردیبهشت ۱۳۹۷
-----------------------------------------
سرمقاله
-----------------------------------------
میراث احمدی نژاد
-----------------------------------------

                    دیرزمانی از چهار سال اول رئیس جمهور پیشین نگذشته است. همان کسی که به هنگام سخنرانی در سازمان ملل «هاله نور» او را احاطه کرده بود، برخی از بزرگان و امامان جمعه او را تا آسمان بالا بردند و از خواب هایی که دیده شده بود، سخن گفتند، توصیه کردند که نامه او به جورج بوش در کتاب های درسی گنجانده شود. اگر امروز از «حلقه انحرافی» دور و بر احمدی نژاد سخن گفتن هزینه ای ندارد و اگر گوینده آن با هر زبان و بیان که باشد، پاداش نگیرد، دست کم موردعتاب قرار نمی گیرد؛ اما با وجوداین هنوز ورود به برخی از «میراث احمدی نژاد» اگر جرم نباشد، منهی است و آن را برنمی تابند. بر کسی پوشیده نیست قسمت اعظم مشکلات اقتصادی کشور محصول سیاست های غلط و عوام فریبانه ای است که از آن زمان آغاز شد و صدالبته این به معنای سرپوش گذاشتن بر ناکارآمدی دولت روحانی در برخی از بخش های اقتصادی نیست که باید در وقت مقتضی به آنها پرداخته شود؛ اما غرض از این مقدمه معضل موردی به نام «مسئله هسته ای» است که تقریبا تمام وقت دولت یازدهم و دوازدهم را در حوزه سیاست خارجی به خود مشغول کرده و اکنون در حساس ترین مقطع قرار گرفته است. نگارنده بارها بر این نکته تاکید کرده است که مسئله هسته ای ایران از زمانی تبدیل به «بحران» شد که همان معجزه هزاره سوم دو گزاره «محو اسرائیل از کره زمین» و «نفی هولوکاست» را در مرحله حساس مذاکره با سه کشور اروپایی به مسئله هسته ای سنجاق کرد. شش ماه پس از این سخنرانی کوبنده او، پرونده هسته ای از شورای حکام به شورای امنیت سازمان ملل متحد احاله شد و قطع نامه های پی در پی، تحریم های منتج از آن، شکل گیری اجماع بین المللی، تحمیل انزوای بین المللی، محدودشدن صادرات نفت، مسدودشدن انتقال پول، سقوط آزاد وضعیت اقتصادی و... خود را نشان داد. از یاد نبرده ایم همان رئیس دولت، قطع نامه هایی را که گلوی کشور را می فشرد و معیشت مردم را دچار مضیقه کرده بود، «ورق پاره» نامید و تا شعار «آن قدر قطع نامه بدهید که قطع نامه دان تان پاره شود» پیش برد.تا اینکه با تدبیر مقام معظم رهبری در راهبرد «نرمش قهرمانانه» و متعاقب آن روی کار آمدن دولت تدبیر و امید و اقبال جهان به این تغییر در سپهر سیاسی ایران، جایگزینی سیاست «تعامل با جهان» در عرصه روابط خارجی کشور به جای سیاست ستیزه جویی و نهایتا کلیدخوردن مذاکرات هسته ای و سرانجام خوش آن با توافق کاملا قابل دفاع «برجام» از این عقبه نفس گیر عبور و شرایط به نفع کشورمان تغییر کرده و وارد دوره جدیدی در مناسبات با منطقه و جهان شد. حال سوال این است؛ در شرایط کنونی که آمریکا با همراهی اسرائیل و عربستان در صدد برباددادن دستاورد سترگ هسته ای، بازگرداندن شرایط جهان علیه ایران و وادار کردن کشورمان به پذیرش مذاکره مجدد، الحاقیه بر توافق قبلی و تحمیل محدودیت های بیشتر در حوزه هسته ای، موشکی و وادار کردن ایران به عقب نشینی و دست شستن از دستاوردهای منطقه ای است، چه باید کرد؟ باید با چه زبان و ادبیاتی سخن گفت و چگونه محور حامیان برجام را تقویت و مخالفان آن را خلع سلاح کرد؟ متاسفانه تعارضات جناح های داخل در کشور و استمرار اقدامات دلواپسان با اقدامات عملی، به سرعت شرایط «بردن ایران در توافق هسته ای را در وهله اول خنثی و در مرحله بعد با اوج گیری مناقشه عربستان با ایران به ویژه در بحران یمن و سپس روی کار آمدن ترامپ در آمریکا و شکل گیری اتحاد سه جانبه و نامیمون «آمریکا، اسرائیل و عربستان» شرایط را به نحوی تصور نکردنی به ضرر ایران تغییر داد. بی تردید ایران فرصت های گران قدری را از زمان توافق و اجرای آن و به ویژه یک سال و نیم باقی مانده از دوره اوباما پس از دستیابی به توافق در موضوع هسته ای و همچنین بازسازی و بهبود روابط با عربستان را از دست داد. به ندای اوباما برای حل مشکلات روابط «تا حدی که ممکن» است، پاسخ منفی داد، به بهانه اعدام نابخردانه «شیخ نمر» به دست جریاناتی در عربستان سعودی، سفارت عربستان در ایران به آتش کشیده شد که احتمالا با هدف ویران کردن آخرین پل های روابط بین دو کشور صورت گرفت. نبود تدبیر در «نقدکردن پیروزی ها در عراق، سوریه و حتی یمن به دستاورد سیاسی» و اصرار بر ضربه فنی کردن حریفی که در خاک نشسته بود و سوق دادن اروپا به سمت آمریکا با غفلت از «مذاکره» در حوزه هایی که آنها برای نجات برجام از خیز بلند ترامپ برای باطل کردن آن، همه از اقدامات ناصوابی بود که فرصت های ذی قیمتی را از بین برد. اکنون در شرایطی که کمتر از یک هفته به اعلام نظر آمریکا باقی مانده و جهان در التهاب تصمیم یک فرد در دغدغه به سر می برد، ادبیات «معجزه هزاره سوم» با اندک تغییری در الفاظ دولت مردان کنونی و غافل از بازتاب و تاثیرات مخرب آن در بین کشورهای جهان در حال احیا شدن است. شعار خروج از معاهده منع گسترش سلاح های هسته ای (ان پی تی) را که نظام در سخت ترین شرایط دوره قبل وارد این حیطه نشد، سر دادن برخی شعارهای دیگر بازگشت به همان سیاست احمدی نژاد و البته در شرایط شاید به مراتب سخت تر است. قبلا گفته ام که هنوز و حتی در صورت خروج آمریکا، برجام خاک ریز قابل اتکایی است که باید از آن برای پیشبرد اهدافی که در توافق هسته ای داریم، استفاده شود. سر دادن شعار های آن چنانی حتی در قالب ادبیات «توییتر» یا از تریبون سخنرانی در مقابل جمعیت انبوه، غلتیدن در دامی است که اسرائیل، عربستان و ترامپ پهن کرده اند. با زبان لین سخن گفتن توصیه خداوند به موسی و هارون است تا چه رسد به ترامپ و شاهزاده سلمان و نتانیاهو.
                