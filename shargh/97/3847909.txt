دو‌شنبه ۲۶ آذر ۱۳۹۷
-----------------------------------------
سرمقاله
-----------------------------------------
خطرات نبود دیالوگ بین ایران و اروپا
-----------------------------------------

                    با بر سرکارآمدن دونالد ترامپ در پست ریاست جمهوری آمریکا، در ساختارهای سیاسی، بین المللی، اقتصادی، مالی، نظامی و امنیتی جهان شکاف و تزلزل به وجود آمد، زیرا آمریکا به عنوان حامی این ساختارها که خودش نقش مهمی در به وجودآوردن آنها در 73 سال گذشته داشته، اکنون علیه همه آنها شوریده، آن ساختارها را به تمسخر گرفته و سخن پوپولیستی «آمریکا باید اول باشد» را برای رای دهندگان داخلی مطرح کرده است تا به سبک همه پوپولیست ها، نظر آنها را در کوتاه مدت جلب کند. چند کشور فرصت طلب هم از این فضای به وجودآمده درصدد سوءاستفاده برآمدند و سعی کردند در جوار تزلزل در نظام جاافتاده بین المللی، طرح های خودخواهانه و بلندپروازانه خود را پیاده کنند. خط بطلان کشیدن بر تشکیل دولت فلسطینی در کنار اسرائیل، انتقال پایتخت اسرائیل به بیت المقدس، شعله ورشدن جنگ یمن، تحریم و محاصره قطر و… همه از آثار سوء استفاده اسرائیل و عربستان از این موقعیت متزلزل هستند. آرزوی دیگری که این دو رژیم و آمریکای دونالد ترامپ در سر می پرورانند، تغییر حکومت در ایران است که ترامپ تلاش می کند قبل از انتخابات دور دوم ریاست جمهوری در آمریکا آن را در صورت امکان عملی کند. جمهوری اسلامی باید چه کند؟ 
بی تردید ایران خیلی کارها باید انجام دهد تا زمینه ساز موفقیت طرح های «تغییر حکومت» نشود. این اصلاحات هم باید داخلی و هم خارجی باشند و اگر کسی تصور کند با همین فرمان از گذرگاه های صعب العبور می توان به سلامتی عبور کرد، تصوری غیرواقع بینانه است. بحث و بررسی این موضوع، منظور این مقاله نیست که مقالات متعددی می خواهد و قبل از آن آمادگی ذهنی مسئولان امر مورد نیاز است اما آنچه هدف این مقاله است مربوط به صحنه خارجی است و اینکه در این درهم ریختگی سیاسی و امنیتی خاورمیانه، برای تحکیم جایگاه ایران چه باید کرد؟ خاورمیانه از بهار عربی به بعد یعنی نزدیک به 10 سال است دچار جنگ های داخلی و دخالت قدرت های منطقه ای و بین المللی است، در حدی که اغلب کشورهای این منطقه به یکدیگر به عنوان دشمن می نگرند و درصدد حذف یکدیگر هستند. اینکه این مقاصد و نیات چقدر عملی هستند، در جای خود قابل بحث است، ولی باید گفت این همه دشمنی بس است و بیش از این نباید گروه های تروریستی مانند داعش را علیه یکدیگر به وجود آورند که قطعا نتیجه ای جز ترویج افراطی گری و کشتار مردم بی گناه و هدررفتن امکانات و منابع کشورهای این منطقه نخواهد داشت. در نیمه اول قرن هفدهم، همین وضع نابسامان و جنگ های داخلی، اروپا را فراگرفت که به جنگ های 30ساله مذهبی معروف شد. بالاخره کشورهای درگیر تعارض و جنگ با یکدیگر خسته شده و به فکر افتادند که راه صلح را در پیش بگیرند، بنابراین در وستفالی گرد هم آمدند تا پیمانی را امضا کنند که به یکدیگر اطمینان و ضمانت دهند که از این پس نیت سوئی علیه هم نخواهند داشت تا به توسعه و سازندگی کشور و مردم خود بپردازند. به این ترتیب، پیمان صلح وستفالی به جنگ های 30ساله مذهبی اروپا (1618- 1648) پایان داد و مدلی شد برای پیمان های بزرگ و دیگری که دو قرن بعد، قانون بین المللی نام گرفت و پایه و اساس تشکیل جامعه ملل پس از جنگ اول جهانی و سازمان ملل متحد پس از جنگ دوم جهانی شد. به نظر می رسد در این جنگ های بی سروسامان خاورمیانه که عموما به نام مذهب انجام می شود، باید یک پیمان وستفالی گونه بین همه کشورهای منطقه منعقد شود، اما چطور و چگونه؟ 
قطعا تا همه کشورهای درگیر در خاورمیانه احساس خستگی از این درگیری ها نکنند و وجدان آنها متوجه کشتار مردم بی گناه نشود، حاضر به مذاکره درباره چنین پیمان وستفالی گونه ای نخواهند شد. عربستان و اسرائیل نمونه سبعیت و کشتار مردم مظلوم فلسطین و یمن هستند که اگر سنای آمریکا آستین بالا نزده بود و در مقابل عربستان قرار نمی گرفت، محمد بن سلمان به پشتیبانی دونالد ترامپ به جنایات متعدد خود ادامه می داد. برای تحقق هدف فوق، باید از نقاط پراکنده شروع کرد تا در نهایت جزایر به هم پیوسته در زمینه امنیت منطقه ای تشکیل شود. چند مدل را می توان مورد نظر قرار داد: 
در بند هشتم قطع نامه 598 قرار بود ترتیباتی امنیتی بین هشت کشور خلیج فارس به وجود بیاید که به علت خودبزرگ بینی عربستان و نگرانی از تجاوزطلبی صدام حسین بین سال های 1369 تا 1382 امکان وقوع پیدا نکرد. اگرچه صدام از میان رفته ولی عربستان خودبزرگ بین تر شده و باید فعلا منتظر شرایط مناسب تری برای همکاری با عربستان جست وجو کرد. چندی پیش پیشنهادی از قطر مطرح شد که کشورهای قطر، ایران، عراق، ترکیه و سوریه طرح یک نوع اتحاد بین خود را برای ایجاد ثبات در منطقه خاورمیانه برنامه ریزی کنند. این طرح نکات مثبتی دارد، به ویژه اینکه با شمول ایران و ترکیه و سه کشور عربی، شائبه ضدعرب بودن یا ضد ایران و ترکیه بودن می تواند برطرف شود و مردم منطقه بیشتر به آن دل بندند. البته در گام بعدی، کشورهای مستعد دیگری مانند کویت و عمان را هم باید دعوت به همکاری کرد تا کم کم طرح وستفالی تکمیل شود. ایران از نظر امنیتی مورد تهاجم آمریکا، اسرائیل و گروه اعراب قرار دارد. در این میان اروپا هم نگرانی هایی درباره ایران برای گفتن دارد. به علت نبود دیالوگ بین ایران و اروپا، در بسیاری موارد نگرانی های دروغین آمریکا، اسرائیل و عربستان به نگرانی های اروپایی ها تبدیل می شود. ایران باید این خطر را جدی بگیرد و درصدد برطرف کردن آن برآید تا شاهد اتحادی همه جانبه علیه خود نشود. شاید یک دیالوگ مستمر و یک توافق امنیتی بین ایران و اروپا به طور جدی کارساز شود و دست آمریکا، اسرائیل و عربستان را تا حدود زیادی کوتاه کند. البته در آن صورت ایران باید آماده همکاری و رفع شبهه  اروپایی ها باشد. اگر چنین شود، پیمانی وستفالی گونه در خاورمیانه محتمل است که همه کشورها و از جمله جمهوری اسلامی از تضمین امنیت، تمامیت ارضی، حاکمیت و وحدت ملی خود اطمینان بیشتری حاصل کنند. 
                