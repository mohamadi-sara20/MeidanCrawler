پنج‌شنبه ۲۰ اردیبهشت ۱۳۹۷
-----------------------------------------
سرمقاله
-----------------------------------------
نیاز به مدیریت حکیمانه
-----------------------------------------

                    از پایه های اصولی و اساسی اسلام پایبندبودن به تعهدات و قراردادهای اجتماعی و سیاسی است. قرآن کریم آن را وفای به عهد می نامد. «و اوفوا بالعهد ان العهد کان مسئولا» و مسلمانان را می خواند تا بر تعهدات خود، هرچند با دشمن، پایبند باشند. از تعهدات و توافقات بزرگ بین المللی توافق 5+1 بر سر مسئله برجام بود. شش کشور بزرگ جهانی، از جمله دولت وقت آمریکا، به اضافه شورای امنیت آن را به رسمیت شناختند و امضای خود را بر پای آن نهادند. رئیس جمهور پیش بینی ناپذیر آمریکا، سه شنبه شب به وقت ایران، این میثاق مهم جهانی را یک جانبه لغو کرد و خودسرانه از آن خارج شد. پاره ای از سیاست مداران بزرگ آمریکا این نقض عهد را خلاف حیثیت و هتک آبروی این کشور دانستند و حرکات ریاست جمهوری دونالد ترامپ را خلاف شان آمریکا تلقی کردند. تمام کشورهای مهم و بزرگ دنیا این عمل را به نوعی نکوهش و آن را خلاف اصول سیاست جهانی دانستند. در نگاه نخست چنین می آید که این کار نابخردانه ترامپ پیش از اینکه به زیان ایران باشد، آبرو و اعتبار آمریکا را آسیب پذیر کرد. به گونه ای که اروپایی ها نیز به این کشور اعتماد ندارند؛ زیرا تمام تلاش خود را کردند تا ترامپ به چنین کاری دست نزند. در اینجا چند نکته درخور توجه است.ممکن است یک طیف سیاسی شناخته شده در داخل کشور، دولت روحانی و تلاش های آقای دکتر ظریف را در مسئله برجام به چالش بکشد و این کار ترامپ را ضعف دستگاه دیپلماسی ایران بداند و بنای ایجاد اختلاف در داخل را داشته باشد. باید گفت حرکت زشت و ناپسند دولت آمریکا، به کار و تلاش جناب دکتر ظریف و دولت روحانی اعتبار بیشتری بخشید و سیاست مداران بزرگ دنیا تاکنون در کنار ایران ایستاده اند. سخنان رئیس جمهور ایران در واکنش به حرکت نابخردانه رئیس جمهور آمریکا بسیار سنجیده بود و بقای ایران در برجام و فرصتی که داده شد، بهترین راه ممکن برای حفظ اعتبار و تنش زدایی جمهوری اسلامی است. شعار خروج از برجام و حرکت برخی نمایندگان که کاغذی را در مجلس یک کشور به آتش کشیده و ایجاد تنش کنیم، چندان منطقی به نظر نمی آید. اجازه دهیم دستگاه دیپلماسی کشور به ریاست وزیر محترم خارجه با تدبیر و حکمت و مشورت و با مذاکره، ایران را در این مقطع بحرانی هدایت کند. مجلس نیز باید از برخی رفتارهای افراطی جلوگیری کرده و رفتاری در شان یک نماینده را از آنان طلب کند. مردم آرامش می خواهند و صلاح ملک و ملت آیندگان، پرهیز از جنگ و درگیری است. ما براساس فرهنگ اسلام و تمدن کهن ایرانی پیشتاز صلح و آرامش در جهان بوده ایم. طعم تلخ جنگ را از دست مدعیان صلح چشیده ایم.دولت ایران باید اساس دیپلماسی خود را در این مقطع بحرانی بر مذاکره و گفت وگو بنا کند. خوشبختانه آغوش خیلی از کشورهای بزرگ دنیا به روی ایران باز است. دنیا می داند عربستان و اسرائیل بدترین سابقه نقض حقوق بشر را دارند. طالبان و القاعده در آستین عربستان پرورش یافت و ایران بود که با کشورهای بزرگ غرب حکومت طالبان را در افغانستان ساقط کرد و بساط داعش را در عراق و سوریه در هم پیچید و برای برچیدن تروریسم در قالب دین هزینه های زیادی را داد. از سوی دیگر، جنایات رژیم اسرائیل در حق ملت فلسطین بر همگان روشن است. روی این ملاحظات گفتار شب گذشته رئیس جمهور آمریکا دروغ و مسخره و مضحکه بود. ایران می تواند با این فرصت پیش آمده، از راه گفت وگو و مذاکره حداکثر استفاده را ببرد. اعتماد و اتکای دنیا به ایران و فرهنگ و تمدن ایرانی انکار ناپذیر است. چنین اعتماد و اتکایی به عربستان و اسرائیل نیست. همه می دانند. دولت و حاکمیت در ایران باید در مسائل اجتماعی، اقتصادی، سیاسی و فرهنگی مردم را راضی نگه دارد. میان قشرها و گروه های سیاسی همدلی و هم افزایی و تفاهم برقرار کند. خط کشی های گذشته را کنار بگذارد.رفت وآمدهای علمی، بازرگانی و توریستی را تشویق کند. راه را برای سرمایه گذاری باز کند و رفت وآمدها را تضمین کند. از ایرانیان خارج از کشور، به ویژه نخبگان و تیزهوشانی که در این چند سال اخیر کشور را ترک کرده اند، دعوت به بازگشت کند. صاحب نظران و منتقدان را به اظهارنظر یا مشورت با آنان در اداره مملکت دعوت کند. صداوسیما یک سویه و در تقابل با گروهی و جانبداری از گروهی دیگر و احیانا در تضعیف دولت تنش زایی نکند. با این سیاست ها می توانیم در مقابل بحران هایی که امثال ترامپ و اسرائیل و عربستان ایجاد می کنند، بایستیم. ما در این روزگار بیش از گذشته به مدیریت حکیمانه نیازمندیم.
                