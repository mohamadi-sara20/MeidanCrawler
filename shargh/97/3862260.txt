چهار‌شنبه ۲۶ دی ۱۳۹۷
-----------------------------------------
حرف اول
-----------------------------------------
مثلثی با یک ضلع؟
-----------------------------------------

                    مهم ترین موضوعی که نخبگان جامعه ایران، شاید امروز بر سر آن با یکدیگر هم‎نظر باشند، آن است که مبانی فکری، توان سازماندهی و قدرت اجرائی دستگاه بوروکراتیک به تنهایی نمی‎تواند از پس مسائل و مشکلات پیچیده دامن‎ این سرزمین برآید و کشور را از شرایط سخت و دشوار حال حاضر عبور دهد و به ثبات و توسعه برساند. در دولت و حاکمیت نیز گروه بزرگی را می‎توان یافت که حداقل در زبان، چنین اعتقادی را بیان می‎کنند و گروهی هرچند کوچک‎تر این اعتقاد را در عمل هم نشان می‎دهند. چنانکه معاون اول رئیس‎جمهور اخیرا انجام اقدامات مثبت و اجرای طرح های تاثیرگذار در زندگی مردم و روند توسعه کشور را منوط به «ضرورت استفاده همه‎جانبه از استعداد ها و ظرفیت های کشور در بخش های مختلف» عنوان کرد (رسانه ها- 97.10.23). البته در اهمیت بوروکراسی و سازمان و نظام اداری به‎عنوان ضرورت بنیادین توسعه هیچ شکی نیست؛ چنانکه فوکویاما در آخرین اثر خود «نظم و زوال سیاسی» دولت کارآمد وبری را در کنار «حاکمیت قانون» و «پاسخ گویی دموکراتیک» سه رکن ایجاد توسعه عنوان می‎کند و حتی اولویت را به «بوروکراسی» می‎دهد. چنانکه به نظر او در مدل موفق توسعه آلمان و ژاپن ابتدا دولت کارآمد و به تعبیری بوروکراسی مستقل ایجاد شد و سپس حاکمیت قانون و در نهایت پاسخ گویی دموکراتیک و انتخابات آزاد و منصفانه به وجود آمد. اهمیت جایگاه «دولت» در نظم اجتماعی را در چارچوب تحلیلی دیگری از زبان داگلاس نورث نیز می شنویم که از مراحل «شکننده»، «ثبات» و «بلوغ» در جوامع «با دسترسی محدود به مالکیت و قانون» سخن می‎گوید و اینکه تا دولت مقتدر به‎عنوان یگانه نیروی برخوردار از حق اعمال مشروع زور در سرزمینی حاکم نباشد…
 از طریق ایجاد سازمان‎ها و دستگاه‎های اداری و بوروکراتیک و نه روابط شخصی، نظم، امنیت و ثبات را برقرار نکند، امکان حرکت به سمت توسعه و ورود به طیف کشورهای با «دسترسی باز» وجود نخواهد داشت. در هر دو تحلیل اما «بوروکراسی» برای نقش‎آفرینی موثر باید دو عنصر «حاکمیت قانون» و «دموکراتیزاسیون» را همراه خود داشته باشد که این خود مستلزم تحول در دولت و ایجاد ظرفیت‎های لازم برای پذیرش مشارکت این دو ضلع دیگر است. «نورث» تحول در دولت را از روش هایی مانند توسعه مناسبات نهادی برای غیرشخصی شدن مبادله میان نخبگان قدرت، افزایش تعداد سازمان‎های دارای ظرفیت خشونت به روابط غیرخشونت‎آمیز، افزایش دامنه حاکمیت قانون و افزایش اعتماد به دولت ممکن می‎داند و «فوکویاما» از بوروکراسی کارآمد، حرفه‎ای و مستقل سخن می‎گوید که بتواند در فرایندی بر معضل حامی پروری فائق شود. ویژگی ای ‎که اگرچه در مراحلی مثبت بوده و مانع بروز خشونت و ایجاد ثبات سیاسی می‎شده است (همان طور ‎که نورث از این فرایند به‎عنوان توزیع رانت برای جلوگیری از خشونت نام می‎برد) اما در صورت تداوم، مولد و محرک فساد و سوءاستفاده از منابع عمومی و نارضایتی گسترده مردم از حاکمیت می‎شود. در چارچوب نظریه‎های فوق و ضرورت حیاتی عبور کشورمان از تنگناهای مبتلابه، لازم است ضمن بازنگری در ماموریت‎های دولت و اصلاح ساختار تشکیلاتی، بهبود فرایندها، مقررات‎زدایی و تربیت و به‎کارگیری نیروهای کارآمد مدیریتی و کارشناسی برای ایجاد بوروکراسی مقتدر، همچنین اصلاح قوانین اساسی و مهم تاثیرگذار بر روابط دولت و مردم به‎جای علایق و سلایق شخصی و گروهی را پیگیری کرد. اما «سرمایه اجتماعی» به گمان نگارنده در این میان نقش اساسی دارد. چنان که تضعیف مشروعیت اجتماعی نظام‎های سیاسی و افزایش شکاف بین نظام‎ها با بدنه اجتماعی آنها، بیشترین امکان و فرصت را در اختیار مخالفان منافع ملی و تمامیت ارضی کشورها می‎نهد تا اهداف خود را از طریق انواع فشارها و تهدیدها دنبال کنند، چراکه وقتی ضریب همبستگی اجتماعی و اعتماد مردم به دولت‎ها و نهادهای دیگر کاهش می یابد، هر تصمیم و سیاستی در سطح حرف و دستور باقی می‎ماند و تبدیل به عمل و اقدام در عرصه سیاسی و اجتماعی نمی‎شود. در این مواقع خطر ناامیدی، یاس و سرخوردگی در جامعه افزایش می‎یابد که به سرعت می‎تواند به چالش هایی در عرصه اقتصادی و سایر حوزه‎های دیگر بینجامد. وضعیتی که در نشست اخیر هیئت نمایندگان اتاق تهران از زبان رئیس این نهاد مهم بخش خصوصی با این عبارات مورد تاکید قرار گرفت: «ما اگرچه با بحث تحریم ها روبه رو هستیم و این موضوع بر کسی پوشیده نیست، ولی مشکلات و بوروکراسی های داخلی بیشتر از تحریم ها به اعتقاد من مشکل ایجاد کرده است و اگر ما به موقع به فکر اصلاح شرایط نباشیم، فکر می کنم خسارت های زیادی به کشور وارد می شود». (رسانه‎ها- 97/10/25) بر این اساس نهاد حکمرانی نه در لفظ و زبان بلکه باید در عمل نشان دهد و ثابت کند که خواهان کمک و مشارکت نخبگان و فرهیختگان و اصولا آحاد اجتماع برای خروج از بحران‎ها و بهبود وضعیت جامعه است. باید نشان داده شود که عمیقا این اعتقاد وجود دارد که حل مسائل و مشکلات سخت، پیچیده و دشوار میهن عزیزمان در گرو مشارکت همگانی است و کاین درد مشترک/ هرگز جدا جدا درمان نمی‎شود. این تصمیم، البته تصمیمی سخت است؛ اما توسعه محصول تصمیم‎های سیاسی سخت در مقاطع حساس تاریخی است. یعنی همان چیزی که عجم اوغلو از آن به‎عنوان «بزنگاه تاریخی» یاد می‎کند که می‎تواند سمت و سوی حرکت جوامع را دگرگون کند. بوروکراسی قوی، حاکمیت قانون و سرمایه اجتماعی سه ضلع مثلث «نظم اجتماعی»اند و با ضلع بوروکراسی به‎تنهایی که در غیاب دو ضلع دیگر به هیچ وجه کارآمد هم نخواهد بود، نمی‎توان مصائب و مشکلات حاد امروز را تدبیر و شرایط گذار جامعه از تنگناها را فراهم کرد.
                