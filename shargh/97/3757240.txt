پنج‌شنبه ۲۴ خرداد ۱۳۹۷
-----------------------------------------
حرف اول
-----------------------------------------
شناخت حریفان، امتیاز بزرگ ایران
-----------------------------------------

                    جام جهانی از فردا با دیدار ایران- مراکش برای تیم ملی ما آغاز می شود. ایرانی ها امیدوارند ایران در این بازی دومین برد خود را در تاریج جام جهانی تجربه کند. بازی با مراکش برای ما دیدار راحتی نخواهد بود؛ همان طور که برای مراکش هم بازی آسانی نیست. در مجموع ما به خوبی ظرفیت فوتبال خودمان را می شناسیم و به نظرمن با توجه به این ظرفیت، این شانس را داریم که در این دوره جام جهانی دو امتیاز بگیریم؛ یکی از این دو امتیاز هم می تواند مقابل مراکش باشد. اما چرا دو تساوی؟ تیم ملی ایران تیمی است که در بهترین شکل خود قابلیت تخریب بازی تیم حریف را دارد و این کار را به بهترین شکل انجام می دهد. در این هفت سال تیم ملی روی این کار متمرکز بوده و به اعتقاد من در این سه بازی هم این تمرکز را ادامه خواهد داد. ایران در بازی های سخت گذشته خود، مثل دیدار با کره جنوبی و دو بازی از سه بازی خود در جام جهانی با استفاده از همین توانایی نتیجه گرفت؛ ما نشان دادیم این نوع بازی را بلدیم. درست است که مقایسه دو تیم درست نیست اما باید در نظر گرفت تیم کنونی ایران نسبت به تیم چهار سال قبل تیم جوان تری شده و در این مدت با یک گروه تقریبا ثابت این نوع بازی را تمرین کرده است. در این مدت بازیکنان به خوبی به شرح وظایف خود آشنا شده اند و وظایف خود را درک می کنند. به همین دلیل است که می گویم ما شانس کسب دو تساوی را داریم.کارلوس کی روش در بازی دوستانه با ترکیه دو هدف را دنبال کرد؛ نخست اینکه سطح انتظارات مردم را مدیریت کرد و دوم اینکه سعی کرد حریفان را گمراه کند. به نظر من ترکیب بازی با مراکش با آنچه در بازی با ترکیه دیدیم، متفاوت خواهد بود. تیم ملی ما این امتیاز را در مقایسه با حریفان دارد که سرمربی ما نسبت به حریفان شناخت کامل تری دارد. در آن سو ایران برای مراکش و پرتغال تیمی کمتر شناخته شده خواهد بود؛ این مزیت می تواند در این دو بازی کمک کند. در بازی اول، مراکش با تیمی که کمتر نسبت به آن شناخت دارد، روبه رو می شود. در بازی با پرتغال هم موضوع تکرار می شود. سرمربی ما هفت سال است که با تیم ایران کار می کند و قبلش هم سرمربی پرتغال بوده است. مسلما شناختی که او نسبت به پرتغال دارد، با شناختی که پرتغال از ایران دارد، قابل مقایسه نیست و همین فاکتورهای شناخت و غافلگیری می تواند ما را به دو امتیاز برساند.جام جهانی همیشه جایی بوده که ماحصل چند سال مسائل تاکتیکی و ایده های فوتبالی در آن ارائه شده است. تیم ها بر اساس ایده ای که دارند، دو، سه سال کار می کنند تا آن ایده و برنامه را در جام جهانی که محل نتیجه گرفتن از کارهای دو، سه سال قبل است، اجرا کنند.در این سال ها آنچه در فوتبال دنیا دیده شد، این است که اکثر تیم ها از ایده فوتبال با مالکیت بالای توپ عبور کردند و حالا فوتبال براساس قابلیت بدنی و دوندگی بسیار بالا در اولویت قرار گرفته است. پیش بینی من این است که در جام جهانی 2018 ما فوتبالی مبتنی بر قدرت بدنی و دوندگی را شاهد خواهیم بود. در این میان تیم هایی مثل پرتغال، آرژانتین، برزیل و بلژیک توانستند این سبک بازی را با خلاقیت فردی تلفیق کنند؛ چراکه ابزار این کار را داشتند.با بررسی تمامی این موارد فرانسه، اسپانیا و انگلیس را مدعیان اصلی جام می دانم. البته پیش بینی ما هم اکنون براساس تحلیل هایمان است. در جام جهانی بازی ها به نقطه ای می رسد که یک لحظه نتیجه را رقم می زند؛ به ویژه در مراحل حذفی این موضوع بارها دیده شده است. یک تیم خوب در یک لحظه کنار رفته است. برای همین شاید پیش بینی ها با واقعیت هم خوانی نداشته باشد. اخراج سرمربی اسپانیا یک روز پیش از شروع جام برای من خبری تعجب آور بود. این اتفاق نشان می دهد که در چنین کشورهایی به اصول و سلامت کار چقدر اهمیت می دهند. نگارنده اسپانیا،فرانسه و انگلیس را شانس های اصلی قهرمانی می دانم.
                