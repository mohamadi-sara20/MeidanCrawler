دو‌شنبه ۱۰ اردیبهشت ۱۳۹۷
-----------------------------------------
سرمقاله
-----------------------------------------
خاکریز قابل اتکا
-----------------------------------------

                    کشورهای تاثیرگذار جهان، ازجمله فرانسه و آلمان، در تکاپوی «نجات برجام» تا قبل از 22 اردیبهشت (12 می) هستند. قرار است رئیس جمهوری آمریکا تصمیم خود را برای ادامه تعلیق تحریم های منتج از توافق هسته ای (برجام) یا خروج از این توافق با تمدیدنکردن تعلیق تحریم ها اعلام کند. دو روز قبل خبر رسید مایک پمپئو، وزیر خارجه جدید آمریکا، در اولین سفر خارجی خود بعد از تاییدش در سنا، وارد عربستان سعودی شده است. سفری که توافق‎ نامه هسته ای، برنامه موشکی و موقعیت منطقه ای ایران محور اصلی گفت وگوهای او با مقامات ارشد عربستان است. رئیس سابق سیا در ادامه سفر منطقه ای به اسرائیل خواهد رفت که با توجه به رویکرد به شدت مخالف این دو با توافق هسته ای ایران با 1+5 از یک سو و شدت گرفتن جنگ لفظی بین عربستان با ایران از سوی دیگر، گمانه زنی درباره اینکه ایران باید در سه موضوع محل مذاکره وزیر خارجه آمریکا با مقامات عربستان و اسرائیل، منتظر رخدادهای جدیدی باشد، چندان دشوار و دور از ذهن نیست؛ به ویژه اینکه اظهارات امانوئل مکرون و آنکلا مرکل، رهبران فرانسه و آلمان، پس از ملاقات با ترامپ، نمایانگر آن است که این دو در ماموریت «نجات برجام» با دست پر به خانه بازنگشته اند؛ هرچند نمی توان با قاطعیت از شکست این دو در تحقق هدف سفر صحبت کرد. به نظر می رسد ترامپ در ملاقات با رهبران فرانسه و آلمان، بر خواسته قبلی خود درباره تغییرات مدنظر در برجام تاکید کرده است.او از این دو و دیگر متحدان اروپایی خود خواهان تغییرات «مطلوب واشنگتن» در توافق هسته ای، حل و فصل (و احتمالا توقف) فعالیت های موشکی ایران و دستیابی به توافقی بین قدرت های جهان و کشورهای منطقه برای مهار ایران در منطقه به ویژه در عراق، سوریه و یمن شده است. در چنین شرایط پیچیده ای، راهبرد ایران باید چگونه باشد تا با کمترین هزینه و به حداقل رساندن خطر، این عقبه را پشت سر بگذارد. در شرایط پیچیده و به شدت مخاطره آمیز کنونی که مبارزه برای حفظ برجام با شکل کنونی و استفاده از مزایای آن میان ایران و آمریکا از یک سو و گفت و گوهای جدی دیپلماتیک بین اروپا و آمریکا از طرف دیگر در فاصله باقی مانده تا 22 اردیبهشت در جریان است، هر اقدامی که بتواند بر تصمیم ترامپ در لغو تعلیق تحریم ها تاثیر بگذارد و مانع از فروپاشی این توافق بین المللی تاییدشده از سوی کشورهای بزرگ و سازمان ملل شود، اقدام درست و درخور دفاعی است. در این راستا پیشنهاد می شود:اولا ایران به صراحت بر پایبندی خود به توافق و تخطی نکردن از آن تحت هر شرایطی تاکید کند. با تمام نقدهایی که ممکن است بر این توافق وجود داشته باشد، برجام خاکریزی قابل اتکا برای مقابله با تهدیداتی است که جنگ طلبان تیم ترامپ با همراهی رژیم صهیونیستی و عربستان در حال طراحی علیه کشورمان هستند. در همین راستا، تهدید خروج از معاهده منع گسترش سلاح هسته ای (ان پی تی) در صورت خروج آمریکا از برجام، علاوه بر اینکه عدم امکان آن با توجه به رویکرد کشور حتی در بدترین شرایط تحریم ها، قطع نامه ها و اجماع بین المللی، در راستای هدفی است که تیم جنگ طلب کاخ سفید (جان بولتون، مایک پمپئو و...)، هیئت حاکمه زخم خورده عربستان و به یقین رژیم صهیونیستی خواهان آن هستند. تاکید بر پایبندی بر توافق هسته ای، تقویت مدافعان و حامیان توافق هسته ای (اروپا، روسیه، چین، سازمان ملل متحد و بسیاری از کشورهای جهان) و رفتاری منطقی و قابل درک و احترام از سوی جامعه جهانی، احترام به قواعد بین المللی و از همه مهم تر احترام به توافق از سوی ایران است. اگر بپذیریم آمریکا، عربستان و اسرائیل خواهان بازگشت به شرایط قبل از برجام و ایجاد اجماعی جهانی علیه ایران هستند، بهترین گزینه برای تحقق این هدف، شکست برجام و خروج ایران از معاهده منع گسترش سلاح های اتمی است. حامیان این اقدام، همان هایی هستند که علم مخالفت را در مدت مذاکرات در هر کوی و برزنی برافراشته بودند و بقای خود را در بحران سازی و اتخاذ سیاست های به شدت تند ایران در توافق هسته ای و منطقه می بینند.ثانیا، خطر هم افزایی فعالیت های عربستان و اسرائیل علیه ایران و اتحاد آنها را با توجه به ویژگی های شخصیتی ترامپ و پیوستن سیاست مداران به شدت ضدایرانی به کاخ سفید، باید جدی گرفت. آغاز کار وزیر خارجه جدید آمریکا با سفر به عربستان و اسرائیل، پدیده ای تصادفی نیست و نمی توان از آن به سادگی گذشت. موضع اخیر دکتر ظریف که ایران و عربستان هیچ کدام نمی توانند قدرت هژمونیک منطقه باشند و بهتر است به جای رقابت با یکدیگر به سمت گفت و گو و تفاهم حرکت کنند، سخنی به غایت صحیح هرچند دیرهنگام است. بیان ایده و این ادبیات باید از همان ابتدای دولت یازدهم و پابه پای منطق برد-برد در مذاکرات هسته ای کلید زده می شد؛ زمانی که هنوز ملک عبدالله زنده بود، هیئت حاکمه عربستان آمادگی بیشتری برای گفت و گو با ایران داشت، حکام جاه طلب بر سر کار نیامده و جنگ یمن شروع نشده بود. تصور می کنم کمک به عربستان (حتی در این شرایط) برای خروج آبرومندانه از باتلاق یمن از محتمل ترین راه های بازگشت دو کشور به مسیر گفت وگو، ریل گذاری جدید در روابط به شدت مخاطره آمیز بین دو همسایه و ایجاد مانع در اتحاد نامیمون با اسرائیل در خصومت با ایران است. هنر دیپلماسی کشور باید نقدکردن دستاوردهای نظامی در عرصه سیاسی منطقه باشد.ثالثا، فروکش کردن بحران در شبه جزیره کره و پشت سر گذاشته شدن شرایط جنگ با مذاکره رهبران کره شمالی و جنوبی و دیدار احتمالی کیم جونگ اون با دونالد ترامپ در سه، چهار هفته آینده، نشان داد در صورت برخورداری از اراده سیاسی می توان در چند هفته شبه جنگ را به فضای صلح تغییر داد. قصد ورود به دلایل این رویداد مهم را که با استقبال جهان روبه رو شد، ندارم؛ ولی احتمالا این سوال نزد افکار عمومی کشورمان و به ویژه جوانان به طور جدی مطرح است؛ اینکه وقتی کشوری با ویژگی های کره شمالی می تواند با یک مانور سیاسی شرایط را تغییر داده و خطر جنگ را از خود دور کند، به طریق اولی ایران با توجه به جایگاه استراتژیک در منطقه و جهان از قدرت مانور بسیار بیشتری برخوردار است. نباید گذاشت شرایط مانند برخی رخدادهای دهه های گذشته رقم بخورد. در ماجرای ایران کنترا، رونالد ریگان در مقام پاسخ به افکار عمومی آمریکا و دلیل معامله با ایران، در تلویزیون سراسری مردم کشورش را به «جایگاه ایران در جغرافیای جهان» ارجاع داد. با وجود تغییرات در شرایط سیاسی جهان و منطقه در سه دهه گذشته، از ارزش جایگاه استراتژیک ایران در ژئوپلیتیک منطقه و جهان کاسته نشده است. اندک تغییر در رویکرد سیاسی کشور، فروکاستن آگاهانه ادبیات تهاجمی و سخن گفتن به زبان «با دوستان مروت، با دشمنان مدارا»، عین حکمت و مصلحت -دکترین نظام در سیاست خارجی است- که عزت را نیز در پی خواهد داشت.
                