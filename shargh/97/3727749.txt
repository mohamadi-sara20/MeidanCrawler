چهار‌شنبه ۲۲ فروردین ۱۳۹۷
-----------------------------------------
یادداشت
-----------------------------------------
دوباره اشتباه نکنیم
-----------------------------------------

                    حاشیه سازی و به راه انداختن چالش های سیاسی برای رسیدن به مقاصد، روش شناخته شده یک طیف خاص از دوران اصلاحات تا دولت اعتدال است. درگیرشدن در این حاشیه ها بدون شک، همان هدفی است که طراحان این بازی، به دنبال آن هستند. می دانیم سیاست جزء جدایی ناپذیر زندگی اجتماعی انسان ها است و این پیوستگی سبب می شود در عرصه سیاست بیش از هر موضوع دیگری بر عنصر خرد و عقلانیت تکیه شود. با وجود این متاسفانه امروز عده ای در ایران خلاف قواعد منطقی این حوزه رفتار کرده و تلاش می کنند با تهییج احساسات، برانگیختن هیجانات کاذب و تکیه بر شعر و شعار در عالم سیاست به جای رقابت سازنده با رقیب، به ماندن خود در صحنه ادامه دهند. آنچه پیش از روی کارآمدن دولت روحانی بر کشور گذشت، تبعاتی دارد که سال های سال دامن اقتصاد، سیاست و فرهنگ ایران را می گیرد و همین مسئله، اهمیت تدبیر و عقلانیت در امور مختلف را دوچندان کرده است. دولت یازدهم تلاش کرد با واقع نگری و آینده پژوهی، موضوع تحریم های هسته ای ایران را با توافق برد - برد و بر اساس مصالح مورد تاکید رهبری نظام و مردم، مختومه کند. از همان زمان تا امروز، عده ای به دلیل نداشتن درک درست از مقتضیات جامعه ایران و روابط بین الملل و همچنین ابتلا به عارضه نزدیک بینی در عالم سیاست، از هر فرصتی برای مانع تراشی در مسیر اصلاح شرایط توسط مدیران اجرائی، استفاده می کنند، اصلاحات اقتصادی را مورد هجمه قرار می دهند و نوسانات ارزی را با استفاده از ابزارهای رسانه ای و حتی اجرائی، بزرگ نمایی می کنند. برخی از آنان در دولت گذشته، به بهانه دورزدن تحریم ها، منافع ملی را دور زدند و به درآمدهای چشمگیری از جیب ملت دست یافتند. بارها تاکید شده که باید از گذشته درس گرفت و اشتباهات رفتاری در زمینگیرکردن دولت منتخب مردم را تکرار نکرد. اما گویا بنا نیست برخی این موضوع را در دستور کار قرار دهند. مردم ایران در 24 خرداد 92 و 29 اردیبهشت 96 به یک رجل سیاسی- مذهبی اقبال نشان دادند که مهم ترین شعار او رعایت عقلانیت و اعتدال در سیاست بود. اینکه امروز برخی خبرگزاری ها و جراید منتفع از بودجه بیت المال به دنبال پشیمان نشان دادن مردم از انتخاب خود هستند، نشان می دهد توجه به اصل توسعه کشور و بهبود شرایط مردم، برای آنان موضوعی شعاری است. در منطق اعتدال، سیاست توام با آرامش پیش می رود. آرامش، زمینه ساز کارهای بزرگ و رشد ایران است اما یک طیف سیاسی پس از خروج از شوک انتخابات سال گذشته، به دنبال فضاسازی های کاذب و درگیرکردن ذهن جامعه به مسائل فرعی به جای نگاه به جهت گیری کلان دولت در راستای بهبود زندگی مردم است. بدون شک نباید در دام این تاکتیک نخ نما افتاد. دولت تدبیر و امید نشان داده انتقادات را می پذیرد و عذرخواهی از مردم چه آنان که به حسن روحانی رای داده اند و چه آنها که به رقیب او رای داده اند یا حتی در انتخابات شرکت نکردند را افتخار می داند. دولت دوازدهم این ظرفیت را دارد که با جدیت بیشتر به دنبال رفع مشکلات اقتصادی از طریق اصلاحات کلان اقتصادی، بهبود روابط منطقه ای و خارجی بدون هراسیدن از سر و صدای افراد نزدیک بین و ایجاد فضای مناسب برای بیان نظرات طیف های مختلف سیاسی و عموم مردم باشد. نباید تحت تاثیر فضاسازی های با پشتوانه مالی هنگفت تندروها قرار گرفت. رسالتی که فعالان سیاسی و دانشگاهی برعهده دارند، این است که با وجود برخی محدودیت ها به آگاهی بخشی ادامه دهند. اینکه در کنار تاباندن نور به تاکتیک های سیاسی مخرب، حمایت نقادانه از دولت را که امنیت ساز و نه امنیت زداست، تبیین کنند. به هرحال ایجاد ثبات در فضای اقتصادی کشور، امری نسبی است. فراموش نکنیم شیرازه اقتصاد کشور در حال از هم پاشیده شدن بود و منطق تحریم های ظالمانه این بود که صادرات نفت ایران از 800 هزار بشکه به 400 هزار بشکه برسد و سپس «عراقیزه» شود؛ یعنی برنامه ای مانند نفت در برابر غذا و دارو. با حضور مردم و در پنج سال گذشته، تعامل با جهان شرایط بهتری یافته و رئیس جمهور آمریکا در مقابل منطق رئیس جمهور ایران، دست به رفتارهای خارج از عرف سیاسی می زند. جریان همسوی اعتدال- اصلاحات می داند، نشناختن بازی جریان مقابل، نافی تجربه 35ساله کار سیاسی پس از انقلاب است که در کارنامه آنان وجود دارد. سال گذشته حوادثی که از مشهد شروع شد، با بزرگنمایی برخی کمبودها به دنبال ناکارآمد نشان دادن دولت بود. آنان این تحلیل را نداشتند که ممکن است شروع کننده بازی باشند اما مطالبات سیاسی، اجتماعی و فرهنگی مردم، از طراحی آنان فراتر برود. با توجه به مشکلات ساختاری در ایران، اقتصاد پاشنه آشیل همه دولت هاست. منتقدان دولت روحانی فراموش نکنند در دولت دوم آقای خاتمی اصولگرایان روی همین موج ناکارآمد نشان دادن دولت وقت سوار شدند، ادعای ایجاد ژاپن اسلامی را داشتند و بعد از دراختیارگرفتن دولت و مجلس و شوراها، کشور را تا لبه پرتگاه پیش بردند.همان سال های ابتدای دولت محبوب آنها بود که آمارها نشان داد دولت اصلاحات در زمینه رشد اقتصادی، کنترل تورم و بی کاری، سرمایه گذاری خارجی و داخلی، بهترین دولت پس از انقلاب بوده است. امروز با بازخوانی این عبرت ها، باید برای مردم توضیح دهیم که دامن زدن به مطالبات و ناکارآمد نشان دادن تفکر اصلاحات و اعتدال، تاکتیک قدیمی جریان مقابل است. مبادا اشتباه دو سال پایانی دولت اصلاحات، بار دیگر تکرار شود.
                