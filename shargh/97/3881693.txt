شنبه ۲۵ اسفند ۱۳۹۷
-----------------------------------------
حرف اول
-----------------------------------------
تهران رنگی، دعوت کننده است
-----------------------------------------

                    شهر فقط ساختمان و سیمان و آهن و دود نیست. شهر رنگ دارد و روح. فقط باید بگردیم و پیدایش کنیم. باید آن را از پشت سیاهی بیرون بکشیم . نقابش را برداریم و چهر ه رنگی و تمیزش را توی سطح شهر پخش کنیم و مگر روز نو و سال نو همین نیست؟ اینکه خاکستری را تبدیل کنی به سفید و سیاهی را به هفت رنگ؟ اینکه گوش کنی به روح شهر و رنگ های کم رنگ و بی حال آن را فرابخوانی، حتم همه جا را با حضورشان رنگین کمان می کنند. نوروز 98 و روزهایی که در آن قرار داریم تا سال نو، یک تفاوت بزرگ با سال های پیش دارد: رنگ! مدیریت شهری پایتخت امسال به طور ویژه «رنگ» را در صدر اولویت های خود قرار داده است. از شخص شهردار تا پیمانکارانی که هر کدام به زیبایی شهر می اندیشند، امسال به «رنگ» توجهی ویژه دارند. حتما این روزها هنرمندانی را دیده اید که روی دیوارهای شهر دارند نقاشی می کشند، در پارک ها به مردمی برخورد کرده اید که دارند تخم مرغ رنگی طراحی می کنند. اگر هم اینها را ندیده اید، حتما بیلبوردها و طرح های ویژه اکران نوروزی را دیده اید که همه شان یک ویژگی مشترک دارند: رنگ! طرح هایی که شادمانه فرا رسیدن سال نو را مژده می دهند و تلاش می کنند شهروندان را به تامل و مکث وادارند. این تهران، دیگر تهران خاکستری نیست. تهرانی نیست که تو را پس بزند. این تهران تو را فرا می خواند و از تو می خواهد که در آن بمانی و از تک تک لحظات آن لذت ببری. این تهران، می تواند و باید که یک مقصد گردشگری جذاب برای اهالی جای جای ایران عزیز هم باشد: تهرانی که آغوشش را به روی گردشگران نوروزی گشوده است و دست تک تک آنها را به گرمی می فشارد. 
این تهران، تهران ماندن است، تهران آمدن... .
شب های تهران هم در روزهای منتهی به نوروز و ایام عید دیدنی است. شهر غرق در نور می شود و تونل های نور آن بر جذابیت آن می افزاید. همه اینها را بگذارید کنار سایر طرح هایی که در طول نوروز 98 در تهران یا به مرحله اجرا در می آیند یا اکران می شوند و آن وقت ببینید تهران چقدر می تواند دعوت کننده و متفاوت باشد. این معجزه حضور رنگ است. روزهایی که در نبود ترافیک و هیاهوهای معمول و در ساعت هایی که باد بهاری اجازه جولان هیچ آلودگی ای را نمی دهد، تهران بیش از همیشه جایی است برای ماندن، برای نفس کشیدن و برای لذت بردن از شهری که برای تک تک ساعت های شهروندان و مسافرانش برنامه ریزی کرده است. نوروز 98 فرصتی است که تهران ثابت کند به همان اندازه که مسافر به شهرهای دیگر می فرستد، به همان اندازه هم مسافرپذیر است و یک مقصد جذاب برای گردشگری. این نه یک مدعا؛ بلکه واقعیتی است که در روزهای آینده خود را به همه نمایان می کند... .
                