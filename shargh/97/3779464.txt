دو‌شنبه ۸ مرداد ۱۳۹۷
-----------------------------------------
سرمقاله
-----------------------------------------
بردن نفت به بورس و گسترش فساد
-----------------------------------------

                    به تازگی موضوع بردن نفت خام به عنوان یک کالا به بازارهای بورس کالایی کشور مطرح شده است. به نظر می رسد منظور از آن انجام معاملات فیزیکی نفت خام در بورس باشد. برای ورود به اینکه آیا چنین اقدامی شدنی است یا نه و حتی اگر نفت خام را به عنوان یک ماده استخراجی، یک کالای تولیدی در نظر بگیریم، این کالا با سایر کالاها چه تفاوت هایی دارد، مقدماتی لازم است:1- نفت خام در تمام کشورهای جهان غیر از یک استثنا (ایالات متحده آمریکا) در مالکیت دولت است و در جمهوری اسلامی ایران نیز نفت خام به طور قانونی در تملک دولت است و انحصاری از سوی شرکت ملی نفت ایران تولید می شود و طبق سیاست های ابلاغی اصل 44 قانون اساسی نیز بخش بالادستی صنعت نفت شامل اکتشاف و استخراج و تولید نفت خام قابل واگذاری به بخش خصوصی نیست؛ بنابراین شرکت ملی نفت ایران زیر نظر وزارت نفت عرضه کننده انحصاری نفت خام است، در نتیجه بازار داخلی نفت خام یک بازار انحصاری است، در حالی که بورس کالا در یک بازار رقابتی معنا و مفهوم پیدا می کند.2- کل نفت خام تولیدی در مناطق مختلف خشکی برای صادرات از طریق خطوط لوله، به جزیره خارک منتقل و از آنجا صادر می شود و نفت خام تولید دریایی نیز بسته به مورد از نزدیک ترین پایانه دریایی و عمدتا از جزیره خارک بارگیری می شود؛ بنابراین کل امکانات لجستیکی نفت خام در کنترل شرکت ملی نفت و شرکت های زیرمجموعه آن است. نفت خام در حجم های بالا بارگیری می شود. کوچک ترین سایز کشتی های حمل نفت خام در حداقل 80 هزار تن معادل 600 هزار بشکه است و نفت خام ایران معمولا در کشتی های 120 هزار تا 350 هزار تنی معادل حدود یک تا 2.5 میلیون بشکه بارگیری و صادر می شود که فقط در اسکله های جزیره خارک امکان پذیر است.3- نفت خام یک کالای جهانی است و پایه قیمت آن در سطح جهان براساس ملاک های جاافتاده و پذیرفته شده در سطح بین المللی تعیین می شود و مراجع پذیرفته شده از سوی خریداران و فروشندگان، قیمت آن را اعلام می کنند و البته تفاوت هایی میان قیمت انواع نفت خام ها در مناطق مختلف وجود دارد که از سوی همان مراجع اعلام می شود و همان گونه که همه می دانند و در بسیاری از قوانین و مقررات نیز مشخص است، حتی قیمت نفت خام های تحویلی به پالایشگاه های داخلی نیز براساس قیمت جهانی آن (فوب خلیج فارس) محاسبه می شود؛ بنابراین موضوع کشف قیمت نیز که یکی از اهداف بورس های کالایی است، درباره نفت خام مصداق ندارد.4- امور بین الملل شرکت ملی نفت ایران به طور نسبی بدون تردید مطلع ترین و مسلط ترین سازمان در کشور در زمینه فروش نفت خام است و این سازمان حداقل در دوره بعد از انقلاب غیر از مشکلات ناشی از تحریم، مشکل چندانی در زمینه بازاریابی و فروش نفت نداشته است و اصولا هرگز میزان رقابت و اضافه عرضه در بازار جهانی نفت به گونه ای نبوده و نیست که به اصطلاح نفت روی دست کسی بماند.5- مشتری های نفت خام ایران و بازارهای مقصد نفت خام ایران کم و بیش مشخص هستند و با توجه به رقابت نسبی که در سطح جهانی و بین کشورهای صادرکننده نفت وجود دارد، معنا ندارد که صادرات نفت کشور از حالت تمرکز خارج شود و رقبای داخلی نیز در بازار جهانی با یکدیگر رقابت کنند و این می تواند موجب صدمه به صادرات نفت کشور شود.6- روال و رویه مشخصی برای خریداری نفت خام از شرکت ملی نفت ایران وجود دارد. شرکت خریدار باید معتبر باشد یا پالایشگاه داشته باشد یا به طور رسمی واسطه خرید نفت برای یک پالایشگاه (مصرف کننده نهایی نفت باشد)، حساب معتبر در بانک های معتبر بین المللی و گردش حساب مناسب داشته باشد و بازار مقصد و مقررات ایران برای انتقال ندادن نفت به رژیم صهیونیستی را تعهد کند. بتواند LC معتبر از بانک های معتبر ارائه کند؛ بنابراین هرکسی قراردادی با یک پالایشگر داشته باشد و بتواند تضمین های بانکی لازم را ارائه کند و رویه های شرکت ملی نفت را که همه در جهت اطمینان از تخریب نشدن بازار نفت ایران و بازگشت مطمئن وجوه مربوطه و سوء استفاده نکردن دلالان رانت خوار است، داشته باشد، می تواند نفت خام را خریداری کند. با این وصف در شرایط عادی نفت خام به صورت مطمئن و با تضمین برگشت پول، فروخته می شود و قدرت نقدشوندگی بالایی دارد، در نتیجه این کارکرد بورس یعنی (نقدشوندگی) نیز درباره نفت خام مصداق ندارد.با توجه به آنچه ذکر شد، در شرایط عادی بردن نفت خام به بازارهای بورس کالایی، نمی تواند معنا و مفهومی داشته باشد؛ نه رقابتی در میان است و نه برای کشف قیمت معنا دارد و نه به نقدشوندگی کمکی می شود و نه به بازاریابی. بردن نفت خام به یک بورس داخلی می تواند مشکلاتی را هم به وجود بیاورد:الف- آیا قیمت به ریال تعیین و نفت به ریال معامله خواهد شد یا به دلار، اگر به ریال معامله شود نرخ تبدیل ریال به دلار چه خواهد بود.واقعیت این است که در ایران به دلایل مختلفی که خارج از حوصله و موضوع این بحث است، با وجود تلاش های انجام شده، اولا همواره چندین و حداقل دو نرخ برای دلار وجود داشته و ثانیا روند قیمت دلار همیشه افزایشی بوده است.در فضای واقعی و شناخته شده کسب و کار ایران، گرایش به استفاده از مابه التفاوت نرخ ارز، هم می تواند فشارهای رانت جویانه ای را به چنین بورسی تحمیل کند و هم می تواند موجب شود ارجحیت درآمدهای رانتی ناشی از استفاده از مابه التفاوت نرخ ارز نسبت به دقت در فروش نفت خام به بهترین بازار و به بهترین قیمت برای استفاده بهتر از حاشیه سود، موجب بی دقتی در فروش، خراب کردن بازار نفت خام ایران برای دستیابی هرچه سریع تر به ارز حاصله و بازی کردن با ارز شود. تجربه ای که متاسفانه به روشنی درباره پتروشیمی های خصوصی سازی شده که بعد از نفت بیشترین درآمد صادراتی را دارند، در پیش چشمان اقتصاد ما قرار دارد.ب - چه ضوابطی برای ورود خریداران و تشخیص صلاحیت آنها باید وضع شود؟ آیا در فضای شناخته شده و واقعی کسب وکار ایران این ضوابط در عمل رعایت خواهد شد؟ یا رانت جویان با فشارهای گوناگون خود را تحمیل خواهند کرد؟ج - محموله ها با چه احجامی در بورس عرضه خواهد شد؟ یک محموله حداقلی برای ظرفیت کوچک ترین سایز کشتی بر اساس قیمت های فعلی نفت (حدود 70 دلار) و با توجه به نرخ رسمی اعلام شده برای دلار (چهارهزارو 200 تومان) حدود 180 تا 200 میلیارد تومان خواهد بود. آیا خریداران پول نقد خواهند داد یا ال سی ریالی باز خواهند کرد؟ بانک ها امکان بازکردن ال سی ریالی با این مقادیر را خواهند داشت. به فرض اینکه چنین مواردی طبق ضوابط تحقق یابد، نفت باید علی القاعده در جزیره خارک به خریدار بورسی تحویل شود، در این صورت هزینه های شرکت نفت برای انتقال و بارگیری چه می شود. آیا خریداران بورسی نفت را خودشان در خارک در کشتی های ملکی یا استیجاری خود تحویل خواهند گرفت یا خریداران خارجی را خواهند یافت و معرفی خواهند کرد؟ برای بیمه کشتی و بیمه محموله و... چه خواهند کرد؟ آیا ضوابط شرکت ملی نفت را در مورد خریداران خارجی رعایت خواهند کرد؟ و اگر خریدار خارجی با رعایت تمامی ضوابط شرکت ملی نفت ایران وجود داشته باشد، چه دلیلی دارد که اصولا به خود شرکت ملی نفت مراجعه نکند و با واسطه عمل کند.د- اگر اختلافاتی در هر یک از این موارد پیش آمد، مرجع رسیدگی کجا خواهد بود؟ آیا نظام قضائی کشور آمادگی و صلاحیت فنی رسیدگی به این گونه پرونده ها را خواهد داشت. به طورخلاصه به نظر نگارنده در شرایط عادی چنانچه ذکر شد، بردن نفت خام به بورس نه معنا دارد و نه ارزشی می آفریند، اما می تواند زمینه ای را برای بازشدن باب یک فساد گسترده جدید در کشور فراهم کند، اما آنچه گاهی مطرح می شود و اخیرا نیز توسط معاونت محترم رئیس جمهور مطرح شد، موضوع استفاده از بورس برای دورزدن تحریم هاست. از آنجا که در دور قبلی تحریم ها به بهانه دورزدن تحریم ها سهمیه های نفت خام به بعضی از افراد داده شد تا به عنوان بخش غیردولتی یا خصوصی بفروشند و آن اقدامات موجب فسادهای عظیمی شد و وجوه آن هم هرگز برنگشت، حالا مطرح می شود که این کار می تواند در بورس و به صورت شفاف عمل شود و از طریق بورس شرکت ها یا افرادی غیردولتی این نفت را بخرند و صادر کنند. عجیب است که در این مورد به یک مسئله بسیار ساده توجه نمی شود و آن این است که ممنوعیت صادرات که توسط تحریم ها تحمیل می شود مربوط به نفت خام ایران است و تفاوتی نمی کند که این نفت توسط چه کسی صادر و فروخته شود. همه دست اندرکاران بازار جهانی نفت می دانند در ایران غیر از دولت کسی نفت خام ندارد. خریداران نفت خام ایران تحت فشار هستند که نفت ایران را نخرند، در غیر این صورت تحت تحریم های آمریکا قرار می گیرند (تحریم های ثانویه) و طبیعتا هرکسی که به طور شفاف و در بورس و در هرجای دیگری نفت خام ایران را با هدف صادراتی خریداری کند، می تواند بلافاصله در فهرست افراد تحریم شده و تحت تعقیب قرار گیرد. هر نفت خامی دارای شناسنامه خاص خود است. نفت خام ایران حتی در صورت اختلاط با یک نفت خام دیگر کاملا قابل شناسایی بوده و پالایشگران محدود و شناخته شده در جهان که قادر به پالایش نفت خام ایران هستند، هرگز تمایل به ورود به چنین قمار خطرناکی که بی تردید جرائم سنگین آمریکا را برایشان در پی خواهد داشت ندارند، مگر اینکه به نوعی مجوز دریافت کنند که در آن صورت تفاوتی نمی کند نفت ایران را از کجا بخرند. خصوصا باید توجه کرد نظام حقوقی تحریم ها بسیار شخصی شده است؛ به این معنا که مثلا شرکتی که حتی با ایالات متحده نیز هیچ گونه تعامل مالی و اقتصادی نداشته باشد اگر در خلاف جهت تحریم های آمریکا با ایران کار کند، ممکن است مدیرعامل و اعضای هیئت مدیره آن تحت تعقیب آمریکایی ها قرار بگیرند.با توجه به تحریم هم زمان نفت کش ها، شرکت های بیمه و سیستم بانکی عملا راهی برای شرکت های خصوصی برای ورود به این به اصطلاح بازار بورس نفت وجود ندارد. نکته قابل تامل دیگر این است که در هیچ کجای دنیا، نفت خام فیزیکی در بورس معامله نمی شود و معاملات نفت خام که عمدتا در دو، سه بورس مهم نفت جهان انجام می شود معاملات آتی ها یا به عبارتی معاملات کاغذی و مشتقه است که داستان بسیار متفاوتی دارد. نگارنده سال ها قبل در مورد آن نوشته ام و تجربیات شکست خورده فراوانی در مورد آن وجود دارد. در پایان باید ذکر کنم که بردن نفت خام به بورس کالا و خصوصا بدون تاملات لازم و بدون مطالعات دقیق و بدون قواعد محکم و مقررات دقیق می تواند موجب چنان آنارشی ای در صادرات نفت کشور شود که در عمل به اهداف غائی تحریم ها کمک کند. در شرایط خطیری که در حال ورود به یک جنگ اقتصادی هستیم، همه باید به فکر دفاع از کیان کشور باشند، نه اینکه خدای نکرده بخواهند از این نمد، کلاهی برای خود ببافند.
                