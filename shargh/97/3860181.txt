سه‌شنبه ۱۸ دی ۱۳۹۷
-----------------------------------------
type_unknown
-----------------------------------------
از فیلم های نامستند چه برمی آید؟
-----------------------------------------

                    دلواپسان همچنان ناآرام اند و علی الظاهر برای تخریب منتقدان و مخالفان خود، پایانی نمی شناسند. دلسوزان جامعه از نقد منصفانه و گفت وگوی سازنده استقبال می کنند، اما آنان که از هرگونه نقد و گفت وگو می هراسند، شیوه های دیگری را برمی گزینند تا مبادا در دام افشاگری گرفتار آیند. این گروه از سیاست مداران فاصله دار با مردم، همه رسانه های مکتوب خود را در خدمت ضربه زدن به اصلاح طلبان درآوردند، اما راه به جایی نبردند؛ فضای مجازی را به کار گرفتند، اما نتوانستند شکست های پیشین را جبران کنند. تهدید و ارعاب نیز که از قبل بی اثر شده بود. اینک که خیلی از راه ها را جلوی خود بسته می بینند، جوانان علاقه مند به هنر تصویری را همراه خود کرده اند تا شاید از این راه به جایی برسند؛ در حالی که بسیار بعید است از این نمد هم بتوانند کلاهی برای خود بسازند. دلواپسان یا اصولگرایان تندرو می توانند به جای این همه ترفند و تقلای بی ثمر، گفتمان و اندیشه های خود را تغییر دهند و در راهی گام بگذارند که مناسب فهم، درک و دانش جوانان امروز جامعه است. تغییر شیوه و انتخاب انواع و اقسام مواد و وسیله القای دیدگاه، بهبودی در بحران محبوبیت آنها ایجاد نمی کند. مدتی است چند جوان علاقه مند به فیلم سازی، با تشویق، حمایت و احتمالا برنامه ریزی اصولگرایان، دست به کار ساختن فیلم های نامستندی شده اند که مثلا تصویری را از مخالفان فکری خویش، با تعریفی که خود دارند، در جامعه ترسیم کنند و از این راه برای جلب مخاطبان جوان به سمت دیدگاه های خود، توفیقی به دست آورند. ساخت و نمایش گسترده فیلم های نامستند «راه طی شده» که به مخدوش کردن نام، یاد و محبوبیت زنده یاد مهندس مهدی بازرگان می پردازد، نامستند «هاشمی زنده است» که شخصیت مرحوم آیت الله اکبر هاشمی رفسنجانی را نشانه رفته و به ویژه نامستند «قائم مقام» که پیش از اینها به تحریف بخشی از تاریخ انقلاب اسلامی دست زده، گویای این واقعیت است که دلواپسان از روی ناچاری و شاید ناآگاهی، دست به کاری زده اند که در چارچوبی تعریف شده، همه داروندار یک ملت یا هویت یک جامعه را به بازی گرفته است؛ غافل از اینکه بر شاخه نشسته اند و بن می برند. شک نداریم این کار ناروا به همین چند نفر خلاصه نمی شود؛ پیش تر نیز فیلم نامستند دیگری را درباره شهید حسن آیت ساخته بودند تا به وسیله آن، به خیال خودشان اصلاح طلبان را به مسلخ ببرند. چرا اینها دست به این کار زده اند و چه کسانی این اصولگرایان جوان را که در پی نام و شهرت هستند، به میدان آورده اند؟ چرا این به اصطلاح مستند ها از سوی کسانی که نه تنها سوژه را نمی شناسند، بلکه با بسیاری از مفاهیم سیاسی و فرهنگی نیز ناآشنا هستند و ماهیت تاریخ ایران و انقلاب اسلامی را هم متوجه نشده اند، تولید می شود؟ ایرادی به سازندگان این فیلم ها وارد نیست که چرا فیلم می سازند؛ اینها کار خودشان را می کنند و حق الزحمه خود را می گیرند. اشکال در این است که می گویند فیلم ها مستند هستند؛ درحالی که مستند نیستند، می گویند بدون سانسورند، اما بدون سانسور نیستند، می گویند تحریف نشده اند، ولی تحریف های زیادی دارند و می گویند بی طرفانه هستند؛ در حالی که آشکارا به نفع یک طرف و علیه طرف دیگرند. پس این ادعای آنها که دارند تاریخ انقلاب اسلامی را برای جوانان روایت می کنند، ادعای بجایی نیست. مگر می توان از طریق فیلم هایی غیرمستند، سانسورشده، تحریف دار و کاملا یک طرفه با مردم و جوانان بی خبر از حقایق و واقعیات دهه های پیشین، صادقانه حرف زد؟ باید از حامیان این فیلم سازان آماتور، اما پرشور و وابسته به یک تفکر، پرسید با چه انگیزه ای این همه هزینه می کنند و طرفداران خود را در دانشگاه ها، ادارات، مساجد و محلات وامی دارند که مردم را مجانی به تماشای آنها فرابخوانند؟ به نظر می رسد پاسخ این پرسش روشن است؛ شخصیت هایی که در این نامستند های تحریف گر تاریخ تخریب می شوند، میان مردم اعتبار بالایی دارند و روزبه روز بر اعتبار و ارزش آنان افزوده می شود. افزایش این اعتبار، باعث کاهش اعتبار مخالفان آنان می شود و تحمل این برای اصولگرایان، به خصوص افراطیون این جناح، ممکن نیست؛ در نتیجه چاره را در هزینه کردن پول های کلان می بینند. بدیهی است اگر این شیوه پاسخ می داد، با توجه به تلاش 24ساعته و هرروزه رسانه ملی و سایر دستگاه های فرهنگی و تبلیغاتی در اختیار آنان، نتیجه بهتر از آنچه امروزه در سطح جامعه مشاهده می کنیم، می بود؛ درصورتی که می دانیم شخصیت های بزرگی که به وضع موجود انتقاد داشتند و انتهای راه اصولگرایان را بن بست می دانستند و می دانند، حتی با نداشتن سهم کوچکی از رسانه های رسمی، به دلیل صداقت و پیش بینی درستشان و سیاست مدبرانه شان، مرکز استقبال مردم قرار گرفته اند و مردم به یادشان هستند. 
شاید آقایانی که در کار ساخت مستند برای پیشبرد مقاصد خود هستند، فرمایش کنند هواداران و آشنایان این شخصیت ها خودشان می توانند به تولید مستندهایی متناسب با دیدگاه خود دست بزنند و تصویری از چهره های محبوبشان ارائه کنند. باید از این آقایان زمان ناشناس پرسید مگر چنین فرصتی فراهم است که درحال حاضر کسی یا کسانی آزادانه اقدام به ساخت فیلمی حتی کوتاه درباره منتقدان شما کنند و آن را در معرض تماشای مردم قرار دهند؟ و اگر ساخته شد، می توانند آن را به راحتی در پایگاه هایی که در اختیار شماست، به نمایش درآورند؟ راقم این سطور پس از پخش گسترده نامستند «قائم مقام» در همه زوایای کشور و از تلویزیون جمهوری اسلامی، از وزیر محترم فرهنگ و ارشاد اسلامی پرسیدم اگر طرحی برای ساخت یک مستند درباره زندگی مرحوم آیت الله منتظری بیاورم، اجازه ساخت و نمایش می دهید؟ پاسخ مثبت و روشنی نداد؛ چراکه خود ایشان بدش نمی آید چنین مستندی ساخته شود، اما از دخالت ها یا مزاحمت های بعد از آن حساب می برد. بنابراین پیشنهاد حامیان نامستند ها بی پایه و اساس است.
                