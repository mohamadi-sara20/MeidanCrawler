چهار‌شنبه ۲۸ آذر ۱۳۹۷
-----------------------------------------
حرف اول
-----------------------------------------
مسیر ناگزیر سعودی
-----------------------------------------

                    یکجانبه گرایی سعودی ها در بین کشورهای عربی و شورای همکاری خلیج فارس، شکاف میان کشورهایی مانند عراق، سوریه، کویت، قطر و عمان با عربستان و متحدان وابسته به دلارهای نفتی آن یعنی بحرین و امارات را روزبه روز افزایش داده است. 
بار دیگر در جلسه اخیر شورای همکاری خلیج فارس، این مسئله خود را نشان داد. البته رفتارهای عجیب سران برخی از این کشورهای نزدیک به سعودی ها، در نوع خود جالب است، گویی آنان در دوران دیگری زندگی کرده اند و متوجه تغییرات جهان نشده اند. جلسه های این شورا صرفا یک ابزار خبری بی حاصل است که بی توجه به تحولات منطقه و جهان برگزار می شود. کشورهای حاشیه جنوبی خلیج فارس احتمالا تصور می کنند با دلارهای نفتی می توان مسائل جهان را حل کرد. 
دلارهایی که در خارج از این کشورها هزینه می شود و در داخل، همه کارها در اختیار نیروی کار خارجی است و بی کاری زیادی برای مردم آن کشورها به ارمغان آورده است. آنان حتی ارتشی مرکب از جنگجویان کشورهای دیگر دارند اما با واریز دلارها به حساب کشورهای فرامنطقه ای، فشار بر کشورهایی مانند ایران، سوریه، یمن، عراق، بحرین و لبنان را دنبال می کنند.
همه دنیا متوجه اهمیت همکاری های منطقه ای در رشد و توسعه اقتصادی و شکوفایی داخلی و پیمان های پولی دو و چندجانبه شده اند، اما در خاورمیانه، این سردمداران برخی کشورهای عربی هستند که رفتاری کاملا ضد این رویه را در پیش گرفته اند. وقتی محور شورایی مانند شورای همکاری خلیج فارس، تقابل با ایران است، نشان می دهد چقدر برخی سران عرب از درک درست تحولات جهانی و شیوه های منطقی حل وفصل اختلافات منطقه ای و حتی مذهبی دور افتاده اند. دولت های برخی از این کشورها، آمریکا و چند کشور اروپایی را به عنوان بزرگ تر خود، وارد تحولات منطقه کرده اند که نتیجه آن، چندین جنگ ویران کننده در منطقه بوده است. البته این رفتارها در سیستم حکومتی سعودی، سابقه داشته است. آنان بعد از دراختیارگرفتن قدرت در عربستان، استان های دیگر شبه جزیره مانند تبوک، عسیر و حجاز را اشغال کردند. آنها با فشارهای متعدد مالی، سیاسی و امنیتی، وهابیت را در این مناطق رواج دادند. سپس به طور رسمی وارد بحرین شدند و معترضان این کشور را که اکثریت مردم بحرین را تشکیل می دهند، سرکوب کردند. چندی قبل هم با چند کشور عربی دیگر، سراغ قطر رفتند. قبل تر از آن به یمن حمله کردند و رسمی و غیررسمی، جنگ علیه مردم ایران را دنبال کرده اند. همه اینها سبب شده امروز فقط یک پوسته از شورای همکاری خلیج فارس باقی بماند، چون همه نگران روحیه اشغالگری این کشور هستند. در هفته های اخیر اخباری مبنی بر خروج احتمالی قطر از شورا نیز مطرح شده است. عربستان برای اجلاس سی ونهم، از امیر قطر به طور رسمی دعوت کرد، اما این کشور در سطح وزیر مشاور در امور خارجه در این نشست حاضر شد. اختلاف های جدی کویت و سعودی ها درباره بخش هایی از مناطق مرزی و میادین نفتی و گازی مشترک نیز رو به تزاید است. اختلافات مرزی، عمان و عربستان را نیز به فاز تقابل کشانده است. گفته می شود متحد سنتی سعودی ها یعنی امارات نیز بر سر ادامه جنگ بی حاصل یمن و صرف منابع هنگفت، با سران سعودی دچار اختلاف شده است. برخی از واژه فروپاشی برای شورای همکاری خلیج فارس استفاده می کنند که بیان کننده عمق اختلاف های میان کشورهای عربی این حوزه است، اما اگر این اتفاق هم در شکل ظاهری آن رخ ندهد، کارکردی برای آن متصور نخواهد بود. سعودی ها و تمامی کشورهای منطقه، راهی به جز حل تنش های میان خود و ایران و رفتن به سمت توافق نامه های امنیتی و اقتصادی بلندمدت ندارند.
                