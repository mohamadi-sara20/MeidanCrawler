شنبه ۲۲ اردیبهشت ۱۳۹۷
-----------------------------------------
حرف اول
-----------------------------------------
آرشیو به مثابه شناسنامه ملی
-----------------------------------------

                    هفته اسناد ملی را به یادبود سالروز تاسیس سازمان اسناد ملی گرامی می داریم، سازمانی که بعدها در ادغام با کتابخانه ملی، سازمان اسناد و کتابخانه ملی جمهوری اسلامی ایران را تشکیل داد. هرچند سابقه امور مربوط به اسناد و نگهداری آنها در مخازن دولتی و سلطنتی پیشینه ای بس طولانی دارد اما نزدیک به نیم قرن از تلاش سازمان یافته کشور ایران برای حفظ میراث مستند خویش می گذرد. نقش و کارکرد آرشیو ملی:1. شفاف سازی عملکرد نظام اداری: ضرورت پیدایش آرشیو در ایران، به موازات پیدایش سازمان های بوروکراتیک و تکثر اوراق تولیدشده در دستگاه های دولتی به وجود آمد. کشورهایی با بوروکراسی های بزرگ، اگر بخواهند دموکراسی کارایی داشته باشند، باید عملکرد شفافی در مقابل شهروندان عرضه کنند و گردآوری اسناد، سازوکاری را به وجود آورد که بخش دولتی در قبال شهروندان پاسخ گوی تصمیمات و عملکرد خویش باشد. سازمان ها با تولید، حفظ و نگهداشت پرونده ها، صحت فرایندهای انجام شده را به داوری پژوهشگران می گذارند و این مهم ترین روش برای بهبود عملکرد سیستم های دولتی است.2. اسناد به عنوان شناسنامه و نماد هویت تاریخی: نقش و کارکرد دیگر آرشیو ها، شناسنامه ملی بودن آنهاست. از میان تمام دارایی های ملی، آرشیو ملی یکی از ارزشمندترین و گرانبهاترین منابع برای تقویت حافظه تاریخی ملت هاست، آرشیو ها نماد اصالت و هویت تاریخی ملت ها هستند. بدون درک دقیق از آنچه شناسنامه و هویت جامعه را می سازد، نمی توان جامعه را به سوی توسعه ای پایدار هدایت کرد. امروز جامعه ما نیازمند آن است که بیش از گذشته بر اهمیت حفاظت از میراث مستند و توجه به مراکز آرشیو به عنوان پایگاه شناخت هویت تاریخی خود پی ببرد.آرشیو پدیده ای ایستا و خاموش نیست بلکه باید به روح و پویایی جاری در دل آن پی برد و این پژوهشگران هستند که می توانند با بهره گرفتن از اسناد، تاریخ را زنده کنند.3. رمزگشایی از تاریخ با آرشیو تاریخ شفاهی: بااین حال گاهی اسناد به اندازه کافی درباره گذشته و هویت تاریخی به ما اطلاعات نمی دهند؛ برای نمونه معمولا تصمیم های نهایی در اسناد ثبت می شوند و نشانی از چگونگی و چرایی تصمیم گیری ها در آنها نمایان نیست. برای فهم عمیق تر و کامل تر تاریخ، نیازمند ثبت دیدگاه ها و تجربه های سیاست گذاران هستیم. تلاش آرشیو ملی در ثبت تاریخ شفاهی از ابتدای دهه 70 تاکنون و مصاحبه با حداقل هزار نفر از تاریخ سازان و مطلعان تاریخی، حلقه های مفقوده و گمشده تاریخ را هویدا و درک جامعه را از مسائل تاریخی همه جانبه تر می کند.- تحول آرشیو ملی در عصر دیجیتال: هرچند گردآوری، سازماندهی و حفاظت از اسناد و غنی کردن آرشیو تاریخ شفاهی ماموریت هایی است که آرشیو ملی ایران از ابتدا تاکنون در حال تحقق آن بوده است، اما امروز با ورود جوامع به عصر اطلاعات، این ماموریت ها نیز شکلی دیگر به خود گرفته و فلسفه وجودی آرشیوهای ملی تغییراتی بنیادین کرده است. در گذشته به دلیل ماهیت کاغذی بودن اسناد، بایگانی های راکد نقش پررنگی ایفا می کردند و اسناد پس از گذران عمر مفید خود، به آرشیو ملی منتقل می شدند اما اکنون بخش اعظم تاریخ در شکل الکترونیک ثبت و ضبط می شود و آرشیو ملی، نمی تواند تنها بایگانی انبوه اوراق و پرونده های راکد دولتی و مردمی باشد. امروزه ارتباطات و مکاتبات اداری در سازمان ها، به کلی متحول شده است و بسیاری از اداره ها، سازمان ها و شرکت ها از سامانه های اتوماسیون اداری استفاده می کنند. فرامین حکومتی، اظهارات رسمی سیاست مداران و مستندات تاریخی، دیگر تنها شکل کاغذی نداشته و اغلب از ابتدا به صورت الکترونیک تولید و منتشر می شوند. اسناد الکترونیک اگرچه سرعت انتقال را بالا می برند اما در صورت بی توجهی به سرعت از بین می روند، بنابراین ثبت و ضبط بایگانی های جاری الکترونیک به اندازه بایگانی های راکد، مسئله ای حساس است. حرکت به سمت مدیریت اسناد الکترونیکی به منظور حراست از این گونه اسناد از ابتدای تولید، مسیر پیش روی آرشیوهای ملی است و ماموریت جدیدی است که اسناد اداری را به منبعی همیشگی و به روز برای تولید دانش و ارزش تبدیل خواهد کرد و بابی نو به روی پژوهشگران خواهد گشود.
                