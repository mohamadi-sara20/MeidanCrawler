یک‌شنبه ۶ آبان ۱۳۹۷
-----------------------------------------
حرف اول
-----------------------------------------
مسیر آزادگی
-----------------------------------------

                    حرکتی را پیشوای آزادگان، حسین ابن علی (ع) از مدینه آغاز کرد و شبانه به همراه اعضای کوچک و بزرگ خانواده،  به سوی مکه مکرمه راهی شد. همین هجرت، خود به تهدیدی جدی برای دستگاه حاکمیت بدل شد. یزید تازه به خلافت رسیده، خواسته بود با ایجاد رعب در جامعه، از امام (ع) بیعت بگیرد. اما در این اقدام علنی ناکام ماند و حالا کار به جایی رسیده که از پیامد کارش هراسناک است و در برابر مرد محبوب مدینه، به هر دستاویزی چنگ می زند تا کاروان مسافران به مقصد خویش نرسند. به این ترتیب این رویارویی به مکانی کشیده می شود که دشت نینوا نام دارد. در این مسیر طولانی، حضرت سیدالشهدا (ع) به یک حقیقت بیشتر می اندیشد و آن «حفظ هویت» است؛ هویتی حیات بخش که از جدش پیامبر اکرم(ص) ریشه گرفته و بر بالین خانواده ای باکرامت، به استواری رسیده است. رویدادهای مهم این حرکت، بر صفحاتی از تاریخ بشری نقش بسته است. امیر کاروان از مدینه تا حوالی شهری که مقصد سفر است، طی طریق می کند اما لشکری گسیل می شود، مسیر حرکت را بر یاران امام(ع) سد می کند و آن حضرت به همراه بستگان خویش در کربلا محاصره می شود. پژوهشگر منصف باید همه جوانب امر را مدنظر قرار دهد. نشست وبرخاست های امیر کاروان و دیدار و گفت وگو با اشخاص گوناگون که در مسیر راه کوفه به ثبت رسیده، می تواند جست وجوگر را در رسیدن به حقیقت یاری و حتی فرجام کار آن حضرت را پیش چشم مخاطبان نمایان کند. پرسشی که ممکن است در ذهن آدمی شکل بگیرد، این است که این نبرد نابرابر که در سال 61 هجری روی داده، در مجموع چه تاثیر محسوسی در تاریخ بشری داشته است؟ شاید از نگاه کسانی که به آن حضرت ارادت می ورزند، این پرسش بی طرفانه گران آید و در نظر اول با حسن نیت به آن ننگرند، اما ازآنجاکه سیره پیشوایان دین هماره می تواند چراغ راه آیندگان باشد، نباید از پیامد تحقیقی بی طرفانه واهمه داشت. تنها مانع سختی که ممکن است برابر  یک پژوهش شفاف خودنمایی کند، یکسونگری در یافته های تاریخی است که راه علاج آن، این است که محقق باید با ذهنی خالی از تعصب وارد میدان شود و بدون پیش داوری، به نتیجه حقیقی کار برسد و سپس آن را بپذیرد.  
چنانچه بررسی دقیقی به عمل آید که تصمیم حضرت سیدالشهدا (ع)، سرانجام چه بازخورد تاریخی پیدا کرده و به عبارت روشن تر، «ایستادگی تمام قامت در برابر نظام خلافت» چه رهاوردی در مسیر زمان به دنبال خود آورده است؟ همان پرسش ظریفی است که شاید بتوان پاسخ آن را به عنوان یک ره توشه برای تاریخ بشری شمار کرد؛ اعلام مخالفت علنی یک شخصیت مردمی در برابر خلیفه ای که در راس هرم قدرت قرار گرفته، کاری بود که هزینه سنگین آن را حضرت سیدالشهدا (ع) پرداخت تا از آن سو بتواند راه را برای صداهای دیگر بگشاید. یک مقاومت مدنی از سوی امام(ص) کافی بود تا مسلمانان را از انقیاد یکسویه رها و ذهن های بسته را از اطاعت پذیری محض که به صورت الیگارشی دینی درآمده بود، رها کند. آنها با رویداد کربلا به این حقیقت رسیدند که می توان در برابر خلیفه مدعی و اسلام پناه، مخالفت کرد؛ چون یک نمونه شاهد معتبر برای سندیت این کار کافی بود. او توانسته بود تا پای جانش در برابر صاحبان قدرت و سرنیزه بایستد خانواده و همراهان اندکش نیز پشت سر او ایستادند و سپس شهید یا به اسارت برده شدند. این تنها نتیجه کار نبود بلکه در درازمدت این اعتراض علنی در خط سیر تاریخ، چون رودی پر خروش جاری شد و در چهارگوشه دنیا تاثیر خود را بر جا نهاد. ساختارگرایان جامعه شناس معتقدند که این اثرگذاری «تاریخ» است که می تواند تغییرات زیربنایی را برای آیندگان به وجود آورد و  برخلاف باور عمومی که زمان حال را اصل می گیرند، رویدادهای برجسته تاریخ، قادر است افق سرنوشت یک سرزمین را دگرگون کند. با نگاهی به تاریخ تمدن غرب، مقاومت هایی که از میان رهبران ایمانی آغاز شد و در میدان های شهر شمع آجین یا سوزانده شدند، بیشتر از دیگران سبب تحول فکری در آینده سرزمینشان شدند. هرچند آن مقطع زمانی به ساحل موفقیت نرسیدند اما باعث شدند تا جامعه غربی بتواند با این پشتوانه تاریخی به نوزایی یا رنسانس برسد و مردمانش از تاریکی قرون وسطی خارج شوند. بی اغراق می توان گفت که در کنار همان مقاومت های محیطی، حرکت ساختارشکن اباعبدالله الحسین (ع) نیز در مسیر زمان، اثرگذار شد و دور از انصاف است که سهم این مقاومت حسینی در تحولات مغرب زمین نادیده گرفته شود. تغییر نگرش تاریخ  در نوع حکومت داری غرب، قطعا مرهون تلاش ستارگانی بوده که جان خود را در این راه پرخون گذاشتند و سرور آزادگان جهان در میانشان چون خورشیدی بی غروب می درخشد زیرا هر تلاطمی در جغرافیای زمین همچون قانون آب عمل می کند و در مسیر زمان، تاثیر خود را در نقاط دیگر می گذارد. 
نکته دومی هم که نباید از آن گذشت، هدف والای امام حسین(ع) بود. آن حضرت از اینکه در شهر کوفه حضور یابد، همان نیت را می خواست عملی کند که جدش پیامبر رحمت(ص) به محض رسیدن به مدینه اجرایش کرد. حقیقت این است که جامعه سازی، همیشه در اولویت کار یک مصلح کبیر است. حضرت سیدالشهدا (ع) در عین آنکه یک عارف بالله تمام بود، به نجات مردم از ظلمات نیز می اندیشید؛ ان الحسین مصباح الهدی و سفینه النجاه. حضرت می خواست بنا بر اسوه جدش، رسول خدا(ص)، نظم جدیدی در شهر کوفه بنا و به طریقی نیکو، شهر را هویتمند کند اما سرکوبگران حکومتی سد راه او شدند و از ایجاد چنین جامعه معیاری که چون چراغ در میان بلاد جهان بدرخشد، جلوگیری کردند. کوفه برای این فرهنگ پروری، بسیار مستعد و بکر بود. این شهر در تاریخ هفدهم هجری پدید آمد و حرکت به سوی این نهال شهری که به شیوه مردم سالار دعوت نامه فرستاده بود، انتخاب خردمندانه آن حضرت بود؛ زیرا فرزندی شایسته می خواست کار ناتمام پدر را در آن دیار، جامه عمل بپوشاند. الگوبرداری از پیشوایان راستین، در این معنای تاریخی نهفته و سزاوار است که این حقایق در منبرها و تریبون های اجتماعی بازگفته شود. اگر چنانچه قرار است مجلس ذکری به یاد آن حضرت برپا شود، قطعا باید از سیره پاک آن خورشید، روشنایی پذیرد. بنا بر مطالعه سیره تابناک حسینی، آن حضرت هرگز در مقتل خوانی عاشقانش، رابطه ارباب_ نوکری و کنیز و غلامی نمی خواهد. دعای عرفه امام(ع) بوی آدمیت و عرفان می دهد. در یک جمله کلیدی، آن پیشوای آزاده، برای دوستدارانش رشد و آگاهی می طلبد و از ترویج خرافات یا آسیب رسانی به اعضا و جوارح منزجر است. آنها که در مسیر اهداف امامشان گام برمی دارند و تا حرم یار می روند، مسلما لحظات پرشور و خالصی می آفرینند. پس باید برآمد رفتارشان، کاملا حسینی باشد؛ یعنی به سوی صلح، عزت و سربلندی مسلمانان حرکت کنند تا در قبال آن جوش و خروش، رضایت پروردگار عالمین را جلب کنند.
                