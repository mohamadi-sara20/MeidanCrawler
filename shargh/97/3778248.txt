شنبه ۶ مرداد ۱۳۹۷
-----------------------------------------
حرف اول
-----------------------------------------
چه کسی عامل گرانی ها ست؟
-----------------------------------------

                    گرانی نرخ ارزهای خارجی به ویژه دلار آمریکا، اثر مستقیمی بر قیمت کالا های وارداتی دارد و این طبیعی است. حال اگر ارز کالاهای وارداتی موردنیاز کشور از این گرانی مستثنا شود و به تعبیر اقتصادی، کالاهای اساسی گران نشوند، آیا بازهم افزایش قیمت دلار، می تواند توجیهی برای افزایش تورم و گرانی سراسری در کشور باشد؟ در چند ماه گذشته قیمت فولاد، میلگرد، محصولات پتروشیمی و... افزایش یافته که در مواردی، این افزایش چشمگیر بوده است. سوال این است که دلیل این گرانی چیست؟ آیا امکان کنترل این جهش قیمتی وجود داشته یا حتی همین امروز هم وجود دارد؟ مگر دولت قیمت سنگ آهن، گنداله و گاز تحویلی به کارخانه های فولادسازی را گران کرد که فولاد، ورق و میلگرد گران شده است؟ مواد اولیه تعیین کننده قیمت فولاد عبارت اند از سنگ آهن و گاز طبیعی که قیمت آن در اختیار دولت است. افزایش قیمت چندانی هم وجود نداشته و در نتیجه شرکت های پتروشیمی، فولاد، مس و... محصولات خود را در بورس بر پایه دلار چهار هزارو 300تومانی عرضه می کنند. پس چرا قیمت محصولات پتروشیمی یکباره افزایش چشمگیری داشت یا چرا فولاد، میلگرد، ورق، تیرآهن و... یکباره گران شدند؟ یکی از دلایل اصلی این مسئله، ساختار بورس کالا است. اصلاح ساختار این بورس که قرار بوده نتیجه اش رقابتی شدن و شفاف شدن عرضه باشد، حتما می تواند قیمت ها را به حالت منطقی بازگرداند. برای مثال واحدهای پتروشیمی گرید BL3 را به قیمت تنی 5.6 میلیون تومان در بورس می فروشند اما افرادی این مواد را خریداری و به قیمت نزدیک به 9 میلیون تومان به مصرف کننده های نهایی و واقعی می فروشند. این دلال ها از این طریق سود کلانی کسب می کنند؛ سودی در حدود سه تا چهار برابر کارخانه پتروشیمی و واحدهای تولیدکننده صنایع پایین دست! همین روال فسادزا درخصوص میلگرد، فولاد، تیرآهن، ورق و سایر محصولات که در بورس عرضه می شوند و از عوامل تعیین کننده در تورم و افزایش قیمت کالاهای مورد نیاز مردم هستند نیز حاکم است. اما راهکار چیست؟ چگونه می توان ساختاری طراحی کرد که اگر قیمت دلار به 20 هزار تومان هم رسید، تاثیر تورمی چندانی نداشته باشد؟ گام های زیر پیشنهاد می شود:گام نخست: ارز مورد نیاز کالاهای اساسی و مورد نیاز کشور با همان نرخ مصوب دولت تامین شود...از اختصاص ارز به کالاهای غیرضروری و لوکس پرهیز شود. گام دوم: محصولات پتروشیمی، میلگرد، ورق، تیرآهن، سیمان و سایر تولیدات داخلی از طریق قراردادهای مستقیم بلندمدت به قیمت مصوب بورس و تحت نظارت بورس به مصرف کننده واقعی تحویل مشتریان شود نه به واسطه ها. اگر دولت با برنامه ریزی درست بتواند از اثرات تورمی افزایش نرخ ارز بکاهد، افزایش نرخ ارز چه مزیت های مهم و کاربردی ای برای اقتصاد مردم ایران خواهد داشت؟ اول، کاهش واردات. واردات با دلار 9 هزارتومانی بسیار گران تمام می شود؛ پس حتی در صورت اختصاص ارز و ورود این کالاها به کشور نیز دامنه مصرف بسیاری از این نوع کالاهای وارداتی در ایران کاهش می یابد. دوم، افزایش صادرات. تولیدکنندگان در مقطع افزایش نرخ ارز می توانند بابت صادرات محصولات خود سود زیادی کسب کنند؛ اگرچه احتمالا بهای تمام شده در داخل نیز از این شوک های قیمتی تاثیر خواهد پذیرفت اما در کشورهای صادرات محور، افزایش نرخ ارز معمولا به سود صادرکنندگان تمام می شود. سوم، سیاست های تشویقی صحیح و غیررانتی. ترغیب واحدهای تولیدی و سرمایه گذاران به استفاده از سرمایه های خود در زمینه افزایش تولید داخل و صادرات، خروجی روشنی دارد؛ افزایش اشتغال. موضوعی که جامعه ایرانی به شدت به آن نیازمند است و سبب ورود جوانان باانگیزه تحصیلکرده به چرخه تولید و خدمات خواهد شد. اما چگونه می توان واردات و صادرات را بالانس کرد؟ فهرست کالاهای عمده ای که وارد کشور می شوند و از قابلیت کاهش میزان واردات یا جایگزینی با تولید داخل برخوردارند، وجود دارد. اقلام عمده وارداتی شامل گوشی تلفن همراه حدود چهار میلیارد دلار که نیمی از آن از طریق قاچاق وارد می شوند، دو میلیارد دلار خودرو، یک میلیارد دلار لپ تاپ، یک میلیارد دلار دارو و تجهیزات پزشکی، دو میلیارد دلار گوشت، ذرت دامی به ارزش یک میلیارد و 413 میلیون دلار، لوبیای سویا به ارزش 909 میلیون دلار، قطعات منفصله جهت تولید خودروی سواری به ارزش 782 میلیون دلار و برنج به ارزش 690 میلیون دلار. سایر این اقلام عبارت اند از چای 250 میلیون دلار، لوازم آرایشی و بهداشتی یک میلیارد دلار، 200 میلیون دلار موز، کالاهای سرمایه ای و تجهیزات و قطعات مورد نیاز خطوط واحدهای تولیدی موجود و جدید پنج میلیارد دلار. حتما می توان بخشی را با تولید داخل پوشش داد و حتی با تولید باکیفیت، به صادرات اندیشید. بازارهای همسایه، حوزه CIS، آفریقا و... می توانند مقاصد این محصولات باشند. درعین حال بخشی که امکان جایگزینی آن نیست، می تواند با سازوکار روشن، با تخصیص هوشمند ارز مصوب دولت انجام شود. می توان تاثیر ارز در نرخ تورم را که عامل نگرانی مردم است، به حداقل ممکن رساند. امیدوارم صاحب نظران اقتصادی و مدیران پیشین بخش های پولی و مالی با ورود به این بحث، آن را واکاوی کنند تا به یک راهکار مشخص و عملیاتی دست یابیم.
                