چهار‌شنبه ۶ تیر ۱۳۹۷
-----------------------------------------
یادداشت
-----------------------------------------
آب و چالش های اجتماعی
-----------------------------------------

                    موضوعات اجتماعی و سیاسی معمولا با مباحث روز تغییر می کند، اما برخی از مسائل در کشور ما مشابه برخی مناطق جهان حتی برای نسل ها و دوره های مختلف تاریخی برای بحث و گفت وگو و حتی مشاجره بین مناطق و اقشار جامعه بازمی ماند. در ایران تفاوت نظرها در بهره برداری از منابع آب و همچنین تکمیل زیرساخت های تامین و انتقال آب همواره مطرح بوده و خواهد بود.بسیاری از مردم می دانند ساختار تامین آب و شبکه های توزیع آب و فاضلاب به تنظیم مقررات برای نحوه بهره برداری مناسب و تامین منابع مالی نیاز دارد. دولت ها با توجه به افزایش جمعیت شهرها و تغییر الگوی مصرف آب و رابطه آن با سلامت، بهداشت و اشتغال مردم جامعه، به استفاده از فناوری ها و منابع مالی لازم نیاز دارند. از سویی نیز تعرفه های تکلیفی برای آب و جمع آوری و تصفیه فاضلاب که معمولا مجلس و دولت آن را تعیین می کنند، برای پاسخ گویی به نیازهای آحاد جامعه کافی نیست و معمولا مدیریت آب در شهرها و روستاها با مشکلات تامین مالی طرح ها مواجه است. آب به ویژه در مناطق گرم و خشک جهان مانند کشورمان همواره موضوع سیاسی و اجتماعی بوده است، چراکه زندگی و توسعه مراکز اقتصادی و زیستی به شدت به آب وابسته است. تامین پایدار منابع مالی برای اجرای طرح ها و بهره برداری بهینه از منابع آبی همیشه با چالش های ملی و منطقه ای مواجه بوده است. سیاست مداران و مقامات محلی در جوامع بیش از آنکه بر پایداری بلندمدت تامین آب برای سلامت، معیشت و حفاظت از محیط زیست متمرکز شوند، باید به جلب نظر مردم محلی در انتخابات دوره ای توجه کنند و نتیجه آن نمی تواند برای مصرف بی رویه آب، حفظ محیط زیست و پایداری منابع آبی در بلندمدت مانع ایجاد کند. آنان بیشتر به برنامه های کوتاه مدتی می اندیشند که منجر به موفقیت در انتخابات شود، چراکه برنامه های مدیریت مصرف بهینه آب و همچنین تعدیل تعرفه های خدمات آب و فاضلاب نمی تواند در جذب رای عموم مردم موثر باشد؛ بنابراین همواره سیاست مداران با مدیران حرفه ای و متخصص تامین و توزیع آب، در تضاد اندیشه هستند. به همین دلیل حکمرانی مناسب آب باید شامل احکام و تبصره های قانونی و مقررات دائمی باشد تا طبق آن دستورالعمل ها و مقررات اجرائی عمل کنند. سیاست مداران باید بدانند که آنان همیشه در چارچوب مقررات و براساس تحلیل های کارشناسی تصمیم گیری می کنند و مدیران آب نیز در قالب این مقررات و تصمیم ها باید با اقتدار و اطمینان عمل کنند، به همین دلیل مدیران و متخصصان آب باید بسیاری از نکات مهم در تخصیص و بهره برداری منابع آب و حفظ محیط زیست را برای تصمیم گیرندگان و سیاست مداران روشن کنند؛ برای مثال در دو دهه پیش محدودیت در برداشت آب از منابع زیرزمینی و استفاده مجدد از پساب مورد تایید گروه هایی از جامعه نبود و با شدت با آن مخالفت می شد و امروز سیاست کلی تغییر یافته و برخی از همان گروه ها در محدودکردن برداشت از آب های زیرزمینی و استفاده مجدد از پساب توصیه نیز می کنند. کارشناسان آب که مسئولیت مدیریت آب را بر عهده دارند، باید بدانند که نه فقط مباحث فنی تامین و مصرف بهینه آب مانند بازچرخانی، جلوگیری از هدررفت آب و برداشت قانونمند از منابع آبی از اهمیت بسزایی برخوردار است، بلکه همچنین نحوه مذاکره و قانع کردن گروه های مخالف به موافق و آرام کردن آنها و به ویژه کنشگران اصلی را نیز باید بدانند. سیاست با همراهی مردم، موثر است، بنابراین بدون فرهنگ سازی و همراه کردن مردم در اجرای طرح ها و اعمال حکمرانی مناسب آب، موفقیتی حاصل نمی شود.بسیار ساده لوحانه است که تصور شود تامین کنندگان آب بالای دست سیاست گذاری قرار دارند، بنابراین تلاش کنند بدون ملاحظات سیاسی و اجتماعی بتوانند مدیریت آب را به درستی انجام دهند. در یک تجربه موفق که در شرایط بحرانی و تنش آبی در کیپ تاون آفریقای جنوبی حاصل شد، سیاست مداران متقاعد شدند تا برای رفع بحران باید مقررات اصلاح و تصمیمات مدیریت آب در سطح ملی، استانی و محلی توسط همه کنشگران و مقامات ملی و محلی انجام شود. مدیریت آب، اطمینان یافت که برنامه ها و اقدامات آن مورد حمایت تمامی مسئولان و مدیران خواهد بود، بنابراین با اعمال حکمرانی مناسب و اصلاح قوانین و مقررات روش های مناسب کاهش مصرف، بازچرخانی و اصلاح شبکه توزیع آب کاملا بر بحران فائق آمدند. در این دوره از کشاورزان خواسته شد فقط از بازچرخانی آب شرب و مصارف خانگی استفاده کنند و برای آن، ضمن تدوین و تصویب قوانین از فناوری ها و نظرات علمی و کارشناسی استفاده شد. با اجرای این برنامه وضعیت بحران مدیریت شده و با همکاری تمامی اعضای جامعه شرایط تنش آبی با کمترین هزینه مهار شد.
                