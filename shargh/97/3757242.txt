پنج‌شنبه ۲۴ خرداد ۱۳۹۷
-----------------------------------------
یادداشت
-----------------------------------------
راز این 30 روز
-----------------------------------------

                    در پاره ای از دعاهای ماه مبارک رمضان مصرانه توفیق درک شب قدر را از خداوند تمنا می کنیم. اللهم ارزقنی فضل الله لیله القدر. پاره ای از عارفان و سالکان راه حق گفته اند شب عید فطر نیز بالقوه، شب قدر مومنان روزه دار است، اما راستی، شب قدر چیست و چرا در متون دین و عرفان این همه بر آن تاکید شده است، چگونه می توان با پدیده ای مقدس که نزول فرشتگان را به دنبال دارد و از هزار ماه برتر است، رابطه برقرار کرد و تماما در احیای آن نشست! پرواضح است که قول و اراده الهی به امر عبث و گزاف تعلق نمی گیرد! به تعبیر مولانا: خالقی که اختر و گردون کند/ امر و نهی جاهلانه چون کند!؟ خداوند که ماند بشر اهل اغراق و مداهنه نیست! شب قدر در واقع فهم و لمس قدر و منزلت لحظه لحظه زندگی مان برای عبودیت خداوند سبحان و خدمت به مردم مهربان است، عبودیتی مبتنی بر عقلانیت و رهایی. دو پدیده مهم که شوربختانه ما قرن ها در کمند کسوف آن گرفتار شده ایم و گویا راه برون رفتی نیز از آن نداریم. بزرگی می گوید؛ کاش در سامان ما به جای طرح نابهنگام پرسش «علم بهتر است یا ثروت؟» به طرح این پرسش بجا و مفید می پرداختند که «عقل یک دیندار چگونه باید نمود یابد؟» آن گاه شاید دست از پاره ای از بی خردی های اپیدمیک خود برمی داشتیم! چیستی عقل ما هرگز به دیسکورس و گفتمان مسلط تبدیل نشد. ما حتی آیات و روایات معطوف به عقل نظری و عملی خود را هم خوب درک نکردیم! نسبت عقل و دین بین ما مهجور و منسوخ ماند! و ما کمتر مجال و بلکه شجاعتی برای طرح چنین پرسمان های نکته آموزی را به سبب تبعات شکننده آن، پیدا کردیم و دقیقا از این جهت تاکنون دچار مصائب فراوان شده ایم. نه اینکه در دیرینگی زیست خویش، از مدیحت عقل و قدر آن به سخن ننشسته و سینه چاک نکرده ایم! نه! که گاه عقل را ستوده و کماکان می ستاییم، اما مآلا درک وارونه و ناصوابی از عقل را در زندگی خود بازتاب داده و می دهیم! شب قدر به واقع، رخصت و فرصت جمیلی است که به برکت عنصر مفاهمه و مراقبه در جماعت مومنان، به خود بازآییم. دین در سرشت خود رعایت اخلاق و تزکیت و معنویت است. قومی که گشت فاقد اخلاق مردنی ست! می گویند عالمی وسوسه مند و سخت اهل واجبات و مستحبات بر سر حوض مسجدی نشسته بود تا با رعایت همه جوانب وضویی بسازد. به دقت تمام لای انگشت ها را آب می رساند. پنج دقیقه ای گذشته بود و هنوز او متذکر به ترنم چند دعا، به شستن دست راست خویش مشغول بود که جوانی شتابان از راه رسید، همان جا سراسیمه آستین را بالا زد و کمتر از زمانی که عالم وقت برای شست وشوی دست چپ گذاشته بود وضو گرفت و به داخل مسجد رفت و هنوز شیخ کاملا از کنار حوض بلند نشده بود، برگشت و به طرف در مسجد رفت؛ شیخ او را صدا زد و گفت با این عجله و شتاب چطور وضو گرفتی و نماز بجا آوردی!؟ به احتمال قوی نه وضویت کامل بود و نه نمازت مقبول!جوانک بی اعتنا به سمت در مسجد رفت و گفت من وضو ساختم و نمازی به شتاب خواندم که فقط به خدا بگویم، قبولت دارم و در برابر تو عصیانگر نیستم و جزء بندگان تو هستم و عجالتا همین مرا کافی است. این را نمی دانم که آن عالم در این باب چه پاسخی دادند و چه عکس العملی داشتند، شاید ناراحت شد یا افسوس خورد به این همه معنویت ساده! رسول مکرم اسلام بعثت خود را بعثتی سهله و سمحه می داند. در پایان بیشتر دعاهای یومیه ماه مبارک رمضان خدا را می خوانیم که کارهایمان را آسان کند و عذر ما را در ارتکاب ذنوب بپذیرد و به جهت مهربانی خود نسبت به بندگان صالح، سنگینی گناه را از روی ما بردارد. واژه فطر به معنی گشودگی است؛ یعنی گشودگی به عالم حقیقت و انسانیت. عید فطر تمهید ره توشه ای برای ایام دیگر سال است، روز فرح و شادمانی از سپری کردن موفق ضیافت ماه عظیم خدا، روزی مسعود و فرخنده برای عبادت گزاران شهر صیام، روزی بزرگ که تعهد می کنیم در میثاق عهد خدا و مردم باشیم. روز عید است و من امروز در این تدبیرم/ که دهم حاصل سی روزه و ساغر گیرم/ چند روزی است که دورم ز رخ ساقی و جام/ بس خجالت که پدید آید از این تقصیرم!
                