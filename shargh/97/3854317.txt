پنج‌شنبه ۱۳ دی ۱۳۹۷
-----------------------------------------
سرمقاله
-----------------------------------------
مخاطره اخلاقی
-----------------------------------------

                    وقتی که نگارنده و دکتر حسین عبده تبریزی در حال تهیه کتاب فرهنگ اصطلاحات مالی و سرمایه‎گذاری بودیم، ضمن سکه زدن «برابرنهاد»های جدید، برابرنهادهایی را که دیگران تا آن زمان گزینش کرده بودند هم مورد بازنگری قرار دادیم تا در صورت امکان برای بعضی از آنها معادل‎های بهتری بیابیم. یکی از این معادل‎ها، «مخاطره اخلاقی» بود که برگردان moral hazard بود. هرچند تلاش برای یافتن معادل بهتری برای آن بی‎نتیجه ماند اما از سوی دیگر، همین تلاش بود که ما را به واسطه فهم عمق بار معنایی کلیدواژه مزبور به این نتیجه رساند که مخاطره اخلاقی، ناهنجاری‎ای است که بسیاری از رویدادهای اقتصادی و اجتماعی جوامع بشری به‎ویژه جامعه ما، ریشه در آن دارند. به گمان نگارنده رویدادهای تلخ و ناگوار اخیر کشور هم از این قاعده مستثنا نیستند.  واژه مخاطره اخلاقی که برای نخستین‎بار از صنعت بیمه برخاست و وارد ادبیات تخصصی اقتصادی شد، به‎معنای «گرایش شخص بیمه شده به ریسک‎پذیری بیشتر بعد از بیمه شدن» است. برای مثال اگر کسی که اتومبیل خود را در برابر سرقت بیمه کرده است، با این ذهنیت که در صورت وقوع اتفاقی از این دست (سرقت)، دیگر نه او بلکه شرکت بیمه خسارت می‎بیند، از تجهیزات ضدسرقت استفاده نکند، دچار مخاطره اخلاقی شده است. یعنی مخاطره اخلاقی به معنای شانه خالی کردن یک طرف معادله (بیمه شده در همین مثال) از زیر بار مسئولیت ذاتی خود و انداختن آن به گردن دیگری (در اینجا بیمه گر) است. چنین رفتاری از آن جهت غیراخلاقی است که بیمه شده بعد از آنکه بیمه می‎شود، دست به اقداماتی سلبی یا ایجابی (فعل یا ترک فعل، به قول حقوق دانان) می‎زند که به طرف دیگر (بیمه‎گر) صدمه وارد می‎کند. اقتصاددان شهیر، پال کروگمن شاید بهترین و درعین حال ساده ترین تعریف را از مخاطره اخلاقی کرده است: «وضعیتی که یک شخص تصمیم می گیرد چقدر ریسک بکند، درحالی که شخص دیگری باید عواقب احیانا ناگوار آن را متحمل بشود».  «مسئولیت گریزی» را که ویژگی عمده مخاطره اخلاقی است، می‎توان به وضوح در رویدادهای تراژیک اجتماعی و سیاسی اخیر ایران مشاهده کرد. پدیده افسارگسیخته موسسات اعتباری، مصداق بارز مخاطره اخلاقی است. این موسسات که به دلایل روشن در برهه‎ای از زمان چون قارچ روییدند، تا توانستند ریسک کردند و هزینه آن را به عهده سپرده گذاران گذاشتند.  سپرده گذاران هم متقابلا از مسئولیت گریزی فرافکنانه دریغ نکردند، چراکه با مطالبه و دریافت سودهای نامتعارف، موسسات سپرده پذیر را در معرض ریسک نکول قرار دادند و آنها را به ورطه ورشکستگی کشاندند. اما این پایان داستان نبود؛ زیرا با وجود تضاد منافع بین موسسات اعتباری و سپرده گذاران، آنها در گذاشتن هزینه مخاطره اخلاقی مشترکشان به حساب ضربه گیر بعدی، اشتراک مساعی داشتند. این «ضربه‎گیر بعدی» کسی نبود جز توده‎های مردم از جمله پایین‎ترین دهک‎های درآمدی که بامی کوتاه‎تر از بام آنها نبود و همین کافی بود که در مقام آخرین سوپاپ اطمینان، صورت حساب هزینه‎ها را پرداخت بکند. از این رو دولت محترم خود را مکلف دانست تا با پرداخت صورت حساب 30 هزار میلیارد تومانی آن موسسات و آن کلان سپرده‎گذاران از جیب بیت‎المال، عجالتا به این غائله اقتصادی-اجتماعی فیصله بدهد؛ غافل از آنکه عواقب شوم آن تا آینده دور بر گرده اقتصاد مظلوم کشور سنگینی می کند و مخاطره اخلاقی دیگری از خود به جای می گذارد.
در حادثه دلخراش واژگونی اتوبوس حامل دانشجویان دانشگاه آزاد مخاطره اخلاقی با چاشنی عدم تقارن اطلاعات(information asymmetry) نقشی تعیین‎کننده بازی کرد. اینکه گفته شد راننده اتوبوس در حین رانندگی سکته کرده، ترسیم چهره عریان و بی‎رحم همان مخاطره اخلاقی است. دیدیم که در «سلسله مراتب حواله‎کرد مسئولیت» هرکس مسئولیت کار خود را به گردن دیگری می‎اندازد. اینجا هم همین سلسله مراتب، بار مسئولیت آن رویداد را روی دوش مسافر ایستگاه آخر که در زمان حیات هم در مقام یک راننده، بام او از بام سایرین کوتاه‎تر بود، گذاشته است. طنز تلخ آنکه حال که آن راننده از دار دنیا رفته است، روح او باید جور همه آن مسئولیت‎گریزی‎ها را بکشد و برای مسئولیت گریزان چه چیزی بهتر از این؟ و اما تا آنجا که به عدم تقارن اطلاعات مربوط می‎شود، دانشجویانی که سوار بر آن مرکب بودند، از چیزی خبر نداشتند. آنها مثلا از انقضای اعتبار گواهی معاینه فنی اتوبوس مطلع نبودند؛ حال آنکه متصدیان امر اطلاع داشتند اما آن را مکتوم گذاشتند. طرفه آنکه اگر راکبین هم آن اطلاعات را در اختیار می‎داشتند، تقارن اطلاعات (information symmetry) این فاجعه اصلا رخ نمی‎داد یا اگر هم رخ می‎داد، ابعاد آن این وسعت را نمی‎داشت.  حوزه شمول مخاطره اخلاقی به چند مثال پیش گفته محدود نمی‎شود و کمتر مورد و رویدادی را می‎توان یافت که از رسوبات آن به دور و در امان باشد. این کژمنشی بنیان برافکن ریشه در فرهنگ و خصایص یک جامعه دارد و روی همه عرصه‎های اقتصادی، اجتماعی و فرهنگی تاثیر سوء می‎گذارد. وجود عنصر «خودخواهی و بیگانه شدن با همنوع» در مخاطره اخلاقی، به شمار آدمیان، به آن فراوانی و به وسعت عالم، به آن گستردگی داده است. نرخ رشد این پدیده ناهنجار در ما و طبعا در جامعه ما به سطح هشدار رسیده است؛ هشداری که باید جدی گرفته شود و اقدامات لازم درباره آن صورت بگیرد. امید آنکه متخصصان امر به‎ویژه کارشناسان حوزه فرهنگ، جامعه‎شناسان، روان شناسان، استادان علوم شناختی و اقتصاددانان با درک اهمیت بسزای موضوع، گردهم آیند و به رایزنی بپردازند و راهکارهای راهبردی و اجرائی را ارائه کنند.
                