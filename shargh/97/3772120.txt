دو‌شنبه ۲۵ تیر ۱۳۹۷
-----------------------------------------
یادداشت
-----------------------------------------
ابهام زدایی از آینده ایران
-----------------------------------------

                    در شرایط حاکم بر بازارهای رقابتی، حتی اگر توزیع درآمد هم از بهینگی و بیشینگی کارایی برخوردار باشد، ولی از نظر سیاسی مقبول نباشد (بعضی افراد به علت کارایی کمتر یا به دلیل نبود وسایل لازم برای بهره مندی از رقابت، درآمد پایینی داشته باشند که به اختلاف طبقاتی بینجامد)، دستیابی به توزیع بهتر درآمد، مستلزم دخالت دولت است. این مداخله تنها در شرایط حاکمیت یک نظام تدبیر شایسته، قادر به جبران آثار ناشی از شکست بازار خواهد بود. نظام تدبیر، شیوه اعمال اقتدار و نظم در مدیریت توسعه اقتصادی، اجتماعی و سیاسی کشور را در جهت رشد و توسعه، تبیین می کند. ضرورت بازنگری و اصلاح در نظام تدبیر ایران که در طول یک قرن با آمیزه ای از سنت های حکومتی و نو آوری های برگرفته از قوانین و نظامات غربی شکل گرفته بود، با سقوط نظام شاهی در دستور کار دولت انقلاب قرار گرفت که با آغاز جنگ ایران و عراق این بازنگری سرانجامی پیدا نکرد. تجربه سال های متمادی نشان داده است که ایران با وجود برخورداری از امکاناتی که می تواند سطح بالایی از توسعه اقتصادی- اجتماعی را تامین کند، همچنان با مشکلات زمان حال و آینده ای مبهم روبه روست که علت اصلی این وضع در نظام تدبیری نهفته است که از عهده امر توسعه برنیامده و هزینه آن سربار هزینه های توسعه شده است. انستیتوی بانک جهانی اقدام به تعیین شاخص های «نظام تدبیر شایسته» و سنجش سالانه آن شاخص ها در کشورهای مختلف جهان کرده است. بر پایه نظریه دانیل کوفمن، طراح و بنیان گذار آن در انستیتوی بانک جهانی، «هدف نظام تدبیر شایسته، به حداکثر رساندن به زیستی عمومی و توسعه پایدار انسانی، رضایت مادی و معنوی یا رفع نیازهای اساسی و حمایت از حقوق اساسی همچون آزادی و گسترش دایره انتخاب افراد جامعه است».ماهیت نظام تدبیر: آلیور ویلیامسون[1] برنده جایزه نوبل 2009 در اقتصاد، از مفهومی به نام «Eunomics» به معنای «دانش، نظریه یا مطالعه نظم خوب و ترتیبات قابل عمل نام برده که مبین روح همان چیزی است که من نظام تدبیر شایسته [2] نامیده ام. نظام تدبیر آزمونی است در ارزیابی کفایت شیوه ها و (وسیله ها) ی سازماندهی برای نیل به هدف. به این ترتیب، ساختار نظام تدبیر را می توان چارچوبی نهادی دانست که در آن تمامیت و انسجام یک مبادله یا مجموعه مبادله ها مورد تصمیم گیری قرار می گیرد».جان کامانز[3]، اقتصاددان سیاسی و بنیان گذار سنت متشخص اقتصاد نهادگرا، بر این نکته پافشاری می کرد که «واحد غایی فعالیت... باید دربرگیرنده سه اصل تعارض، تقابل و نظم باشد و نظام تدبیر «وسیله ای» است که هرگاه «تعارض» بالقوه، فرصت های حصول به بازده های «متقابل» را از بین ببرد یا دچار اختلال نماید، «نظم» را برقرار می کند». نظام تدبیر در مقابل ساز و کار بازار قرار می گیرد که به طور خودکار می تواند عدم تعادل ها را از طریق تدابیر پسینی و اعمال نظارت ها و مقررات تنظیمی دولتی برطرف کند. نظام تدبیر خودانگیخته یا خودبه خودی، از زمانی که آدام اسمیت به «دست نامرئی» اشاره کرد، شیوه مرسوم پیشنهادی در امر سازماندهی اقتصادها بوده است. شناسایی و تصریح ساز و کارهای کنترل خود به خودی که در هر مرحله از تکامل تاریخی جوامع و حتی در نظام های قبیله ای و پیش از شکل گیری دولت- ملت ها به اشکال مختلف وجود داشته و از طریق آنها، نظام تدبیر بدون مداخله عملکرد داشته است، یکی از مهم ترین فعالیت های فکری اقتصاددانان بوده است. در بنگاه های اقتصادی نیز، چه به صورت عرفی و بعدا به صورت قانونی، فعالیت ها و مبادلات بنگاه طبق یک نظام تدبیر، «نظم» پیدا می کند. در سطح بین المللی نیز، سازماندهی امور طبق نظام تدابیری شکل می گیرد که نظم دهنده امور مختلف اعم از سیاست و جنگ تا حفاظت محیط زیست، توسعه صنعتی، انرژی، فرهنگ، حقوق بشر، کار، کشاورزی و مواد غذایی، سلامت و... است. «نظام تدبیر» عامل موثر و مهم ترین توضیح دهنده پیشرفت کشورها، سازمان سیاسی و صلاحیت های مدیریتی و اداری دولت هاست. این صلاحیت ها و شایستگی های نظام تدبیر، مانع از بروز دو آفت بزرگ هر نظام، یعنی دیدمان کوری از یک طرف و سرایت قانون گرشام برنامه ریزی از طرف دیگر است. به عبارت دیگر، نظام تدبیری شایسته است که به تشخیص به موقع ضرورت ها و تعیین موثر اولویت ها در سطوح مختلف بین المللی، ملی، منطقه ای و بنگاهی امکان می دهد، زیرا برخلاف اقتصاد کلاسیک که در آن عقلانیت اقتصادی اصل محوری فعالیت هاست، در اقتصاد سیاسی جدید، بیشتر بر عقلانیت تصمیم گیرندگان و دولتمردان، یعنی بر انتخاب های منطقی سیاست مداران و برنامه ریزان تکیه می شود. موضوع نظام تدبیر پیش از آنکه از سوی اقتصاددانان نهادگرا به مباحث علمی معاصر وارد شود، با عناوین مختلف از جمله «حکمرانی»، از جانب اندیشمندان دوره های مختلف، سقراط، ارسطو و افلاطون تا نظام الملک، سعدی، ابن خلدون،... و آدام اسمیت مطرح شده است. برندگان جایزه نوبل اقتصاد، جیمز بوکانن (1986)، داگلاس نورث (1993)، الیور ویلیامسون (2009) و دیگران نیز در این سال ها با عنوان «نظام تدبیر» به آن پرداخته اند. آنچه در عمل رخ داده و تجربه نشان داده است که در بعضی از کشورهای در حال توسعه، برنامه ها، بودجه ها و طرح ها با وجود تامین منابع مالی و توجیه مناسب فنی و اقتصادی، در تحویل و تحقق نتایج موردانتظار از آ نها، ناکام بوده اند که عمده دلایل این ناکامی ها، به کیفیت «نظام تدبیر» در آن کشورها مربوط است. عمده مشکلات نهادی که در این کشورها به صور مختلفی بروز می کنند، عبارت اند از: نقص هماهنگی و علامت دهی ها، نقص در انتقال اطلاعات درست و به موقع، کثرت قوانین و مقررات متزاحم، مشکلات انگیزشی که همه اینها به معنای شکست نظام تدبیر و موجد عملکرد ناقص و نابهینه اقتصادی است. در یادداشت هفته آینده، برنامه های توسعه پنج ساله بعد از انقلاب و دلیل ناکارآمدی آنها در امر توسعه با تکیه بر نظام تدبیر، بررسی خواهد شد.[1]- Williamson، Oliver[2]- Governance[3]-Commos، John R. (1862-1945(
                