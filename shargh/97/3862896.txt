یک‌شنبه ۳۰ دی ۱۳۹۷
-----------------------------------------
حرف اول
-----------------------------------------
تاریخ زنده
-----------------------------------------

                    امروز آنچه در گذشته روی داده، برای ما مهم است. نه چون تاریخ «مایه عبرت» است؛ چراکه گذشته هیچ گاه عینا تکرار نخواهد شد اما در دل تاریخ هشدارهایی نهفته است. مصاحبه آیت الله موسوی خوئینی درباره پاره ای از وجوه شخصیتی، خدمات و رویکرد های عملی مرحوم آیت الله هاشمی رفسنجانی در دوران پیش و پس از نهضت اسلامی حاوی نکاتی است و اگر نیک در نکات آن بنگریم، می توان از خلال زوایای تاریک و روشن گذشته اشاراتی نه فقط برای اصلاح روش های عملی و طرز نگاه به مسائل بلکه تغییر ذهنیت جامعه نسبت به رویدادهای نه چندان دور یافت؛ چراکه امروز آنچه در گذشته روی داده، برای ما و نسل کنونی مهم است اما نه از آن رو که تاریخ «مایه عبرت» است؛ چون که گذشته ها عینا تکرار نمی شود اما در دل تاریخ هر قوم و ملتی هشدارهایی نهفته است تا امروزشان از تکرار خطاهای دیروزشان مصون بماند. دراین باره چند نکته آورده ام:رویدادهایی که اگر کوران تلاقی افکار و تنوع در روایتگری غبارروبی شود، موجب می شود تا با نگاه های متفاوت به آنها نگریسته شود و بر غنای ذهن و حافظه تاریخی جامعه بیفزاید و از تصلب و جمود فکری اندکی بکاهد. این میسر نمی شود مگر در سایه فضای متکثر که البته چندان تحمل نمی شود.
اول: لازم است خوانندگان گرامی را به این نکته حاشیه ای توجه بدهم که این مصاحبه برخلاف آن چیزی که در بادی امر برداشت می شود و موجب تعجب عده زیادی هم شده، درواقع به درخواست ستاد بزرگداشت دومین سالگرد درگذشت مرحوم آیت الله هاشمی برای درج در ویژه نامه این مراسم انجام شده بود تا با رویکردی متفاوت مطلبی هم با یکی از منتقدان برجسته آقای هاشمی نقل شود. اینکه این مصاحبه چرا به این شکل نشر پیدا کرده جای تامل دارد.
دوم: با وجود نکته اخیر، بازتاب و واکنش احساسی علیه اظهارات آقای موسوی خوئینی قرینه ای است بر این نکته که جامعه نیازمند روایات نو از رویدادهاست تا مجالی برای تمرین فکری و رسیدن به غنای حافظه تاریخی و قدرت تحلیل وقایع داشته باشد. برخی از نکات این مصاحبه که اتفاقا حاوی نکته هایی بدیع درباره خدمات بزرگ آقای هاشمی است، از زاویه ای متفاوت برخی از وجوه عملکرد آن مرحوم را به تصویر کشیده و تحلیل می کند. مثلا اینکه آقای هاشمی نه از موضع قدرت طلبی بلکه با این تحلیل که باید از نهال تازه به ثمر نشسته نهضت بهتر پاسداری کند، سعی وافری داشت روحانیت در مرحله پس از پیروزی نهضت پس زده نشود و بلکه با به دست گرفتن قدرت و واننهادن تمام امور به به اصطلاح مکلاها و رفتن به کنج حوزه های درس کاری نکند که شکست مشروطه تکرار شود. اگر همین زاویه نگاه را امری ناظر بر وضع جاری بدانیم، جا دارد که پس از چهار دهه نقدی نیز بر همین موضوع داشته باشیم و تلاش کنیم با نگاهی منصفانه و بدون حب و بغض درباره نقش مستقیم روحانیت در اداره امور کشور به داوری بنشینیم و ابعاد مثبت و منفی حضور روحانیت در مصادر امور را برشمرده و برای اصلاح کاستی ها چاره اندیشی کنیم.
سوم: آنچه در این میان به باور این قلم اهمیت پیشینی و اولیه دارد، آشکارشدن ابعاد واقعی تاریخ 40ساله اخیر است و اینکه این واکاوی باید با تحمل نگاه متفاوت سایر اندیشمندان و شخصیت ها به این مقطع تاریخی توام شود؛ چراکه بدون در اختیارداشتن اطلاعات درست از زوایای 40 سال اخیر ارائه تصویر و تحلیل همه جانبه و جامع از آسیب ها وقایع امکان پذیر نیست. نوع واکنش های اکثرا احساسی منتقدان به مصاحبه آیت الله موسوی خوئینی اعم از شخصیت های دانشگاهی و سیاسی از طیف های گوناگون نشان می دهد که هنوز بلوغ لازم برای دریافت چنین تصویری در جامعه پدید نیامده است تا به دنبال آن به تحلیل جامع تر در شناخت وقایع و آسیب ها دست یابیم. عادت اسطوره سازی همچنان بر ذهنیت ما سایه گستر است و راه شناخت از انبوه احساسات هموار به نظر نمی رسد. تا چنین است، باید همچنان شاهد باشیم که هیچ دیواری از شناخت و عقلانیت بنا نمی شود مگر آنکه با وسواس احساس ترک برمی دارد و خرد می شود. 
چهارم: نکته مهمی که در این میان لازم به یادآوری است، صدماتی است که از ناحیه پانگرفتن فضای تعاطی آرا و گفتمان های نو و متکثر به جامعه وارد می شود و موجب سندرم سوگیری شناختی می شود. می دانیم که سوگیری شناختی از مباحث مهم علوم شناختی (علوم ذهنی) و از جمله خطاهای ذهنی است که منجر به بروز گرایش، نگرش و باور غلط می شود و بر تصمیم گیری، استدلال، ارزیابی، یادآوری، ادراک و شناخت افراد اعم از عامی یا تحصیل کرده تاثیر می گذارند. از جمله مهم ترین سوگیری های ذهن «تاییدگرایی» یا جهت گیری تاییدی است که موجب می شود افراد بلافاصله به اطلاعات و دانشی تمایل پیدا می کنند که پیش فرض ها، دریافت ها و باور هایشان را تایید می کند. یعنی هنگامی که باوری در ما شکل می گیرد، فقط اطلاعاتی را می پذیریم که باورهای پیشین ما را تایید می کنند. این نوع مواجهه با باورها مثل مخدر عمل می کند و حافظه جامعه و قدرت تحلیل مردم و نخبگان نارس می ماند. جهت گیری تاییدی مقاومت در برابر حقایق را از دو طریق ممکن می کند؛ توجه گزینشی به داده ها و نادیده گرفتن داده هایی که باورهای پیشین ما را باطل می کند.
البته انواع دیگری از خطاهای شناختی نیز وجود دارند؛ مثل «لنگرانداختن ذهن» (که در آن ذهن در فرایند تصمیم گیری به نخستین اطلاعاتی که به دست می آورد تکیه می کند)، «راه حل دم دست» (یک میان بر ذهنی که در ارزیابی مفاهیم یا تصمیم ها بر آنچه سریعا به خاطر آورده می شود، تکیه می کند)، «نقطه کور تعصب» (که فرد تعصب را صرفا در قضاوت های دیگران تشخیص می دهد نه در قضاوت های خودش و در نتیجه گوشش به مشورت و اندرز دیگران بسته می شود). اما جالب است بدانیم که علت بروز نقطه کور تعصب «عدم توجه» است که خطایی شناختی است که یک علت آن هم فقدان یا سانسور داده هایی است که می تواند موجب تلاقی و تعاطی و تضارب آرا و افکار و اصلاح پیش فرض های یک سویه و باطل شود. برای مقابله با آن کافی است پیش از قضاوت درباره نظر دیگران، نظر خودمان را مرور و به منابع علمی و افراد مطلع رجوع کنیم. آشکار است اگر در جامعه ای تکثر در منابع در دسترس نباشد، حاصل آن بروز و اشاعه تعصب کور می شود. بنابراین اولین شرط اصلاح در این میدان وجود و گسترش فضای آزاد و تاملات میان اندیشمندان در عرصه رسمی و نه فقط فضای مجازی برای اشاعه آگاهی های عمومی است.
                