سه‌شنبه ۴ دی ۱۳۹۷
-----------------------------------------
یادداشت
-----------------------------------------
ایران و مسیح
-----------------------------------------

                    «و عیسی چون در بیت اللحم زاده شد، ناگاه مجوسی چند از ناحیه مشرق به اورشلیم آمده گفتند: کجاست آن مولود؟ زانکه ما ستاره او را در طرف مشرق دیده ایم » (انجیل متی). ما را با مسیح پیامبر مهر پیوندی دیرینه و دیرپاست. در درازنای تاریک تاریخ از پس سد ستبر زمان، سیمای مقدس مریم را می نگریم. چهره ای به پاکی شبنم و به بلندای آسمان، تنها و غمگین کنار تنه درخت نخل خشکیده ای ایستاده است. درد زایمان بر جانش می پیچد، نگران و خسته ندایی آسمانی می شنود. در قرآن مجید سخن خداوند خطاب به مریم به هنگام تولد مسیح چنین آمده است: غمگین مباش، زیرا پروردگار پایین پایت چشمه آبی گوارا جاری ساخته، به بالا دیده دوز و بنگر که چگونه ساقه خشکیده جان گرفته و جوان شده، بنگر که میوه های خرما درخت را پوشانده اند، درخت را تکانی ده تا خرمای تازه بر تو فروریزد. بهره از این غذای لذیذ برگیر و از این آب گوارا جرعه ای بنوش و دیده به دیده پرمهر نوزادت روشن دار. اگر انسان ها را دیدی به اشاره ای بگو: من به فرمان بخششگر مهربان روزه سکوت نذر کرده ام، سخن نخواهم گفت. نوزادم مسیح سخن خواهد گفت و به پاکی من و خود گواهی خواهد داد. در کتاب آسمانی ما قران، سوره ای است به نام مریم و بارها نام این بانوی پاک و چهره آسمانی اش در این کتاب پاک نقش بسته است. حضرت زردشت تولد مسیح را بشارت و نوید داده بود… در پی پیشگویی آن پیامبر پارسی… سه تن از نیاکان ما ایرانیان از حرکت ستارگان دریافته بودند که در شبی سرد، مسیح زاده می شود و چون خورشیدی گرم، جهان و جان سرد مردمان را روشن می سازد. نوری تاریکی را می زداید. دل ها را شادان و پرمهر می دارد، با تولد او ستمدیدگان دلگرم می شوند و با ستمگران می ستیزند. آنان از راهی دور، از میهن و سرزمین ما… از خاک پاک ما… از پارس به فلسطین سفر کردند.
می خواستند این کودک را بنگرند و آن شب آن چنان که در انجیل آمده:
ناگاه ستاره ای که در ناحیه مشرق دیده بودند، در پیش روی شان می رفت تا آنکه آمده بر جایی که طفل بود، ایستاده شد. چون ستاره را دیده بودند، در انتهای غایت خرسند گشته و داخل در خانه شده، طفل را با مادر وی مریم یافتند… پس مخازن خود را گشوده از طلا و کندر و مربا پیشکش گذرانیدند.
سالیان بسیاری است… قرن هاست که نقش آن سه ایرانی پاک نهاد در تالار مرکزی زادگاه مسیح- کلیسای بیت اللحم - و کلیسای «اپولینر نوپوو» در راوونای ایتالیا دل و دیده از زائران و بینندگان می رباید… این سه ایرانی که شلوار و جامه ای ایرانی بر تن دارند و کلاهی نوک برگشته بر سر… بر سر در کلیسا با مهره های سنگی رنگی به روزگاران جاودان مانده اند. خسرو دوم که فلسطین را تسخیر کرد و تمامی یادگاران کهن را نابود ساخت، از انهدام این اثر تاریخی ایرانی چشم پوشید.
آن سه ایرانی که حاکم فلسطین «هرود» فرمان قتلشان را صادر کرده بود، هدایای خویش را تقدیم مریم و نوزادش مسیح کردند و شبانه به سوی ایران گریخته و بازگشتند. به افتخار این سه ایرانی در ایام میلاد مسیح -ششم ژانویه- در ارمنستان، یونان و اسپانیا قرن هاست جشن بزرگی برپا می شود. این جشن «اپی فنی» نام دارد که در زبان کهن یونانی آشکارشدن معنا می دهد و مقصود تولد مسیح است. در این روز هدایایی از سوی شاه پارسی و نه بابانوئل به کودکان و دوستان داده می شود. کلوچه شاهی در فرانسه نوعی شیرینی است که در ایام زادروز مسیح از قرن پانزدهم همراه با یک تاج مقوایی طلایی در شیرینی فروشی های فرانسه به وفور به فروش می رسد. این شیرینی به افتخار سه ایرانی است که از سوی نمایندگان شاه ایران قرن ها پیش به دیدار مسیح و مریم در روز تولد مسیح از ایران به فلسطین سفر کردند. از این کلوچه ها بخشی «قسمت مریم مقدس» نام دارد که سهمی است برای بینوایان. این سه ایرانی از «شیز» زادگاه زردشت، شهری میان مراغه و زنجان سفر آغاز کردند. سفر آنان هنگام حکومت هرمزد، شاه ایران بود و به فرمان وی این سفر انجام یافت. بشارت میلاد مسیح و سفر ایرانیان از پارس به فلسطین برمبنای نور ستارگان انجام یافت و اکنون قرن هاست که در زادروز مسیح همه خانه ها و خیابان های مسیحی نشین جهان ستاره باران می شود.
بنا بر تحقیق دانشور ایران شناس فرزانه، استاد فرانکو اومتو، این سه ایرانی در ساوه درگذشتند. مزار آنان را در سال 1271 مارکوپولو زیارت کرد و به نوشته او هنوز موی سر و سیمای آنان برجا بود. تا سال 1288 دیدار نماینده پاپ جوانی مونته کوروینو این بنای چهارگوش برپا بود. اکنون گویا آن بنا در زیر توده ای خاک پنهان شده و باستان شناسان ما می توانند از این گنجینه کهن رمز و راز بگشایند. باور دیگری نیز در میان مسیحیان رواج دارد. بر پایه این باور مزار این سه مغ ایرانی در یکی از کهن ترین کلیساهای جهان، کلیسای «نه نه مریم» در ارومیه قرار دارد.
ما را با مسیح و مسیحیان مهری دیرینه است؛ پیوندی پاک و پایدار. سال های بسیاری است که زادگاه و زاده شدن مسیح به هنرمندی و چیره دستی در همه خانه ها و روستاها و شهرهای ایتالیا به نمایش درآمده و ساخته می شود. ماکتی که ایتالیایی ها آن را «پره سپیو» می نامند. من بیش از 30 سال در ایتالیا زیسته ام، این شاهکارهای شگفت را که به برکت ایمان و به شور عشق پدید آمده، بسیار دیده ام. در زادروز آن پیامبر مهر و مدارا زندگی دو هزار سال پیش در زادگاهش «بیت اللحم» آن چنان به زیبایی شکل می گیرد که بیش از هر سروده و داستان و نقش و نغمه ای دل می لرزد و دیده از شوق و عشق می گرید. در این بازآفرینی ها، مردان پارسی، دستاری زیبا و رنگین بر سر دارند و هدیه هایی بر دست. کمترکسی درمی یابد که این مردان با هاله و هیبتی شرقی، پدران ایرانی ما هستند که به پیشواز تولد مسیح، این راه دراز را با شتر پیمودند. در آن بازآفرینی ها تصویر یا تندیس شتری هم به چشم می خورد. به نشانه شرق و نماد سفرهای دورودراز. دریغا که در برخی بازآفرینی ها پس از قرن پانزدهم میلادی یکی از این سه ایرانی را سیاه پوست یا زردپوست می نمایانند.در ایام زادروز مسیح و سال نو میلادی از خدا می خواهیم که به نور پاک مسیح جهان روشن شود و شب ستم پایان گیرد. در زادگاه مسیح «فلسطین» در سوریه و یمن اکنون کودکانی بی گناه و زنان و مردانی بی پناه در خاک و خون می غلتند. قرن ها پیش پدران ما به شوق دیدار مسیح راه درازی را پیمودند و اکنون ما ایرانیان، فرزندان آنان که بسیاری مان مسلمانیم، برادرانه در کنار مسیحیان هم میهنمان قرن ها به آرامی و مهربانی زیسته ایم. در زادروز مسیح و در آستانه سال نو میلادی از خدای مسیح می خواهیم که به مبارکی، درخت داد را پربار کند، گاممان را به راه او استوار دارد و نوید عشق را در دلمان سر دهد. از خرمای شادی، جانمان را شیرین سازد و از چشمه گوارای آزادی و صلح و دادگری، جامی جهانیان را بنوشاند.
                