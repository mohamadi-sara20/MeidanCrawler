دو‌شنبه ۲۹ بهمن ۱۳۹۷
-----------------------------------------
یادداشت
-----------------------------------------
دو گانگی در پوشش خبری
-----------------------------------------

                    حدیث شریفی از رحمه للعالمین، حضرت محمد مصطفی (ص) نقل شده که برای هر دین مداری، شایان توجه است؛ نه می توان به راحتی از کنار این سخن گذشت و آن را به باد فراموشی سپرد و نه می توان به شکلی دلخواه، توجیه و تاویلش کرد. تقریبا تمامی گروه های اعتقادی اسلام، این حدیث نبوی را در کتاب های خود آورده اند. سخن فرستاده حق تعالی چنین است که اگر شخصی از هم کیشان، (بر اثر فشار و آسیبی که به او رسیده) ندا سردهد که ای مسلمانان! (مرا دریابید) و کسی آن صدا را بشنود و بی توجهی نشان دهد، نمی توان او را مسلمان نامید! تکلیف دین داران در واکنش به این سخن کاملا روشن است. حال اگر خبری برسد که در اقلیمی ستم روا می شود، در حالی که ساکنان آن مسلمان هستند، آدمی چگونه می تواند حرفی نزند و بر این تصویر ناگوار چشم فروبندد؟ البته مسئله ستم بر مسلمانان سخن تازه ای نیست. در نقاط گوناگونی از پنج قاره جهان، این ظلم آشکار رخ می دهد و در ایران پوشش مناسبی از آن اخبار شده است. به ویژه آنکه صدا وسیمای کشور واکنش های پررنگی از خود نشان داده است اما سرزمین هایی هم هستند که بنا به هر مصلحتی که دلیل آن مبهم است، به آن صداها چندان اعتنایی نمی شود. نکته شنیدنی این است که صدای مظلومیت آن قوم را دنیا شنیده است اما در اینجا برخی در رسانه رادیو و تلویزیون توجهی به آن ندارند. موضوع شرایطی است که بر مسلمانان قوم اویغور(Uyghur) می رود. چه مصلحتی می تواند پربهاتر از این باشد که دولت های اسلامی، باید به هر قیمتی از حقوق مسلمانان دیگر دفاع کنند. شاید ضروری باشد فشرده ای از تاریخ قوم اویغور بازگو شود تا بحث درباره این نژاد، روشن تر شود؛ اویغورها ریشه تمدنی دیرینی دارند. آنها در هزاره اول میلادی صاحب یک امپراتوری شدند و در طول تاریخ، ترکستان بزرگ حاکمان نیرومند خود را داشته است. می توان به روشنی گفت این سرزمین توانست پیونددهنده چین با دنیای اسلام شود. اویغورها، سده های طولانی بخش اصلی جاده ابریشم را در دست می گیرند که تاثیر فراوانی در تمدن زایی آن قوم داشته و ثروت انبوهی برایشان به ارمغان آورده است. تا آنکه به سال 219 خورشیدی لشکریانی از قرقیزها به کیان اویغورها یورش می برند و استقلال آنها را به سختی تهدید می کنند. استیلای خارجی بر این قوم، در سده های معاصر هم ادامه می یابد. سرانجام به سال 1884میلادی، قلمرو نیم بند آنها به نام «ترکستان شرقی» از هم می پاشد. بدین گونه، از130 سال پیش به این سو، چینی های مهاجم مصدر قدرت در آن خطه می شوند. آنها سرزمین اویغورها را به ایالت های خود ضمیمه می کنند و نامش را به «سین کیانگ» تغییر می دهند. این قلمرو که بالای 12میلیون جمعیت اویغوری دارد، در شمال غرب چین قرار گرفته است. بخشی از اویغورها هم ساکن کشور قزاقستان و اندکی هم در قرقیزستان سکونت یافته اند. تاکنون اویغورها بارها کوشیده اند تا از استیلای خارجی رها شوند و برای آرمان خویش هزینه های زیادی به جان بخرند اما با وجود محرومیت ها و زندانی شدن به جرم دین داری، دادخواهی شان به جایی نرسیده است. پکن هم بارها این کوشندگان دینی را خرابکار دانسته و جرمشان را اقدام ضد امنیت کشور قلمداد کرده است. برای مثال از 938 مدرسه ایالتی که زبان عربی تدریس می کردند، آخرین آن را دولت در سال 1996 میلادی به تعطیلی کشاند. با ورود به هزاره سوم میلادی، دانش آموزانی از این نژاد، به جرم شرکت در کلاس های آموزشی دستگیر می شوند و دانشجویانی هم به جرم وفاداری به مناسک دینی، از دانشگاه ها اخراج می شوند. بیشتر ترکان مسلمان هم که شغلی دارند و به نماز پایبند هستند، از سر کار اخراج می شوند.
تنها در یکی از نامه های سازمان عفو بین الملل آمده که تعداد 500 نفر اویغوری از 1985 میلادی تاکنون به جرم های سیاسی اعدام شده اند. از نظر اعتراضات خیابانی هم یک نمونه دم دستی می توان مثال آورد؛ اویغورها در تجمعی که در شهر «اورومچی»، مرکز ایالت سین کیانگ برگزار کردند، با هجوم بی امان یگان های نظامی مواجه می شوند. ازآنجاکه قانون مدنی کشور حقوقی برابر مانند شهروندان چینی برای اویغورها قائل نیست، دادگاه های چین نمی توانند داد این مردم بی پناه را بستانند. سازمان همکاری اسلامی نیز در این زمینه منفعل است. آخرین خبر متعلق است به یک هنرمند ناراضی اویغوری به نام «عبدالرحیم هیئت». او نوازنده دوتار است و گویا سرودی با سازخود اجرا کرده که به قهرمانان قومش اشاره می کند. خبرها حاکی ست که او نیز به اردوگاه یک میلیونی ترک ها فرستاده شده و چه بسا جانش نیز به خطر افتاده باشد. نامه اعتراضی رئیس جمهور ترکیه به دولت چین درباره این هنرمند، می تواند روزنه امیدی باشد تا دیگران نیز در کشورهای مسلمان با او هم صدایی کنند.آموزه دومی نیز از پیامبر رحمت (ص) پیش روی پیروان اوست؛ «همه شما چون دندانه های شانه با هم برابرید». توشه این سفارش ها، رسیدن به نگاه «یکسان بین» است تا به دور از هرگونه یک سونگری و خارج از معادلات سیاسی به داد هم کیشان رسید. آدم مسلمانی که در منطقه خاورمیانه زیر تازیانه ستم است، هیچ گونه تفاوتی با آدم مسلمان اویغوری در آسیای مرکزی ندارد. با شنیدن این وقایع موازی، آدمی، ناخواسته به یاد جمله آشنایی هم می افتد؛ تعبیر«آدم، آدم است» را «برتولت برشت»، اندیشمند آلمانی به کار برد و برای نمایش نامه معروفش برگزید تا از تبعیض خاموش میان آدم های مشابه یکدیگر پرده بردارد و حقوق انسانی را روی صحنه با زبان هنر بازگو کند.
                