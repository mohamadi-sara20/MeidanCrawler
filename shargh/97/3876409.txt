پنج‌شنبه ۹ اسفند ۱۳۹۷
-----------------------------------------
type_unknown
-----------------------------------------
استانی شدن انتخابات، تقویت هم گرایی یا واگرایی؟
-----------------------------------------

                    چندی است طرحی با عنوان طرح استانی شدن انتخابات مجلس شورای اسلامی در جریان است که مشابه این طرح چندین بار در دوره های پیشین مجلس مطرح شده بود که هیچ گاه نه به این اندازه به آن توجه شد و نه به این اندازه مورد بحث و گفت وگوی جریان های گوناگون سیاسی واقع شد و نه به این اندازه مورد استقبال مجلسیان واقع شد؛ چنان که در گفته های طراحان این طرح مشاهده می شود. استدلال پیشنهاد دهندگان این است که طرح می تواند با کاستن از محلی گرایی نمایندگان، موجب تقویت جایگاه احزاب و توانمندسازی نمایندگان مجلس در سطح ملی شود؛ ولی در بررسی طرح پیشنهادی با نگرشی کارشناسانه آفت ها و آسیب های فراوانی را می توان دید که موجب واگرایی و آسیب بر کیان کشور خواهد شد. به گمان نگارنده در شرایط کنونی کشور که شاهد کم نوایی امر سیاسی و آفات پسا سیاست در ساحت های گوناگون گفتمانی و ایدئولوژیکی هستیم، دستاورد این طرح برای کشور و نظام سر بر آوردن چالش های محلی مانند مسائل هویتی، اختلافات منطقه ای، تنش های قومی، تشدید تعارض منافع اقتصادی مناطق و گروه بندی ها و... خواهد بود. 
الف. در ماده 4 پیشنهادی واژه های «هر دلیل» و «هر علت» به دلایل زیر نادرست است:
1- در فلسفه حقوق، قانون شان تعیینی و تبیینی دارد؛ بنابراین قانون گذار تا جای ممکن باید روشن و شفاف حدود و ثغور امور و کارها را معین کند که به کار بردن واژه هر دلیل بازکردن راه برای انجام نشدن کار به همان دلیل بی دلیلی خواهد بود و عبارت هر دلیل گنگ و مبهم است.
2- قانون برای کم کردن مداخله سلیقه و میل شخصی و باندی درست شده است. واژه هر دلیل راه را برای اعمال میل و سلیقه شخصی و باندی و... باز می کند.
3- با توجه به میل دستگاه های مرتبط و غیرمرتبط دیگر برای توسعه حوزه اختیارات خویش واژه «هر علت» راه را برای گروکشی و توسعه اختیارات خود تحت این واژه و اعمال نظارت بر نمایندگان و مجلس خواهد گشود و مجلس دیگر نه تنها نمی تواند راس امور باشد؛ بلکه این واژه به دستگاه های ناظر هنگام بررسی صلاحیت این امکان را می دهد که بررسی صلاحیت نمایندگان را هنگام نمایندگی نیز در دست داشته باشند و آن گاه عملا استقلال رای و نظر نماینده مجلس مخدوش خواهد شد. اکنون که محمل قانونی وجود ندارد، برخی اعضای نهادهای ناظر درباره تسری صلاحیت مطالبی بیان می کنند و خواستار اعمال نظارت خویش بر دوره نمایندگی هم هستند تا چه رسد به اینکه مستمسک قانونی هم بیابند. مجلس اگر بخواهد به درستی از حقوق و جایگاه قانونی خود که باید راس امور باشد، دفاع کند، باید قانونی بگذارد که مسئولیت نمایندگی و نماینده را مصون از فشارها کند؛ نه اینکه خودزنی کند.
ب. در تبصره یک ماده 4 پیشنهادی زمان باقی مانده بیش از یک سال ذکر شده است که اگر حداقل یک سال پایه باشد، پنج ماه از این زمان صرف مقدمات انتخابات و برگزاری انتخابات خواهد شد. حداقل یک ماه هم صرف فرایند بررسی، تایید و رسیدگی به شکایات تایید اعتبارنامه نماینده در مجلس می شود که عملا نمایندگانی برای کمتر از شش ماه انتخاب شده اند که هزینه این گونه انتخابات ها منطقی و خردمندانه نیست.
پ. در ماده 7 مکرر یک موضوع استانی شدن انتخابات نمایندگی مجلس مطرح شده که به این طرح از چند سو اشکال وارد است:
1. مستفاد از روح ماده پیشنهادی و بر اساس گفته های پیشنهاددهندگان طرح هدف اعلامی طراحان کم کردن محلی گرایی است که موجب واگرایی در سطح کشور و نیز بر آمدن و راه یافتن نمایندگان کم توان و ناآشنا به امور حاکمیتی و ملی بوده که خواسته اند با این پیشنهاد امکان انتخاب نمایندگان تواناتر و آشناتر به مسائل ملی را فراهم کنند و نیز با این کار به تقویت جایگاه احزاب بپردازند؛ اما وقتی به جغرافیای ایران و ساختار موزاییکی هویت های محلی ایرانیان که در قالب های زبانی، مذهبی، ایلی و فامیلی و نیز منطقه ای برساخته شده اند، می نگریم، انجام این کار در چارچوب این طرح، نه تنها هم گرایی نخواهد داشت؛ بلکه کنشی واگرایانه را موجب خواهد شد. این طرح استعداد بالقوه ای را برای سربرآوردن نمایندگانی محلی گرا و کم توان دارد که وامدار باندها و شبکه های خاص در سطح مناطق هستند، در چارچوب این طرح شعارهایی تولید خواهد شد که به پیدایش صورت بندی ها و گروه بندی های مختلفی حول شکاف های هویتی موزاییکی - محلی خواهد انجامید. این طرح سبب چالش هایی بین مناطق، هویت های زبانی، کشش های فامیلی، گرایش های مذهبی و... خواهد شد.  ساده ترین مسئله موجب بروز تنش میان استان های هم جوار می شود. لرها که یکی از هم گرایانه ترین فامیل های ایرانی هستند که در صورت اجرای این طرح این فامیل بزرگ در استان ها و مناطقی که به واسطه حساسیت ها و گروه بندی های محلی نمی توانند نماینده ای برای خود داشته باشند، دچار سرخوردگی و بی انگیزگی درباره روندهای سیاسی کشور به ویژه انتخابات خواهند شد. درباره موارد مشابه دیگر نیز نگرانی های جدی وجود دارد.
2. این ماده از لحاظ تبیین ها و تعیین های قانونی نیز پراشکال است؛ تبصره 2 این ماده که بیان داشته در صورتی که محدوده جغرافیایی حوزه های انتخابیه فرعی در دو استان هم جوار واقع شود، شهرستان یا شهرستان هایی که در یک استان واقع شده و جمعیت بیشتری دارند، به عنوان حوزه انتخابیه فرعی جدید محسوب می شوند و نماینده به استانی که حوزه اخیر در آن قرار دارد تعلق خواهد داشت. شهرستان یا شهرستان هایی که در استان دیگر واقع هستند، نزدیک ترین حوزه انتخابیه فرعی به تشخیص وزارت کشور الحاق می شوند. این ماده نه تنها از منطق درونی خود مبهم و گنگ است. بلکه برای اجرای آن در عمل چالش های تقسیمات کشوری را هم بر چالش ناکارآمدی ساختار انتخابات می افزاید. این طرح قطعا در اجرا تنش زا خواهد بود. امروزه با جابه جایی تابلوی یک روستا بین دو بخش هم جوار عده ای از مردم به جان هم افتاده و به زد و خورد می پردازند. تا چه رسد به اینجا که آرای انتخابات بخش یا شهرستانی از استانی جدا و به استان دیگری افزوده خواهد شد. گویا عزیزان پیشنهاددهنده طرح، غافل از این اند که یکی از شئون ذاتی قانون بهزیستی و کم کردن تنش است نه تنش افزایی.
 3. اگر نمایندگان پیشنهاددهنده طرح واقعا قصد بهینه سازی انتخاب ها و توانمندسازی مجلس را دارند، می توانند در چارچوب نگرش لایحه جامع انتخابات پیشنهادی دولت روند کاندیداتوری را که در آنجا با تاکید بر حزبی جریانی و حضور مشروط انفرادی پیشنهادشده، به صورت حزبی- ملی مشروط به همراه تعیین شرایط سخت تری برای حضور انفرادی تصویب کنند.
ت. در ماده 7 مکرر 2 کوشش شده جایگاهی برای احزاب و جریان های سیاسی هم ذکر شود اما این جایگاه پایه چندان محکمی ندارد. زیرا کاندیداهای انفرادی برای حضور هیچ شرط و ضابطه خاصی ندارند. در شرایط کنونی که شرایط در عرصه سیاسی به گونه ای است که شاهد بروز، پیدایش و پررنگی پساسیاست به جای درخشش مفهوم و کنش سیاسی هستیم امکان پیدایش جریان های محلی واگرا و نیز فعال شدن باندها در کنار این کاندیداها و رای آوری آنها در قالب این طرح بیشتر فراهم خواهد شد. به ویژه در برهه کنونی که دال سیاست متاسفانه در میدان عمل دالی کم توان و کم صدا شده است و شرایط ساختاری خیابان و جامعه بیشتر میل به پساسیاست یافته که با توجه به سابقه تاریخی و ضعف های ساختار دموکراتیک و حتی بوروکراتیک خطر تضعیف جامعه مدنی و بی محتواکردن ساختار انتخابات بیشتر خواهد بود. 
ث. در تبصره 3 ماده 7 مکرر 3 و 4 امکان کاندیدادادن توسط احزاب استانی در انتخابات مجلس فراهم شده است در حالی که این موضوع با ماهیت و رویکرد و اهداف این احزاب تطابق ندارد. حوزه عمل و خواسته احزاب محلی در سطح مناصب و مقامات محلی است، نه پست نمایندگی مجلس که یک سمت و جایگاه ملی است. این جایگاه نباید در چنبره و چارچوب یک حزب یا جریان محلی که نگرش، اهداف و برنامه های محلی دارد، قرار گیرد و این نیز خود آسیبی ساختاری بر سر برآوردن نمایندگانی توانمند با دغدغه های ملی خواهد بود.
ج. در ماده 8 بیان شده که فرد در حوزه فرعی تعیین شده باید حداقل 15 درصد آرا را به دست آورد. این تقلیل از 25 درصد به 15 درصد فاقد توجیه منطقی است. اگر بنا بر توانمندسازی است که باید بر قید 25 درصد، قید اکثریت استانی افزوده می شد نه اینکه به نفع یک امر موهوم که به آن اشاره شد و می تواند زمین همواری برای فعال کردن باندها باشد، از آن انصراف داد. به علاوه اینکه جمع بین ماده 8 و ماده 9 در موارد مورد اشاره موجب تنش زایی به ویژه در استان های چندزبانه، دارای مذاهب مختلف یا با ساختار ایلی خواهد شد و نیز در شرایطی که چنانچه استقبال از انتخابات در شهرهای بزرگ و کلان شهرها کم باشد، شانس پیروزی با کاندیداهایی است که محلی گرایی بیشتری داشته باشند. تجربه ثابت کرده است به هر میزان محلی گرایی در یک فرد بیشتر باشد، توانمندی های ملی و علمی و کارآمدی او کمتر است.
نمایندگانی که دغدغه کارآمدی و توانمندی نماینده مجلس در سطح ملی را دارند، به فوریت به اصلاح و تصویب لایحه جامع انتخابات با حفظ روح آن بپردازند.
                