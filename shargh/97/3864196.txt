شنبه ۶ بهمن ۱۳۹۷
-----------------------------------------
سرمقاله
-----------------------------------------
سیاست سرنوشت ساز
-----------------------------------------

                    برخی بر این باورند که سیاست داخلی ایران در وضعیت یگانه ای قرار دارد. وضعیتی که در تاریخ سیاسی ایران تجربه نشده است. این برداشت، ما را ناگزیر می سازد که تصور کنیم با پدیده های تازه ای روبه رو هستیم که از قاعده مندی و پیوستگی و تکرار سر باز می زنند، درست برخلاف «الگوی بازگشت» یا به قول نیچه «بازگشت ابدی همان» که یوسف اباذری در سخنرانی اخیرش به درستی به آن اشاره کرده است: «به واسطه برخی اقدامات دولت که حاصل تفکر نئولیبرالیسم است، باز تهی دستان در حال آمدن به شهرها هستند تا بتوانند سیاست را از دست کسانی که نقش مهمی دارند، بگیرند. برای توضیح بیشتر می خواهم از ایده نیچه استفاده کنم و توضیح دهم که سرنوشت ما بازگشت ابدی همان است». تلقی ما از وضعیت یگانه سیاسی ایران موجب می شود که بیندیشیم با شرایط تازه ای روبه رو هستیم و برای درک و دریافت هر آنچه می گذرد، نیاز به تحلیل کنشگران طبقات متفاوت جامعه داریم. با این رویکرد به سوی توصیف وضعیت موجود گام برمی داریم. در توصیف وضعیت موجود و تحلیل آن با انبوهی از علت ها روبه رو می شویم که معلول های نگران کننده ای را شکل داده اند. با کشف و شناسایی علت ها نمی توان معلول ها را از بین برد یا به دشواری می توان علت مشخصی را برای معلول ها پیدا و ثبت کرد و از طریق آن مانع رویدادهای بدیل شد. برای نمونه علت های فراوانی برای وقوع یک جنگ پیدا و ثبت کرده اند؛ اما کشف این علت ها و خنثی سازی آنان هرگز مانع وقوع جنگی دیگر نشده است. با تحلیل رفتار کنشگران یک جامعه نمی توان به ژرفای سیاست داخلی پی برد. یوسف اباذری در همان سخنرانی اش به بیان رابطه روبنا و زیربنا نزد آلتوسر می پردازد و می گوید: «ما یک پرکتیس سیاسی، پرکتیس ایدئولوژیک، یک پرکتیس علمی و اقتصادی داریم. آلتوسر با روش اسپینوزایی این چهار پرکتیس را با هم وحدت می بخشد. حرف مهم آلتوسر این است که این چهار پرکتیس ناهم زمان هستند. ناهم زمانی به این معنا که فرد (جامعه) می تواند از نظر سیاسی عقب مانده باشد؛ اما از نظر ایدئولوژیک بسیار پیشرفته عمل کند؛ یعنی هیچ تناظر زمانی میان اینها وجود ندارد. به عنوان مثال من می توانم یک اقتصاد بسیار پیشرفته داشته باشم؛ اما از نظر ایدئولوژیک عقب مانده باشم. طبقه متوسط در حال حاضر ممکن است از نظر ایدئولوژیک خواست های آزادی خواهانه داشته باشد و اگر برخی مسائلش مثلا آزادی پوشش حل شود، به دنبال شئون بالاتر آزادی یعنی دموکراسی نرود». اینجا نقطه ثقل سخنرانی یوسف اباذری است. ورطه ای که سیاست داخلی ایران ناگزیر است برای رسیدن به دموکراسی واقعی از آن رها شود. با تحلیل و پافشاری بر مطالبات این چنینی نمی توان ساختارها را تغییر داد؛ بلکه مطالبات در ساختارها دچار تقلیل می شوند. باید رفتار کنشگران جامعه را در ساختار سیاسی تبیین کرد و دید کنشگران جامعه چه اثراتی بر یک ساختار می گذارند و ساختار چه اثراتی بر کنشگران دارد. ساختارها با قاعده مندی، پیوستگی و تکرار همراه اند؛ مگر اینکه تغییرات آنچنان گسترده باشد که منجر به فروپاشی ساختار شود. این تحول ساختاری همان انقلاب است. چه با خشونت انجام شود و چه بی خشونت، مطالبات تازه ای ایجاد خواهد کرد که با تغییر ساختار جای مندی شان در سیستم عوض می شود؛ آنچه در بهمن 57 رخ داد. ساختار کهنه فروپاشیده و ساختار دیگری با جای مندی تازه ای جانشین آن شد. دگرگونی های به وجودآمده تغییراتی اساسی در مطالبات مردم ایجاد کرده و اتحاد تازه ای بین طبقات شکل گرفته است. طبقات فرودست جامعه به طبقه متوسط آن نزدیک شده اند یا برعکس. دیگر از آن حرص و ولع بورژوازی که تاکنون دغدغه صیانت و سیادت منافع خودش را داشت، کاسته شده است؛ از آن رو که طبقه متوسط ناخواسته به سمت طبقه فرودست گام برداشته و تفاوت ها و تضادهای آن حداقلی شده است. 
 بخشی از این همسویی از سر ناگزیری و مصائب اقتصادی است و بخش دیگر آن ناشی از تحول در شیوه اطلاع رسانی و سهولت ارتباط بین طبقات یک جامعه است. گیرم که نوعی پول گرایی حاد دامن گیرجامعه شده است. با این تفاسیر، هنوز طبقات اجتماعی و سیاسی ایران از همان قاعده مندی، پیوستگی و تکرار تبعیت می کنند. به یک معنا ساختار بر آنان اثر می گذارد و آنان نیز در ساختار موثرند. هرچند در آنارشی سیاسی به دشواری بتوان گرانیگاه این اثرگذاری ها را تشخیص داد. چنان که اباذری سعی دارد آن را شناسایی کند: «تا یک سده پیش هشتاد درصد جامعه ایران روستایی بودند و زندگی افراد نیز روال طبیعی خود را طی می کرد اما بعد از اصلاحات ارضی، عده ای از روستاییان که زمین خود را از دست داده بودند، به شهر آمدند و عده دیگر که صاحب زمین شدند، نه تنها به ثروتی رسیدند بلکه توانستند نقش مهمی نیز در سیاست آن زمان کشور به خود اختصاص دهند. نتیجه اصلاحات ارضی، رهاشدن تهی دستان در شهرها بود که به واسطه دخالت دولت پدید آمد. همین عامل باعث شد که احزاب مستقل و شناسنامه دار به حاشیه بروند که نتیجه اش نوکیسگی و آزادشدن مسیر ورود نئولیبرالیسم به کشور بود. بعد از اصلاحات ارضی یک سری تهیدستان روستایی آمدند و نقشی مهم در سیاست ایران بازی کردند و نحوه خاصی از سیاست برآمد که ما در حال تکرار آن سیاست هستیم». تفاوت شرایط امروز با گذشته در انباشت این تجربه و پایداری ساختار سیاسی کنونی است. ترموستات سیاسی جامعه که تنظیم کننده کوره جامعه است از کار نیفتاده. حتی دولتمردان با استفاده از بی نظمی موجود در جامعه می توانند ساختار سیاسی را بهینه سازی کنند. مگر اینکه دست روی دست بگذارند و جامعه یا اعتراضات پراکنده در محوری کنار هم قرار بگیرند و یکدیگر را پوشش دهند. دست بر قضا این اتفاق چندان هم نزدیک نیست. آنچه کنشگران سیاسی بر آن تاکید می گذارند، همین اعتراضاتی هستند که حضورشان خارج از ساختار فرض گرفته می شود، حال آنکه به دلیل بی نظمی فضای موجود و فقدان زمینه لازم برای بروز امر سیاسی گردآمدن آنها حول یک محور چندان ممکن نیست، ازاین رو غالب آنها درون نظم موجود استحاله پیدا می کنند و به نوعی گرفتار قاعده مندی و پیوستگی و تکرار می شوند. این نوع نگرش تن دادن به نگاهی تاریخ گرایانه نیست بلکه نوعی معاصربودن با برهه ای تاریخی است. با قبول تغییراتی که رخ داده است آیا می توان گفت، ما هم عصر دوران مصدق ایم و شباهت هایی در وضعیت های کنونی ما و آن دوران دیده می شود؟ یا نه، باید به دوره مشروطه بازگشت و مولفه های شرایط کنونی را در آن زمان جست وجو کرد؟ این به معنای بازگشت تاریخ نیست. اکنون تاریخ است. معاصربودن با یک برهه تاریخی است که ساختارهای سیاسی ایران را ساخته و پرداخته کرده است. هابز هم عصری با توسیدید را تجربه کرد، ما هم عصری با کدام دوران را تجربه می کنیم؟ پیوستگی وضعیت با گذشته به معنای این همانی آن نیست. به قول والتس، هابز معاصر توسیدید خوانده می شود چون الگوی این معاصربودن عدم تمرکز قدرت در انگلستان است؛ شرایطی که توسیدید، مورخ جنگ های پلوپونزی در سده پنجم قبل از میلاد تجربه کرده است. تحلیل جغرافیای سیاسی ایران کار دشواری است. جغرافیایی که آمیزه ای است از شرایط منطقه ای و جهانی. با توصیف صرف کنش های اعتراضی و دل بستن به کنشگران طبقات اجتماعی ناهمگن بعید است به راهکار درستی رسید و براساس آن راهکار دست به تحلیل ساختارها زد. آن هم کنش های اجتماعی که برخی تسری پیدا نمی کنند و البته برخی نیز به هم پیوسته و مکمل یکدیگرند اما به دشواری می توان ارتباطی ارگانیک بین آنها پیدا کرد. ساختار سیاسی ایران هنوز بر لولا های خود می چرخد.
                