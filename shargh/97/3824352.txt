چهار‌شنبه ۲ آبان ۱۳۹۷
-----------------------------------------
حرف اول
-----------------------------------------
شهرداران مشمول منع به کارگیری بازنشستگان نمی شوند
-----------------------------------------

                    به نظر می رسد موضوع بازنشسته تلقی کردن شهرداران که منتخب شوراها هستند، مطابق اصلاحیه اخیر مجلس شورای اسلامی، بیش از آنکه مستندی متقن و قابل اعتنا و محکمه پسند، منبعث از اصلاحیه اخیر مجلس شورای اسلامی و مفاد ماده 5 قانون خدمات کشوری با آخرین اصلاحات دال بر منع به کارگیری بازنشستگان ازجمله شهرداران داشته باشد، باید گفت که این موضوع بیشتر وجهی سیاسی دارد. تصور بفرمایید که رئیس دیوان محاسبات کشور که وظیفه اش طبق مفاد اصل 55 قانون اساسی (دیوان محاسبات به همه حساب های وزارتخانه ها، موسسات، شرکت های دولتی و سایر دستگاه هایی که به نحوی از انحا از بودجه کل کشور استفاده می کنند، به ترتیبی که قانون مقرر می دارد رسیدگی یا حساب رسی می کند که هیچ هزینه ای از اعتبارات مصوب تجاوز نکرده و هر وجهی در محل خود به مصرف رسیده باشد. دیوان محاسبات حساب ها و اسناد و مدارک مربوطه را برابر قانون جمع آوری و گزارش تفریغ بودجه هر سال به انضمام نظرات خود به مجلس شورای اسلامی تسلیم کند. این گزارش باید در دسترس عموم گذاشته شود)، به روشنی مشخص شده است. مشاهده می کنیم که ریاست دیوان برخلاف نص صریح اصل 55 و برخلاف مسئولیت قانونی و خارج از حیطه قانونی اختیارات خود، مبادرت به اعلام نظر درباره شمول قانون اخیر دال بر منع به کارگیری بازنشستگان و از جمله شهرداران سراسر کشور که منتخب شورا های شهر هستند و از دولت حقوق نمی گیرند و در قانون اخیر و ازجمله در ماده 5 قانون خدمات کشوری هم کمترین اشاره ای به شهرداران یا حتی نهادهای عمومی نشده است، اعلام نظرشان دال بر این است که شهرداران هم باید استعفا دهند؛ درحالی که ایشان باید نتایج تفریغ بودجه کل کشور را هرساله به مجلس و عموم مردم اعلام کنند که باید جواب بدهند که آیا تاکنون گزارش تفریغ بودجه را به مردم اعلام کرده اند؟ از همه جالب تر اینکه وزیر محترم کشور هم در این باره از مرجعی استفسار می کنند که مطابق مفاد اصل 55 قانون اساسی هیچ گونه مسئولیتی دراین باره ندارد و این هم یکی از قصه های دیگر جامعه ماست.
پرسشی که مطرح است، این است که به فرض هم که در قانون عادی چنین اختیاری به دیوان داده شده باشد، طبیعی است که چنین اعلام نظری متعارض با نص صریح اصل 55 قانون اساسی است و صدالبته با قانون عادی هم نمی توان قانون اساسی را نقض کرد و بلکه نباید قانون مصوب مجلس حسب اصول دیگر قانون اساسی مغایر قانون اساسی باشد و اگر چنین باشد، طبیعی است که شورای نگهبان قانون اساسی باید از قانون اساسی نگهبانی کند و ریاست جمهوری هم به عنوان مسئول اجرای قانون اساسی تذکر قانون اساسی بدهند؛ بنابراین به نظر راقم این سطور به دلایل ذیل شهرداران مشمول منع به کارگیری طبق قانون خدمات کشوری و اصلاحیه جدید مجلس نمی شوند. 
1- شهرداران منتخب نمایندگان منتخب مردم در شورا هستند و تنها در تبصره 2 اصلاحی مورخ 27/10/1383 به یک شرط تصریح شده که شهردار نمی تواند هم زمان عضو هیچ یک از شوراهای اسلامی شهر و روستای کشور باشد. مهم تر اینکه هیچ شرط دیگر در قانون شورا برای شهرداران ازجمله بازنشسته نبودن و… ذکر نشده است. 
2- در تبصره 3 اصلاحی مورخ 4/8/1382 شوراهای شهر براساس ضوابط و شرایط مندرج در آیین نامه شرایط احراز صلاحیت شهرداران مصوبه هیئت وزیران در مورخه 11/6/1377، شوراها شهردار مدنظر خود را انتخاب می کنند و وزیر کشور و استانداران موظف اند حکم شهردار معرفی شده را تا مدت 10 روز صادر کنند. 
3- به فرض که بپذیریم در اصلاحیه اخیر مجلس شورای اسلامی نهاد های عمومی مثل نهاد شهرداری هم مشمول به کارنگرفتن بازنشستگان شده باشند؛ باز هم شهرداران منتخب شورا ها که از قانون شوراها به عنوان قانون خاص در ساحتی انتخابی تبعیت می کنند، شامل نمی شود. 
4- به فرض که بپذیریم اصلاحیه یا ماده 5 قانون خدمات کشوری دلالت روشن بر منع به کارگیری بازنشستگان در شهرداری ها به عنوان نهاد عمومی داشته باشد، این مهم شامل شهرداران که برای یک دوره چهارساله از سوی شورا ها انتخاب می شوند و براساس مفاد ماده 71 قانون شوراها و تبصره های ذیل آن و آیین نامه شرایط احراز صلاحیت شهرداران مصوب هیئت وزیران انتخاب می شوند، نمی شود.
درحالی که کارکنان شهرداری، معاونان شهردار و… که از سوی شورا انتخاب نمی شوند و مستخدم تلقی می شوند، مشمول این قانون هستند. 
5- شهرداران به دلیل انتخاب شان برای یک دوره چهارساله از سوی شورا و مستخدم تلقی نشدن در نهاد شهرداری و تبعیت انتخاب شان از قانون خاص شورا ها و آیین نامه احراز صلاحیت شهرداران مصوب هیئت وزیران و ذکرنشدن شروطی مانند بازنشسته نبودن و شروط دیگر طبیعی است که خروج شان هم اعم از استعفا، برکناری به وسیله شورا، تعلیق طبق مقررات قانونی یا فقدان هریک از شرایط احراز سمت شهردار به تشخیص شورا تابع تبصره 4 ذیل ماده 71 قانون شورا ها است و نه با اعلام نظر دیوان محاسبات یا رئیس بازرسی کل کشور یا ریاست مجلس شورای اسلامی و دیگران. 
6- دستگاه قضائی مطابق بند 3 مفاد اصل 156 قانون اساسی و اصل 174 براساس حق نظارت نسبت به حسن جریان امور و اجرای صحیح قوانین در دستگاه های اداری مسئولیت دارد و مجلس شورای اسلامی هم از جایگاه نظارت بر مصوبات خود نظارت بر همه ارکان نظام ازجمله شوراها را دارد.
                