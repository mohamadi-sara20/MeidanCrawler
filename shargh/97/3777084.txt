چهار‌شنبه ۳ مرداد ۱۳۹۷
-----------------------------------------
یادداشت
-----------------------------------------
خود تحریمی!
-----------------------------------------

                    کشور شرایط متفاوتی را نسبت به سال های گذشته تجربه می کند و طبعا تولید داخل نیز وارد شرایط خاصی شده است. از یک سو تحریم های خارجی و غم انگیز تر از سوی دیگر چالش بزرگی به اسم «خودتحریمی» در داخل! امروز در حالی همه مسئولان دولتی بانگ حمایت از تولید داخل را سر داده اند که عملکرد بسیاری از آنها مغایر با ماهیت چنین شعاری است. کار به جایی رسیده که متاسفانه برخی با ابزاری کردن این شعار، به ایجاد حفره هایی پرداخته اند که از این وضعیت، تاکنون چیزی جز رانت درنیامده است. در حالت بهتر هم تاکنون هیچ مدیر و مسئولی برنامه عملیاتی خود را که تفاوت بارزی با آنچه تا پیش از این در دستور کار داشته، برای حمایت از کالای داخلی نه تنها به افکار عمومی، بلکه در مواجهه با خط مقدم تولید در کشور، ارائه نداده است. نگارنده و بسیاری از فعالان در حوزه تولید و صنعت، سال هاست مانند بیشتر هم سلکان خود با وجود تمام موانع، خاک تولید را سرمه چشم خویش کرده ایم و در مقاطع جنگ و تحریم، اجازه نداده ایم که چرخ صنعت بیارامد و چراغ خانه کارگری خاموش شود. همه این سال ها به عنوان یک مسئول تشکلی بر سر میز مذاکره با مسئولان نشسته ایم و صرفا راهکار تسهیل کار و رفع موانع را از میان تفاهم و گفت وگو جسته ایم. امروز دیگر نایی برای شکوه نمانده است؛ نه اینکه ما از کار درمانده باشیم، شما خود به نیکی شاهد بوده اید که همیشه پای کار بوده و مانده ایم؛ امروز اگر استراتژی بخش خصوصی بر محور مقابله با شرایط تحریم های جدید تدوین شده است، در حقیقت نباید و نمی توانیم استراتژی دومی برای خودتحریمی تهیه کنیم. پرسش قطعی پس از خواندن این متون لابد این است که چه خودتحریمی؟! بنده صرفا از حوزه فعالیت و تخصصی خود از جایگاه یک مقام صنفی سخن می گویم. امروز «بحران آب» برای همه نه امری انتزاعی، بلکه پدیده ای ملموس است. نغمه های جدال آب از گوشه و کنار در حال شنیده شدن است. زعمای خردمند قوم در این مرحله درصدد مدیریت مدرن منابع آبی برآمدند. گرچه راه چندان هموار نبود و برای برداشتن هر گامی باید صخره ها را از میان برداشت. در این میان متولیان بخش کشاورزی که بیشترین میزان مصرف در این حوزه را به خود اختصاص داده است، تجهیز اراضی کشاورزی را به سیستم های نوین آبیاری در دستور کار قرار دادند. آمارهای رسمی مسئولان وزارت نیرو و وزارت جهاد کشاورزی نشان می دهد بالای 70 درصد از منابع آبی در کشور صرف کشاورزی می شود و همگان به این باور رسیده اند که در صورت نوسازی نکردن و تجهیزنشدن به سیستم های نوین آبیاری، آینده روشنی برای منابع آبی کشور و کشاورزی به مفهوم کلی آن متصور نیست. حتی نیازی به گفتن هم نیست که یکی از ارکان اجرای این امر تولید محصولات باکیفیت به ویژه لوله و اتصالات پی وی سی است. اما تولیدکنندگان این حوزه چگونه درگیر خودتحریمی داخلی شده اند؟ تولیدکنندگان این صنعت علاوه بر سایر صنایع که با مشکلات مشترک روبه رو هستند، مشکلات خاص تری نیز گریبانشان را گرفته است که آن چیزی جز «تهیه و تامین مواد اولیه که توسط شرکت های پتروشیمی در بورس کالا عرضه می شود» نیست. در شرایط امروز تامین مواد اولیه مورد نیاز که جزء مواهب طبیعی کشورمان به شمار می رود و باید نقطه اتکا و مزیتی برای هر تولیدکننده در ایران در مقایسه با سایر کشور ها باشد به پدیده ای بغرنج برای تولیدکنندگان تبدیل شده است. گریدهای پی وی سی گاهی تا سقف رقابتی 20 درصد بالا می رود که این موضوع تولیدکننده واقعی را از دایره رقابت در دو بازار داخلی و خارجی، بیرون می راند. علاوه بر مشکل فوق، حضور دلالان در این بازار است که با سوءاستفاده از فاصله قیمتی ارز آزاد با ارز دولتی، مواد اولیه را با روش های خود که اصولا بر مدار رابطه می چرخد، تصاحب کرده و آن را در بازار آزاد و با نرخ ارز آزاد عرضه می کنند. این را اضافه کنید به این چالش که اگر تولیدکننده داخل از مواد اولیه داخلی بهره مند نشود، چطور می توان در بحث اقتصاد مقاومتی و توجه به تولید داخل تحریم ها را بی اثر کرد، وقتی در داخل دچار خودتحریمی هستیم؟ همه شاهد بوده اید که این مشکلات را به همراه راهکارهای آن بارها با شما در میان نهاده ایم و متاسفانه تاکنون گشایشی حاصل نشده است، به جز تسکین های کوتاه مدت. پیشنهاد شد برای توازن میان عرضه و تقاضا، سیستم رگولاتوری با مشارکت همه گروه های ذی نفع از جمله نمایندگان بخش دولتی تشکیل شود، اما هنوز چندان جدی گرفته نشده است. انجمن تولیدکنندگان لوله و اتصالات پی وی سی اخیرا نامه ای به معاون اقتصادی و بازرگانی وزارت صنعت، معدن و تجارت ارسال کرد که در آن سه راهکار زیر پیشنهاد داده شده بود.1- جلب حمایت پتروشیمی ها و بورس کالا برای رعایت کف عرضه مواد اولیه مورد نیاز تولیدکنندگان لوله و اتصالات پی وی سی با عنایت به فصل مصرف2- ممنوعیت بیش از 10 درصد به عنوان سقف رقابتی قیمت ها3- ایجاد سازوکاری کارآمد برای اطمینان از دسترسی تولیدکنندگان به مواد اولیه مورد نیازباید هشدار داد صنعت بیش از این تاب تحمل خودتحریمی را ندارد. قصه برگزاری مناقصات دولتی، شرایط عقود با توجه به افزایش روزافزون قیمت مواد اولیه، نرخ تورم و... بماند برای بعد.
                