پنج‌شنبه ۲۵ بهمن ۱۳۹۷
-----------------------------------------
حرف اول
-----------------------------------------
گام دوم اصلاح طلبی است
-----------------------------------------

                    بیانیه تفصیلی رهبری معظم انقلاب اسلامی روز گذشته و به مناسبت چهلمین سال پیروزی انقلاب منتشر شد که به نظر نگارنده این سطور - صرف نظر از اینکه نفس صدور چنین بیانیه ای در تاریخ جمهوری اسلامی بی سابقه است - حاوی نکاتی بسیار مهم و محتوایی فرامتنی و بین السطوری است. منطوق بیانیه موصوف به اندازه کافی گویاست، اما مفاهیمی که در این بیانیه بر آنها تاکید شده، میزان اهمیت و توجه به این سند مهم را صد چندان می کند. رهبری انقلاب در آغاز این مطلب تاریخی، با اشاره به این مهم که نظام جمهوری اسلامی وارد دومین مرحله خودسازی و جامعه پردازی و تمدن سازی شده است، تصریح کرده اند که مفاهیم بنیادینی مانند آزادی، اخلاق، معنویت، عدالت، استقلال، عزت، عقلانیت و برادری، در انحصار و مختص یک نسل نبوده تا در دوره ای بدرخشد و در دوره ای دیگر افول کند و انقلاب اسلامی را مانند «پدیده ای زنده، بااراده، انعطاف پذیر و آماده تصحیح خطاهای خویش» توصیف کرده اند. این بیانیه با تشریح مبسوط روند اثرگذاری انقلاب اسلامی بر ایران و جهان و کارشکنی ها و توفیقاتی که در این مسیر متوجه مردم شده است، ضمن اشاره به این مهم که انقلاب اسلامی و نظام برخاسته از آن از نقطه صفر آغاز شد و هیچ تجربه پیشینی و راه طی شده ای در برابر ما وجود نداشته است… رئوسی از دستاوردهای شاخص نظام جمهوری اسلامی در حوزه های مختلف پرداخته و بر نقش مشارکت مردمی و بینش سیاسی مردم ایران و ظرفیت های بالقوه کشور برای رشد و تعالی - به ویژه نیروی انسانی جوان - تاکید کرده است. رهبری انقلاب در بخش پایانی، هفت سرفصل اساسی «علم و پژوهش»، «معنویت و اخلاق»، «اقتصاد»، «عدالت و مبارزه با فساد»، «استقلال و آزادی»، «عزت ملی و روابط خارجی و مرزبندی با دشمن» و «سبک زندگی» را با تامل و تذکر ویژه به «امید و نگاه خوش بینانه صادقانه و متکی به واقعیت های عینی» در قالب توصیه و رهنمود به همه مردم ایران  - به ویژه جوانان - تاکید کرده و برای هریک توضیح و توجیه کافی تبیین و همه مردم را به تدقیق، تامل و اهتمام نسبت به این هفت عنوان اساسی دعوت فرموده اند. به نظر این جانب ازآنجایی که «امید و نگاه خوش بینانه صادقانه و متکی به واقعیت های عینی» برای مردم و به ویژه جوانان، تنها با اعتقاد به اصلاحات و توانایی اصلاح امور متجلی می شود و عینیت می یابد، مفهوم اصلی بیانیه مقام معظم رهبری، تاکید و تصریح بر اصلاحات و گفتمان اصلاح طلبی در جمهوری اسلامی ایران است. نگارنده بر این باور است که تنها گفتمانی که بستر تحقق این امور بنیادین را فراهم خواهد کرد، گفتمان اصلاحات است که در فرمایش ایشان به آن اشاره شده است. به بیان دیگر «گام دوم» تنها بر بستر اصلاحات امکان تحقق دارد و خمیرمایه اصلی این بیانیه مبتنی بر اندیشه اصلاح طلبی است.
                