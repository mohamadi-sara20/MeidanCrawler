پنج‌شنبه ۱۹ مهر ۱۳۹۷
-----------------------------------------
حرف اول
-----------------------------------------
تهران، شهر بی گفت وگو هیاهوی پر از سکوت
-----------------------------------------

                    از زمانی که سقراط دیالوگ و مفاهمه را به عنوان روشی برای فهم مسائل فلسفی، انسان شناسی و معرفت شناسی به کار گرفت، بیش از دو هزار سال می گذرد. از آن زمان تاکنون، دیالوگ و مفاهمه، شیوه ، روش و گونه های مختلفی یافته و تحولات کمی وکیفی شگرفی را تجربه کرده است. امروزه می توان نگرش جدید و متناسب با مقتضیات دوران مدرن نسبت به مبانی نظری دیالوگ را در نظریه «یورگن هابرماس»، جامعه شناس آلمانی، یعنی «عمل مبتنی بر مفاهمه» جست وجو کرد. هابرماس مهم ترین عامل ارتباط انسان ها را ارتباط تفاهمی می داند. مرکز ثقل نظریه هابرماس، کثرت گرایی و جهانی بودن ارزش های انسانی است که در نهایت راه را برای مفاهمه و تفاهم به عنوان ضرورت جهان سرعت زده و شهری شده پیش رو باز خواهد کرد.  امروزه سرعت و فراوانی جابه جایی دو شاخصه از دستاوردهای یک جانشینی در شهرهای مدرن هستند که به تبع آنها تولید خاطرات جمعی و تعلقات مشترک که محصول تجربه های اجتماعی شهروندان است، کم رنگ شده است. در مدیریت نوین شهری و دانش شهرسازی جدید شهرهای ارگانیک، سالم، بانشاط، خودجوش و خوش اقبال شهرهایی هستند که بر پایه تسهیل امکان گفت وگو و تعاملات اجتماعی و تنوع اقتصادی، انسانی، معماری و اختلاط کاربری ها بنا شده و توسعه یافته اند. با این رویکرد بی توجهی مدیران و برنامه ریزان شهری به تعاملات اجتماعی و گسترش مقیاس های ابرانسانی و افزایش سلطه سواره بر پیاده، سبب مرگ تدریجی گفت وگو در بین شهروندان و خاموشی چراغ نشاط و امید اجتماعی در شهر می شود. بنابراین آنچه از شهر و شهروندانش باقی می ماند، هیاهوی پر از سکوت و جامعه ای است که می توان آن را انبوه تنها نامید و در نهایت با این رویکرد عصبیت تولید می شود و همگونی و هویت ها به صورت ربطی در یک حلقه به هم می رسند؛ در نتیجه زنجیره تفاوت ها در جغرافیای مشترک را نابود و ما را از جمعیت شدگی به تعبیر مولانا دور می کند. اهمیت این موضوع به این دلیل است که اصولا اگر امروزه جامعه شهری وارد گفت وگو نشود  یا به نحوی آشفته و وارونه گفت وگو کند، در طولانی مدت خود را از درک تصویر واقعی خویش در آینه دیگران محروم خواهد کرد. 
با گفت وگو ادبیات و تمدن شکل می گیرد، ملت بدون گفت وگو، ملت بدون تاریخ است، به تعبیری دیگر، تاریخ واقعی یک ملت را باید در ادبیات و کثرت و میزان گفت وگو، مفاهمه و درک مشترک آنها از همدیگر جست وجو کرد. بر این اساس، بازگرداندن شوق اجتماعی، خلق خاطرات جمعی و تقویت جنبه های انسانی، ارتقای کیفیت زندگی شهروندان و زیست پذیری شهر به عنوان یک رویکرد و اولویت استراتژیک باید در دستور کار مدیریت شهری قرار گیرد؛ رویکردی مبتنی بر مدل به کارگرفته شده در معماری ایرانی به نام (ارسی) یعنی پنجر ها با شیشه های رنگی که نور را با رنگ های متنوع و متعدد از خود عبور می دهند. در تکنیک معماری ارسی پنجره ها با شیشه های رنگی با تاباندن نورهای رنگی هم فضایی زیبا و دلنشین ایجاد کرده و هم مانع از حضور حشرات موذی در فضای خانه شده و امنیت ایجاد می کند. زیبایی، تنوع رنگ و امنیت کنار هم و این همان روح فرهنگ، اندیشه و معماری تمدن ایرانی است که فقط در پی ساختن جامعه ای شهری از جنس هسته سخت، خشت، گل و آهن نیست، بلکه ساختن جامعه ای از جنس جسم و روح که امنیت و ایمنی خود را در گفت وگو و تکثر منسجم ناشی از نور های زیبا و رنگارنگ که بر درون آن می تابد، را مدنظر دارد. حقیقت امر این است که اهمیت موضوع هم زیستی و گفت وگو در تاریخ بشر هیچ گاه به گستردگی جهان به شدت شهری شده امروز محل بحث و مناقشه نبوده و جامعه بشری هرگز اهمیت تفاوت را چنین نزدیک، متنوع، ملموس و گسترده به صورت رویارویی هرروزه و بدون مرز تجربه نکرده است. اگر تا دیروز اداره با تعصب اقتدارگرایانه ممکن بود، امروز در هزاره سوم رویکرد تکلیف مداری بدون زبان گفت وگو پاسخ مناسبی برای ایجاد هارمونی در کثرت تفاوت ها و تضادهای پیچیده پیش رو جوامع بشری و مدیریت شهری نیست. بر این اساس، لازمه گفت وگو پذیرش اصل دگرپذیری، گسترش حس اجتماع پذیری با حفظ تنوع فرهنگی و درنهایت ایجاد نگرش مثبت به تفاوت های قومی، نژادی، فرهنگی و تاکید بر مشارکت همگانی بدون تبعیض و هم آموزش چگونه زیستن مبتنی بر ارزش های اخلاقی، فرهنگی و دینی و اصل ایران برای همه ایرانیان به عنوان فضیلتی اجتماعی و قاعده ای سیاسی است که امکان هم زیستی مسالمت آمیز افراد و گروه های متنوع شهروندی را در یک جامعه شهری واحد  فراهم می کند و به همین اندازه زمینه توسعه زیست شهری مبتنی بر مشارکت و افزایش سرمایه اجتماعی را برای ایجاد یک جامعه خلاق و مدنی  فراهم می کند.  سوال این است که آیا ما در اداره کلان شهر تهران حتی در دوره مدیریت جدید اصلاح طلبان چنین رویکرد و استراتژی ای برای اداره تهران داریم؟ آیا برای بسترسازی و تبدیل شدن پیوست های اجتماعی پروژه های شهری در معاونت های اجتماعی، خدمات شهری و سازمان های فرهنگی و هنری، زیباسازی، پسماند و… تولید گفتمان کرده ایم. به نظر می رسد خلا آموزش شهروندان برای توسعه گفت وگو به عنوان ضرورت زیست شهری مبتنی بر آموزه های دینی ایرانی به شدت وجود دارد. چرایی اهمیت این موضوع از آن جهت است که تهران نه یک شهر مونوفونیک، بلکه یک کلان شهر پلی فونیک (چندصدایی) و یک ایران شهر و امروزه حتی در قامت یک جهان شهر است. با این اوصاف، می توان چنین نتیجه گرفت که راهبرد توسعه انسان مدار و حیات مدنی کلان شهر تهران در گرو افزایش تعاملات اجتماعی و توسعه و تمرین گفت وگو است. به این دلیل بازتعریف محلات و تلفیق محیط های کار، فعالیت، سکونت، فراغت، ایجاد کاربری های متنوع، تشکیل شهرهای مختلط در مقابل نظام پهنه محوری باید در اولویت قرار گیرد و برای احساس تعلق به مکان و تولید خاطره های جمعی و پیوندهای اجتماعی به عنوان گمشده کلان شهر تهران، باید زمینه شکل گیری ادراک محیط و ساکنانش و هم مطلوبیت های ناشی از حس تعلق به مکان (یکی انگاشتن خود با قلمرو) و خاطره جمعی (وحدت فرد و جامعه) را برای ایجاد نهضت گفت وگو در طراحی و بازطراحی های فضا های شهری فراهم کنیم. اداره و مدیریت تهران باید به شیوه ای باشد که شهر با شهروندانش شعر بگوید و فضا و سیما و منظر آن مفهوم هم زیستی، نوع دوستی و عشق را ترویج دهد، زیرا طرح مسئله عشق به یک معنی طرح مسئله دیالوگ است و عشق در جوهر خود راهی برای فهمیدن انسان است. اصلا دیالوگ حقیقی با عشق و در عشق تحقق می یابد.
                