سه‌شنبه ۸ خرداد ۱۳۹۷
-----------------------------------------
یادداشت
-----------------------------------------
قیمت گذاری زمین در مناطق آزاد
-----------------------------------------

                    مناطق آزاد تابع قانون چگونگی اداره مناطق آزاد هستند که در سال 1372 به تصویب رسیده است. این مناطق بر اساس مواد 5 قانون چگونگی اداره مناطق آزاد و بند الف ماده 65 قانون احکام دائمی برنامه های توسعه کشور، منحصرا بر اساس قانون چگونگی اداره مناطق آزاد اداره می شوند.در ادامه برای پرداختن به موضوع زمین در مناطق آزاد لازم است اشاره کنم که بر اساس ماده 24 قانون چگونگی اداره مناطق آزاد، نحوه استفاده از زمین و منابع ملی در چارچوب مقررات مصوب هیئت دولت در اختیار سازمان منطقه آزاد مربوطه است؛ اما با توجه به اختیار تام سازمان های مناطق آزاد در نحوه استفاده از اراضی دولتی در محدوده این مناطق، سازوکار قیمت گذاری و فروش این اراضی به متقاضیان چیست؟ آیا سازمان های مناطق آزاد برای بهره برداری از اراضی نظم و نسق خاصی دارند؟آیین نامه نحوه استفاده از زمین و منابع ملی در مناطق آزاد در سال 1372 به تصویب وزرای عضو شورای عالی مناطق آزاد رسید. در ماده 11 این آیین نامه، ملاک قیمت گذاری برای هر مترمربع زمین تعریف شد. در این ماده اشاره شده که بهای فروش هر مترمربع زمین با درنظرگرفتن موقعیت اقتصادی و کاربری زمین به علاوه هزینه آماده سازی از قبیل تفکیک، تسطیح، خاک برداری، خیابان بندی و زهکشی از سوی سازمان منطقه آزاد تعیین می شود.همان گونه که روشن است، در ماده 11 اشاره شده در بالا دو نکته مورد توجه بوده است: اولا قیمت گذاری از طرف سازمان منطقه آزاد صورت می گیرد و هیچ دستگاه اجرائی دیگری حق دخل و تصرف در این زمینه را ندارد. ثانیا ملاک قیمت گذاری، کسب سود از فروش زمین نیست؛ بلکه توجه و پیشگیری از ارزان فروشی زمین است؛ همچنان که در این ماده عنوان شده است که هزینه های صورت گرفته از متقاضی زمین حتما دریافت شود. این موضوع حتی در دستورالعمل اجرائی این آیین نامه که از طرف دبیرخانه شورای عالی مناطق آزاد تدوین و ابلاغ شده نیز مورد توجه قرار گرفته؛ زیرا در بند 6 ماده 3 این دستورالعمل به صراحت ذکر شده است که قیمت فروش زمین نباید از قیمت تمام شده آن کمتر باشد.قیمت گذاری اراضی در محدوده مناطق آزاد مستند به بند 2 ماده 3 دستورالعمل اجرائی آیین نامه نحوه استفاده از زمین و منابع ملی در مناطق آزاد، در اختیار کمیته پنج نفره ارزیابی قیمت زمین است که ریاست این کمیته با معاون اقتصادی سازمان منطقه آزاد است.شیوه قیمت گذاری اراضی نیز بر اساس بند 3 ماده 3 همان دستورالعمل با توجه به قیمت تمام شده و ارزش روز املاک یا بناهای محدوده مد نظر صورت می گیرد و اعضا در فرایند رای گیری که به صورت مخفی است، نظرات کارشناسی خود را درباره اراضی مربوطه در جلسه مطرح کرده و پس از بازگشایی نظرات، میانگین قیمت اعلامی همه اعضا، قیمت نهایی زمین خواهد بود. به این شکل شائبه هرگونه سوءاستفاده در این باره منتفی می شود.همان گونه که در قوانین و مقررات مشاهده می شود، برای حداقل قیمت هر مترمربع زمین، ملاک تعیین شده و سازمان منطقه آزاد مجاز به ارزان فروشی به مبلغی کمتر از قیمت تمام شده نیست؛ اما درباره حداکثر قیمت و ارزش هر مترمربع زمین، سازمان های مناطق آزاد مبسوط الید هستند. طبیعتا هر سازمان منطقه آزاد متناسب با آن نوع از سیاست توسعه ای که دارد، می تواند در این حوزه اعمال نظر کند؛ هرچند که بدیهی است قیمت گذاری اراضی با کاربری تجاری متفاوت از قیمت گذاری با کاربری صنعتی با رویکرد ایجاد اشتغال مولد خواهد بود.به هر روی در این باره با توجه به اداره سازمان منطقه آزاد به صورت شرکت با سرمایه دولتی، تصمیم گیرنده نهایی درباره نحوه انعقاد قرارداد واگذاری زمین با متقاضی آن، اعضای هیئت مدیره سازمان منطقه آزاد هستند که در چارچوب مقررات ابلاغی شورای عالی مناطق آزاد تصمیم گیری می کنند.
                