شنبه ۲۷ بهمن ۱۳۹۷
-----------------------------------------
یادداشت
-----------------------------------------
ضرورت ریشه یابی حمله تروریستی خاش
-----------------------------------------

                    حادثه غمبار حمله انتحاری به اتوبوس حامل پاسداران در جاده خاش و شهادت جمعی از پاسداران مرزهای وطن، مردم ایران و سیستان و بلوچستان را در اندوه و تاسف فرو برد. این رخداد چندمین حمله در دو ماه اخیر در آن سامان است. قبل از آن، حمله انتحاری به مقر نیروی انتظامی چابهار، حمله به صبحگاه بسیج در نیکشهر و انفجار شبانه در زاهدان رخ داده است. این مجموعه حرکات، نشانه مرحله جدیدی از عملیات گروه های تروریستی در منطقه بلوچستان ایران است. اقداماتی که نشان از برنامه از پیش طراحی شده گسیل سازمان و مرام داعشی به جنوب شرق ایران است تا در پیوند با داعش مستقر در پاکستان و فعال در افغانستان (به تعبیر آنها منطقه خراسان) ناامنی را در این خطه حساس کشور دامن بزنند. البته جیش داعشی می کوشد ضمن حفظ پیوند با جریان اصلی، در منطقه جنوب شرق، از  شکاف فقر و نابرابری و شکاف قومی و مذهبی ورود کند و صبغه به گفته آنها دفاع از مظلومیت قومی و مذهبی و حمایت از حقوق مردم بلوچ را به خود بگیرد و به این ترتیب برای خودشان به اصطلاح پایگاه اجتماعی دست وپا کنند. این در حالی است که مردم وفادار و وطن دوست استان سیستان و بلوچستان، در طول تاریخ مرزهای پرماجرای شرق کشور را به خوبی محافظت و پاسداری کرده اند. درهر حال مسائل اخیر را نباید ساده گرفت و باید نسبت به بسط این نوع تفکرات افراطی در کشور حساس بود و برای ازبین بردن زمینه رشد این باورها کوشید. وقت آن است که ضمن اهتمام به فقرزدایی، خط مشی توسعه پایدار را در استان سیستان و بلوچستان با جدیت و البته به نحو متوازن و با محوریت دادن به نقش و مشارکت مردم پی گرفت. همچنان باید ضمن مراقبت و هوشیاری نسبت به حفظ نظم، از اتخاذ شیوه های عکس العملی و ناکارآمد در امنیت استان پرهیز شود.
                