شنبه ۱ دی ۱۳۹۷
-----------------------------------------
حرف اول
-----------------------------------------
ضد حمله به ایران هراسی
-----------------------------------------

                    ناکامی برجام برای ایرانیانی که با هدف گذاری در زمینه عادی سازی روابط خارجی، به حسن روحانی رای داده بودند، به همان اندازه تلخ است که به کام کسانی که از آغاز با آن مخالف بودند، شیرین. این رفتار دوگانه شاید نتیجه دو برخورد آرمانی متفاوت یا دو نوع منافع یا جهان بینی مختلف است؛ یکی اعتدال طلبی اکثریت مطلقی که به تبعیت از عقلانیت و مصلحت اندیشی به دنبال آن هستند و دیگری گروه ها و محافلی که با دیدگاهی حق انگارانه یا دارای منافعی متفاوت، از آغاز با آن مخالفت کردند و توفیق نسبی یافته اند. هجوم علاقه مندان و شرکت های غربی سرمایه گذار به ایران و قراردادهای خرید هواپیماهای بویینگ و ایرباس، توتال و ده ها مجموعه فناوری محور علاقه مند به فعالیت در بخش خصوصی را پس از برجام که به تحویل تعدادی هواپیما منجر شد، همکاری های بخش خودرو و حمل ونقل عمومی و ریلی و ماجرای تحویل ده ها میلیارد دلار دارایی نقدی ایران، نمونه هایی از آن بودند.همان روزها ابراز نگرانی تفکر متفاوت و مخالف عادی سازی روابط بین المللی به اقدامات عملی در بخش همکاری های مشترک منجر شد. مخالفان با برجام ظاهرا نگران آن بودند که مبادا گشوده شدن پنجره ها منجر به تغییر فضای مردم و کشور شود. اکنون هم با وجود محدودیت نسبی شبکه های مجازی بین المللی، به اندازه کافی تاثیراتی مغایر تمایلات اصولگرایان در جامعه برجای گذاشته است. در واقع نباید فراموش کرد که برقراری تحریم های بین المللی نیز زمانی به تصویب شورای امنیت رسید که احمدی نژاد شعار های عجیب و غریب می داد. برخی بی احتیاطی ها در اظهارنظرها باعث شد حتی روسیه و چین در شورای امنیت به قطع نامه های تحریم ایران رای بدهند. با روی کارآمدن دولت تر امپ و هم داستانی اسرائیل و متحدان عربش، شعارهای ایران هراسانه آمریکا، چند کشور عربی و اسرائیل، رنگ راهبردی و براندازانه گرفت که البته برخلاف اصول بین المللی و منشور سازمان ملل متحد است. تهدیدسازی از برخی مواضع در ایران که بهانه ای برای ایران هراسی و تشدید فعالیت های خودسرانه در منطقه علیه ایران شد، رئیس جمهور و وزیر خارجه ایران را بر آن داشت تا اعلام کنند ایران در حمله به هیچ کشوری پیش قدم نخواهد شد.
رهبر انقلاب هم بر اینکه ایران قصد جنگ با کسی را ندارد تاکید کردند. اما اوضاع پیچیده در سوریه، عراق، یمن، جنوب لبنان و غزه و توجه نکردن به ظرفیت های دیپلمات های ایران فضاسازی علیه ایران را تشدید کرد. در این اوضاع اجرائی شدن تعهدات مندرج در برجام به ویژه در باب معاملات بانکی حتی از سوی اروپا معطل مانده است. 
پرسش این است که چرا دولت های اروپایی برای نشان دادن استقلال خود در برابر آمریکا درصدد انسداد تحریم های یک جانبه آمریکا و اعمال مجازات های آن کشور نسبت به شرکت هایی که با ایران معامله می کنند بر نمی آیند؟ درحالی که در سال 1990 که دولت بیل کلینتون درصدد برآمد تحریم های جدی تر ی علیه کوبا اعمال کند، اروپاییان آن را نپذیرفتند و موضوع توسل آنها به شیوه های «انسداد تحریم ها» پیش آمد؛ پس چرا اکنون اروپا سیاست مشابهی در تقابل با تحریم های یک جانبه آمریکا علیه ایران اتخاذ نمی کند؟ به دلیل نکاتی که در بالا به آن اشاره شد و مسائل منطقه ای علیه ایران، نمی توان مسائل کوبا و ایران را یکسان دانست. سخت گیری به کوبا پس از فروپاشی نظام های کمونیستی در اروپای شرقی و شوروی بود که وقتی برخلاف انتظار تحرکی در کوبا دیده نشد، آمریکا کوشید با تحریم های جدید مردم کوبا را نیز به نوعی متحول کند و با توسل به قیام های رنگی برانگیزاند. اروپاییان از سویی به مدارا و روشی که در اروپای شرقی پیش رفت، عقیده داشتند. از سوی دیگر ابعاد مختصر بازرگانی با کوبا که به صادرات شکر و سیگار برگ به عنوان منبع ارزی محدود می شود، انگیزه اقتصادی مهمی برای تشدید تحریم ایجاد نمی کرد و تحمیل تحریم یک جانبه آمریکا، اروپا را به ویژه در دولت متفاوت کلینتون برخلاف استقلال خود می انگاشتند. در ضمن سیاست راهبردی کوبا حامی براندازی کشور متحد آنان نبود. 
درحالی که در ایران وضع متفاوت است. اروپاییان از سویی درباره برخی مسائل، به همان اندازه آمریکا حساس و حتی همراه هستند. ثانیا؛ تر امپ، «مدیرعامل» خودسر و نامتعارفی است و نحوه مقابله با او با نحوه مقابله با کلینتون، رئیس جمهور متعارف، فرق می کند. به هر حال کار به نقطه ای رسیده که وزیر خارجه ایران بار دیگر با اشاره به همکاری نکردن اروپاییان، از اینکه آنان در مقابل تهدید های اخیر اسرائیل در باب تشویق به براندازی نظام که برخلاف منشور ملل متحد و جامعه بین المللی است، سکوت می کنند، اما پاسخ گویی و واکنش ایران را بزرگ نمایی می کنند اعتراض کرد. در چنین شرایطی و با استناد به سخنان مقامات ایرانی در باب علاقه نداشتن ایران به آغاز جنگ، شاید نوعی هماهنگی میان بخش های اصلی و فرعی دیپلماسی و فعالیت های منطقه ای لازم باشد. واردشدن به فاز مذاکرات غیرمستقیم در مراجع بین المللی از طریق کشورهای غیرمتخاصم، سوءتفاهم ها را رفع می کند تا تنش های جنوب سوریه و… موجب بروز آثاری جبران نشدنی در کل منطقه نشود و از سوی دیگر، اروپاییان نیز شاهد کاهش نگرانی ها خود و یافتن انگیزه برای ایستادن مقابل خودسری های ترامپ و عربستان شوند.
                