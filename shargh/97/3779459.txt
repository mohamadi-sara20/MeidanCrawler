دو‌شنبه ۸ مرداد ۱۳۹۷
-----------------------------------------
حرف اول
-----------------------------------------
آمادگی برای روزهای سخت ضرورت حفظ حکومت
-----------------------------------------

                    ان الله تعالی فرض علی ائمه العدل ان یقدروا انفسهم بضعفه الناس کیلا یتبیغ بالفقیر فقره«خداوند بر پیشوایان حق واجب کرده است که خود را با مردم ناتوان برابر کنند تا فقر و نداری، تنگدست را به هیجان نیاورد و به طغیان نکشاند».(خطبه 209 نهج البلاغه)مردم فقر را می توانند تحمل کنند و در دوران هشت ساله دفاع مقدس امتحان خود را پس داده اند. مردمی که رژیم گذشته را دیده بودند و به ویژه در دهه 50 رفاه نسبی را تجربه کرده بودند، وقتی با جنگ تحمیلی مواجه شدند، افتخاراتی آفریدند که نام خود را به عنوان ملت نمونه ایثار و شهادت و گذشت در تاریخ ثبت کردند. حجت الاسلام محتشمی، وزیر کشور دوران دفاع مقدس، نقل می کردند «یک روز آقای نخست وزیر من را احضار کردند. وقتی به دفتر ایشان مراجعه کردم، دیدم ایشان به شدت خشمگین است و برخلاف رویه معمول و متعارف مرا عتاب کردند. سپس بسته ای را از کشوی میزشان روی میز انداختند و گفتند این چیست؟ من با تعجب گفتم اطلاع ندارم! گفتند بازش کن! باز کردم، دیدم یک قواره پارچه است. گفتم پارچه است. نخست وزیر گفت این را استاندار تو برای من فرستاده است و ضمن استرداد آن به من گفتند این فرد را توبیخ کن. از استاندار پرسیدم. او گفت من یک قواره پارچه برای خودم خریدم و خوشم آمد، به دلیل علاقه ای که به ایشان داشتم برای او هم یک قواره تهیه کردم. موضوع را به ایشان منتقل کردم. گفتند: اگر من از مدیرم هدیه قبول کنم، این رویه ای می شود که کنترل پذیر نخواهد بود». مردم وقتی مدیران خود را پاکدست و هم تراز خود می دیدند، وضع سخت دوران دفاع مقدس را تحمل می کردند.سهمیه بندی کالاهای اساسی، مصرف کوپنی سوخت، مغازه های خالی، خودروهای پیکان و ژیان داخلی همه زندگی مردم بود و از این وضع اظهار نارضایتی نمی کردند. هر زمان هم که جبهه ها با کمبود مواجه بود، مردم از همین کالاهای سهمیه ای به جبهه می فرستادند و ایثار می کردند.امروز رئیس جمهور می گوید باید خود را برای روزهای سخت آماده کنیم. آقای رئیس جمهور! اگر قرار است سختی را تحمل کنیم این تحمل باید از مدیران جامعه آغاز شود.آقای رئیس جمهور! الگوی ما حکومت عدل علی است؟ در حکومت عدل علی مدیران جامعه موظف بودند خود را با ضعیف ترین و ناتوان ترین مردم همسو کنند؛ بی عدالتی مردم را به اعتراض می کشاند.آقای رئیس جمهور! شما اطلاع دارید بعضی از کارگران چند ماه است که حقوق نگرفته اند؟ شما اطلاع دارید برخی اسوه های جهاد و شهادت، یعنی بازنشستگان نیروهای مسلح، معیشت مناسبی ندارند؟ آیا همان قدر که در پرداخت حقوق مدیران حساسیت وجود دارد، در تامین نیازمندی های سایر خدمتگزاران هم حساسیتی هست؟ آیا در پرداخت حقوق مدیران عالی رتبه یک روز تاخیر پیش آمده است؟آیا حقوق و زندگی این مدیران هم تراز و همسان مردم عادی است؟اگر الگو را حکومت عدل علی نگیریم، حکومت های متعارف جهان امروز با ما قابل مقایسه هستند؟براساس بند 10 فصل سوم قانون اساسی ایجاد نظام اداری صحیح و حذف تشکیلات غیرضروری از وظایف حاکمیت است. ولی امروز کشور ژاپن با جمعیتی بیش از ایران با 300 هزار نفر کارمند اداره می شود و دولت ما بیش از چهار میلیون نفر خدمه دارد که 10 درصد آنها در رده مدیران اند؛ یعنی تعداد مدیران ما بیش از کل کارکنان ژاپن است. اگر اراده ای جدی در رفع تبعیض از طرف مقامات عالی رتبه نظام اعمال نشود، به تعبیر امیرالمومنین(ع) اعتراض مردم فقیر و تنگدست امری طبیعی است.مردم می دانند که در طول 40 سال گذشته اقدامات مثبت زیادی شده است. اگر براساس معیارهای علمی پذیرفته شده بررسی کنیم، می بینیم مملکت پیشرفت زیادی کرده است؛ جوان امروز با جوان سال 57 قابل مقایسه نیست. آمار دانشجویان و فارغ التحصیلان دانشگاهی چندده برابر شده است، پیشرفت سدها، فرودگاه ها، بنادر، پتروشیمی و نفت و گاز و پیشرفت های علمی، باوجود همه فشارهای بین المللی انکارناپذیر است؛ مردم بر این باورند که باید به هر قیمت حکومت را حفظ کرد. باوجود نارضایتی و انتقاد به مسئولان، مردم می دانند اگر حکومت آسیب ببیند مملکت آسیب می بیند. ولی مسئولان باید درک کنند برای حفظ حکومت به عقل و عشق نیاز داریم. محبت و عشق پایه خلقت و زندگی است. ملاک داوری روی مسائل، عقل است و برای حفظ اجتماع به دو پایه عقل و عشق نیاز داریم تا با اداره عاقلانه کشور، مانند دیگر حکومت های متعارف امروزی، با رفع تبعیض و اجرای عدالت پایه های حاکمیت اسلامی را مستحکم کنیم.
                