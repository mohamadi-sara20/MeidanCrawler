یک‌شنبه ۹ اردیبهشت ۱۳۹۷
-----------------------------------------
سرمقاله
-----------------------------------------
در مصائب انتخاب شهردار تهران
-----------------------------------------

                    شورای اسلامی شهر تهران در بد وضعیتی قرار دارد؛ انتخاب دوباره شهردار! چه باید کرد؟ بر اساس چه شاخص هایی؟ اگر نگاه مردم به حل اساسی مسائل شهر باشد، مهم ترین آنها عبارت اند از: حمل ونقل و آلودگی هوا که در این صورت باید کسی را انتخاب کرد که در این حوزه صاحب نظر و تجربه باشد، چراکه اولویت اصلی مردم تهران رفع مشکل حمل ونقل و نیز به تبع آن آلودگی هواست؛ مشکلی که شهر را از کیفیت مطلوب زیست خارج کرده است.اگر به اولویت های شهرداری از نگاه کارشناسان توجه کنیم، مسائل اساسی تامین منابع درآمدی پایدار و قطع ارتباط ناصحیح شهرسازی با تامین درآمد برای شهرداری است. در این صورت باید شهرسازی باشد که به اقتصاد شهری آگاه باشد و با کسب درآمد از سایر منابع به تدریج درآمدهای شهری ناشی از ساخت وساز را کاهش دهد یا بالعکس اقتصاددانی باید انتخاب شود که به رعایت قوانین و مقررات شهرسازی پایبند و به امور شهرداری نیز واقف باشد. بااین حال، وجود صلاحیت های یادشده صرفا کفایت نمی کند؛ شناخت قوانین شهرداری و نیز آشنایی با مصوبات هیئت دولت و دستورالعمل ها و بخش نامه های وزارتخانه ها در حوزه مدیریت شهری نیز ضروری است و این شناخت به یک باره حاصل نمی شود و عمری می طلبد در این راه. باید افزود که شناخت نظام اداری کشور با مدیریت شهری مرتبط است...مانند وزارتخانه ها، سازمان های دولتی و.... همه اینها به علاوه تخصص، تجربه و آشنایی با ساختارها و معرفت به قوانین، باید اهل تعامل با قوای سه گانه و... باشد و نه تنها اهل مذاکره و گفت وگو بلکه طرف مقابل نیز با او حاضر به همکاری و همراهی باشد؛ برای شهردار تهران داشتن این ویژگی ها ضروری است. همچنین مهم ترین اصل داشتن پایگاه مردمی برای شهردار است؛ یعنی شناخته شده باشد و مردم تهران او را قبول داشته باشند. بدون همراهی و همکاری مردم مدیریت شهری تهران ناتوان خواهد بود. لازمه این امر، حمایت همه جانبه شورای اسلامی شهر تهران از شهردار است و برای موفقیت، مقبولیت شهردار نزد کارکنان شهرداری ضرورت دارد، چراکه بدنه کارشناسی شهرداری است که موتور محرکه تغییرات و تحولات شهری است. حال که شهردار تهران در ابتدای کار دوره جدید مدیریت شهری انتخاب نمی شود، برای اجتناب از تغییرات مجدد در ساختار مدیریتی شهرداری و نیز جلوگیری از تغییرات اساسی در برنامه های آغازشده ازسوی شهردار قبلی، باید فردی انتخاب شود که همان راهی را برود که از ابتدای دوره جدید مدیریت شهری آغاز شده است؛ یعنی راهی مبتنی بر شفافیت، مشارکت، تخصص گرایی و مردم داری؛ یعنی پذیرش حاکمیت خوب شهری. در پایان باید اذعان کرد رقیب محافظه کار در پی آن است که شورای دوره پنجم در همان مسیری گام بردارد که شورای اول رفت و در این میان با ترفندهای مختلف سعی در برهم زدن اتحاد و انسجام شورا دارد. همچنان سعی می کند که شورا را از اهداف و سیاست های اعلامی دور کند و آنها را وادار به محافظه کاری و حرکت در مسیر شورای چهارم کند. اگر موفق به اختلاف نشود، قطعا استراتژی دوم را پیگیری می کند. بنابراین توجه باید کرد که مسیر همانی است که دکتر نجفی آغاز کرد و در همان چارچوب شهردار بعدی باید حرکت کند. قطعا شورای پنجم در مسیر شورای دوره اول نخواهد رفت و این دوره آغازگر حرکتی نوین در شکل گیری نظام مدیریتی شهری کشور خواهد بود.
                