چهار‌شنبه ۳ مرداد ۱۳۹۷
-----------------------------------------
سرمقاله
-----------------------------------------
آنان که خواب نابودی ایران را دیدند
-----------------------------------------

                    اظهارات تند و غیراصولی پمپئو، وزیر خارجه دولت ترامپ، یادآور سخنان وزیر دفاع اسبق دولت ریگان، کاسپار واینبرگر در سال 1366 است. او در آن سال صراحتا اعلام کرد: ریشه ایرانیان را خواهد خشکانید! از آن روز تاکنون 31 سال می گذرد. کاسپار واینبرگر مغرور در سال 1385 درگذشت ولی ملت ایران همچنان پابرجاست و نفوذ منطقه ای آنان تا سواحل مدیترانه گسترده شده است. دراین باره نکات زیر درخورتوجه است:1-زمانی که اسکندر مقدونی تصمیم به حمله به ایران گرفت، هرگز فکر نمی کرد بعد از مدتی جانشینانش با خفت و خواری توسط اشکانیان شکست را پذیرا باشند. سلوکیان رفتند اما ایران و ایرانی ماند.2-زمانی که سه سردار روم باستان هم قسم شدند تا جهان خود را رومیزه کنند، کراسوس عازم جنگ با ایران شد و دو سردار دیگر رومی، ژولیوس سزار و پمپئوس، رهسپار شاخ آفریقا و شرق مدیترانه شدند. هرچند این دو نفر پیروز شدند ولی کراسوس توسط سورنا، سردار دلاور ایرانی، زمین گیر شد و شکست سنگینی را تحمل کرد.3- در حمله عرب، ایرانی، اسلام را پذیرفت ولی عربیزه نشد. فاتحان عرب هر کجا رفتند، پس از مدتی مردم آنجا عربی سخن گفتند که نمونه بارز آن کشور مصر با آن پیشینه تمدنی بود. اما ایرانی با گزینش و انتخابگری درست، زبان و برخی آداب و رسوم پیشین خود را حفظ کرد.4-در حمله خانمان سوز مغول هرچند در مرحله اول ایرانی غافلگیر شد اما به تدریج کار به آنجا رسید که حاکم مغول الجایتو، سلطان محمد خدابنده شد و مغولان چنان در فرهنگ ایرانی هضم شدند که این ایرانیان بودند که حاکم بودند و نمونه آن فرمانبری هولاکوخان مغول از وزیرش خواجه نصیر طوسی بود.5-یکه تازی پشتون های مستقر در شرق ایران و تصاحب اصفهان در زمان شاه سلطان حسین صفوی پس از مدتی چنان با جواب دندان شکن نادرشاه روبه رو شد که دیگر کسی فکر حمله به ایران نکند. هنوز هم ضرب المثل «نادر آمد» در خطه افغانستان و هندوستان شنیده می شود.6-دوران نفوذ و سلطه قدرت های استعماری در 200 سال اخیر با پیروزی انقلاب اسلامی در سال 1357 به سر آمد و ایرانی پس از سال ها مرکز تصمیم گیری را به تهران منتقل کرد. اما باز هم مهره ای مثل صدام تکریتی، جنگ دیگری را به ایرانیان تحمیل کرد. وی که خواب فتح هفتگی خوزستان را می دید، فقط در خرمشهر 50 روز زمین گیر شد و سرانجام پس از نرسیدن به خواسته هایش خواهان صلح شد. سال هاست که از دارزدن او می گذرد.7-توصیه می شود پمپئو کمی تاریخ ایران را بخواند یا اینکه حداقل به سرنوشت کاسپار واینبرگر بیندیشد تا بیش از این آبروی خود را نبرد. ایران ریشه دار و اصیل است. درست گفت روحانی که با دم شیر نباید بازی کرد؛ واقعا عاقبت خوبی ندارد!
                