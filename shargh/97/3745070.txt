پنج‌شنبه ۲۷ اردیبهشت ۱۳۹۷
-----------------------------------------
سرمقاله
-----------------------------------------
برجام با فرجام؛ برجام نافرجام
-----------------------------------------

                    خروج آمریکا از برجام، ناظران سیاسی را به گمانه زنی درباره فرجام این توافق نامه مصوب شورای امنیت سازمان ملل متحد واداشته و دولت های ذی ربط را به تکاپو انداخته است. از آنجا که سرنوشت توافق نامه مزبور برای ما از اهمیتی خاص برخوردار است، بنابراین برآن هستیم در این یادداشت به ایجاز به فرجام قابل تصور آن بپردازیم. در این میان، پیش فرض ها و به عبارتی گمانه های چندی را می توان متصور شد که دو سناریو کلیت بیشتری دارند:سناریوی نخست: آنچه را که آمریکایی ها می خواهند با خروج از برجام به دست آورند، اروپایی ها می خواهند با ماندن در برجام به دست آورند. شاید این همان گزینه «توافق جدید» (به عبارتی تکمله های برجامی یا به عبارتی برجام های دو، سه و...) باشد که امانوئل مکرون، رئیس جمهور فرانسه، در سفر اخیر خود به واشنگتن مطرح کرد. در این صورت، رابطه اروپایی ها و آمریکایی ها گویی رابطه مبصر کلاس و ناظم مدرسه است که ناظم هرگاه بخواهد «شاگرد بی انضباطی» را به دفتر احضار کند، این امر از طریق مبصر انجام می گیرد. به فرض صحت این گمانه، می توان نتیجه گرفت که ساکنان هر دو سوی آتلانتیک درباره روابط خود با جمهوری اسلامی ایران رویکرد بسته ای (package) دارند. این رویکرد که به روابط آنها با کشورمان نگاهی یکپارچه و به هم تنیده دارد، در زمان اوباما نیز وجود داشت و به همین دلیل او می خواست با همین فرمان مذاکرات موسوم به 5+1 را به پیش ببرد، اما واکنش منفی طرف ایرانی به این راهبری و پافشاری آن بر مضیق و مقیدشدن موضوع مذاکره به بحث هسته ای، هیئت مذاکره کننده آمریکایی و دیگران را برآن داشت تا به این محدودیت گردن نهند. سناریوی دوم آنکه تقسیم کار بین اروپا و آمریکا موضوعیت ندارد و 2+1 (دو کشور اروپایی عضو دائمی شورای امنیت به علاوه آلمان، جمعا سه کشور اروپایی امضاکننده برجام) نه تنها نقش پلیس خوب را ایفا نمی کنند، بلکه از عهدشکنی دولت ترامپ خشمناک و بیمناک اند. اینکه می توان از سه کشور اروپایی مزبور انتظار داشت در راستای مانایی برجام دست به اقدامات عملی در قالب دادن یک رشته ضمانت های اجرائی بزنند یا نه، محل اختلاف است. بعضی ها داشتن چنین انتظاری را از اساس بیهوده می دانند و چنین استدلال می کنند که اروپا اگر هم به فرض بخواهد، چون یارای مقاومت در برابر ضربات طاقت فرسای غول اقتصادی-سیاسی آمریکا در واکنش به عدول از منویات این کشور (در این مورد تحریم اقتصادی ایران) را ندارد، نمی تواند چنین تضمینی را بدهد. نگارنده ضمن اذعان به وجود محدودیت های پیدا و پنهان اروپایی ها در مواجهه و مقابله با آمریکا و با آگاهی نسبی از نقاط مختصات سپهر سیاست و تجارت جهانی و قواعد بازی حاکم بر بده بستان های مرسوم و متعارف در روابط بین الملل و ناچیزبودن میزان دادوستد کشورهای اشاره شده با ایران در مقایسه با آمریکا و نابرابری های فاحش در موضوعات ناظر به وزن کشی های فی مابین، باز هم با این گزاره که سه کشور اروپایی امضاکننده برجام را توان انجام کاری عملی درباره خروج آمریکا از برجام و مقابله با اعمال تحریم های ثانویه این کشور نیست، هم زبانی ندارد. دلایلی چند که در زیر به آنها اشاره می شود، شاهد مدعاست:1. هرچند ادعای دولت های اروپایی مبنی بر اینکه نمی توانند به شرکت های خصوصی خود برای انجام معاملات تجاری با دیگران، اعم از افراد یا کشورها، امرونهی کنند عاری از واقعیت نیست، اما همه واقعیت هم نیست. افزون بر این، درست است که در کشورهای غربی اقتصاد بازار حاکم است و بخش خصوصی حضوری پررنگ دارد اما این به معنای غیبت دو بخش دولتی و عمومی در آن اقتصادها نیست. به تازگی دیدیم که وقتی شرکت های خصوصی سوخت رسانی، حال به هر دلیلی، از دادن سوخت به هواپیمای وزیر خارجه جمهوری اسلامی ایران که برای شرکت در کنفرانس امنیتی مونیخ در آلمان به سر می برد امساک ورزیدند، وزارت دفاع این کشور با امکانات خود مستقیما وارد ماجرا شد و با انجام عملیات سوخت رسانی، هواپیما را آماده بازگشت کرد.2. سازوکارهای حقوقی و تجاری- مالی ازجمله بانکی لازم برای مقابله با تحریم های ثانویه وجود دارد؛ به طوری که حتی اگر کشورهای 2+1 به ویژه انگلیس، برای دوری کردن از ایجاد هرگونه تنش در روابط با برادر بزرگ تر، نخواهند با راهکارهای سیاسی با این تحریم ها مقابله کنند، می توانند با توسل به سازوکارهای اشاره شده چنین کنند و احتمال موفقیت اقدامات تلافی جویانه احتمالی آمریکا و نیز ریسک تجاری را به حداقل برسانند.ازجمله سازوکارهای حقوقی، تجاری و بانکی می توان از مقررات مقابله با تحریم (blocking regulations) و تضامین بانکی مبتنی بر ادامه فعالیت بانک های مشترک، ورود بانک مرکزی اروپایی و بانک مرکزی انگلیس به حوزه معاملات تجاری و مبادلات بانکی ازجمله برای پایاپا و تسویه نام برد.درک اینکه از دو سناریوی پیش گفته کدام یک مقرون به صحت است، ضرورت دارد. انجام گفت وگوهای چهره به چهره می تواند ما را به این درک برساند، هرچند به نظر نمی رسد آثار مترتب بر دو سناریوی مورد نظر تفاوت چندانی با یکدیگر داشته باشند. توضیح آنکه، حتی اگر اروپا موضعی مستقل از برادر بزرگ تر اتخاذ کند، باز هم برای ما شرایطی را قائل می شود که مانند شمشیر داموکلس بالای سر نوازشمان می کند. ایجاد محدودیت برای برنامه های موشکی ایران و وادارکردن کشور به عقب نشینی از عمق استراتژیک خود ممکن است از جمله این شرایط و تضییقات باشد. در این صورت تکلیف چیست؟ آیا برای نگه داشتن سه کشور امضاکننده برجام در این میثاق مصوب شورای امنیت سازمان ملل باید همچنان هزینه کرد و ملتمس دعا شد؟از هر نحله فکری که باشیم و درون هر جناح و دسته ای که جای بگیریم و متعلق به هر دیار و بومی که باشیم، نباید اجازه دهیم امنیت ملی مان به مسلخ برود. ایران کشوری هشتادوچندمیلیونی است. هیچ یک از این سه کشور اروپایی که اتفاقا پرجمعیت ترین کشورهای قاره سبز هستند، جمعیتشان از کشور ما بیشتر نیست. تامین امنیت کشوری که جمعیت آن طی فقط یک نسل گذشته دوبرابر شده و گفته می شود طی یک نسل دیگر باز هم دوبرابر خواهد شد، چیزی نیست که بتوان آن را در گرو گذاشت، حتی اگر گروگیر آن، حیات برجام باشد. کشوری که فاصله شمال و جنوبش بیش از دو هزار کیلومتر است، اگر برد موشک هایش را کمتر از این کند، دست به انتحار زده است، چراکه حتی سرزمین اصلی اش را هم زیر پوشش نمی گیرد! کشوری که حداقل در دو سده گذشته به هیچ همسایه بلافصل و غیربلافصلی لشکر نکشیده، ولی همسایگان ضعیف و قوی به آن لشکرکشی کرده اند، کشوری که دست کم در این چهار دهه در هیچ پیمان نظامی ای نبوده و قبل از آن هم با هیچ کشوری پیمان غیرنمایشی و استراتژیک نداشته، کشوری که بعضی از همسایگانش در آتش بدترین نوع تروریسم کور می سوزند و بعضی دیگر سر بزنگاه یا بفرموده قلدری می کنند، نمی تواند خود را خلع سلاح کند و حتی نمی تواند خود را از داشتن عمق استراتژیک محروم کند.تجارب گران سنگ موجود و قرائن همراه با شواهد بی شمار، حکایت از این گزاره می کند که شمالی ها در مذاکره با جنوبی ها نه تنها دست بالا را از حیث اشراف مذاکراتی دارند، بلکه موضع آنها هم همواره از سر طلب کاری است. در مذاکره با غربی ها آنجا که حرفی حق و منطقی در کار است باید گفت وگو کرد و به توافق رسید و آنجا که پای زیاده خواهی و پایمال کردن حقوق حقه طرف به ظاهر ضعیف در میان است، باید ایستاد. اقتصاد کشور حال خوشی ندارد. شوربختانه ناامیدی جای امیدواری و سرخوشی ملی را گرفته است، اما هیچ کدام از اینها اجازه مماشات بر سر شریان های حیاتی کشوری را که در آب وآتش است نمی دهد. تجربه نشان داده که غربی ها تضییقاتی را که برای کشورهای شکست خورده یا به پای میز مذاکره کشانده قائل شده اند، مقید به بازه زمانی معینی نکرده و آن را دائمی کرده اند. آنها وقتی در مقام فاتح، به محرومیت کشوری مفتوح از داشتن چیزی، مثلا ارتش یا فلان سلاح یا فلان سلاح با فلان برد حکم داده اند، آن را همیشگی کرده اند. نمونه کوچکی از این رویکرد برخورد پسابرجامی بعضی از بانک های اروپایی با مشتریان ایرانی است که از آنها کارمزدی چندین برابر کارمزد متداول طلب می کنند با این توجیه که شما در زمان تحریم های قبل از برجام همین حد کارمزد پرداخت می کردید!طرفه آنکه، برخلاف هراس افکنی های بیرونی و برخی بی تدبیری ها، واکنش های منفعلانه و عقده گشایی های داخلی، موقعیت ایران به مراتب مناسب تر از دوره قبل از برجام است و موقعیت آمریکا به ویژه در پهنه و بافتار حقوقی و اخلاقی به مراتب نازل تر از آن زمان است. اگر برجام با خروج آمریکا از آن از درجه اعتبار ساقط شود که دیگر جای مذاکره و مباحثه نیست و اگر هم زنده بماند، سلمنا! این گوی و این میدان. مگر این اولین خروج آمریکاست. قبلا هم این کشور از پیمان پاریس خارج شد.بازی مذاکره بر سر فرجام پیشاپیش نافرجام است، چراکه این بازی را پایانی نیست. یک جا باید ایستاد. اینجا همان حد یقف است. برجام ممکن است بدون تغییر و تبدیل مفاد و شاکله آن بتواند بماند، لیکن بدون شک هر تغییر و تبدیلی موجب استحاله آن می شود و پسماندی بیش از آن به جای نمی گذارد.
                