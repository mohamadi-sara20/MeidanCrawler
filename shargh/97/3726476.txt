دو‌شنبه ۲۰ فروردین ۱۳۹۷
-----------------------------------------
حرف اول
-----------------------------------------
جرئت تصمیمات راهبردی
-----------------------------------------

                    موضوع استعفای ناگهانی شهردار تهران و رای مخالف اعضای شورای شهر پنجم به این استعفا، حاکی از وجود پشت پرده هایی است که بیماری دکتر نجفی را برای بیشتر شهروندان، واقعی نشان نمی دهد. او چه در دوران همکاری ما در شورای سوم و چه در ابتدای دولت یازدهم، مشکلاتی از این دست داشت اما این مشکلات به گونه ای نبود که او را برای قبول پست شهرداری تهران، دچار تردید کند. روز گذشته نیز اکثریت قاطع اعضای شورا خواستار باقی ماندن او در سمت شهرداری تهران شدند. این فرصتی است که شهردار می تواند از آن برای تجدید قوا و یک حرکت تازه در مدیریت شهری استفاده کند. به نظر می رسد تغییر در برخی معاونان کم تحرک، یک ضرورت است. برخی معاونان شهردار گذشته و نیروهای بدنه فعلی دارای توانایی بالا در اداره امور شهری و تامین مالی هستند و انرژی جوانی چشمگیری دارند. همچنین اعضای ادوار شورای شهر می توانند فارغ از گرایش سیاسی، مشاوران مصلح مدیریت شهری فعلی باشند. نباید اجازه داد مسائل سیاسی مانع استفاده از این ظرفیت ها شود. تهران دارای شرایط منحصربه فردی است. یکی از این مسائل، کمبود منابع مالی و نقدینگی است که گریبانگیر همه دستگاه هاست و شهرداری هم یکی از آنهاست. اگر مجموعه مدیریت شهری تدبیر مناسب به خرج ندهد و در ایجاد ثبات و آرامش، پیش قدم نشود، حتما پایتخت ضربات جدی خواهد خورد. یکدست بودن شورای شهر پنجم، یکی از پارامترهای قابل توجه برای موفقیت آن است اما تدبیر کردن پارامتر مهم تری است. اعضای شورای شهر فعلی نیز به مشاوره نیاز دارند. به یاد دارم در شورای سوم، چهار گروه سیاسی حضور داشت اما در نگاه بدبینانه 70 درصد از برنامه های مورد اجماع پیاده شد. دست اندرکاران امروز مدیریت شهری نیز می توانند با برنامه محوری، روند گذشته را تکمیل و تقویت کنند. امروز در بدنه شهرداری نیروهای بسیار توانمند حضور دارند که می توان از ظرفیت های آنان بهره جست. همچنین جرئت در تصمیم گیری ها نیز یک نیاز حیاتی برای شهرداری است که اگرچه باید با در نظر گرفتن مصالح عمومی و سیاسی کشور باشد اما نباید در مسائل اجتماعی و خدماتی، به نوعی کم تحرکی بینجامد که آسیب جدی به پایتخت وارد کند. جرئت در انجام برنامه های راهبری برای فردی که می خواهد حقوق مردم را رعایت کند، یک اصل اساسی است.
                