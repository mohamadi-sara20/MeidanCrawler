سه‌شنبه ۱ خرداد ۱۳۹۷
-----------------------------------------
حرف اول
-----------------------------------------
ستاره ای موردعلاقه مردم بسازید
-----------------------------------------

                    «ارزش افزوده» فرمول گم شده «اقتصاد رسانه» در ایران است که به علت دولتی بودن غالب رسانه ها، اصلا دیده نشده است و این بیماری به بخش خصوصی که همان مطبوعات بخش خصوصی است، سرایت کرده است. ارزش افزوده در حوزه رسانه، به این معنا است که محتوای تولیدشده به نحوی باشد که مخاطب حاضر به پرداخت وجه برای کسب آن باشد و اگر رسانه ای فاقد محتوای مناسب باشد، مخاطب هیچ گاه حاضر به پرداخت وجهی برای آن نخواهد شد. به این ترتیب در مطبوعات نیز باید به این اندیشید که چه مطالبی می توان برای مشتری تهیه کرد تا او را ترغیب به خرید آن کند. اگر مطبوعه ای نتواند مطالبی در حیطه علایق و نیازهای مشتری تهیه کند، به طور حتم نیز مشتری برای آن مطالب وجهی پرداخت نخواهد کرد و به تبع آن باعث پایین آمدن تیراژ مطبوعه خواهد شد. برای اینکه «ارزش افزوده» در مطبوعات ایجاد شود، باید چند تمهید را مدنظر قرار داد که در ادامه به آنها اشاره خواهد شد. در تغییر سیاست مطبوعات از «مدیریت افکار» به «استفاده و رضامندی»، اولین اصل در فروش هر محصول، توجه به نیازهای مشتری است و در نظریه استفاده و رضامندی بر این امر تاکید می شود که شهروندان در استفاده از رسانه ها، محتوایی را استفاده می کنند که یکی از نیاز های آنها را رفع کند.حال این نیاز می تواند سرگرمی، آموزشی یا اطلاعاتی باشد؛ اما در «مدیریت افکار» رسانه ها خود تصمیم می گیرند چه محتوایی را برای مشتری دروازه بانی کنند. در این رویکرد صلاح شهروندان از سوی رسانه ها تعیین می شود. رویکرد مدیریت افکار شهروندان یا مشتری را فاقد قدرت تمییز می داند و تصور بر این است که باید رسانه تعیین کننده ذهنیت علمی و اخلاقی مشتریان باشد. غافل از اینکه در هزاره سوم، با تعدد و تنوع رسانه ها و محتوا، دیگر مدیریت افکار امکان پذیر نخواهد بود و نتیجه آن بی اقبالی شهروندان به مطبوعه مد نظر است. توجه به نیازهای رسانه ای مشتری یا همان شهروندان باعث می شود که رویکرد «مدیریت افکار» به «استفاده و رضامندی» تغییر یابد و شهروندان با توجه به اینکه اطلاعات مد نظرشان در مطبوعه موجود است، آن را بخرند. دومین عامل ایجاد «ارزش افزوده» توجه به نیروی انسانی به ویژه خبرنگاران و نویسندگان مشهور [برای شهروندان] مطبوعه است. باید عنایت داشت که این خبرنگاران و نویسندگان مطبوعات هستند که باعث می شوند مشتری مطبوعه ای را بخرد یا از کنار آن بگذرد. به این مفهوم که خبرنگار دارای ارزش افزوده، خبرنگاری است که مطالب تهیه شده او مورد علاقه خوانندگان باشد و خوانندگان پیگیر مطالب تهیه شده او باشند. در ایران نیز در مقاطعی نویسندگانی که دارای ارزش افزوده بودند، وجود داشتند که شهروندان به خاطر آنها روزنامه ای را می خریدند، به این مفهوم که هر روزنامه ای که تیتری از این نویسندگان در صفحه نخست خود داشت، فروش بیشتری در مقایسه با دیگر روزنامه ها داشتند؛ اما خبرنگار و گزارشگر با ارزش افزوده جرقه هایی بودند که نمی توان برای آنها حسابی باز کرد. به تعبیر دیگر در ایران خبرنگارانی که بتوانند باعث جلب مشتری شوند، دیده نمی شود و همه خبرنگاران و گزارشگران در قالب رسانه و روزنامه مستحیل شده اند، شاید مخاطبان رسانه ها اسامی برخی از این افراد را بدانند؛ اما این به معنای تاثیرگذاری بر مخاطبان که به علت گزارش یا خبر آنها، از رسانه ای استفاده کنند، نیست. این مشکل ناشی از آموزش روزنامه نگاری در ایران است. به این مفهوم که در همه آموزش های ژورنالیسم هیچ گاه به این موضوع که چگونه باید روزنامه نگاران را برجسته و ستاره سازی کرد، صحبتی به میان نیامده است و فقط زمانی که خبر یا گزارش تهیه شود، مورد عنایت قرار می گیرد؛ در صورتی که هم در گذشته و هم در حال اگر مخاطبان، شخصیت ها برایشان گمنام باشند، هیچ گاه به پیام آنها توجه نمی کنند. به عبارت دیگر شهروندان شاید به مطالب سطحی افراد دوست داشتنی بیشتر توجه می کنند تا پیامی عالی اما از فردی ناشناس! نمونه آن برنامه دورهمی تلویزیون است که هیچ حرف جدیدی برای گفتن ندارد؛ اما مخاطبان استقبال خوبی از آن می کنند. رسانه های مکتوب نیز برای ایجاد «ارزش افزوده» نباید از اصل ستاره سازی و شهرت خبرنگاران، گزارشگران و نویسندگان غافل شوند و مانند سینما و تلویزیون که از تمهیدات گوناگون برای ستاره سازی استفاده می کند، باید برای خبرنگاران نیز تمهیداتی اتخاذ کنند تا آنها نیز مانند هم صنف های خود در کشورهای دیگر ستاره و برجسته شوند تا به این وسیله شهروندان به خاطر حضور چهره های سرشناس و دوست داشتنی در مطبوعه ای، آن را خریداری کنند. سومین عامل در ایجاد «ارزش افزوده» خود خبرنگاران و گزارشگران رسانه ها هستند. به عبارت دیگر با فشار رسانه نمی توان خبرنگاران ستاره خلق کرد؛ بلکه این درایت و توانمندی خبرنگاران و گزارشگران است که با تهیه گزارش های داغ و جنجالی، تحلیل های علمی و نکته سنجی های بی بدیل خود را تبدیل به ستاره های عرصه رسانه کنند. این امر نیز نیازمند توانمندی هایی علاوه بر خبرنگاری و گزارشگری است؛ به این مفهوم که یک خبرنگار و گزارشگر باید اشراف کامل به علم و حیطه ای که می خواهد در آن فعالیت کند، داشته باشد تا مطالبی را در خبر و گزارش خود بیاورد که از عهده دیگران خارج باشد. در عین حال مطالب مورد علاقه و توجه مخاطبان رسانه نیز باشد. به تعبیر دیگر صرفا کار خوب ارائه دادن کافی نیست؛ بلکه درنظرداشتن نیاز اطلاعاتی مخاطبان از موضوعاتی است که باید در خبرها و گزارش ها مستتر باشد.داشتن پیج اختصاصی، تعامل با مخاطبان، شرکت در مجامع مورد عنایت دوستداران و... از دیگر روش های شهرت در عالم خبرنگاری و گزارشگری است. باید توجه داشت که خبرنگار و گزارشگر، ماشین های مکانیکی یا دیجیتال نیستند که فقط به تولید خبر و گزارش بپردازند؛ بلکه موجودات انسانی هستند که در تعاملات با دیگران شکل می گیرند و به شهرت می رسند. به این ترتیب خبرنگار یا گزارشگری می تواند بیشترین محتوا را به مشتریان بفروشد که از شهرت بیشتری برخوردار باشد و فرقی نمی کند که در چه رسانه ای باشد؛ بلکه شهروندان به خاطر ایشان رسانه خود را انتخاب خواهند کرد.
                