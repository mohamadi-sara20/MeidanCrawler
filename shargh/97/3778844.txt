یک‌شنبه ۷ مرداد ۱۳۹۷
-----------------------------------------
یادداشت
-----------------------------------------
کامیون داران؛ قربانی یالله
-----------------------------------------

                    اعتصاب رانندگان کامیون های باری برای احقاق حقوقی که برای خود متصور هستند – که ممکن است بحق هم باشد- بیش از آنکه یک حرکت منظم و مسنجم جمعی محسوب شود، معطوف به یک کنش خودانگیخته فردی است. از دو ماه پیش که به صورت پراکنده یک جریان خودجوش از کامیون داران در سراسر کشور به اعتصاب سراسری روی آورد و در روزهای اخیر مجددا تکرار شد، توجه جامعه را بیشتر به این معطوف کرد که سرنوشت بخش وسیعی از حمل ونقل کشور به ناوگان جاده ای گره خورده؛ گزاره ای که کم وبیش صحیح است و به یک پرسش اساسی دامن می زند که چرا چنین حجمی از مسئولیت به یک رکن متکی شده است. می دانیم که تقریبا بیش از 90 درصد از حمل ونقل تجاری کشور به ناوگان جاده ای وابسته است، ناوگانی که تاکنون با مدل خودمالکی، مسئولیت خطیر بخش بسیار وسیعی از جابه جایی کالاهای اساسی و تجاری را در داخل کشور بر عهده گرفته است. مسئولیتی که اگرچه برای رانندگان یک فرصت استثنائی محسوب می شود، اما این روزها برای جامعه به یک تهدید بالفعل بدل شده و مکانیسمی از یک قاعده ناهمخوان با مصالح اقتصاد تجاری کشور است که آثار خسارت بار آن بیش از گذشته به چشم می آید. از میان همه ضعف ها و نقصان های ناوگان جاده ای، مالکیت فردی کامیون های باری باعث شده رانندگان از قواعد و قوانین صنفی و مدنی در جهت منافع ملی پیروی نکنند و برای تامین معاش و کار خود حتی در کوتاه مدت هم که شده، مستقلا اقدام کنند، به نحوی که هر لحظه اراده کنند می توانند موتور محرک صنعت و تجارت کشور را در گردنه دشواری های اقتصادی متوقف کنند و متاسفانه نسخه عاجلی هم برای درمان این درد پیچیده نشده است. اما چرا بیشتر کشورهای توسعه یافته و درحال توسعه جهان دچار چنین عارضه دردناکی نشده اند؟ رفتار مدنی و صنفی آنان تاکنون تابع چه نوع قواعدی بوده است؟ و در عوض، چه مکانیسمی در ایران باعث شده ناوگان جاده ای دچار چنین جایگاه خودمختاری شود؟ این یادآور همان اصل است که در هر کسب وکاری وقتی انحصار ایجاد شود، انواع و اقسام فساد و کژراهه های گروهی می تواند جامعه ای را به بن بست بکشاند. قدر مسلم یکی از راهکارهای جایگزین، استفاده بهینه از ظرفیت های حمل ونقل ریلی است، آن هم در کشوری که خط آهن آن کم وبیش به همه نقاط اصلی آن متصل شده و امکان بهره گیری از آن میسر است و می تواند برای گشایش امور در همه مقاطع مانند ارتشی در بطن صنعت و تجارت عمل کند. پس چه دلیلی باعث شده سهم جابه جایی کالا از طریق خطوط ریلی کشورمان کمتر از 10 درصد باشد و رقیبی جدی برای جبران خلا حمل ونقل جاده ای محسوب نشود؟ چرا این بخش از پیکره حمل ونقل کشور هنوز نتوانسته سهم واقعی خود را به یک عدد موثر و پایدار برساند تا به هر دلیلی اگر ناوگان جاده ای متوقف شد، به عنوان یک آلترناتیو قدرتمند عمل کند؟کالبدشکافی هزینه - فایده حمل ونقل ریلی در ایران یک داستان قدیمی است. کیست که نداند تعرفه های غیررقابتی، فقدان ایستگاه ها و گمرکات داخلی مجهز برای تخلیه و بارگیری، کندی سیر و حرکت و مانور واگن ها، تامین نشدن بودجه برای تکمیل پروژه های نیمه تمام ریلی، بازسازی نشدن لوکوموتیوهای فرسوده و بی تفاوتی مقامات مسئول و شرکت های حمل ونقل ریلی در برابر حجم اندک سهم راه آهن در بخش حمل بار، این بخش مهم از صنعت حمل ونقل کشور را به این روز انداخته است.از سوی دیگر، در کنار معایبی که ذکر شد، نباید از این واقعیت تبعیض آمیز بگذریم که راه آهن ایران وظیفه دارد بخشی از درآمدش را در کنار تامین حقوق و دستمزد کارکنان و تامین هزینه های جاری ناوگان خود، صرف نگهداری و توسعه زیرساخت های ریلی کند که البته با بهره وری اندک و تزریق سوبسیدهای دولتی بیشتر برای جابه جایی مسافران به کار می روند تا محمولات تجاری؛ ضرورتی که اگر ناوگان جاده ای به آن مقید می شد، امروز امکان اجرای چنین نمایشی را نمی یافت که در حساس ترین ماه های اقتصاد کشور و در آستانه تحریم های شدید، سوت توقف حمل ونقل جاده ای را به صدا درآورد. چنین تبعیض هایی، علاوه بر ده ها دلیل پیدا و پنهان دیگر، کار را به اینجا کشانده که کشور از ظرفیت عظیم حمل ونقل کالاهای تجاری و اساسی در حجم وسیع از طریق شبکه ریلی کشور محروم بماند.واقعیت این است که اگر امروز نیز عزم ملی باشد و صرفه اقتصادی به منافع زودگذر فردی و جمعی برتری یابد، صنعت حمل و نقل ریلی، می تواند با ارائه قیمت های رقابتی و سرعت بخشیدن به سیر و حرکت و مانور واگن های حامل بار و کانتینر، بنیان چنین اعتصاب هایی را فروبریزد. در چنین حالتی، استفاده از راه آهن باعث می شود هم آلودگی زیست محیطی ناشی از ضریب مصرف سوخت یک به هشت حمل ونقل ریلی نسبت به جاده ای کاهش یابد، نرخ حوادث و سوانح جاده ای پایین تر بیاید و از سوءاستفاده هایی که از آزادی عمل نسبی بخشی از پیکره ناوگان جاده ای در جریان مفاسد اقتصادی وجود دارد، کاسته شود.نگارنده این سطور یقین دارد اگر به قوانین و قواعد مدیریت کارآمد شبکه حمل ونقل که استفاده از ناوگان جاده ای در مسافت های بالای 400 کیلومتر را برنمی تابد و با ایجاد بنادر خشک و پایانه های مدرن در پسکرانه های بنادر، زمینه ایفای نقش فعال راه آهن در اقتصاد خرد و کلان دولتی و خصوصی فراهم شود، به راحتی می توان از بروز چالش های مشابه در زنجیره تامین کشور که به تهدید کسب وکار عامه مردم و پایه ساز شادی دشمنان این مرز و بوم تبدیل می شود، جلوگیری کرد.
                