چهار‌شنبه ۲۶ اردیبهشت ۱۳۹۷
-----------------------------------------
type_unknown
-----------------------------------------
سفیر «کلییر»، آقای گل هلند
-----------------------------------------

                    علیرضا جهانبخش، آقای گل لیگ هلند، دیروز در یک کنفرانس خبری درباره همکاری اش با برند «کلییر» و آینده فوتبالی اش صحبت کرد. در این کنفرانس خبری که با حضور «اوزگور کولوکفاکی» مدیرعامل شرکت یونیلیور، برگزار شد، جهانبخش ابتدا درباره دلیل همکاری اش با این شرکت و برند «کلییر» توضیح داد. سفیر برند «کلییر» گفت: «خوشحالم که از سوی کلییر شرایطی فراهم شد که اینجا باشم و خوشحالم که این اتفاق با آقای گلی من در هلند تقارن پیدا کرد. روحیات این برند با روحیات خودم مشابه بود و من همیشه از این محصولات استفاده می کردم. همیشه دوست داشتم به عنوان یک فوتبالیست، آراسته باشم. این مسئله اعتمادبه نفس را هم بیشتر می کند. فوتبالیست های جوان هم می توانند با تلاش و اعتمادبه نفس به پیشرفت برسند».ستاره این روزهای فوتبال ایران عنوان کرد پیش از اینکه سفیر «کلییر» هم بشود از شامپوهای این برند استفاده می کرده است. کریستیانو رونالدو، ستاره رئال مادرید دیگر سفیر معروف این برند است. جهانبخش درباره فعالیتش در دنیای تبلیغات و حضور مشترکش با کریستیانو رونالدو، ستاره تیم ملی پرتغال، در برند کلییر گفت: «برای آنکه در دنیای تبلیغات حاضر شوم، خیلی تحقیق کردم. این موضوع را به طور دقیق زیر نظر داشتم تا با شرکتی وارد همکاری شوم که نگاه مثبتی به مسائل مختلف و خدمت به مردم داشته باشد. از اینکه «کلییر» را انتخاب کردم بسیار خوشحالم، چون اهداف آنها نظیر کمک به مردم در راستای افزایش اعتمادبه نفسشان، شبیه به آنچه من می خواستم بود. خودم هم معتقدم اگر جوانان اعتمادبه نفس کافی پیدا کنند می توانند به اهدافی که زیر نظر دارند، نزدیک و نزدیک تر شوند».سکوت درباره تیم آیندهعلیرضا جهانبخش 23ساله با درخشش در این فصل لیگ هلند مورد توجه چندین تیم بزرگ قرار گرفته است. در بخش سوال های ورزشی این نشست خبری، جهانبخش درباره انتخاب تیم بعدی اش گفت: «در این لحظه سخت است که به این سوال پاسخ بدهم، چراکه تا هفته آخر لیگ هلند تمرکزم روی بازی های تیم آلکمار بود و سعی کردم عملکرد خوبی در این تیم داشته باشم و به موفقیت هایی دست یابم. برای من خیلی مهم بود که به عنوان اولین ایرانی و آسیایی، آقای گل لیگ هلند بشوم، به همین دلیل سعی کردم تمرکزم را روی دستیابی به این مهم بگذارم و به چیز دیگری فکر نکنم. هنوز مذاکره و صحبت خاصی با باشگاهی نداشته ام و فعلا تمرکزم روی موفقیت در تیم ملی است. قطعا در هفته های آینده صحبت می کنیم و بهترین انتخاب را خواهم داشت. می دانم که انتخاب تیم آینده ام قدمی مهم در زندگی ورزشی ام خواهد بود و عجله نخواهم کرد. من با طمانینه قدم برمی دارم و سعی می کنم انتخاب خوبی داشته باشم و بتوانم روندی را که تا الان داشته ام، ادامه دهم».جهانبخش درباره آینده تیم ملی فوتبال کشورمان با کارلوس کی روش و اینکه تیم ملی فوتبال بعد از جام جهانی و جام ملت ها باید با این مربی ادامه دهد یا خیر گفت: «من تصمیم گیرنده نیستم، اما به عنوان بازیکن تیم ملی باید بگویم فوتبال ما در چند سال گذشته شرایط خوبی در آسیا داشته و یکی از بهترین تیم های این قاره بوده است. قطعا در این زمینه نمی توان از نقش کی روش چشم پوشی کرد. من معتقدم این تیم خوب با بازیکنانی که دارد می تواند اتفاقات خوبی را در آینده رقم بزند. جایگاهی که امروز فوتبال ما دارد حاصل زحمات چندین ساله کادر فنی و بازیکنان است که در این تیم حضور دارند. به عقیده من بهترین و هوشمندانه ترین تصمیم این است که به همکاری مان با این کادر ادامه دهیم. من و دیگر بازیکنان تیم ملی نیز خوشحالیم و افتخار می کنیم که با این کادر فنی کار می کنیم. درعین حال باید بگویم فعلا تمرکز همه ما روی موفقیت در جام جهانی است و امیدواریم بهترین اتفاقات برای تیم ملی رقم بخورد».ستاره آلکمار هلند درباره تجربه قبلی حضورش در جام جهانی و اینکه این مهم چه کمکی به وی برای مسابقات جام جهانی پیش رو می کند، گفت: «در جام جهانی 2014 خیلی چیزها یاد گرفتم هم از بازیکنان خودمان و هم از دیگر بازیکنان شاخص دنیا. سعی می کنم از تجربیات خودم و تجربیاتی که در جام جهانی قبلی آموختم، در این جام جهانی استفاده کنم. در جام جهانی 2018 شرایطمان متفاوت از جام جهانی قبلی است و انتظارات نه تنها از من بلکه تیم ملی زیاد است، چراکه ما به عنوان اولین تیم از آسیا به جام جهانی صعود کردیم و دومین تیمی بودیم که در دنیا به این رقابت ها رسیدیم. همین مسئله انتظارات از تیم ملی را بالا می برد. شک نداشته باشید من و دیگر بازیکنان با تمام توان برای پرچم ایران و موفقیت آن در جام جهانی تلاش می کنیم». او درباره گروه و بازی های ایران هم صحبت کرد: «سعی می کنیم در جام جهانی 2018 پتانسیل بازیکنان ایرانی و فوتبال ایران را که متاسفانه خیلی از آن در دنیا خبردار نیستند، به جهان نشان دهیم. ما در سخت ترین گروه جام جهانی هستیم، اما حضور در همین گروه دو بعد مختلف دارد؛ یک جذابیت آن برای مردم که ما با بزرگ ترین بازیکنان و تیم های جهان روبه رو می شویم و این مسئله برای همه مردم جذاب است. شاید باور نکنید اما خانواده خود من هم مانند دیگران برای رقابت های جام جهانی لحظه شماری می کنند، ما در این رقابت ها به دنبال دفاع از اعتبار فوتبال ایران و به رخ کشیدن توانایی های خود هستیم. بعد دیگر گروهمان در جام جهانی دشواری کار در این گروه است. ما می خواهیم نشان دهیم به چه دلیل دومین تیم جهان بودیم که به جام جهانی صعود کردیم».هم تیمی بودن جهانبخش و رونالدواوزگور کولوکفاکی، مدیرعامل شرکت یونیلیور، در نشست خبری دیروز درباره دلایل همکاری برند کلییر با ستاره تیم ملی فوتبال ایران، گفت: «وقتی می خواستیم کمپینی این چنینی را در سطح جهانی ادامه دهیم، گزینه های مطرحی داشتیم، اما می خواستیم بهترین گزینه را که استایل مناسب بدنی و موهای جذابی را در قالب شخصیت فوق العاده اش داشته باشد، انتخاب کنیم. با این ویژگی ها گزینه ای جز علیرضا نداشتیم. جهانبخش همان چیزی بود که می خواستیم. او را اکثر مردم ایران به عنوان یک بازیکن خوش تیپ و باشخصیت قبول دارند و جهانبخش را اولین می دانند. او با کریستیانو رونالدو در تیم کلییر هماهنگی خیلی خوبی دارد».او در ادامه افزود: «از سال 2009 با ستاره ای مانند کریستیانو رونالدو کارهایمان را معرفی کردیم. البته باید بگویم برند کلییر که در سال 1975 فعالیت خود را در کشور هند آغاز کرد و سپس در سراسر جهان فراگیر شد، از سال 2006 در بازار ایران حضور دارد. برای ما مهم بود تا سلامتی مو و ظاهر افراد را در اولویت قرار دهیم. می خواستیم اعتمادبه نفس فردی را بالا ببریم. حالا خوشحالیم که با علیرضا این کار را انجام می دهیم. همه ساله هم با دانشمندان معتبر دنیا برای ارتقای سطح کیفی محصولاتمان، همکاری لازم را داریم». کولوکفاکی به هم گروهی رونالدو و جهانبخش در جام جهانی اشاره کرد و گفت این دو در برند کلییر در یک تیم هستند.
                