پنج‌شنبه ۶ دی ۱۳۹۷
-----------------------------------------
حرف اول
-----------------------------------------
مرگ دلخراش و مسئولیت دانشگاه آزاد
-----------------------------------------

                    مرگ دلخراش 10 دانشجو از مرکز علوم و تحقیقات دانشگاه آزاد اسلامی با توجه به توپوگرافی منطقه و نوع وسایل نقلیه استفاده شده و سوار کردن تعداد زیادی از دانشجویان در هر سرویس بیش از حد استاندارد و چند برابر صندلی ها، دور از ذهن نبود و با چنین رفتار و ابزاری، این فاجعه دیر یا زود اتفاق می افتاد و این داغ سوزان را بر دل خانواده ها و مردم ایران گذاشت.
اتوبوس هایی که در کمرکش کوه به جابه جایی دانشجویان اقدام می کنند، ایمنی و استاندارد لازم را برای تردد در فرازونشیب کوه های حصارک ندارند و به احتمال زیاد، هیئت امنا، رئیس دانشگاه، معاونان و روسای دانشکده ها یک بار هم سوار این اتوبوس ها نشده باشند. متاسفانه این فاجعه، حادثه نیست؛ فرایندی است که منتهی به جرح و قتل و خسارت می شود، آن هم در قلب تهران بزرگ و در یکی از دانشگاه های معروف که یادگار ماندگار آیت الله هاشمی رفسنجانی است و با پیگیری مستمر او بود که دانشگاهی تاسیس شود تا آحاد مردم در سراسر ایران اگر تمایل به تحصیلات آکادمیک داشته باشند، بتوانند در محل زندگی خود تحصیل کنند و امروز این دانشگاه از بزرگ ترین دانشگاه های ایران به لحاظ تعداد دانشگاه، دانشجو و رشته های تحصیلی است. 
احمدی نژاد در دوره ریاست جمهوری خود گام هایی را برای تسلط بر دانشگاه آزاد برداشت و در نهایت در بهمن 1395 دکتر علی اکبر ولایتی به عنوان رئیس هیئت امنا منصوب شد و در اردیبهشت 1396 دکتر میرزاده از سوی تیم دکتر ولایتی عزل و دانشگاه در اختیار مخالفان آیت الله هاشمی قرار گرفت و گروه مسلط به جای رسیدگی به امور دانشجویان که صاحبان اصلی و سهامداران دانشگاه آزاد هستند و باید خدمات آموزشی و رفاهی دانشجویان در اولویت قرار گیرد، درگیر تسویه حساب ها و عزل و نصب ها و تقسیم پست ها شدند و وظیفه اصلی شان به فراموشی سپرده شد. با اندوه و حرمان باید گفت این فرایند مدیریتی به جای بهبود کیفیت آموزش علمی و خدمات، به کاهش و تضعیف آن منجر شده است که امروز شاهدیم خانواده ها و مردم ایران در عزای عزیزان دانشجو به سوگ نشسته اند و به جای حضور در جشن فارغ التحصیلی فرزندانشان، بر مزارشان اشک ماتم می ریزند. 
قصور مدیریت در نظارت بر زیرمجموعه خود و رقم خوردن چنین فاجعه ای، انکار شدنی نیست؛ حال چه نهادی و چه کسانی پاسخ گوی این فاجعه در قبال خانواده های داغدار این عزیزان و ملت ایران هستند؟
                