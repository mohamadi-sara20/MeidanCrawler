پنج‌شنبه ۱۴ تیر ۱۳۹۷
-----------------------------------------
یادداشت
-----------------------------------------
چرا ترک وطن؟
-----------------------------------------

                    مهاجرت انسان و جانوران راه حلی طبیعی و منطقی برای تداوم بقا و یافتن شرایط مطلوب برای زندگی است. پرندگان نواحی سردسیری مانند سیبری در فصول یخبندان به جایی می روند که بتوانند زنده بمانند. غازهای آلاسکا در زمستان به مناطق گرمسیر قاره آمریکا مهاجرت می کنند. مناطق متعادل آمریکا از جمله واشنگتن، پایتخت آمریکا، در زمستان تا نیمه سال بعد پاتوق همین غازها است. پرندگان در مقصد مهاجرت تولیدمثل می کنند، جوجه های خود را پرورش می دهند و سپس به زادگاه اصلی شان در آلاسکا برمی گردند. انسان هم دقیقا از همین رویه پیروی می کند، با این تفاوت که اگر شرایط مقصد مهاجرت مطلوب باقی بماند، برای مدت بیشتر یا همیشه در آنجا باقی می مانند. نمونه های بسیار روشن این حرکت را در مهاجرت اقوام شرقی به خاورمیانه و اروپا در طول تاریخ مشاهده می کنیم. حرکت مهاجرت در منطقه ای که ایران جزئی از آن به شمار می آید، همواره از شرق به غرب بوده است؛ نه برعکس. یک نمونه بسیار گویا در این مهاجرت حرکت مغول ها از مغولستان به ایران و سپس به ترکیه کنونی است که در آن تاریخ امپراتوری بیزانس نامیده می شد. شماری از بازماندگان آنها به آلمان و هلند و دیگر کشورهای مهاجرپذیر اروپا می روند. برعکس این مهاجرت، یعنی مهاجرت اروپاییان به مغولستان، در تاریخ اتفاق نیفتاده است. در این گونه حملات مهاجرتی که در منطقه ایران رخ داده، شمار زیادی از ایرانیان به شمال و غرب کشور فرار کردند. اگر آنجا می ماندند و مقاومت می کردند، حتما کشته می شدند یا از گرسنگی می مردند. مهاجرت تدریجی ایرانیان به غرب ایران، از جمله اروپای شرقی، موجب اختلاط زبان فارسی و زبان های محلی شده است. امروز زبان و واژه های فارسی با تغییرات جزئی در اروپای شرقی تا بوسنی و هرزه گوین رایج است. ایرانی تباران هنوز اصالت خود را فراموش نکرده اند؛ شاید نام «کی روش»، مربی پرتغالی تیم فوتبال ایران، همان «کوروش» باشد. همان بلایی که چنگیزخان و فرزندان او بر سر ایران و ترکیه تا دریای مدیترانه آوردند، مهاجران اروپایی به سرکردگی کریستف کلمب بر سر قاره آمریکا آوردند. مغول ها شهرهای ایران از جمله نیشابور را به دلیل مقاومت مردم شهری و همکاری نکردن با مهاجمان ویران کردند. من خود بخشی از بازار سفالگران نیشابور قدیم را در زمانی که آرامگاه خیام و بلوار میان آرامگاه های خیام و عطار نیشابوری در دست ساخت بود، از نزدیک دیده ام. اروپایی ها هم حدود صدمیلیون مردم بومی آمریکا را که «سرخ پوست» نامیده می شدند، کشتند؛ آنچه از مردم محلی باقی مانده است، اجداد سرخ پوستان کنونی هستند که با مقاومت در برابر مهاجران -که بهتر است «مهاجمان» نامیده شوند- زیر بار قوانین و مقررات دولت های تازه تاسیس سفیدپوست نرفتند و در نتیجه از حقوق اجتماعی ای که مهاجران وضع کردند، محروم شدند و تا به امروز در مناطق خاصی که از سوی دولت آمریکا محصور شده است، زندگی می کنند. در ایران علاوه بر حضور اعراب در دوره خلافت دوم و سوم، خاندان پیامبر اسلام نسل اندر نسل به ایران مهاجرت کردند که امروز به نام سادات خوانده می شوند. دلیل مهاجرت اولاد پیامبر اسلام به ایران بدرفتاری خلفا پس از حضرت علی(ع) با آنها بود. نتیجه اینکه امروز فقط شمار امامزاده ها در ایران حدود صدهزار است که همه آنها مقبره و بارگاه دارند. اینکه چرا این مهاجران محترم در روستا های دور دست ساکن بوده و در همان جا دفن شده اند، بدرفتاری حکام شهری و «عسس» ها و «شرطه» های حکومت با آنها بوده است. حکام مناطق مرکزی و جنوبی ایران آن زمان تابع بغداد بودند و محیط را برای اولاد پیامبر عظیم الشان اسلام تنگ کرده بودند. این طور نیست که مهاجران آزادی عمل داشتند که هر کجا دلشان می خواسته بروند. چینی ها با ساخت دیوار معروف چین مانع مهاجرت دسته جمعی مردم آسیای مرکزی به چین می شدند. ایرانیان با ساختن دیوار گرگان از همین شیوه پیروی می کردند. دونالد ترامپ هم با ساختن دیوار در مرز مکزیک به همین شیوه متوسل شده است. اروپاییان شمار مهاجران را با وضع سهمیه کنترل می کنند؛ کشورهای غربی، به ویژه آمریکا، برای پایین نگه داشتن سطح دستمزدها از یک ضابطه استفاده می کنند که عبارت است از کنترل میزان بی کاری. بهترین فرمول متداول در آمریکا این است که باید چهار تا پنج درصد متقاضیان کار بی کار باقی بمانند تا سطح دستمزد از آنچه هست، بالاتر نرود. فرمول برآورد شمار مهاجر بر پایه همین ضابطه تعیین می شود. نسبت به ورود بیش از این میزان مقاومت می شود و حتی آنهایی را که به صورت قاچاق وارد آمریکا می شوند، دستگیر و اخراج می کنند. جنجال اخیر جداکردن کودکان از والدین مهاجر ناشی از همین سیاست است. کودکان مهاجران قاچاق که در خاک آمریکا به دنیا آمده اند، از مزایای شهروندی برخوردارند اما پدرومادر آنها چنین حقی را ندارند و باید از کشور اخراج شوند.اینکه چرا بیشتر مهاجران در مقصد باقی می مانند و به وطن خود بازنمی گردند، دلایل متعددی دارد. نخست اینکه مهاجران از حقوق اجتماعی و حق سکونت در مقصد مهاجرت برخوردار می شوند. این یک نکته مهم است که باید به آن توجه شود. امروز مردم دنیا در کشورهای مهاجرپذیر از حقوقی برخوردار می شوند که در گذشته به سختی به دست می آمده است. به عبارت دیگر هر کشور مهاجر فرست در یک کشور مهاجرپذیر به ویژه آمریکا، کانادا، استرالیا، و نیوزیلند از حقی متناسب با جمعیت خود برخوردار است. این حق ارزشمند است و کشورهای مهاجرفرست نباید با تعصب از این حق چشم پوشی کنند و یا به مهاجران اعتراض کنند که چرا کشور خود را ترک کرده اند. شباهت واژه های مورد استفاده مردم جهان، خود دلیلی بر جابه جایی دائمی مردم دارد. واژه های «پدر»، «مادر»، «دختر» و «برادر» در فارسی شباهت زیادی به «فادر»، «مادر»، «داتر» و «برادر» در زبان انگلیسی دارد. چرا زبان فارسی با انگلوساکسن و زبان های «هند و اروپایی» شبیه است؟ این شباهت حاصل جابه جایی مردم جهان است که امروز به آن مهاجرت می گویند. دلیل دیگر برای مهاجرت در قرون اخیر بالندگی و رشد اقتصادی در جهان غرب است. غرب برای توسعه اقتصادی نه تنها از مهاجرت مردم شرق و آفریقا حمایت می کرد بلکه تا می توانست بومیان آفریقایی را به صورت برده به قاره آمریکا می برد. بردگی برای برده داران یک امتیاز ویژه داشت و آن این است که به برده دستمزد پرداخت نمی شد. تنها باید شکم او را سیر و پوشش بدنی (لباس) او را تامین می کردند. مهاجرت در هر صورت همواره یک حرکت یک سویه نیست. اگر شرایط محیطی، اقتصادی و سیاسی دگرگون شود، حرکت مهاجرت وارونه خواهد شد. سال های سال ایران یکی از مقاصد مطلوب مهاجران افغانی بود. امروز با کاهش ارزش ریال - که دستمزد با آن پرداخت می شود - تمایل افغان های مهاجر را برای ماندن در ایران کاهش می دهد. حرکت وارونه بازگشت افغان ها به کشور خود هم اکنون آغاز شده است. نقش دلایل سیاسی را - به ویژه اگر با دلایل اقتصادی همراه شود- در حرکت مهاجران نباید دست کم گرفت. دو نمونه بسیار روشن در این باره کوبا و کره شمالی است. دیکتاتوری پرولتاریایی کوبا به رهبری فیدل کاسترو موجب مهاجرت بهترین و تحصیل کرده ترین جوانان کوبا به آمریکا و کانادا شد. در سال 1343 برای ادامه تحصیل دانشگاهی به آمریکا رفتم، در فاصله اخذ پذیرش دانشگاه و آغاز سال تحصیلی در یک موسسه مهندسی مشاور در واشگنتن به کار پرداختم و به چشم خود دیدم که بهترین مهندسان شاغل در آن موسسه از کوبا آمده بودند. شاید بتوان برای فیدل کاسترو به لحاظ داشتن عقاید محکم و پایدار سیاسی احترام قائل شد اما اصرار او برای ماندن در قدرت تا پنجاه سال بعد از تاریخی که به آن اشاره کردم، شاخ انسان را در می آورد. تازه، کاسترو در پسین روزهای زندگی خود که ناچار بود برای خود جانشینی برگزیند، جز برادرش به کس دیگری اعتماد نکرد و کسی را لایق زمامداری ندانست. مردم ناامید از خودخواهی کاسترو و فقر شدید و دامنگیر ناشی از محاصره اقتصادی کوبا، شبانه با قایق از کشور فرار می کردند و به آمریکا پناه می بردند. کره شمالی هم در این وضعیت دست کمی از کوبا ندارد. تردیدی نیست که کیم اون برای اداره کشور خود دلسوز است اما اگر بگیر و ببندی در کار نبود، شاید بیشتر شهروندان کره شمالی به کره جنوبی و دیگر کشورها می گریختند. این حالت انحصار گری در اداره یک کشور را می توان در رژه های نظامی کره شمالی به روشنی دید؛ ده ها هزار سرباز در گروه های رنگارنگ ایستاده یا در حال حرکت هستند. آن سوی میدان دو تصویر بسیار بزرگ از پدر و پدربزرگ کیم اون در نور آفتاب می درخشند. هیچ کس دیگری در کشور داخل آدم نیست اما اگر کسی برای رهایی از این قیدوبندها بخواهد از مرز فرار کند، او را به جرم خیانت بازداشت و مجازات می کنند.
                