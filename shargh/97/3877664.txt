یک‌شنبه ۱۲ اسفند ۱۳۹۷
-----------------------------------------
حرف اول
-----------------------------------------
فاجعه انسانی در کشوری بی دفاع
-----------------------------------------

                    فرسایشی شدن جنگ یمن و شرایط نگران کننده انسانی که بارها به فاجعه تبدیل شده است، حتی کشورهای غربی را به این نتیجه رسانده که این روند نباید ادامه پیدا کند. شرایط امروز با مداخله مستقیم عربستان و امارات و درست در مقطعی آغاز شد که شرایط داخلی این کشور به سمت حل مشکلات از طریق گفت وگوی یمنی- یمنی احزاب و جریان ها و قبایل و عشایر یمنی پیش می رفت. عربستان چاره ای جز حمله نداشت؛ چرا که توطئه سعودی ها برای تسلط بر یمن ناکام ماند. امارات نیز در یمن به دنبال منافع خود است که حتی از رویای عربستان بلندپروازانه تر است. امارات می خواهد با اشغال بخش هایی از یمن، دسترسی آسان تری به اقیانوس ها و آب های آزاد ایجاد کرده و همچنین از فشار جریان های اسلامی موجود در برخی استان های یمن، خود را برهاند. حملات به یمن با واکنش ارتش و کمیته های مردمی و قبایل این کشور مواجه شد. چندی قبل سعودی ها و اماراتی ها با جمع آوری مزدور از کشورهای ساحل غربی دریای سرخ مانند سودان، سومالی و اریتره و با مشارکت مستقیم نیروهای فرانسوی و یگان های دریایی مصر و آمریکا به دنبال اشغال شهر الحدیده بودند که آن هم شکست خورد و بعد از آن مذاکرات سوئد انجام شد که به مفاد آن هم پایبند نماندند و به طور روزانه، نقض آتش بس در بخش های مورد توافق رخ می دهد. این روزها اخباری از پیغام های عربی به ایران برای واسطه شدن میان نیروهای یمنی و متجاوزان به گوش می رسد. تا آنجا که به ایران مربوط است، از ابتدای تجاوز ائتلاف سعودی به یمن و حتی پیش از آن، طرحی برای حل سیاسی و دیپلماتیک بحران یمن ارائه شده بود که محور آن گفت وگوی یمنی ها با یکدیگر و خودداری متجاوزان از مسلط کردن یک گروه یمنی بر گروه های دیگر بود. ایران همچنین آغاز عملیات گسترده امدادرسانی را در یمن خواستار شد تا به فاجعه انسانی در این کشور پایان داده شود. حل بحران سیاسی در یمن باید با ارسال سریع کمک های بشردوستانه زیر نظر سازمان ملل متحد و بدون مداخله نیروهای اماراتی یا سعودی آغاز شود. سازمان ملل نیز باید با صدور قطع نامه ای تجاوز به یمن را محکوم کند و از متجاوزان بخواهد عملیات نظامی خود را متوقف کنند و گفت وگو بین یمنی ها زیر نظر سازمان ملل و با مشارکت کشورهایی که مایل به کمک به حل بحران هستند، آغاز شود.
س از دستیابی به راه حلی که برای همه طرف ها راضی کننده باشد، باید برنامه بازسازی یمن تدوین و آغاز شود. مشخص است که مانند سایر موارد مشابه، مجامع بین المللی از اراده لازم برای متوقف کردن حمله عربستان به یمن برخوردار نیستند و حتی آمریکا از تجاوز عربستان به یمن حمایت می کند و دیگر کشورهای بزرگ نیز متوقف کردن تجاوز به یمن را به نفع راهبردها و منافع خود نمی دانند. ایران در مقطعی به خواست اروپایی ها، مذاکراتی با چهار کشور برای رسیدن به راه حل صلح آمیز برای بحران یمن انجام داد. انگلیس، فرانسه، آلمان و ایتالیا خواستار راه حل سیاسی بودند؛ اما گویا سعودی ها این راه حل را نپذیرفته و گمان می کردند در حملات میدانی می توانند دست برتر را در اختیار گرفته؛ سپس خواسته های خود را در مذاکرات تحمیل کنند. آنان همچنین به تطمیع مسئولان سازمان های بین المللی می پردازند تا گزارش های مربوط به نقض حقوق بشر و جنایات ضدانسانی ائتلاف سعودی در یمن را منتشر نکنند. مخابره نشدن تصاویر فجایع انسانی در یمن در رسانه های جهان و ناآگاه نگه داشتن افکار عمومی در جای جای دنیا، هدف دیگر سعودی ها و اماراتی هاست و این را به مدد شبکه پرقدرت رسانه ای خود سامان می دهند. باید تلاش کرد تجاوز به یمن متوقف و راه حلی سیاسی برای بحران در این کشور پیدا شود. پس از آن مردم یمن باید خودشان سرنوشت سیاسی این کشور را بدون مداخله آشکار برخی کشورهای عربی و غربی، تعیین کنند. این راهبرد بعد از پایان جنگ و رساندن غذا و دارو به یمنی ها، می تواند در دستور کار کمیته ای متشکل از کشورهای بی طرف و دوست یمن قرار بگیرد.
                