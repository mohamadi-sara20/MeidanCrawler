دو‌شنبه ۲۷ اسفند ۱۳۹۷
-----------------------------------------
سرمقاله
-----------------------------------------
نفت؛ صنعت تنها و مظلوم
-----------------------------------------

                    شاید این بسیار دردناک باشد که در «شصت وهشتمین سالگشت ملی شدن صنعت نفت ایران» ناگزیر باشم از نکته ای سخن بگویم که چندان روا نیست؛ بحثی که اگرچه شاید زمینه اش امروز نباشد، به قطع و یقین اما زمانه اش همین امروز است و آن نیست جز «مظلومیت صنعت نفت». مظلومیتی روزافزون در صنعتی که پس پشت ملی شدنش، یک تاریخ پرفراز و نشیب از مبارزه و مناظره، ملی گرایی و دین مداری و اراده سیاسی و وحدت اجتماعی بود و در پی آن، دهه ها کنش و واکنش، کشور ما را درنوردید. طبق قاعده سالگشت و یادآوری این رخداد تاریخی باید جان و جهان ما ایرانیان را آکنده از شادی و سرور برآمده از یک اتفاق فرخنده و تاریخ ساز کند؛ اما گاهی خیال می کنم و سهل است که حتی باور دارم که نه تنها چنین نشد؛ بلکه نه می توانست بشود و نه می تواند! خاصه مادام که رویکرد امروزین به پدیده نفت و صنعت نفت در میان ایرانیان- اعم از مسئول و غیرمسئول-وجود دارد و باز مادام که نگاه به پدیده ای ملی در همه جریانات به راستی ملی باشد و نه قبیله ای و جناحی. 68 سال پیش در چنین روزهایی، کشور پر بود از التهاب نفت و حالا قریب به هفت دهه پس از آن، دوباره مام میهن مملو از همین التهاب است. این قیاسی مع الفارق نیست؛ چرا که در هر دو این التهاب ها، نام نفت از یک سو درون خود، پیرنگی از شکوه و نعمت و برکشیدن داشت و دارد و از سوی دیگر نام نفت، مترادف با انحطاط و نقمت و فروافتادن می نمود و می نماید. گویا همه جای تاریخ معاصر ما از نفت پر شده و طنز روزگار را ببین که همه جای تاریخ معاصر ما را نفت انگار خالی کرده است. تا یکی، دو دهه پیش این تضاد عمیق جلوه می کرد؛ اما تجارب و آزمون و خطاها به این پرسش که نفت خوب است یا بد، سرانجام پاسخ داد و چندی است که جامعه شناسان و متفکران و روشنفکران ایرانی هم از این پرسش دست برداشته اند که نفت عامل عقب ماندگی ایرانیان شد یا نه؟ بر ما بدیهی شد که نعمت کسی را عقب افتاده نمی کند و این ماییم که نشان می دهیم که هستیم و چه می خواهیم. در شرح دو روزگار-هفت دهه قبل و امروز- شباهت ها بسیارند؛ اما یک تفاوت، وجه افتراق و تنافر میان این دو است. آن روز نفت پدیده و مفهومی گره خورده با تحریم بود که امروز هم هست. آن روز نفت گوهری گرانبها و البته شمشیری دو دم بود؛ امروز هم هست. آن روز نفت قدرت و ضعف ما بود؛ امروز هم هست؛ اما طرفه این است که آن روز، ما آنچه امروز هستیم، نبودیم؛ ملتی شده ایم بسا با تجربه تر و پخته تر، اما... . ملتی که از هفت دهه پیش تاکنون هزار و یک چرخ روزگار را به چشم دیده، چرا باید امروز هم گاهی چنان باشد و بیندیشد که آن روزگاران بر خود روا داشت؟ اندیشه و رفتاری که نه تنها از نفت بهره نمی جوید؛ بلکه آن را یکسره به قربانگاه منافع فردی و جناحی و جریانی سرازیر می کند. با آنکه پاسخ دردهای زمانه را در انبانش دارد؛ اما خود را به ندانستن می زند و البته نخستین چیزی که در این بین قربانی می شود، خود نفت و صنعت نفت خواهد بود و سپس ذی نفعان دیگر. البته آنها که قدرت و مدخلیتی در منابع و ذخایر نفتی ندارند و فرودستان سیاسی و اجتماعی و اقتصادی به حساب می آیند، فعلا محل بحث این یادداشت نیستند. در این میان نفت که همان نفت است و مادام که از خاک طلاخیز ایران می جوشد، همان خواهد بود؛ تمام قدرت ها و ابرقدرت های امروز هم بر این تحلیل یک دل هستند که تا دیرزمانی دیگر، نفت همان «قدر و قرب» آغاز قرن بیستم را خواهد داشت و جای خود را به چیزی دیگر نمی دهد؛ اما چرا در ایران از یک قرن پیش تا همین امروز، نفت و اهالی اش چنین مظلوم اند؟ 
این شاید یگانه موضوع اصلی این نوشتار باشد. نفت را کرده اند مرغ عزا و عروسی. عده ای توسعه سیاسی را به آن گره می زنند؛ بی آنکه سهمی واقعی از سیاست درست را برای فعل و انفعالات «درون صنعتی» آن لحاظ کنند. صنعتی که هر آینه در مظان انواع تنش های سیاسی و جناحی است، چه کند جز التماس برای لختی آرامش و درنگ؟! 
عده ای توسعه اقتصادی و اجتماعی را به آن گره می زنند؛ بی آنکه ضرورت داشتن سهمی از اقتصاد سالم و جامعه فهیم را در فرایندهای «درون صنعتی» نفت لحاظ کنند؛ صنعتی که خرج همه را می دهد؛ از بودجه کشور گرفته تا مخارج سیاست ها، از صندوق توسعه ملی گرفته تا یارانه ها و... چگونه باید هزار فشار و التهاب اقتصادی و تکنیکی را تحمل کند و دم نزند؟ تازه فحش هم بخورد! 
عده ای فرهنگ حکمرانی و فرهنگ عامه را ذیل نام جامعه نفتی به آن گره می زنند؛ بی آنکه بگویند نخست این خود صنعت است که باید اجازه داشته باشد شخصیت و هویت خود را با اندکی استقلال رای و تصمیم گیری کارشناسی و نه سیاسی و جناحی بازیابد. صنعتی که هر کنشگر نابلد و ناواردی می خواهد لگدی به جسم خسته اش بزند، چه راهی دارد جز تحمل بر تنهایی خویش و لنگان لنگان رفتن به جلو؟! 
هزار و یک بحث و فحص دیگر هم در میان است، اما مخلص کلام این است که همه نفت و اهالی اش را نادیده می گیرند. 
صنعتی که خوب یا بد بیشتر از یک قرن است اولین و مهم ترین عامل پیشرانی و بقای حیات ایران و ایرانی -اعم از دولتمردان و مردم- بوده، شاید کمتر کسی بداند که چقدر خسته و تنهاست! این مختص این دولت و آن دولت هم نیست که کسی بگوید یادداشتی جناحی پیش چشم دارد؛ نه! در دولت احمدی نژاد نیز چنانچه در دولت روحانی می بینیم، نفت و اهالی آن خسته می شدند؛ یکی کمتر و یکی بیشتر. مسئله اینجاست که گاهی هیچ کس صدا، نظر و سخن اهالی نفت را نمی شنود. 
نزدیک به چهار سال، نفتی ها گفتند این صنعت نیاز به تکنولوژی های جدید و سرمایه گذاری های خارجی دارد، اما این حرف یا شنیده نشد یا به حساب نیامد. چه سنگ اندازی ها که در مسیر توسعه صنعت نفت نشد و چه ممانعت ها و بازی های سیاسی که مانند سد سدیدی راه را بر پیشرفت این صنعت نبست. 
محمدجواد ظریف که بحق او را معمار برجام نامیده اند -اگرچه او و همکارانش نیز رنجیده تر از خیلی های دیگرند- یک بار گفت: «صنعت نفت است که برجام را زنده نگه می دارد» و صنعت نفت هم در پی چنین کاری بود و هست، اما کیست که نداند چه جریاناتی نگذاشتند صنعت نفت و به طریق اولی برجام، به استواری روز اولش بماند. آنها که در سرشان عشق به تحریم موج می زد، یک دل بودند در کوبیدن توسعه صنعت نفت و بقای برجام. شوربختانه دیپلماسی و نفت از همان آغاز دولت یازدهم زیر تیغ بودند. 
چه کسی می تواند بگوید این حرف بیژن زنگنه که «اگر چهار میلیون بشکه در روز صادرات داشتیم، تحریم نفتی ایران غیرممکن بود» بیراه است؟ اما می دانیم دستیابی به چنین رقمی از صادرات در نفت خام و همگام با آن توسعه پرقدرت صادرات در محصولات پالایشگاهی و پتروشیمی، نیازمند تجدید بنای صنعت نفت بود و این همان چیزی بود که برخی نگذاشتند و نمی گذارند و همین بوده که حال اهالی صنعت نفت را به مظلومیت بیش از پیش کشانده است. 
تنها نگاه کنید به اینکه صنعت نفت در دولت یازدهم و دوازدهم تا امروز با وجود تمام سنگ اندازی ها و ناملایماتی که پیش روی خود داشت، در تمام آنچه از آغاز دولت یازدهم وعده داده شد، توفیق تقریبا کامل یافت و آنگاه قضاوت کنید؛ بازپس گیری سهم ایران از بازار ازدست رفته نفت در بازار جهانی که از همان آغاز به کار دولت یازدهم کلید خورد و بلافاصله توفیقی چشمگیر یافت، تبدیل سوخت نیروگاه های کشور از سوخت مایع به گاز، توسعه میدان عظیم گازی پارس جنوبی تا آستانه تکمیل آن، توسعه گازرسانی روستایی و شهری تا آستانه تکمیل، توسعه میادین مشترک غرب کارون، توسعه چندین برابری ظرفیت تولید و صادرات محصولات پتروشیمی و از همه مهم تر ایستادن در آستانه خودکفایی پایدار در تولید بنزین. 
اینها همه را اهالی صنعتی رقم زدند که بدون اغراق می گویم مرغ عروسی و عزا بوده و هستند و حالا هم از همه بیشتر طعم زجرآور تحمیل تحریم هایی را می چشند که خود می خواستند و می توانستند در صف اول برچیدن آنها باشند؛ در صف اول تعامل بی بازگشت اقتصادی با جهان و فرهنگ تکنولوژیک. 
اما چه کسانی نگذاشتند و نمی گذارند که این تعامل شکل بگیرد؟ پاسخ به این پرسش بی تردید به همان اندازه اهمیت دارد که روزگاری پاسخ به پرسش نعمت یا نقمت بودن نفت اهمیت داشت. 
مردم اما به همه چیز آگاه اند و  اهالی صنعت نفت، دل به همین خوش دارند که ملت ایران اجر و ارج زحمات آنان را می دانند. تنها باید به این نکته اشاره کرد که ای کاش تاریخ پیش چشم ما فانوس و آینه باشد و نه تکرار و چشم بند. پیشاپیش 29 اسفند، شصت و هشتمین سالگشت ملی شدن صنعت عظیم نفت بر همه ایرانیانی که واقعا ملی می اندیشند و به فردای بهتر ایران می نگرند، مبارک باد. 
                