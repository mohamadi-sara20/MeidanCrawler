دو‌شنبه ۱۱ تیر ۱۳۹۷
-----------------------------------------
یادداشت
-----------------------------------------
ویلای لواسان و آفت عدالت خواهی
-----------------------------------------

                    هفته گذشته ماجرای ویلای لواسان که در اختیار سرلشکر فیروزآبادی بوده، به دنبال انتشار نامه یک تشکل دانشجویی به دادستان تهران، مورد توجه رسانه ها قرار گرفت. این تشکل دانشجویی اعلام کرده است که از اوایل آذر گذشته پیگیر این پرونده بوده، اما به دلیل «تعلل» برخی نهادهای مسئول این ملک هنوز تخلیه نشده و در اختیار مالک آن، یعنی ستاد اجرائی قرار نگرفته است. این تشکل رسانه ای کردن پرونده را راهی برای «اعمال فشار بر نهادهای مسئول و شخص متصرف» عنوان کرده است. نامه مذکور انعکاس رسانه ای گسترده ای یافت. احمد توکلی، نماینده ادوار مجلس و رئیس کنونی موسسه دیده بان شفافیت، گفت این موسسه بنا دارد پرونده را بررسی و اعلام نظر کند. سرلشکر فیروزآبادی نیز در بیانیه ای اعلام کرد برخلاف ادعای تشکل دانشجویی، به محض دریافت دستور مقام معظم رهبری برای تحویل ملک مزبور اقدام کرده است. نگارندگان نامه اشاره شده همچنین برخی اشخاص و نهادهای رسمی کشور را به قصور یا تقصیر متهم کرده اند که باید منتظر انتشار دفاعیات آنان بود. در این یادداشت بحث بر سر درست یا نادرست بودن اتهامات، ارزیابی و آسیب شناسی روند واگذاری و بازپس گیری چنین املاکی، برآورد میزان رانت تعلق گرفته به افراد ذی نفع یا شیوه بهره برداری از این املاک نیست که امید است با ورود رسانه های منصف و بی طرف به این پرونده، تمام سوالات قابل طرح در این قبیل ماجراها شکافته و روشن شوند؛ بلکه بحث بر سر «افشاگری و عدالت خواهی» است. این را که یک تشکیلات سیاسی در شرایط امروز جامعه رانت زده وارد میدان مبارزه برای بازپس گیری اموال عمومی شود، باید به فال نیک گرفت و از آن استقبال کرد. اما در همان نگاه اول به روند افشاگری موردنظر، چند نکته جلب توجه می کند:1– تشکل دانشجویی از شروع با دانه درشت ها صحبت می کند و در اولین قدم به این پرونده می پردازد؛ گویی پرونده ای بزرگ تر از این مورد سراغ ندارد.2– هرچند به تداوم کار و برخورد با موارد دیگر اشاره شده، اما از متن بیانیه ها نمی توان برداشت کرد که به طور مشخص پرونده یا پرونده های دیگری هم در دست اقدام است.3– تشکل دانشجویی اعلام کرده است که بعد از شش ماه پیگیری پرونده ناگزیر از «رسانه ای کردن موضوع» شده است. به بیان دیگر، در صورت همکاری اشخاص و نهادها، این تشکل ارائه گزارش شفاف به شهروندان و مالکان حقیقی این املاک را ضروری نمی دید.4– این تشکل و حامیان آن برنامه ای منسجم برای مقابله با رانت خواری و برخورداری های خاص ارائه نکرده و صرفا به بیان کلیات پرداخته اند. نقش رسانه ها، ضرورت رسیدن به جامعه ای شفاف، حمایت از حق «دانستن» شهروندان، حمایت از مدیرانی که طالب شفافیت هستند و برخورد با مدیران گریزان از شفافیت، نه در کارنامه این تشکل دیده می شوند و نه در برنامه هایشان به آنها اشاره شده است.با کنارهم گذاشتن این چند نکته تامل برانگیز از یک سو و توجه به این نکته که در سالیان گذشته «حربه افشاگری» بارها و بارها نه با هدف اصلاح امور بلکه با هدف از میدان به درکردن رقبا مورد استفاده برخی رسانه ها و تشکل های سیاسی قرار گرفته است، نمی توان این ادعا را بی پایه تلقی کرد که اهداف سیاسی خاصی پشت این «رسانه ای کردن» قرار دارد و هدف فقط عدالت خواهی و تلاش برای رسیدن به جامعه ای سالم و بدون رانت نیست. عدالت آرمانی والا و مقدس و عدالت خواهی صفتی ارزشمند و شایسته احترام است، اما به همان میزان تقدس و اعتبار این عبارات، باید کوشید ساحت عدالت خواهی آلوده شائبه نشود و اهداف و اغراض سیاسی، حکمران میدان نباشند. امروز همه عدالت خواهان ایرانی اگر قصد استفاده ابزاری از عبارت «عدالت خواهی» را ندارند، باید در قالب یک فراخوان بزرگ ملی آماده همراهی با یکدیگر باشند و در قدم اول با ساماندهی یک گفت وگوی ملی برای رسیدن به توافق و تفاهم در معنی عدالت و عدالت خواهی همراهی کنند. آنان باید عدالت خواهی را یک حق و یک رسالت برای همگان بدانند و از حق عدالت خواهی همه جریان های سیاسی دفاع کنند. ازاین رو باید گفت اولین محک شناخت عدالت خواهی اصلی و بدلی از یکدیگر، شکستن انحصار در بازار خواستن عدالت است. در این صورت مشخص می شود گفتمان عدالت برای صاحبان کدام سلیقه سیاسی هدفی والا و برای کدام گروه ها وسیله ای برای کسب قدرت سیاسی است.
                