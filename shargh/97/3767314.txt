پنج‌شنبه ۱۴ تیر ۱۳۹۷
-----------------------------------------
یادداشت
-----------------------------------------
چهره واقعی عربستان ضد ایران
-----------------------------------------

                    این روزها در کنار توصیه به دولت برای استفاده از ظرفیت کشورهای دنیا به منظور مقابله با رفتار ستیزه جویانه ترامپ، برخی نیز خواستار نوعی همکاری منطقه ای هستند. نگارنده هیچ گاه رابطه با هیچ کشور مسلمانی را رد نکرده است اما برای درک بهتر از نگاه عربستان سعودی، توجه به نکات زیر را توصیه می کنم. عربستان بعد از ایجاد وهابیت تاکنون، در جهت تفرقه بین شیعه و سنی کوشیده و پرچم دار ائتلاف ضدایرانی در منطقه بوده است. درباره شکل گیری یک اتحاد نامقدس علیه جمهوری اسلامی توسط ارتجاع عرب که با تشویق و شرکت آمریکا و انگلیس انجام شده، قرائن و شواهد بسیاری در چندماهه اخیر مشاهده می شود. چند کشور عربی برای ترساندن همه اعراب و ایجاد اختلاف بین مسلمانان، به ویژه پس از پیروزی ها در عراق و سوریه، مدعی هستند شیعیان این کشورها بیشتر به ایران گرایش دارند تا کشور خودشان. آنان درباره پیدایش هلال شیعی هشدار می دهند. به موازات این اظهارات، قتل عام مردم مظلوم یمن و ترورهای تبهکارانه در عراق، انفجار ماشین های بمب گذاری شده توسط وهابی ها، عملیات انتحاری توسط تکفیری ها در اماکن مقدس تشیع در عراق و مراکز شیعه نشین در بغداد و سپس توسعه دامنه ترورهای علما و محدودیت رهبران مذهبی عربستان و بحرین دنبال شد. تبلیغات وسیع ضدایرانی، فشار روزافزون بر شیعیان در کشورهای حوزه خلیج فارس و حتی بستن مساجد و حسینیه ها و توقیف اموال موقوفات شیعی از برنامه های معمول آنان بوده است. سخنرانی های متعدد بعضی از علمای سلفی وهابی بلاد عربی بر ضد شیعیان، صدور فتوای جواز قتل عام شیعیان توسط علمای وهابی وابسته به دربار آل سعود (که مصری ها آنها را «فقهاء البترول» یعنی فقیهان وابسته به نفت یا «علماء الشرطه و السلطه» یعنی علمای پلیس و قدرت)، می نامند اظهارات ولیعهد و حتی پادشاه سعودی در ملاقات با رئیس جمهور آمریکا و تاکید بر لزوم «ضرورت اتحاد کشورهای معتدل! عرب بر ضد ایران» و ده ها مورد دیگر، همه و همه شواهد و قرائن روشنی برای کوشش بر افزایش اختلاف و ایجاد یک اتحادیه نامقدس علیه جمهوری اسلامی توسط مرتجعین عرب است. بازیگران این غائله، همان هایی هستند که در تجاوز جنایتکارانه هشت ساله صدام به ایران با حمایت آمریکا و انگلیس، بالغ بر 80 میلیارد دلار کمک مالی کردند تا «صدام عفلقی» با «فرس المجوس!» یعنی ایران بجنگد که نتیجه این جنایات جنگی بر همگان روشن است. روشن است که عربستان پس از پیدایش «وهابیگری» همیشه در جهان اسلام باعث تفرقه مذهبی شده و هم اکنون نیز این نقش خود را حفظ کرده است. وهابی ها نه تنها شیعیان را «رافضی» و دور از اسلام می دانند بلکه پیروان مذاهب چهارگانه اهل سنت را نیز مسلمان واقعی نمی دانند و از نظر آنها فقط پیروان «ابن تیمیه» و همراهان «محمد بن عبدالوهاب» مسلمان خالص و ناب هستند و هر کسی با آنها همراه نباشد غیرمسلمان بوده و قتلش مجاز است.عربستان با صرف میلیاردها دلار در کشورهای اسلامی و با تشویق عملی گروه های افراطی- تکفیری، همواره در راستای تفرقه افکنی میان شیعه و سنی فعال بوده است. هم اکنون در همه کشورهای اسلامی اعم از سنی یا شیعه، تغذیه مالی و فکری گروه های به اصطلاح «سلفی» توسط آل سعود انجام می شود و در این زمینه علاوه بر ساختن مدارس ویژه، اعزام مبلغ، پذیرش دانشجو، صدها کتاب و مجله و نشریه نیز به زبان های مختلف منتشر می کنند که هدف اصلی آنها ایجاد تفرقه بین مسلمانان است. به نظر من بهترین روش برای ایجاد ثبات در منطقه و مقابله با روش های تفرقه افکنانه آمریکا و انگلیس، یک دیپلماسی متحرک و فعال در سراسر جهان و روشن کردن افکار عمومی، به ویژه در کشورهای عربی- اسلامی و بیان حقایق و افشای عمق توطئه های دشمن و عواقب خطرناک آن است. از همه مهم تر به نظر من این است که ایران اسلامی نباید با مطرح کردن بعضی از موضوعات «حساسیت برانگیز در سطح جهانی» خود را درگیر و مشغول کند. فراموش نکنیم ثبات در منطقه بدون ارزیابی دقیق اوضاع، بدون پرهیز از شعارهای غیرضروری، بدون اعتمادسازی واقعی و عملی و بدون تحرک سیاسی در سطح جهانی مقدور نخواهد بود. بنابراین اگر صحبت از بهبود رابطه با کشورهای منطقه می شود، توجه به این پیش زمینه، امری ضروری و تاثیرگذار در تخمین واکنش های طرف مقابل به تلاش های ایران خواهد بود.
                