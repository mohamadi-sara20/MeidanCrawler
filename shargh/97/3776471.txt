سه‌شنبه ۲ مرداد ۱۳۹۷
-----------------------------------------
حرف اول
-----------------------------------------
حکایت دفاع از کفتر سینه سفید
-----------------------------------------

                    زمان قدیم که رادیو و تلویزیون و این همه سرگرمی نبود، مردم به روش های مختلف برای خود سرگرمی درست می کردند. یکی از سرگرمی ها، کفتربازی بود و عده ای آن قدر در کفتربازی غرق می شدند که نگو و نپرس. یکی از کفتربازان قدر یک جفت کفتر کاکلی و سینه سفید داشت که خیلی آنها را دوست داشت و همه هم و غمش این بود که به این دو کفترش گزندی نرسد. یک روز کفتر سینه سفید پرید و رفت و رفت و دیگر برنگشت. چند روز بعد کفترباز معروف بال و پر کفتر کاکلی را چید. وقتی از او پرسیدند چرا پروبال این کفتر را کندی، با چهره ای متفکرانه گفت مگر ندیدید آن یکی فرار کرد و رفت و پر زد. گفتند خب مرد حسابی آن یکی کفتر پر زد و رفت، چرا پروبال این یکی را زدی. گفت والله نمی دانید اگر این یکی پر بزند، نه اینکه دیگر برنمی گردد؛ بلکه تا اوج آسمان ها هم می رود بالا و من حسرت بال های او را هم می خورم. حالا شده قصه افرادی که اسم آنها در دفاتر موسسه ثامن الحجج بود و این دفاتر به تایید حسابرسان رسیده و در تحقیقات مقدماتی دادسرا احراز و اثبات شده و در کیفرخواست و قرار صادره هم آمده و در جلسات دادگاه اسم این افراد با تکیه بر سوابق متقن آمده است. وقتی خبرنگار روزنامه «شرق» که باید جایزه افشاگری به او داد و روزنامه «شرق» را هم سردمدار افشای مفاسد اقتصادی دانست، کاری که سال ها روزنامه های معروفی مانند لس آنجلس تایمز و واشنگتن پست انجام می دهند و این روزنامه انجام داده است، این بزرگواران می خواهند پروبال روزنامه را قیچی کنند. عزیزم این برنامه پرکنی با اسپانسری امثال موسسه ثامن الحجج نیست، علم حقوق است! قاعده و ضابطه دارد. نمی توان به کسی بدون سند و مدرک تهمت زد. تا به حال دو، سه نفر از این بزرگان به عقیده خود تکذیبیه نوشت اند که من دریافت کننده نبودم، برنامه فلان و بهمان اسپانسر داشت، این پذیرفتنی است. در فضای مجازی و در نقد یکی از نوشته های من درباره کارخانجات اتومبیل سازی ایران و نقد وارده بر نحوه تولید و فروش و اینکه در بازار رقابت کمیت ماشین های وطنی لنگ است، نویسنده ای من را با لقب سلبریتی مطبوعات خوانده بود که تا هنوز معنای آن را نمی دانم؛ اما دوستانی که میکروفون مفت و مجانی در ساعات پربیننده در اختیار دارند و هرچه می خواهند می گویند، باید متوجه و مواظب اعمال خود باشند. در سفری که سال گذشته به مشهد داشتم، با صحنه عجیبی روبه رو شدم.پیرزنی کنار پنجره فولاد حضرت ثامن الحجج خود را به پنجره وصل کرده بود و نوشته ای همراه داشت که... یا ثامن الحجج از دست موسسه ثامن الحجج به تو پناه می برم.داستان این موسسات مالی هم در نوع خود عجیب است. وقتی که داستان این موسسات گرم شد و همه به طمع سود بیشتر هرچه داشتند را به این صندوق ها سپردند، دوستی که مزرعه خانوادگی خود را اداره می کرد، به طمع سود بالا مزرعه را چند میلیارد فروخت و پولش را در یکی از این صندوق ها سپرده کرد و به گفته خودش بهره 42 درصد می گرفت. جالب بود که گفت شما کجایید. خیلی از دست اندرکاران و... هستند که پول های زیادی به این موسسات سپرده اند و بهره های بالای 50 درصد و بیشتر می گیرند. حتی بسیاری از مدیران پول های در اختیار را نزد این موسسات سپرده کرده اند و مابه التفاوت بهره را صرف امور موسسه خود می کنند. پاسخم ساده بود. اگر این اطلاعات شما را مسئولان اقتصادی مملکت هم دارند؛ یعنی مدیران اقتصادی کشور می دانند که در این موسسات چه می گذرد، به باور من شریک جرم این موسسات هستند و می شود با همین قوانین موجود آنان را تحت تعقیب قرار داد. جامعه را این موسسات ملتهب کردند، شعارهای ساختارشکنانه اولین بار از سوی سپرده گذاران همین موسسات در خیابان های سر داده شد. تازه معلوم شده است که مدیران این موسسات بودند که سطح خواسته ها از اطراف و اکناف موسسه را به خیابان ها کشاندند تا با آشفته کردن جو موجود کل جامعه را درگیر این موسسات کنند. به باور من هر شعار ساختارشکنانه ای که از سوی سپرده گذاران مجبور این موسسات داده شد و هر ضرر و زیانی که از این طریق وارد شد، یک شریک جرم واقعی دارد و آن هم مدیران این موسسات هستند. همین موسسه ثامن را در نظر بگیرید. متهم ردیف اول آن با تحصیلات دیپلم، ده ها لیسانس، فوق لیسانس و دکترا را به خدمت خود گرفته است و با نفوذ در لایه های قدرت توانسته کار خود را پیش ببرد و بیش از 12 هزار میلیارد پول مردم را بلوکه کند و با بذل و بخشش به این و آن سرپوشی بر عملکرد خلاف خود بگذارد و مدتی از چرب و شیرین روزگار سفره ای رنگین کند. وقتی پذیرفتیم عمل موسساتی مانند ثامن خلاف قواعد و مقررات بانکی بوده، هیچ راه و چاره ای نداریم مگر اینکه تشکیل این نوع موسسات را به جهت فریب مردم و ربودن متقلبانه مال غیر بدانیم که مصداق عینی کلاهبرداری است و کسانی که عالما عامدا در راستای تحکیم این موسسات حرکت کرده اند، خواه سلبریتی باشند، خواه مدیران سپرده گذار، جزء شرکای جرم هستند.
                