سه‌شنبه ۱۷ مهر ۱۳۹۷
-----------------------------------------
type_unknown
-----------------------------------------
پیامک ها از مشهد می آمد
-----------------------------------------

                    گروه سیاست: بررسی کنوانسیون CTF  در مجلس باعث شد تا سیل پیامک های تهدیدآمیز به نمایندگان مجلس سرازیر شود و اگر تا پیش از این در این باره گمانه هایی مطرح بود که منشا پیامک های تهدیدآمیز شهر مشهد است، با سخنان معاون سیاسی و امنیتی استان خراسان، بلافاصله روشن شد که نه تنها پیامک ها از مشهد ارسال شده بلکه هویت لیدر ماجرا هم روشن شد؛ خلیل موحد، عضو سابق شورای شهر مشهد که معاون سیاسی استانداری از او به اختصار «م.ح» یاد کرده است. محمدرحیم نوروزیان در گفت وگو با ایسنا، اعلام کرد: متولی اصلی پیامک های ارسالی به نمایندگان شناسایی نمی خواهد و خود افراد دخیل در این امر اعلام کرده اند که ارسال این پیامک ها کار چه کسی است. البته پیامک های ارسالی تهدیدآمیز نبوده و در واقع یک سری پیامک ها ارسال شده و منشا آن هم مشخص است که از کجا بوده است. وی افزود: این فرد تاکنون دستگیر نشده و از سوی یک حسینیه است که آشکارا اعلام کردند کار آنها بوده و مسئله پنهانی نبوده است. 
این فرد آقای خ.م (عضو سابق شورای شهر مشهد) بوده که در حسینیه ای در مشهد مشغول فعالیت است. پیامک های ارسالی تهدیدآمیز نبوده و آنها اعلام می کنند که این پیامک ها بیشتر حاوی هشدار و اطلاع رسانی است. وی تصریح کرد: در عین حال این کار مناسبی نیست و اگر کسی درخصوص طرح های مجلس اظهارنظری دارد، می تواند انتقاد و نقد کند و اشکالات آن را بیان کند. یکی از نمایندگان اعلام کرد که مخالفان این جریان حتی یک خط دلیل برای ما ارائه نکردند که دلیل مخالفتشان با این طرح چیست. اینکه قسم بدهیم و تشویق و تهدید کنیم، کار درستی نیست. معاون سیاسی، امنیتی و اجتماعی استانداری خراسان رضوی گفت: بعضی از افرادی که این پیامک ها را ارسال کردند، اصلا نمی دانند FATF چه هست؛ این نوع حرکت ها مطرود است و ما باید برای رای مردم و نظر آنها احترام قائل شویم. همچنین رهبری که در راس کشور قرار دارد نیز اعلام کردند که مجلس خودش در این باره تصمیم گیری می کند. این نوع حرکت ها محکوم بوده و ارسال پیامک به نمایندگان راه آن نیست و می توانند از طریق نمایندگان و رسانه ها مطالب خود را مطرح کنند.
محتوای پیامک ها تهدید است
اگرچه این مقام دولتی معتقد است که محتوای این پیامک ها، تهدیدآمیز نبوده، اما نمایندگان مجلس و در راس آن ریاست مجلس نظر دیگری دارند و تاکید می کنند که پیامک ها دارای محتوای تهدیدآمیز بوده است. علی لاریجانی هنگام بررسی لایحه CFT، به همین موضوع اشاره کرده و در پاسخ به نماینده مشهد و نمایندگان تندرو که به او گفته بودند لاریجانی نمایندگان را تهدید می کند، پاسخ داده بود «تهدید کار آنهاست که شب و روز از بیرون پیامک می زنند» و عملا تایید کرده بود پیامک های بیرون از مجلس رنگ و بوی تهدید داشته است.
تهدید سلحشوری به مرگ
پروانه سلحشوری، نماینده ای که بعد از عمل جراحی و در حالی که گردن بند طبی به گردن داشت، وارد مجلس شده و رای داده بود، به همین پیامک های تهدیدآمیز اشاره کرده و در کانال تلگرامی خود نوشت: تا دیروز غروب و بعد از تصویب لایحه CFT، ارسال پیام های تهدیدآمیز ادامه داشت که نشان می داد برخی از دلواپسان اصلا در جریان زمان رای گیری هم نبودند! امروز کیهان هم نوشته که چرا می ترسید بگویید رای دادید. در پیامی هم آمده بود که سلحشوری با گردن شکسته به مجلس آمد تا خیانت خودش را ثابت کند! جناب کیهان و دلواپسان، با افتخار می گویم که با همان گردن شکسته آمدم رای دادم و رای دادیم. از دیشب هم فحاشی و نفرین و پیام های تهدید به مرگ شروع شده. نزدیکان من می دانند که خداوند 30 سال عمر اضافه به من داده و شاکرم به درگاه خدا. اما دلواپسان بدانند عمر دست خداست نه آنها. البته با این تهدیدها ممکن است مقدر بشود عمر آدم توسط یکی از همین دلواپس ها تمام شود که آن هم مایه افتخار است که در راه مبارزه با فساد و پول شویی و تروریسم از دنیا برویم. 
وکیلی:  به پیگیری قضائی امید نداریم
محمدعلی وکیلی، عضو هیئت رئیسه مجلس شورای اسلامی هم به ایرناپلاس گفته که پیامک های تهدیدآمیز برای اعضای هیئت رئیسه نیز ارسال شده است. به گفته او این پیامک ها ابتدا با توهین و تهدید علی لاریجانی، ریاست مجلس آغاز می شود و سپس سایر نمایندگان را تهدید می کند و مورد اهانت قرار می دهد. وکیلی با بیان اینکه بعد از تصویب CFT برای من پیامک تهدیدآمیز ارسال شد، درباره جزئیات این پیام تصریح کرد: در این پیام ها توهین و تهدید، آن هم در اشکال مختلف دیده می شود. این عضو هیئت رئیسه مجلس شورای اسلامی با بیان اینکه این پیام ها با پیش شماره های 0912 ارسال شده که شناسایی آنها برای دستگاه های امنیتی و انتظامی کار دشواری نیست،  گفت: من از وزیر ارتباطات می خواهم در شناسایی و افشای هویت شناسنامه ای این افراد کمک کند. ما برخورد قضائی و امنیتی نمی خواهیم، ما فقط می خواهیم هویت شناسنامه ای این افراد اعلام شود.
پیامک هایی که قطع نمی شود
محمدرضا بادامچی، عضو فراکسیون امید مجلس، نیز  بیان کرد: مدت هاست پیامک هایی تهدیدآمیز درباره لایحه CFT به نمایندگان ارسال می شود. ما تصور می کردیم این پیامک ها بعد از بررسی و تصویب این لایحه، پایان یابد؛ ولی هنوز این پیامک ها ادامه دارد و جنبه نفرین پیدا کرده است. نماینده تهران در گفت وگو با اعتمادآنلاین افزود: کسانی که این پیامک ها را می دهند، تا دیروز می گفتند این کار را بکن و این کار را نکن؛ از روز گذشته و پس از تصویب این لایحه، لحن پیامک هایشان عوض شده و می گویند «وای به حالتان». نماینده مردم تهران در مجلس افزود: افرادی را تشویق می کنند که جلوی مجلس بیایند و داد بزنند. ما شنیده ایم این افراد را از یک مسیر جغرافیایی خاص و محله هایی با اتوبوس مقابل مجلس آورده اند. واقعا این کارها شایسته ملت فرهیخته ایران نیست.
خلیل موحد کیست
خلیل موحدی محصل طوس، مشهور به حاج خلیل موحد، متولد سال 48 بوده و سابقه حضور در جنگ تحمیلی را در کارنامه خود دارد. اصالتا مشهدی است و  در یکی از محلات قدیمی اطراف حرم مطهر امام رضا علیه السلام به دنیا آمده است. سال 72 در 24سالگی وارد دانشگاه شد و چند سال بعد در حالی که 40 سال بیشتر نداشت، از سپاه بازنشسته شد. به گزارش رویداد 24، حاج خلیل از سال 1387 با دوستان همفکر گروهی تشکیل داد که در مشهد به عنوان اهالی حسینیه فرهنگی قرآن و عترت مشهور است. به مدد این حسینیه، امیدوار بود نماینده مشهد در مجلس نهم باشد، اما در فهرست اصلی اصولگرایان قرار نگرفت. بااین حال، همین نامزدی و همچنین انتقادات تندی که به سیدمحمد پژمان، شهردار سابق مشهد داشت، به او کمک کرد تا سال 92 وارد شورای شهر مشهد شود، اما سال 96 فهرست اصلاح طلبان مانع ورود موحد و همفکران او به شورای شهر شد. انتقاد اصلی موحد، همان زمان که عضو شورای شهر مشهد بود، خطاب به روحانی بود. در آن زمان سلسله همایش های ظاهرا خودجوش تهران، قم و مشهد با اسامی مشابهی (دلواپسیم، نگرانیم، اجازه نمی دهیم) برگزار می شد که خلیل موحد سخنران مراسم اجازه نمی دهیم در مشهد بود. او در آن سخنرانی گفته بود این سلسله تجمعات ادامه خواهد داشت؛ وعده ای که البته محقق نشد و بعد از استقبال سرد از مراسم  مشابه در اصفهان و یکی، دو شهر دیگر و تصویب برجام، برای همیشه به فراموشی رفت تا موعد بررسی لوایح FATF در مجلس فرا برسد و این بار کار خود را با ارسال پیامک به نماینده های مجلس آغاز کند.
پاسخ موحد به معاون سیاسی استاندار
خلیل موحد البته در اینستاگرام خود به نوروزی، معاون استاندار، پاسخ داده و نوشته است: مطالب شما آن قدر سبک طرح شده بود که مایه خجالت بنده شد و ضرورتی به پاسخ نمی نماید. لیکن از حیث تنویر افکار عمومی بیان نکاتی چند خالی از لطف نیست؛ اولا در همین مصاحبه کوتاه شما چند تناقض روشن موج می زند که نشان دهنده دست خالی شما برای سرکوب و مقابله با روشنگری انقلابیون است. از امامین انقلاب آموخته ایم نه اهل تهدید باشیم و نه توهین، بلکه اهل تکلیفیم. اتفاقا این از خصوصیات حضرت عالی  است که تاکنون چندبار فقط یک حسینیه کاملا مردمی (قرآن و عترت) را در رسانه ها تهدید فرموده اید و توهین شما به خانواده شهدا در دوران تصدی فرمانداری هنوز در خاطره هاست و همین خوش خدمتی های شما در دولت تدبیر بود که با وجود ناکارآمدی در پست قبلی، موجب ارتقای شما شد. وانگهی ارسال پیامک های روشنگری به نمایندگان بی سوادی که بعضا با لیست انگلیسی به خانه ملت راه یافته اند و بار سنگین خیانت برجام 20دقیقه ای شان امروز کمر ملت مظلوم را خم کرده، از افتخارات ماست و چیز پوشیده ای نبوده که شما کشف کنید و اگر مدام در مصاحبه هایتان صحبت از بازداشت می کنید تا جو ارعاب و سکوت در مقابل منکرات ایجاد کنید، سخت در اشتباهید. یادآوری می کنم سیره تهدید مردم 40 سال پیش منسوخ شده و ما تا آخرین قطره خون در حفظ آرمان های انقلاب ایستاده ایم… ما آماده مناظره در حضور نخبگان هستیم تا همگان بدانند امران به معروف بی سواد و بی اطلاع اند یا نمایندگانی که از ترس روشدن خیانت، حاضر به رای علنی نمی شوند». با این حال، همان طور که نمایندگان مجلس گفته  اند، پیامک های تهدیدآمیز همچنان ارسال می شود. بر همین اساس و بنا بر گزارش رویداد 24، کانال تلگرامی حسینیه قرآن و عترت پس از الحاق ایران به کنوانسیون منع تامین مالی تروریسم، هنوز هم فعال است و شماره نمایندگان را در کانال خود منتشر می کند و از اعضا می خواهد به نمایندگان پیامک ارسال کنند. باید دید نمایندگان مجلس با این موضوع چه برخوردی خواهند داشت؛ آیا کار را به وزارت ارتباطات می سپارند یا این تهدیدات را از مجاری قضائی پیگیری خواهند کرد.
                