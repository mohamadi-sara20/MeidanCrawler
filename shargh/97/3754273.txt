شنبه ۱۹ خرداد ۱۳۹۷
-----------------------------------------
سرمقاله
-----------------------------------------
سنتز دولت هاشمی و احمدی نژاد
-----------------------------------------

                    اگر خصیصه اصلی دولت های بعد از انقلاب را خلاق و انقلابی بودن بدانیم، دولت های بعد از انقلاب اسلامی 57 در این زمینه و در فرایندی 40ساله سیری نزولی داشته اند و دولت ها در هر مقطع و به دلایلی پاره ای از مردم را از کف داده اند. این دولت ها بیش از آنکه خلاق و انقلابی باشند، در پی افزایش اقتدار خویش بوده اند؛ البته فارغ از اینکه این دولت ها به چه میزان اقتدارگرا بوده و به این مهم دست یافته اند، نقد آنها راهگشاست. دولت موقت بسیار تلاش کرد تا دولتی خلاق و انقلابی باشد؛ خلاق به آن معنا که مردم نقشی اساسی در تصمیمات دولتی داشته باشند و انقلابی از آن جهت که این تصمیمات به دست مردم تداوم یابد. دولت دوران دفاع مقدس بنا بر اقتضای شرایطش بیش از آنکه اقتدارگرا باشد، ناگزیر بود جنگی بزرگ و میهنی را سامان بدهد و این ساماندهی بدون مقاومت مردم در جبهه و شهر ناممکن بود. از این رو هر دولتی که روی کار می آمد، خواسته یا ناخواسته بیش از هر چیز باید به مردم تکیه می کرد. این همگرایی دولت- ملت که مردم در آن نقش پررنگ تری داشتند، الزاما قائم به گردانندگان دولت نبود. دولت موقت و دولت دوران دفاع مقدس دولت های خلاقی نبودند. نتوانستند ایده ای را خلق و در سایه آن نقش دولت را کمرنگ کنند. دولت موقت در فضای سوءظن های انقلابی شکل گرفت؛ فضایی که در آن ایده ای خودانگیخته اجرائی نمی شد. دولت دفاع مقدس هم از این قاعده منفک بود. این دولت ها با اینکه توان انقلابی و خلاق داشتند اما شرایط آن روزگار نگذاشت تبدیل به دولت های بزرگ انقلابی شوند. دولت هاشمی رفسنجانی دولت بماهو دولت بود. هاشمی معنای دولت انقلابی را واژگون کرد. با اینکه خود او از پیشگامان انقلاب بود. همین تضاد در هاشمی به دولتش نیز سرایت کرد. او می خواست دولتی کوچک داشته باشد تا بخش های خصوصی فعال شوند اما نه تنها این اتفاق نیفتاد بلکه خصولتی ها دولت را فربه تر کردند. با این تفاوت که خصولتی ها نه به دولت پاسخ گو بودند نه به مردم. تضاد دیگر دولت هاشمی که خود را دولتی انقلابی می دانست، وانهادن مردم و روی کار آوردن تکنوکرات های درس خوانده در غرب بود؛ افرادی که انقلابی گری (مردم محوری) را متضاد با سازندگی می دانستند. آغاز جدایی راستین مردم از دولت با دولت سازندگی آغاز شد. مردمی رفتند و مردمی دیگر جایشان را گرفتند؛ مردمی رانتی با دولتی سرمایه سالار. دولت هاشمی با کنارگذاشتن دولت خلاق (ایده محور) و انقلابی (مردم محور) سعی در خنثی سازی شرایط ایجادشده بعد از دولت دفاع مقدس را داشت.در این خنثی سازی مردم اعتمادبه نفس خود را از دست دادند و قشر عظیمی از آنها که تا دیروز فکر می کردند صاحبان انقلاب اند با این واقعیت روبه رو شدند که دیگر کاره ای نیستند و کار فکری از کار یدی جداست؛ تکنوکرات ها فکر می کنند، برنامه می ریزند و مردم عمل می کنند. دولت هاشمی درصدد برآمد که با حزب کارگزاران سازندگی به ترکیب دولت-حزب دست یابد اما این کار درست از آب درنیامد و حزب کارگزاران که سودای حزبی دولتی و تمام عیار را در سر می پروراند، برای رفع مشکلات به برخی تحرکات سیاسی و اقتصادی روی آورد تا مخالفان خود را راضی کند. دولت اصلاحات، رویای دولتی خلاق و انقلابی را داشت، از این رو با ایده توسعه دموکراسی روی کار آمد. دولت خاتمی، دولتی خلاق بود که انقلابی نماند، از این رو به طبقه روشنفکران جامعه تن در داد تا اعتبار خویش را نه از راه توسعه سیاسی -که نیاز به توده های وسیع مردم داشت- بلکه از طریق توسعه فرهنگی دنبال کند. راهی نه چندان پرخطر اما صعب و دشوار. در این راه نیز هرچه زد به در بسته خورد و در نهایت دولت اصلاحات نیز نتوانست دولتی خلاق و انقلابی باشد. اما نکته تامل برانگیز رئیس دولت اصلاحات، سنجش او فارغ از دولتش است. مردی که تن به حزب دولتی نداد و سعی کرد خودش خلاق و انقلابی باقی بماند. گویا پاسخ مائو را به این پرسش شنیده بود که در یک کشور سوسیالیستی، بورژوازی را در کجا باید جست، مائو گفته بود: «درست درون خود حزب کمونیست». نخست وزیر دوران جنگ بعدها به راه رئیس دولت اصلاحات پیوست. دولت احمدی نژاد دولتی خلاق و انقلابی بود اما از نوع و جنسی کاملا فرقه ای. احمدی نژاد توانست ملت را به یک فرقه تقلیل دهد. او با ایده عدالت طلبانه بر سریر قدرت نشست و با دمیدن روحیه انقلابی گری در حلقه پیرامون خود کارهایش را اجرائی کرد. احمدی نژاد در ظاهر توانست بر ملت و دولت سرمایه سالار خط بطلان بکشد اما از این خط خوردگی دولتی شکل گرفت که نه دولت بود نه ملت، نه خلاق بود نه انقلابی. دولت هاشمی و احمدی نژاد دو دولت متضادند که در فرایند دولت های بعد از انقلاب هر یک از منظری دولت ها را کم ارج کردند. اما نکته مهم این است که دولت آینده در تضاد بین این دو دولت سر برخواهد آورد. دولت روحانی، دولتی خلاق و انقلابی نیست؛ دولت گذار است که همواره بعد از توفان های سهمگین روی کار می آید. دولتی که انتظار چندانی از آن نیست. با این مقیاس دولت روحانی بیش از ظرفیت خودش مثبت عمل کرده است. دولت های یازدهم و دوازدهم فرصتی است برای خیزش دولتی از میان تضادهای دولت هاشمی و احمدی نژاد که تا انتها خصم یکدیگر بودند.
                