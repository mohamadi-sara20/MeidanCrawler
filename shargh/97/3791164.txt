دو‌شنبه ۲۲ مرداد ۱۳۹۷
-----------------------------------------
یادداشت
-----------------------------------------
تیغ دولبه ایمنی و اقتصاد هوایی
-----------------------------------------

                    پس از فاجعه سقوط هواپیمای ATR آسمان در نزدیکی فرودگاه یاسوج نگاه ها به ایمنی صنعت هواپیمایی دوخته شده است و جامعه پرسشی بنیادی و چالشی از صنعت هواپیمایی دارد؛ آیا وضعیت صنعت هواپیمایی ایران ایمن است؟ در این یادداشت تلاش شده از جنبه ای متفاوت به ایمنی هوانوردی نگریسته شود و در این راستا واکنش نظام ایمنی حمل ونقل هوایی به آزادسازی هوایی بررسی شده است. همان گونه که در نمایه زیر وضعیت ایمنی صنعت هوایی ایران به روایت سازمان هواپیمایی بین المللی کشوری (ICAO) نشان می دهد، شاهد افزایش تعداد پیامدهای ناگوار صنعت هوایی در سه تا چهار سال گذشته هستیم؛ درصورتی که پیش از جهش رخ داده، شاهد کاهش میزان سوانح و وقفه دوساله حوداث در کشور بوده ایم اما از حدود سه، چهار سال پیش ناگهان تراز شناسه سوانح کشور جهش می کند و حتی فراتر از میانگین جهانی قرار می گیرد. هم زمانی جهش اشاره شده با سیاست متنوع سازی نرخ بلیت و در نهایت آزادسازی اقتصادی حمل و نقل هوایی (حکم قانون برنامه پنجم توسعه) گمانه معناداری را در ارتباط با واکنش نظام ایمنی صنعت هواپیمایی به سیاست آزادسازی اقتصادی به ذهن متبادر می کند.در راستای روشن شدن واکنش سیاست آزادسازی اقتصادی بر نظم ایمنی حمل و نقل هوایی دو نظریه متفاوت وجود دارد. نظریه اول منتسب به بنیاد پژوهشی بروکینز است و اعلام می کند که واکنش آزادسازی اقتصادی، کاهش ایمنی حمل ونقل هوایی است و در برخی از نوشته های دیگر از آن در قالب ریسک سیستمی نیز یاد می کنند و نظریه دوم منتسب به بنیاد هریتیج است و در نظری مخالف باور دارد واکنش مقررات زادیی و آزادسازی، بهبود تراز ایمنی است. هر دو نظریه برای بیان درستی انگاره خود به واقعیت های متفاوتی از واکنش شرکت هواپیمایی اشاره می کنند. بنیاد بروکینز بیان می کند با اجرای خط مشی آزادسازی اقتصادی ظرفیت های نهفته در شرکت های هواپیمایی، از فضای دستور و تکلیفی رها می شود و شرکت های هواپیمایی تلاش خود را متوجه افزایش درآمد می کنند و هدف خود را افزایش سهم از بازار قرار می دهند؛ بنابراین رقابت برای حفظ موقعیت در بازار شکل می گیرد. از سوی دیگر افزایش پروازها سبب افزایش هزینه عملیاتی و پشتیبانی نیز می شود و شرکت ها برای حفظ موقعیت مالی و سودآوری خود، تلاش می کنند هم زمان با افزایش درآمد، هزینه های خود را کاهش دهند و با این هدف بودجه های بخش های ایمنی، خرید قطعات، عملیات، تعمیر و نگهداری را کم می کنند و چنین رخدادی سبب کاهش ایمنی می شود. اما بنیاد هریتیج اظهار می کند در فضای رقابتی شرکت ها تمایل دارند شهرت و خوش نامی خود را برای جذب مسافر حفظ کنند و وقوع سوانح باعث مخدوش شدن چهره شرکت می شود و از سوی دیگر پرداخت هزینه های خسارت های جان باختگان یا آسیب دیدگان، سبب افزایش هزینه شرکت می شود و برایند چنین انگیزه هایی سبب توجه شرکت به ایمنی می شود. بررسی شواهد ایران و نمودار اشاره شده، برتری نظریه بروکینز را نسبت به هریتیج نشان می دهد و شوربختانه به نظر می آید آزادسازی اقتصادی سبب کاهش ایمنی صنعت حمل ونقل هوایی کشور شده است. البته گمانه تاثیر آزادسازی اقتصادی بر ایمنی هوانوردی کشور براساس نمودار تراز شناسه سوانح هوانوردی کشور به نقل از ایکائو است و ممکن است هم زمانی دو پدیده یا برایند تاثیر سایر مولفه های ناشناخته باشد و جهت بررسی دقیق تر نیازمند آمار بهره‎برداری روزانه هواپیما (aircraft utilization) و تعداد رویدادهای مرتبط با ایمنی به تفکیک شرکت هواپیمایی است و شوربختانه با وجود آنکه در اکثر کشورهای چنین آماری منتشر می شود، در ایران دسترسی به چنین آماری برای عموم مهیا نیست؛ بنابراین امکان واکاوی دقیق مسئله را سلب می کند اما پذیرش چنین گمانه زنی ای در حمل ونقل هوایی ایران دور از انتظار نیست. رکن اساسی چنین لغزش احتمالی ای هزینه های پایین اثرات خارجی شرکت هواپیمایی در ایران است. اثرات خارجی شامل هزینه هایی است که شرکت هواپیمایی به محیط زیست یا جامعه تحمیل می کند و سبب آن نیز هزینه های پایین خون بهای جان باختگان و آسیب دیدگان سوانح هوایی در مقایسه با سایر کشورهاست. در نتیجه منافع حاصل از افزایش درآمد و کاهش هزینه های مرتبط با ایمنی، تعمیر و نگهداری و عملیات نسبت به افزایش بیمه جان باختگان و آسیب دیدگان فزونی می یابد. بنابراین سیاست های آزادسازی بدون تنظیم خط مشی اثرات جانبی صنعت هوایی، می تواند شرکت هواپیمایی را به سمت کاهش ایمنی سوق دهد و در این میان فشارهای رقابتی بر شرکت هواپیمایی بزرگ، دولتی و نیمه دولتی جهت تعدیل ساختار هزینه و انطباق خود با شرایط جدید بازار، سخت تر است و تردیدهایی درباره ایمنی چنین شرکت هایی به وجود می آید...به ویژه اینکه به سبب فضای رانتی حاکم بر کشور و فشار قدرت سیاسی شرکت های هواپیمایی بزرگ، نادیده گرفتن خلا های ایمنی آنها دور از انتظار نیست.گرچه سازمان هواپیمایی کشوری بعد از متنوع سازی نرخ بلیت و قبل از شروع آزادسازی تلاش کرد اقداماتی درباره انضباط صنعت در حوزه ظرفیت نهادی یا خودتنظیمی بازار در پیش بگیرد؛ اما به نظر می رسد این اقدامات کفایت نکرده و نتوانسته موقعیت نظام ایمنی صنعت هوایی در قیاس با قدرت و انگیزه های آزادسازی را تقویت و تثبیت کند. از جمله سیاست خودتنظیمی و در حوزه افزایش هزینه های اثرات خارجی، آیین نامه حقوق مسافر بوده و در حوزه انضباط و تنظیم ظرفیت مدیریتی و نظارتی سازمان هواپیمایی کشوری از مسیر ضابطه مندی کفایت سرمایه شرکت هواپیمایی سبب شد از رشد شرکت های هواپیمایی اجتناب شود تا امکان مدیریت فضای کسب و کار پس از آزادسازی اقتصادی از سوی سازمان هواپیمایی کشوری مقدور باشد یا برای تقویت ایمنی در بخش عملیات استفاده از مقررات یاسا مورد توجه قرار گرفت. هدف این قلم نقد آزادسازی اقتصادی حمل و نقل هوایی نیست؛ برعکس از آزادسازی اقتصادی حمایت می کند؛ چراکه آزادی اقتصادی شرایط بهره مندی اقشار کم برخوردار از حمل ونقل هوایی را فراهم کرده است و مشاهدات میدانی و برخی از آمارها نشان از کاهش قیمت بلیت هواپیما دارد؛ چراکه آزادسازی باعث می شود که ایرلاین ها صندلی بیشتری در بازار عرضه کنند و با رفع فضای تکلیفی و دستوری، پروازهای اجباری شرکت های هواپیمایی به شهرهای زیان ده کاهش پیدا کند. بنابراین قیمت تمام شده صندلی پرواز برای ایرلاین کم می شود و زمانی که میانگین قیمت بلیت کاهش پیدا کند، سبب می شود در مقاطعی بلیت خیلی ارزان شود و مردم کم برخوردار، توانایی خرید بلیت هواپیما را نیز پیدا کنند و برایند چنین موضوعی افزایش عملکرد صنعت هوایی است و درستی این فرضیه با بررسی آمار عملکردی صنعت هواپیمایی در سال 96 و رشد پروازها و مسافرهای کشور با بیش از 15 درصد نمایان می شود. نظام قیمت گذاری دستوری و دولتی با ایجاد قیمت های مصنوعی نمی تواند از منافع مصرف کنندگان نهایی حمایت کند؛ اما شوربختانه به نظر می رسد با وجود مزیت های آزادسازی اقتصادی، اثر سیاست های خودتنظیمی بازار و نهادی کم بوده یا سیاست های منسجمی به درستی آماده و اجرا نشده است. البته ناگفته نماند که روند نمودار میرا است و صنعت هواپیمایی کشور در حال وفق دادن خود به اثر آزادسازی اقتصادی است؛ اما آهنگ تعدیل اثرات جهش آزادسازی اقتصادی کند است و تعداد سوانح کشور بالاتر از میانگین جهانی قرار دارد. مسبب سیاست های احتمالا نامناسب، انگاره های حاکم بر فضای فکری کشور و صنعت هواپیمایی ایران است که برخی از آنها در زیر نام برده شده اند:1) دوران مقررات به سرآمده است و باید مقررات زدایی کرد و در نتیجه به مقررات ایمنی توجه نشده است.2) تصور نادرست از کوچک سازی دولت و به سبب آن کاهش نقش نظارتی سازمان هواپیمایی کشوری3) پیچیدگی و تناقض مقررات ایمنی و لزوم ساده سازی آنها4) بی توجهی به تضاد منافع یا فساد بین سازمان هواپیمایی کشوری و شرکت های هواپیمایی5) نبود ساختار مناسب حکمرانی هواپیمایی کشور مانند استقلال نداشتن نهاد بررسی سانحهبرای خروج از آشفتگی و کم انضباطی احتمالی صنعت هواپیمایی ایران، تدوین بسته سیاستی جبرانی برای رفع کاستی مناسب به نظر می رسد. برخی از بندهای آن می تواند شامل موارد زیر باشد:1) وضع بیمه های اجباری درباره ریسک های شرکت هواپیمایی در راستای افزایش هزینه های اثرات جانبی و خودتنظیمی بازار2) بهره برداری از ظرفیت های نظارتی سازمان مردم نهاد برای افزایش شفافیت با هدف کاهش فساد3) حل وفصل مناقشه های حقوقی درباره خون بها و حقوق مسافر منطبق بر پیمان های هواپیمایی مونترال و ورشو برای افزایش هزینه های خارجی4) توسعه نظام فناوری اطلاعات و آماری ایمنی صنعت هوایی و انتشار عمومی5) تعریف سازوکارها برای استفاده از ظرفیت های نظارتی بخش خصوصی برای پوشش خلا انضباطی و ظرفیت نظارتی سازمان هواپیمایی کشوری6) افزایش نظارت های سازمان هواپیمایی کشوری بر ساعات کاری خلبان ها در شرکت هواپیمایی7) افزایش نظارت های سازمان هواپیمایی کشوری بر تامین قطعات و شیوه تعمیرات در شرکت های هواپیمایی8) توسعه و بهبود زیرساخت های حمل ونقل هوایی با تمرکز بر فرودگاه مهرآباد و نظام ناوبری هوایی برای پردازش افزایش پروازها با حفظ تراز ایمنیدر پایان پیشنهاد می شود برای روشن شدن تاثیر آزادسازی اقتصادی و ایمنی صنعت هوایی، آمار مورد نیاز از سوی سازمان هواپیمایی کشوری منتشر شود تا با بررسی دقیق تر امکان نتیجه گیری مطمئن تری فراهم شود و در صورت تایید گمانه تاثیر مثبت آزادسازی اقتصادی بر ایمنی هوایی هواپیمایی، بخشی از ریشه های فاجعه سقوط هواپیمایی ATR متوجه تقویت نشدن نظام ایمنی صنعت هواپیمایی کشور در واکنش به آزادسازی اقتصادی است؛ اما دراین باره نگرانی نیز وجود ندارد و انتظار می رود با تدوین و اجرای بسته سیاست جبرانی، پایداری و تاب آوری صنعت هوایی ایران افزایش یابد و صنعت به سمت توسعه پایدار سوق پیدا کند.
                