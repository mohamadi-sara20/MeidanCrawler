پنج‌شنبه ۲۴ خرداد ۱۳۹۷
-----------------------------------------
سرمقاله
-----------------------------------------
نشانه های افول دیپلماسی ایرانی
-----------------------------------------

                    شواهد بسیاری نشان می دهد ریشه های تحریم بانکی اروپا علیه ایران به پیش از ترامپ بازمی گردد. اجازه می خواهم به تجربه ای شخصی اشاره کنم. 37 سال پیش از طریق بانک فرانسوی سوسیته ژنرال که در ایران نمایندگی بدون گیشه داشت، حساب پس اندازی در بخش مشتریان خارجی آن بانک در پاریس گشودم. مقصودم افزودن تدریجی موجودی آن بود تا در زمان خود بتوانم هزینه های تحصیلات تکمیلی دو فرزندم را در خارج تامین کنم. پس از پایان تحصیلات فرزندانم در حدود 12 سال پیش که دیگر نیازی به آن حساب نداشتم، در سفری به پاریس برای تسویه حساب و بستن آن حساب مراجعه کردم. خانمی که آن حساب زیر نظر او بود، توصیه و اصرار کرد که بعد از 25 سال (در آن زمان) بهتر است مبلغی در آن باقی بماند و حساب بسته نشود. کمتر از 450 یورو در آن حساب باقی ماند و صورت حساب های ماهانه به نشانی من در تهران ارسال می شد. در تمام دوران تحریم ها که حساب خارجی خیلی ها بسته شد، با حساب مختصر من کاری نداشتند. دو سال پیش، پیش از انتخابات آمریکا و روی کارآمدن ترامپ و در زمانی که برجام امضا و تحریم ها برداشته شده بود، از سوسیته ژنرال نامه ای به دستم رسید که اعلام کرده بودند چون ایرانی هستم، حساب من بسته می شود و قابل انتقال به ایران هم نیست؛ مگر اینکه به حساب دیگر من در خارج از ایران منتقل شود. چنین حسابی هم نداشتم. با ایمیل تقاضا کردم به حساب برادرزاده ام منتقل شود که پاسخی داده نشد. در ماه ژانویه امسال که به پاریس رفته بودم، به بانک مراجعه کردم که تتمه حساب را پس بگیرم. با گشاده رویی فتوکپی گذرنامه و تقاضانامه ای از من گرفتند تا اقدام شود. هفته بعد دوباره مراجعه کردم، بار دیگر رونوشت گذرنامه را خواستند و بهانه هایی تراشیدند. سرانجام وقتی به فرزندم که پافشاری می کرد پرخاش کردند، او در پاسخ گفت شما طوری رفتار می کنید که انگار دزد من هستم! متصدی بانک گفت این حرف توهین و به این معنی است که ما دزد هستیم. فرزندم گفت توهین هنگامی است که شما دزد نباشید و پس ندادن تتمه حسابی که با نژادپرستی بسته اید، جز دزدی نیست. به هر حال به یکی از نزدیکان نمایندگی دادم و بازگشتم ولی پول را خوردند. خوشحال شدم که پولدار نبودم. احساس کسی را دارم که دستش در تصادف بشکند و همه بگویند شانس آوردی کمرت نشکست یا مغزت متلاشی نشد. در واقع آن روحیه آغازین برجامی و ابراز خوش بینی که شرکت ها و گروه های دیپلماتیک و اقتصادی غربی را روانه تهران می کرد و منجر به آزادی مبلغ معتنابهی از سپرده ایران در آمریکا شد و صحبت از همکاری شرکت فورد در صنعت اتومبیل ایران و شرکت های نفتی را در نفت و گاز و پتروشیمی مطرح کرد، بسیار زود با برخی رفتارها و شعارهای غیرسازنده در ایران به ویژه علیه آمریکا، کمرنگ شد. آن اشتیاق فرونشست و از همان زمان در عمل تحریم ناگفته ای را از سر گرفتند، به بهانه اینکه دولت ها برجام را قبول دارند اما نمی توانند بانک ها و شرکت ها را ملزم به معامله کنند. در همان زمان بانک های انگلیس، امارات و کانادا نیز حساب های ایرانیان را بستند. برخی از بانک های کانادایی و انگلیسی در اجرای این دستور چنان شتاب زده عمل کردند که حساب کانادایی ها و انگلیسی های ایرانی تبار را هم بدون توجه به مسئولیت های قانونی خود بستند که بعدا بر اثر شکایت صاحبان حساب رفع محدودیت شد. به این ترتیب حمایت اروپاییان از ادامه برجام را می توان به عنوان ابزاری برای جلوگیری از دسترسی ایران به سلاح هسته ای تلقی کرد، نه ابزاری قانونی برای رفع واقعی و عملی تحریم ها.اگر اختلاف نظر هایی هم با آمریکا دارند، ربطی به وحدت نظرشان در مقابله با ایران برای دفاع از موجودیت اسرائیل ندارد. خانم مرکل از همان دو سال پیش تعامل آلمان را با ایران منوط به رفع تهدید علیه اسرائیل کرد و فرانسه و بریتانیا نیز بارها به طور علنی یا عملی همین سیاست را اتخاذ کرده اند. البته لابی اسرائیل و جذابیت مالی عربستان هم بی تاثیر نبوده است. اکنون که آمریکا مسیر تهدیدهای جدی تری را برای یک راه حل نهایی در پیش گرفته است، خروج شرکت های فرانسوی و برخی دیگر از شرکت های اروپایی از مشارکت های سودبخش در ایران و به ویژه به تعویق انداختن لایحه الحاق ایران به مقررات FATF در مجلس که همکاری بانکی با ایران را منوط به قبول مقررات ضدپول شویی و انتقال وجه به گروه ها و سازمان های تروریستی می کند، به تدریج ادامه راه اقدامات دیپلماتیک را مسدود کرده و حضور چشمگیرتر افراد غیرسیاسی در صحنه، نشان از ترجیح شیوه های غیردیپلماتیک بر دیپلماسی برد-برد دارد.
                