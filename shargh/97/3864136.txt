پنج‌شنبه ۴ بهمن ۱۳۹۷
-----------------------------------------
یادداشت
-----------------------------------------
پرده هایی از میان پرده» در سوریه
-----------------------------------------

                    فروپاشی اتحاد جماهیر شوروی و اردوگاه سوسیالیسم در شرق اروپا که بر اثر مسابقه تسلیحاتی با آمریکا، اقتصاد روسیه را فلج کرده و برای این کشور فاجعه بود، برای آمریکا و ناتو فرصتی طلایی بود که 70 سال در انتظار آن بودند. بوریس یلتسین آخرین رئیس جمهور شوروی که از او به عنوان عامل فروپاشی این کشور یاد می شود، با استقبال از استقلال جمهوری های شوروی اعلام کرد: «سفره هرچه کوچک تر باشد، نان خورش کمتر و رنگین تر است». آمریکا از آغاز این فروپاشی به دنبال ترسیم نقشه جدیدی برای دنیا به ویژه خاورمیانه و خارج کردن متحدان سابق شوروی از پشت پرده و افزودن آنان به متحدان خود و آوردن آنان به این سوی پرده (غرب) بود. در این میان کشورهایی بوده و هنوز هستند که نه در آن سوی پرده هستند و نه از ترس قیام مردم یارای آمدن به این سوی پرده را دارند. به تعبیر شادروان دکتر باستانی پاریزی «هنوز در میان پرده هستند». در 30 سال گذشته، سیاست خارجی آمریکا و غرب در چنبره آزمون و خطا قرار گرفته و تلاش همه روسای جمهوری آمریکا از هریک از احزاب، تثبیت هژمونی آمریکا در تمام جهان به ویژه خاورمیانه و آوردن کشورهای پشت پرده و میان پرده به روی پرده است. خاور نزدیک هم به لحاظ ژئوپلیتیک و هم به دلیل قرارگرفتن بزرگ ترین منابع انرژی جهان در این منطقه، عرصه برنامه ریزی همه دولت ها و گرانیگاه سیاست های استراتژیک اقتصادی و نظامی آمریکا و هم پیمانان آن برای تسهیل گردش سرمایه است و برای روسیه تضعیف شده و متحدان اندک آن بازگرداندن متحدان سابق است. وضعیت استراتژیک منطقه در سه دهه گذشته هم موجب تحولات گسترده و مناقشات قدرت ها شده و هم به کانون ظهور گروه ها و ایدئولوژی ها و جنگ ها و خونریزی های وحشتناک تبدیل شده است؛ جنگ سوم خلیج فارس و سرنگونی رژیم بعثی حاکم بر عراق و خروج آن از حلقه هم پیمانان روسیه و به دنبال آن بهار عربی و سقوط نظام های سیاسی بیگانه با مردم و تشکیل دولت های جدید. تشکیل این دولت ها موجب پیدایش گروه های سیاسی رادیکال مانند طالبان، القاعده، داعش و… شد که نه غرب انتظار آن را داشت و نه دولت روسیه و اندک متحدانش می توانستند با آن مقابله کنند. ظهور داعش در عراق و خاورمیانه و شمال آفریقا و گسترش آن در سوریه با داعیه حمایت از قیام مسالمت آمیز مردم سوریه علیه دولت حاکم در زمانی کوتاه سوریه را به مرکز منازعات خاورمیانه و مناقشات بین المللی تبدیل کرد. هدف داعش احیای نظام خلافت صدر اسلام  با خوانش خود بود که جنایات آنان با این خوانش به مشکلی بزرگ برای دنیا تبدیل شد. هنوز ماه عسل سرنگونی رژیم های دیکتاتوری در تونس، مصر، لیبی و یمن پایان نیافته بود که خلیفه خود خوانده داعش در شهر «موصل» یعنی محل وصل راه های چهارسوی خاورمیانه، تشکیل دولت خلافت اسلامی را اعلام کرد. دولت سوریه این بار با نیرویی روبه رو شد که در اندک زمان، بیش از نیمی از خاک سوریه را تصرف کرد. قدرت نظامی رو به افول دولت مرکزی بدون حمایت ایران و روسیه و گروه های متحد ایران در لبنان، عراق و افغانستان حتی توان جلوگیری از سقوط پایتخت را هم نداشت. منطقه کردنشین شمال سوریه که ادامه کردستان عراق و کردستان ترکیه در شرق و جنوب این کشور است، از زمان تقسیم خاورمیانه طبق نقشه سایکس - پیکو در 1916 میلادی مورد منازعه سوریه و ترکیه بود. این نزاع دیرپا استمرار داشت. آتش آن زمانی شعله ور شد که ترکیه مسئله حمایت سوریه از پ ک ک را مطرح و حافظ اسد را مجبور به اخراج رهبر حزب «عبدالله اوجالان» از «دره بقاع» لبنان که در اشغال سوریه بود، کرد. در یک عملیات هوایی برنامه ریزی شده مشترک میان ترکیه، آمریکا، اسرائیل و کنیا نیز او را دستگیر کرده و از 20 سال پیش در قلعه نظامی جزیره امرالی دریای مرمره در زندان است. اشغال بخش هایی از عراق و سوریه و رفتار سبعانه داعش و نادیده گرفتن ابتدایی ترین قوانین جنگ و رفتار انسانی این جریان در مناطق تحت سلطه تکان دهنده بود. 
به کارگیری استراتژی «النصر بالرعب» که مستلزم ارتکاب فجیع ترین جنایات بود، جهانیان را در بهت و حیرت فرو برد. تلاش برای آوردن سوریه به این سوی پرده (غرب) هم نافرجام ماند. حمایت های آشکار و پنهان دولت ترکیه از داعش در هفت سال درگیری، بنیان های تمدن سوریه را نابود و جنگ با داعش به یکی از خون بارترین بحران ها و جنگ های داخلی منطقه و جهان تبدیل شد. شمال سوریه که عمدتا کردنشین است، نیز در معرض حمله داعش قرار گرفت. بعضی از مناطق آن مانند «کوبانی» که چسبیده به خاک ترکیه است، با حمایت ارتش و سازمان امنیت ترکیه، به دست داعش تصرف شد. نیروهای متحد کرد و عرب و آشوریان و ارامنه سوریه در خلا حاصل از شکست های ارتش سوریه با بهره گیری از تجربه های نظامی نیروهای کرد در ترکیه و عراق، شمال سوریه را به کنترل و اداره خود درآوردند. آنان با شیوه نوینی از حکمرانی مشترک همه گروه های قومی و اتنیکی ساکن در شمال سوریه، طرح جدیدی از حکمرانی دموکراتیک متفاوت با الگوهای رایج را به کار گرفتند. در نبردی قهرمانانه که دنیا را متحیر کرده بود، کوبانی را نجات دادند. این شیوه حکمرانی نیروهای دموکراتیک شمال سوریه موجب وحدت همه گروه ها و از همه ملیت ها شد.نیروهای دموکراتیک با تشکیل نیروی دفاعی مرکب از مردان و زنان کارآزموده و سازماندهی آنان در قالب یگان های مدافع خلق در دو نیروی جداگانه، مانع از ویرانی و سقوط مناطق محل سکونت آنان و تکرار تراژدی «حلب» و «حما» و «قامیشلو» و «کوبانی» شدند. تغییر دموگرافی مناطق اشغال شده توسط ترکیه با کوچاندن و اسکان ترکمان ها در آن و حضور در درون مرزهای جغرافیایی سوریه از اقدامات ترکیه بود. در حوزه دیپلماتیک نیز؛ از هم آوایی با دولت ها و ائتلاف مخالفان اسد گرفته تا میزبانی نشست های سه جانبه با ایران و روسیه تغییرات در مواضع این دولت و شخص اردوغان را نشان می دهد. دولتمردان گذشته و امروز ترک و شخص اردوغان همواره یک اصل را در صدر اولویت ها و سیاست های خود قرار داده و آن را تکرار می کنند؛ مخالفت جدی با شکل گیری هر نوع کیان سیاسی در مناطق کردنشین ترکیه و سوریه. با این حال، کردهای سوریه و متحدان سوریایی و بین المللی آنان فعال ترین بازیگران میدانی در عرصه نبرد زمینی با تاریک اندیشان جهان معاصر هستند. مقاومت ستودنی آنان در ماجرای «کوبانی» و شکست داعش در این آوردگاه نگاه جهانیان را به اهمیت و جایگاه این نیرو جلب کرد. شکل گیری اجماع جهانی برای شکست نیروی نظامی داعش و دوری کردها از چسبندگی به این یا آن کشور منطقه ای و جهانی به تدریج موازنه قوا را در شمال سوریه به نفع کردها تغییر داد و به سرآغاز عقب نشینی های داعش از دیگر مناطق سوریه مبدل شد. با حمایت های ایران و روسیه از دولت سوریه و ماندگاری بشار اسد در کنار ویرانی های هفت سال جنگ داخلی، اردوغان مانند سایر رفتارهایش اندک اندک آهنگ تغییر در مواضع و رویکردهایش را ساز کرد. وی با حمایت کامل از نیروهای موسوم به ارتش آزاد، هم برای شکست کردها و هم جلب رضایت پوتین و با چراغ سبز وی، عملیات نظامی خود علیه کردها در شرق فرات را آغاز کرد و بخش هایی از مناطق تحت نفوذ آنان را از زمین و هوا مورد سنگین ترین حملات قرار داد و کردها و نیروهای دموکراتیک را ناچار به عقب نشینی از برخی مناطق شرق فرات کرد. با توجه به عدم همراهی هم پیمانان ترکیه در ناتو با سیاست های اردوغان، ناگهان تغییر جهت داد و دست دوستی به سوی روسیه و ایران دراز کرد. وی با نزدیکی به ایران و روسیه می خواست آمریکا و اروپایی ها را برای تنهاگذاشتن و قربانی کردن کردها زیر فشار گذاشته و مجبور به انتخاب مطلق میان ترکیه به عنوان عضو تاثیرگذار ناتو و کردها به عنوان بازیگران نوظهور در عرصه منازعات جاری در شمال سوریه کند. انتخاب ترامپ و سیاست های غیرمتعارف وی درخصوص مسائل مختلف جهان، در منطقه و سوریه هم تاثیراتی برجای گذاشت. او با تصمیمات عجولانه و آنی خود نارضایتی دوستان و هم پیمانان خود را برانگیخته و امروز توییت های وی دست مایه طنزهای سیاسی شده است. ترامپ پس از خروج یک جانبه از برجام بدون توجه به درخواست های متحدان اروپایی خود درخصوص سوریه و حتی بدون مشورت با کارشناسان مربوطه و با وعده خروج نیروهای آمریکایی از سوریه در یک گفت وگوی تلفنی با اردوغان، یک بار دیگر نشان داد که رفتار او قابل پیش بینی نیست. نخستین پس لرزه تصمیم غیرمتعارف او که با مخالفت همه متحدان درون حزبی وی هم مواجه شد، موجب استعفای وزیر دفاع کهنه کار ایالات متحده و چند نفر دیگر از مسئولان ارشد این وزارتخانه و نماینده آمریکا در ائتلاف جهانی ضدداعش شد؛ امری که شاید ترامپ و تیم جدید سیاست خارجی وی را خرسند کرده تا بتوانند چیدمان دستگاه خارجی ایالات متحده را در جهت سیاست های تهاجمی تر بولتن و یارانش تنظیم کنند. با اعلام ضرورت پایان کار نیروهای دموکراتیک سوریه و بیرون راندن آنان از سوی ترکیه، کردها با سیاست های هوشیارانه و جلوگیری از اشغال مناطقی دیگر مانند عفرین از بعضی شهرها عقب نشینی نظامی کرده و نگهداری آن را به ارتش سوریه واگذار کردند. کردهای سوریه دنبال تجزیه کشور خود نیستند. با توجه به آنچه گفته شد، امروز که ایجاد منطقه حائل بین شمال سوریه و ترکیه و ممنوعیت پرواز هواپیماهای نظامی ترکیه مطرح شده و ترامپ را نیز از خروج فوری نیروهای آمریکا از شمال سوریه منصرف کرده اند، سرگردانی اردوغان بین دو اردوگاه رقیب همچنان ادامه دارد و سوریه و ترکیه همچنان در میان پرده هستند. 
تیتر از یکی از مقالات دکتر باستانی پاریزی برگرفته شده است.
                