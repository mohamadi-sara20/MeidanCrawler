شنبه ۲۴ آذر ۱۳۹۷
-----------------------------------------
حرف اول
-----------------------------------------
اسطوره نسازیم
-----------------------------------------

                    در صفحه اول «شرق» چهارشنبه، 21 آذر 1397، یادداشت مفصلی از آقای محمود نکوروح در پاسخ به نقد نگارنده درباره گفت وگوی قبلی مهندس محمد توسلی با «شرق» در باب بزرگداشت مرحوم سید حسین فاطمی منتشر شده است. ضمن احترام به وفاداری مسلکی ایشان به جنبش ملی-مذهبی ایران، هرچند با برخی نکات اشاره شده موافق هستم؛ اما ارتباط موضوعی اغلب نکات یادداشت مذکور با یادداشت قبلی این جانب برایم مبهم است. چهره ها ی فعالان سیاسی در نظر نگارنده، در جایگاه یک تحلیلگر سیاسی و تاریخی، انسان ها یی هستند قابل نقد که تحلیلگر از دیدگاه خودش (که امری نسبی است) آنها را ارزیابی و بررسی می کند. به همین دلیل آن چهره ها را «اسطوره ای» نمی بیند، «انسانی» می بیند. به همین دلیل است که برایشان خط سبز و قرمز قائل نیست. می دانم که در کشور ما امر سیاسی گاه رنگ ستایش گونه و مرید و مرادی می یابد و شیفتگان و مریدان در منطق و کلیشه ها ی مناسکی خود مراد را از نقد مبرا می دانند، خواه مصدق باشد یا رضاشاه یا هرکس دیگر. از این رو فلسفه پژوهشی آنان بر پایه تعهد به اثبات حقانیت مراد در همه امور است. تحلیلگر چنین تعهدی ندارد. آقای نکوروح معتقد است «اسطوره شدن بعد از مرگ در تاریخ کشورها به خاطر کاری بزرگ برای آن کشور است…».
 ایراد ذکر شده در باب انتقاد نگارنده از اسطوره سازی را به حساب تفاوت دیدگاه و درک متفاوت از معنای اسطوره می گذارم. فکر می کردم اسطوره سازی موجب افسانه پردازی مانند نشستن در جای نماینده انگلیس در دادگاه لاهه و نوعی ها له نور می شود و حقایق درباره آنان را هم به همان اندازه عوامانه می کند. هرگز به ساحت مصدق درباره ملی کردن نفت و سایر خادمان ملی که حق به گردن کشور دارند، اهانتی روا نداشته و آنان را متصف به برچسب و دشنام نکرده ام.اشاره به پیشینه تمدید قرارداد نفت و سوزاندن پرونده آن از سوی رضاشاه «به دلیل بی سوادی» و روی زمین نشاندن رجال و روی صندلی نشستن خودش که مرقوم داشته، ربطی به عرایض قبلی این جانب و نیاز به پاسخ ندارد.اشاره به دخالت فروغی در رای اعتماد گرفتن برای پادشاهی 19 ساله از مجلس فرمایشی هم ربطی به یادداشت نگارنده ندارد؛ اما شاید این تذکر بیجا نباشد که برای شاه رای اعتماد نمی گیرند، مرحوم فروغی برای خودش رای اعتماد گرفت و با استعفای رضاشاه، ولیعهد 22 ساله را برای ادای سوگند به مجلس برد.آقای نکوروح از اشاره نگارنده به دیپلماسی ایران در قضیه آذربایجان و دادگاه لاهه و قضیه نفت چنین نتیجه گرفته اند که «… یعنی شاه وظایف خود را به خوبی انجام داده است!». البته نوشته بودم: «با اینکه با توجه به دخالت مستقیم شاه و دربار نفوذ عملی دستگاه دیپلماسی قبل از انقلاب تحت الشعاع عملکرد مستقیم دربار بود…»؛ اما در جایگاه یک دیپلمات و کارشناس ضمن احترام به اهمیت جنبه داخلی ملی کردن نفت، برخلاف نظر مهندس توسلی برای آن جنبه «دیپلماسی قدرتمند» قائل نیستم. ضمنا مرحوم مصدق از نیویورک به قاهره رفت، نه از لاهه. رای لاهه مقارن بود با قیام 30 تیر.مسائل نفت شمال و لایحه ممنوعیت هرگونه قرارداد نفت و خروج نیروهای شوروی ربطی به یادداشت این جانب ندارد. درباره بی سوادی 80 درصدی مردم اغلب روستانشین، منظورم از رعیت بودن التزام به اوامر خوانین در رای دادن است که در انتخاباتی که دولت مصدق خودش انجام داد، نتیجه آن را دید. هنگام مشروطه 95 درصد مردم بی سواد و نا آگاه بودند و به همین دلیل این جانب به عنوان نظری شخصی آن رخداد بزرگ را جنبش می نامم که طبقه رقیق نخبگان باسواد تهران و تبریز و رشت و اصفهان به شاه تحمیل کرد، نه انقلاب برخاسته از آگاهی نسبی طبقات فرودست که آن هم ربطی به یادداشت قبلی این جانب ندارد. اشاره به اصلاح واپس گرایانه قانون اساسی در 1327 (لابد منظور 1328 بود) که قوام نامه کوبنده ای به شاه نوشت و مرحوم مصدق هم گویا بازگشت به قاجاریه نامیده بودند و ذکر مذاکرات تاریخی استوکس و باند سیدضیا و رشوه پنج هزارتومانی به هر وکیل که بنده آگاهی و سندی از این مطالب ندارم، ربطی به یادداشت این جانب ندارد.به پیشنهاد مرحوم رحیمیان درباره نخست وزیری مصدق اشاره فرموده اند که ربطی به یادداشت من ندارد. اما چون جناب مهندس توسلی به استناد تذکر کتبی مرحوم مصدق از مرحوم فاطمی به عنوان نخستین کسی که موضوع ملی کردن را مطرح کرد، نام برده بودند، عرض من این بود که این ادعا برای توجیه ارجاع مقام وزارت خارجه به ایشان بوده وگرنه نخستین کسی که ملی شدن را مطرح کرد، رحیمیان بود. آیا نبود؟بیان شده که مجلسی «بی انصافانه» گفته مصدق سیاسی نبود و حقوق دان بود. توضیح آنکه مهندس محمد توسلی در آن گفت وگو بیان کرده بود «دکتر مصدق نمی خواست ذره ای از منافع ملی ایران کوتاه بیاید». نگارنده نیز در جایگاه یک حقوق دان که خود را در درجه نخست دیپلمات حرفه ای و سیاسی می داند، فکر کردم برای جناب «مهندس» توضیح بدهم که «منافع ملی» با «حقوق ملی» فرق می کند. نوشته بودم: «اما دانش مصدق حقوقی بود نه سیاسی. در مقام حقوق دان خواهان استیفای کامل «حقوق ملت» ایران بود. شرافتمندانه است…» برای استیفای حقوق توانمندی لازم است وگرنه شکست می خورد و منافع ملی بر باد می رود آن چنان که در ترکمانچای با امضای عباس میرزای دلیر جد بزرگ دکتر مصدق رفت. آیا غیرمنصفانه است؟ شاید در نظر مهندسان باشد، اما کارشناس سیاسی به «منافع ملی» می نگرد و آن را حتی قربانی«حقوق ملی» نمی کند. ضمنا یارانی که مانع پذیرش پیشنهادهای عملی حل مسئله نفت شدند، مهندسان شریف مانند حسیبی بودند که بعدها به آمریکا مهاجرت کردند. آنان از اینکه نفت ایران غیر قابل جایگزین نیست، آگاه نبودند.یادداشت آقای محمود نکوروح به پایان رسید، اما جز درباره اسطوره سازی (غیر قابل انتقادسازی) از چهره انسانی «پاسخی به پرسش ها ی فریدون مجلسی» خصوصا در ارتباط با سالگرد مرحوم فاطمی نبود:
* «دیپلماسی قدرتمند»  مصدق مبالغه آمیز است.
*80 درصد مردم بی سواد و ناآگاه بودند اما «شهروند بودند که از ملی کردن نفت حمایت کردند» 
*چرا مصدق در دولت بعد از 30 تیر مرحوم حسین نواب را وزیر خارجه کرد؟ چرا او استعفا کرد؟
*نگارنده با تایید شور وطن پرستی و ضداستعماری مرحوم فاطمی به دلایل مندرج در یادداشت خود صلاحیت و تجربه او را در ارجاع مقام وزارت امور خارجه در 32سالگی تایید نمی کنم.
* غرامت موضوع غیر قابل حلی نبود، مرحوم امینی در قرارداد پیمانکاری کنسرسیوم آن موضع را بدون فشاری به کشور پذیرفت و در سال 349 قرارداد 55-45 شد و چهار سال بعد هم پایان داده شد.
* تحمیل اقتصاد بدون نفت به جای امضای قرارداد متعارف و معقول و فشار به مردم ضرورتی نداشت و از استقلال ملی می کاست.
                