یک‌شنبه ۲۷ آبان ۱۳۹۷
-----------------------------------------
سرمقاله
-----------------------------------------
استراتژی آمریکا علیه ایران
-----------------------------------------

                    ارزیابی ترامپ از برجام و توافق هسته ای این بوده که این توافق نتوانسته بساط توان هسته ای ایران را برچیند و نفوذ منطقه ای ایران را کاهش دهد و حتی منابع لازم را برای توسعه نفوذ جمهوری اسلامی در خاورمیانه فراهم آورده است. باید توجه کرد جوهره استراتژی آمریکا «رهبری بلامنازع» دولت های مختلف و «مدیریت جهانی» کشورهاست. بر پایه استراتژی «سیاست قدرت»، ترامپ فشار و شدت عمل حداکثری در مواجهه با رقبا و دشمنان ایالات متحده را برای به زانودرآوردن و هم راستاکردن خواسته ها و منافع این کشورها با منافع آمریکا در دستور کار خود قرار داده است. دولت ایالات متحده هر ساله سندی را با عنوان سند استراتژی امنیت ملی منتشر می کند که براساس آن می توان راهبرد سالانه آمریکا درباره ایران را دریافت کرد. اگر از روش تحلیلی شاخص راهنما (Leading Indicator) برای یافتن استراتژی آمریکا در برابر ایران بهره بگیریم، می توان گفت راهبرد ترامپ در مقطع کنونی و بعد از پیمان شکنی خروج از برجام عبارت است از:  1- راهبرد نمدمالی یا سیاست قورباغه پز از طریق اعمال فشارهای مستمر و تدریجی و برقراری تحریم های همه جانبه به منظور ایجاد «نارضایتی عمومی» از حاکمیت و «تولید اضطراب» مستمر بین مردم ایران و به ستوه آوردن (Frustrate) آنها؛ آمریکا تاکنون 18 دور تحریم علیه ایران اعمال کرده است و از طریق ابزار «تحریم» به منظور اعمال فشار همه جانبه اقتصادی، سیاسی و روانی به مردم ایران، 147 فرد و شرکت ایرانی را در لیست سیاه قرار داده که قرار است آن را به 700 نفر و شرکت برساند. هدف اصلی از تحریم ها کشاندن ایران پای میز مذاکره برای تحقق اهداف تعیین شده است. 
2- ایجاد بازدارندگی در برابر ایران. آمریکا، توان نظامی ایران را غیرمتقارن (Asymmetric) می داند که با توجه به وسعت سرزمینی و کوهستانی بودن بخش های وسیعی از کشور و نیز روحیه رزمندگی قوای مسلح، درگیری نظامی با جمهوری اسلامی ساده نیست. ترامپ بر این باور است که ایران خیلی از قدرت نظامی آمریکا نمی هراسد و می خواهد این پیام را برساند که او نادیده گرفتن آمریکا را تحمل نمی کند. برهمین اساس از شعار مرگ بر آمریکا بسیار ناراحت است و به دنبال تداوم فشار به منظور تغییر ملموس در رفتار و سیاست های ایران است. 
3- مذاکره مستقیم با ایران بدون حضور کشورهای دیگر از جمله 1+4.
4- مذاکره علنی و نه مخفیانه به همراه تبلیغات گسترده تا ترامپ بهره شخصی را از آن به ویژه پس از انتخابات میان دوره ای کنگره ببرد. 
5- مذاکره سریع و فوری، زیرا فرصت بهره گیری از ظرفیت عربستان به ویژه پس از قتل فجیع و سربه نیست کردن خاشقجی محدود است. 
6- بی ثبات سازی اوضاع اقتصادی ایران به منظور به زانودرآوردن جمهوری اسلامی.
بنابراین آمریکا از توانمندی اقتصادی این کشور به عنوان یک سلاح برای مدیریت سایر کشورها علیه ایران بهره می برد. هم اکنون گروهی از قانون گذاران ایالات متحده به دنبال آن هستند تا وزارت خزانه داری این کشور، دسترسی ایران به جامعه جهانی ارتباطات مالی یعنی سیستم پرداختی و نقل وانتقال بین بانکی (سوییفت) را قطع کند و تاکنون ارتباطات بانک مرکزی و چند بانک را قطع کرده است. در سوی مقابل ایران تاکنون توانسته با بسیج ظرفیت های ملی، این فشارها را مدیریت کند. البته برای مقابله همه جانبه با راهبرد آمریکا، اقدامات وسیع تری در حوزه های اقتصادی، اجتماعی و فعال سازی سیاست خارجی برای تبیین آثار تحریم ها باید در دستور کار قرار گیرد. فراموش نکنیم مهم تر از شیوه های مقابله، اتخاذ راهبرد های مناسب برای توسعه و پیشرفت ایران است
                