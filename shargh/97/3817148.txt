دو‌شنبه ۱۶ مهر ۱۳۹۷
-----------------------------------------
یادداشت
-----------------------------------------
تدبیر در حل مسئله کامیون داران
-----------------------------------------

                    طی روزهای گذشته برای سومین بار در یک سال گذشته، تعدادی از دارندگان و رانندگان کامیون ها در سراسر کشور دست به اعتصاب زده و از حمل بار خودداری کردند. آنان فهرستی از خواسته های خود را مطرح کرده و خواهان پاسخ گویی مسئولان شده اند. اقدام رانندگان کامیون ها نه امر تازه ای است و نه تابعی از مشکلات اقتصادی و تلاطم ارزی ماه های گذشته. نگارنده در سال های اول جنگ تحمیلی و در سال های ابتدایی اشتغال به شغل وکالت، وکیل و مشاور یک «شرکت تعاونی حمل ونقل خود راننده» بودم؛ اعضای این تعاونی، دارندگان و رانندگان کامیون ها بودند. آن دوران، سال های اوج جنگ تحمیلی بود. رانندگان این تعاونی نیز مانند دیگران در کشور، داوطلبانه و گاهی با تکلیف از بنادر ورودی کشور به جبهه جنگ بار حمل می کردند. کامیون ها و تریلرها در معرض دید و حمله هواپیماهای دشمن بودند. برخی از رانندگان کامیون ها در بمباران های رژیم بعثی عراق در زمان حمل بار به شهادت رسیدند و تنها مایملک آنان که این کامیون ها بود نیز از بین رفت. با وجود خاطرات و خطرهایی که دیدم و هنوز به یاد دارم، هم شاهد تلاش و زحمات بی دریغ و بی توقع آنان در خدمت به میهن خویش و جنگ و جبهه، هم شاهد توقع ها و ناسپاسی برخی از مقامات وقت از آنان بودم و با درد و رنج آنان نیز آشنا هستم. آنچه زمان جنگ و بعد از آن همواره ذهن نگارنده و تمام کسانی را که دل در گرو پیشرفت کشور، «تامین آزادی های اجتماعی» و «رفع تبعیض ها و ایجاد امکانات عادلانه برای همه در تمام زمینه های مادی و معنوی» مردم میهن خویش دارند، ایجاد تشکل های صنفی از سوی این رانندگان برای نمایندگی آنان در بیان مطالبات و ممانعت از ورود دیگران به نام رانندگان ولی علیه آنان است. نبود این تشکل ها در آن زمان نیز موجب می شد نه در وظیفه خدمت به جنگ و جبهه تساوی رعایت شود و نه برای پاداش به خدمات داوطلبانه اکثریت رانندگان پاسخی درخور داده می شد. جنگ شرایط خود را دارد؛ در آن زمان نمی شد ضرورت وجود تشکلی صنفی را که رانندگان را نمایندگی کند، مطرح کرد. اکنون که سه دهه از پایان جنگ تحمیلی گذشته و کشور ما بار دیگر درگیر جنگ اقتصادی شده است، وجود و حضور سندیکاها و تشکل های صنفی بیش از هر زمان دیگری ضرورت دارد؛ تا هم رانندگان و کامیون داران نمایندگان خود را برای مذاکره با مقامات معرفی کنند و هم مسئولان امر بدانند طرف مذاکره آنان چه کسانی هستند. هرگونه تلاش خلاف این یا معرفی کردن کسانی که از سوی رانندگان انتخاب نشده اند، به بی راهه رفتن است. قانون اساسی کشور ما که بر سایر قوانین هم حکومت دارد، آزادی ایجاد تشکل های صنفی را بدون محدودیت پذیرفته و قانون کار نیز به این ضرورت تمکین کرده است. ایجاد این تشکل ها از وظایف مبرم خود رانندگان و مراجع ذی ربط است. در شرایطی که ایران به عنوان یک کشور درحال توسعه عضو سازمان بین المللی کار است، نبود تشکل های صنفی باعث شده کسانی مدعی حمایت از حقوق رانندگان یا دارندگان کامیون ها شوند که ادعاهای آنان منطبق با خواست ها و مطالبات این صنف، چه در بخش کارگری و چه در بخش کارفرمایی، نیست. از طرف دیگر، با وجود اینکه در قانون اساسی و قوانین عادی اعتراض و از آن جمله اعتصاب و دست کشیدن از کار به صراحت مطرح نشده است، این حق به صورت تلویحی پذیرفته شده و بر اساس قانون اساسی هرکسی حق دارد شغلی را انتخاب کند و هیچ کس را نمی توان مجبور به انجام کاری کرد. «تامین آزادی های اجتماعی» مدنظر قانون اساسی و برداشتن موانع آن را نمی توان جز به صورت دسته جمعی و سازمان یافته پیگیری کرد؛ از این رو، حق ایجاد تشکل های صنفی از اهم حقوق و آزادی های مدنی است. امروزه در جهان هیچ کشور توسعه یافته و دموکراتیکی وجود ندارد که فاقد تشکل ها و اتحادیه های آزاد و مستقل صنفی باشد. سازمان بین المللی کار، کمیته آزادی های سندیکایی را تاسیس کرده است. این کمیته نقش فعالی در نظارت بر حسن اجرای تعهدات دولت ها در زمینه آزادی ایجاد تشکل های صنفی و سندیکایی ایفا می کند. از دید این کمیته، حقوق و آزادی های سندیکایی بخشی از حقوق اساسی و بنیادین کارگران و کارفرمایان است. برخورداری از حق تشکیل انجمن ها، تجمعات، آزادی بیان، تلاش برای ارتقای حقوق مادی و معنوی و بالاخره امنیت شغلی و دسترسی به دادرسی عادلانه و منصفانه، بخشی از اهداف و فعالیت های این تشکل ها را تشکیل می دهند. سازمان بین المللی کار به عنوان اولین نهاد تخصصی سازمان ملل، در چارچوب مقاوله نامه های خود بدون دخالت در امور داخلی کشورها، این مصوبات را تدوین کرده است. همان طور که نمی توان رانندگان معترض را مجبور به حمل ونقل کالا کرد، نمی توان راننده ای را که در اعتصاب کامیون داران شرکت نکرده است، مجبور به شرکت در اعتصاب کرد و برای اجبار آنان به شرکت در اعتصاب، به صورت مادی یا لفظی متعرض آنان و کامیون هایشان شد، یا به آنان سنگ پرانی کرد. 
کشور ما عضوی از جامعه جهانی است و در اجرای قانون اساسی در سازمان هایی بین المللی مانند سازمان بین المللی کار عضویت دارد. مسائل حمل ونقل و مطالبات رانندگان و صاحبان کامیون ها، به همان اندازه که حساس است، برای حل آن نیز نیازمند تدبیر و هوشیاری مقامات قضائی و سیاسی هستیم. رانندگان و کامیون داران می توانند با تامل و دوراندیشی خواسته های به حق خود را مطرح کنند؛ مسئولان نیز نمی توانند پاسخ گوی این خواسته ها نباشند. نیازهای مالی معترضان محدود است و اگر معادل 10 درصد از آن صدها میلیون دلاری که برای واردات اتومبیل های لوکس و گران قیمت آلمانی، ژاپنی و فرانسوی پرداخت شده، مسترد و صرف واردات لاستیک کامیون ها و قطعات یدکی این وسیله حمل ونقل کالاهای مردم شود، موضوع به آسانی حل شده و می توان از ناسورشدن زخمی که به  وجود آمده است، اجتناب کرد.
                