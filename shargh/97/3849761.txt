شنبه ۱ دی ۱۳۹۷
-----------------------------------------
سرمقاله
-----------------------------------------
روسیه، صاحبخانه خواهد شد؟
-----------------------------------------

                    .
ترامپ برای ادامه جنگ در سوریه میدان جنگ را ترک می کند. خروج ارتش آمریکا از سوریه اساسی ترین تصمیم ترامپ در چند سال اخیر است. اغلب بر این باورند که ترامپ تصمیمات غیرمنتظره می گیرد؛ اما گذشت زمان نشان داده او غیرمنتظره تصمیماتش را اعلام می کند. با خروج نیروهای نظامی آمریکا از سوریه، تغییری بنیادین در آرایش و معادلات نظامی و سیاسی نیروهای حاضر در سوریه، یعنی روسیه، ترکیه و ایران رخ خواهد داد. این کشورها نقش پررنگ تری در سوریه پیدا خواهند کرد و مسئولیت آنان در قبال مسائل این کشور دوچندان می شود. با خروج نیروهای نظامی آمریکا بخشی از هزینه های هفت تریلیون دلاری آمریکا در خاورمیانه از سوریه حذف شده و حفره به جامانده از این خروج را باید کشور دیگری پر کند. آمریکا دست به اقدامی زد که شوروی در زمان اشغال افغانستان از آن عاجز بود. به گفته اندرو پوف، روسیه در داخل به لحاظ اقتصادی در حال فروپاشی بود و آمریکا دست به هر کاری می زد تا روسیه از افغانستان خارج نشود. شاید خروج نیروهای آمریکا از سوریه با توافقات پشت پرده ترکیه و آمریکا صورت گرفته باشد؛ اما نباید نادیده گرفت که نگاه غیر ارتدکسی ترامپ در این تصمیم بی تاثیر نبوده است. رئیس جمهور آمریکا نشان داده بیش از آنکه نگران هژمونی کشورش در جهان باشد، نگران مردم است. همان مردمی که قرار است در انتخابات آینده به پای صندوق رای بروند. از هم اکنون این تصمیم ترامپ به مذاق رای دهندگان دموکرات نیز خوش آمده است. یقینا به هنگام انتخابات ریاست جمهوری کمتر گروهی از مردم او را برای خروج از سوریه سرزنش خواهد کرد. چه بسا با تاکید ترامپ بر استعاره های عاطفی مانند خانه و وطن، محبوبیت ازدست رفته اش را باز یابد؛ اما این بار در طیف وسیع تری از مردم آمریکا. استفاده از استعاره های عاطفی برای تحریک افکار عمومی کار هوشمندانه ای است، آن هم در دوره ای که استعاره های سیاسی آمریکا از توان تهی شده اند. اگر در روزگار اوباما اشاعه لیبرال دموکراسی از توان بالایی نزد جهانیان و مردم آمریکا برخوردار بود، اینک بیش از هر چیز معنای توسعه طلبی می دهد و استعاره توانمند سازی جامعه مدنی آن هم با فشار بیرونی معنایی جز دخالت در امور داخلی کشورها ندارد. استعاره کمک های انسان دوستانه هم تقش درآمده است و نه تنها به کار آمریکا نمی آید، بلکه برای هیچ کشور دیگری هم کارساز نیست. جهان استعاره ها در حال تغییر است و ترامپ با هوش تجاری اش آن را خوب فهمیده است. او می دانست باید از مهلکه سوریه بگریزد. گریز از استعاره هایی که دیگر کارایی ندارند. گیرم در این میان کردهای سوریه تنها بمانند و تهدید کنند. در صورتی که آمریکا آنان را تنها بگذارد، سه هزارو 200 داعشی زندانی را رها خواهند کرد. این گفته چه ترفند باشد، چه نه، تصویری ترسناک از رهایی گرگ های درنده ای را پیش رو مجسم می کند که این بار برای بقای خود دست به هر جنایتی خواهند زد؛ اما ترامپ روی عقلانیت سیاسی کردها حساب باز کرده است. همان عقلانیتی که وادارشان می کند تا در این بحبوحه با بشار اسد وارد مذاکره شوند و این راه باز پیش روی کردها است. بشار اسد نیز بعید است برای استحکام ساختار حکومتی خود دست رد به سینه کردها بزند. با خروج نیروهای نظامی آمریکا، اسرائیل و کشورهای عربی هم باید مسئولیت بیشتری در قبال اهداف استراتژیک خود بپذیرند. دلیلی ندارد آنان همواره پشت سپر آمریکا پنهان شوند. هرکس باید هزینه جنگ خودش را بدهد؛ به نام خودش، به کام خودش.

در سیاست واقع گرایانه می توان از سودی گذشت و سودی بزرگ تر به چنگ آورد. سود آمریکا در کجاست؟ باید به انتظار نشست و معادلات منطقه را دنبال کرد. منطقه ای که روسیه برادر بزرگ تر آن است و توازن قوا دیگر در آن چندان معنایی ندارد. از این رو بدیهی است که اسرائیل و ترکیه به روسیه نزدیک تر شوند و میان آنان هم پیمانی استراتژیکی رخ دهد. ایران با وضعیت دشواری روبه رو است. اگرچه خروج آمریکا فرصت مغتنمی است تا ایران کریدورهای خود را بازسازی کند و از طریق مرز عراق راه را برای خود هموار کند؛ اما غیاب آمریکا برای ایجاد توازن قوا که به کار ایرانیان می آمد، به هم خورده است. از سوی دیگر ایران فرصت بی نظیری پیدا کرده تا دستاوردهای نظامی اش را به دستاوردهای سیاسی گره بزند و از آن بهره برداری اقتصادی بکند. در صحنه سیاسی سوریه (خاورمیانه) همه چیز در حال تعلیق است. هر حرکت اشتباهی نتایج جبران ناپذیری دارد. سیاست خاورمیانه پیچیده تر شده و هر حرکت ناشیانه ای منجر به جنگ ناخواسته می شود. ایران برای ماندگاری در سوریه به خلق استعاره ای تازه نیاز دارد. استعاره هایی که حضورش در سوریه را توجیه کند؛ حضوری که باید مبنای اقتصادی داشته باشد. به ویژه آنکه شرایط اقتصادی ایران در داخل از استحکام لازم برخوردار نیست. از این به بعد هزینه مقابله با داعش را چه کسی خواهد داد؟ روسیه، اروپا یا ایران. یا همه یا هیچ کس. به ویژه اینکه نیروهای سیاسی و نظامی ایران باور دارند داعش دست پرورده آمریکاست. اگر این گونه باشد، کار سخت تر از گذشته خواهد شد. به هر تقدیر معادلات منطقه تغییرات بنیادینی کرده و کشورهای همسایه با وجود اینکه چندان اعتمادی به روسیه ندارند. ناگزیرند با او هم پیمان شوند. ایران، هم پیمان قدیمی روسیه، این بخت را دارد که در آستانه تدوین قانون اساسی سوریه نقش مهمی ایفا کند. قانون اساسی ای که آینده این کشور را رقم می زند: ریاستی یا پارلمانی.گیرم در ظاهر برای ایران چندان فرقی نکند که شیوه حکومت سوریه به کدام سو بچرخد. اگر تا دیروز نظام ریاستی با سیاست های ایران سازگارتر بود، اینک نظام پارلمانی اهمیت ویژه ای پیدا کرده است. شیوه حکومتی ای که می تواند یک توازن قوای داخلی بین نیروها به وجود آورد. آنچه موجب نگرانی است، این است که روسیه برای ماندن در سوریه مخالفان جدی ندارد. نه اسرائیل مخالف است؛ نه کشورهای عربی و مهم تر از همه اینکه ساختار ارتش سوریه، روسی است.اینک روسیه زیرپوستی رقیب ایران شده است. گیرم پوتین به درخواست و ابتکار عمل ایران وارد این کشور شده باشد؛ اما انگار میهمان دعوتی، صاحبخانه خواهد شد.
                