یک‌شنبه ۲۹ مهر ۱۳۹۷
-----------------------------------------
حرف اول
-----------------------------------------
بداخلاقی و نسخه های شعاری
-----------------------------------------

                    زندگی اجتماعی سازوکاری مخصوص به خود دارد به طوری که بدون یک برنامه طراحی شده، هنجارهای خود را از دست می دهد. به عبارت روشن اگر به هر نحوی، این سازوکار به فراموشی سپرده شود، رفتار های غریبی از آن سر می زند که در گذشته، هرگز دیده نشده و به تعبیری ملموس، جامعه در این گونه شرایط، دچار ناشنوایی شده است. کنترل این جامعه گنگ، دشوار به نظر می رسد. افرادی که به عنوان شهروند شناخته می شدند، اینک دیگر آن رفتار عرفی را ندارند؛ یعنی در مواجهه با هر پیامدی، واکنش همیشگی خود را از دست داده اند و رفتار دیگری از خود بروز می دهند که از جنس بی تابی است. در این گونه مواقع، متفکران قوم خواهان بازگشت جامعه به نقطه آغازین می شوند تا زندگی سالم به آن بوم آسیب دیده برگردد. رویکرد اخلاقی، نسخه ای است که می تواند انسان را دائم در تعامل با جامعه قرار دهد زیرا او بر این باور است که در پهنه هستی تنها نیست. او می تواند اثرگذار باشد یا از دیگران تاثیر پذیرد. پیش از گشودن راهکار اخلاقی، مناسب است از منظر جامعه شناسی به این آنومی یا همان بی تعادلی و به هم ریختگی اشاره شود؛ هویت یا کیستی، مجموعه ای از ویژگی هاست که فرد را از دیگران متمایز می کند. می توان این تعریف را به جامعه هم تعمیم داد؛ زیرا هویت هر پدیده‏، بیانگر ماهیت وجودی آن است. به همین ترتیب گفته اند که هویت اجتماعی (Identity Social)، مجموعه ‏ای از خصوصیات اجتماعی، فرهنگی، زیستی و تاریخی همسان است که بر یگانگی اعضای آن دلالت می‏کند و آن را در یک ظرف زمانی و مکانی معین، از سایر جوامع، متمایز می کند. به عبارت روشن تر، هویت اجتماعی، خصیصه پایدار انسان ها در یک اندام واره یا پیکره اجتماعی است و بر درک افراد از جامعه خود استوار است. اینجاست که می گویند این اقلیم، مانند آدمی با نظر به هویت خویش، سلسله اعصابی محکم و آرام دارد اما هر نوع آسیبی به پیکر هویت، می تواند ویران ساز باشد چون به طور مستقیم، باورهای آرمانی اوست که در یک ظرف زمانی چندساله، فرو می ریزد و محیط سالم این اجتماع، دستخوش التهاب و ناآرامی می شود و نمونه بارز آن، پرخاشگری در کف خیابان است که سکه رایجی می شود تا با کوچک ترین برخورد و تزاحم میان افراد، رخ نمایی کند. 
آنکه تحملش را زودتر از دست می دهد و به دیگری سرایت می دهد، نگران مطالبه و حقوق خود است که با بی توجهی و خودسری دیگری ضایع می شود. او می شنود که یکی از اعضای جامعه ثروت عمومی را حیف و میل می کند و می گریزد. او می بیند که در میان پاره ای از کارگزاران، حرف ها با عمل، همخوان نیست پس در فاصله گیری از آرمان های مشترک، مقاومتی از خود بروز نمی دهد.دانایان جامعه، علل دیگری هم به جز کم رنگ شدن هویت اجتماعی برشمرده اند که آنها هم سبب فروکاهی تحمل و صبر مردم می شوند؛ از میانشان می توان گذار تاریخی جامعه، از مرحله سنتی به مرحله مدرنیته را برشمرد که بخشی از افراد، خواهان ماندن در مرحله نخست هستند اما گروهی دیگر که بیشتر به نسل جدید تعلق دارند، تقاضا برای گذشتن از وضعیت فعلی دارند تا از مرزهای سنت عبور کنند. یادآوری یک واقعیت تلخ می تواند عمق این بی تابی جامعه را عینی تر بیان کند؛ اینکه در ساختمان دادگستری، هم اینک حدود 15 میلیون پرونده جرم و تخلف، روی هم انباشته است، باید به فکر چاره بود تا بار دیگر شاخص های اخلاقی مانند گذشت، بردباری، محبت به همنوع، نیک اندیشی و پرهیز از بدخواهی و بدزبانی استوار شود. اینک با بررسی کوتاه جامعه شناختی، اندیشه یافتن یک طبیب با داروی حیات بخش در ذهن تداعی می شود تا با تجویز خویش، این پیکره بیمار را از بسترش برانگیزد! حال اگر با چشمداشت پژوهش علمی که در پیش گفته شد، به نظرگاه دینی برای حل این بحران پرداخته شود، معضلاتی مانند «دین گریزی» نیز می تواند مد نظر قرارگیرد و آن را نیز در شمول این التهاب جمعی ردیف کرد. بارها دیده شده که دادن شعار اخلاقی به تنهایی کافی نبوده بلکه اجرای عدالت، مقدمه واجب آن است. اما بهترین تدبیر حل این بحران برای متن جامعه آن است که بدون توجه به امواج مخالف، خودسازی را مانند گذشته از کانون خانواده تجدید کنند.در پایان به دو نمونه از آموزه های دین پرداخته می شود. نمونه اول آموزه ها، در سوره های شریف آل عمران، آیه 164 و بقره آیه 129 آمده که «خداوند بر مومنان منت نهاد، آن هنگام که در میان آنها، پیامبری از خودشان برانگیخت که آیات او را بر آنها بخواند تا آنها را پاک کند و کتاب و حکمت بیاموزد؛ هرچند پیش از آن در گمراهی آشکاری بودند». در نمونه دوم، پیامبر گرامی اسلام(ص) در حدیثی مشهور و متواتر فرمود: «همانا جز این نیست که من مبعوث شدم تا فضایل اخلاقی را (در میان مردم) کامل کنم»؛ پس می توان نتیجه گرفت فلسفه بعثت انبیای الهی، تزکیه مردم از رذائل اخلاقی و روحی است. چنانچه در اخبار رسانه ها، رویدادهای ناگواری شنیده می شود، تحقیقا دور از ساحت راستین دین است. متاسفانه با فاصله گیری از این آموخته های کلیدی است که در ساحت جامعه، موارد زیادی از ناسازگاری ها و بداخلاقی های اجتماعی مشاهده می شود. در این زمینه، بیش از دیگران، رسانه ملی کشور مسئول است که در اولویت های خویش، اصل تحکیم آرامش و نشاط در جامعه را فراموش کرده است.
                