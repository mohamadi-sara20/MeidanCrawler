یک‌شنبه ۲۲ مهر ۱۳۹۷
-----------------------------------------
سرمقاله
-----------------------------------------
تاکتیک برد- برد ایران
-----------------------------------------

                    رجوع ایران به محاکم داوری بین المللی برای احقاق حقوق کشورمان، اقدامی است که علاوه بر ابعاد حقوقی، نوعی پرستیژ سیاسی را نیز در میان کشورهای جهان ایجاد می کند. دیوان لاهه صلاحیت رسیدگی به اختلافات حقوقی مابین دولت ها را دارد. آرای این دیوان نیز در صورتی که کشورهای مطرح در دعوی، «صلاحیت اجباری» آرای آن در حل اختلافات حقوقی را از قبل پذیرفته باشند، لازم الاجرا است. اگر چنین نباشد، آرای دیوان ضمانت اجرائی لازم را ندارد. پیش تر و در جریان ملی شدن صنعت نفت، در دولت مرحوم دکتر مصدق، تیم حقوقی ایران خواستار رسیدگی به صلاحیت دیوان در راستای بررسی پرونده شکایت بریتانیا از ایران بود. در آن مقطع رای دیوان بر این مبنا بود که دعوای حقوقی بین یک دولت (ایران) و یک شرکت (شرکت نفت ایران و انگلیس) طرح شده است و دیوان فقط به دعاوی میان دولت ها ورود می کند. صدور این رای، پیروزی سیاسی و حقوقی برای دولت ایران بود. در آن مقطع دیوان لاهه با صدور نامه ای مشابه از دولت ایران خواست خلع ید شرکت نفت ایران و انگلیس را تا زمان رسیدگی به پرونده متوقف کند اما دولت مصدق، حکم موقت دیوان را لازم الاجرا ندانست. امروز هم ایالات متحده و ایران «صلاحیت اجباری» دیوان را از قبل به رسمیت نشناخته اند. از نظر دولت آمریکا تنها مرجع قضائی عالی «دادگاه عالی آمریکا» (supreme court) به شمار می رود. در مورد نهاد بین المللی داوری، رسیدگی به پرونده های حقوقی ازاین دست، توافق دو دولت برای ارجاع پرونده اختلافی به لاهه را لازم دارد. اکنون دولت ترامپ ارجاع این مسئله به این دیوان را نپذیرفته پس رای صادره از سوی دیوان فاقد ضمانت اجرائی است. در صورت توافق دولت هاست که احکام صادره ضمانت اجرائی می یابد. حال با این پیش فرض است که اگر دولتی که رای علیه آن صادر شده حکم دیوان را نپذیرد، دولت پیروز حق بردن پرونده به شورای امنیت سازمان ملل و درخواست تصمیم در این باره را خواهد داشت. حتی در این صورت نیز با توجه به حق وتوی ایالات متحده، تصمیم این شورا احتمالا با بن بست مواجه می شود. اما دو رای اخیر در مورد عهدنامه مودت و همچنین پول ایران در بانک ایتالیا، چه منافعی برای ایران دارد؟ رای دیوان لاهه برای اتحادیه اروپا که در تلاش برای عبور دشوار از دوران یک جانبه گرایی آمریکا و خواستار رفتار مبتنی بر ظرفیت های حقوقی و بین المللی ایران است، یک خبر خوش محسوب می شود. لاهه در دستور موقت خود به آمریکا توصیه کرده تحریم هایی را که مرتبط با تامین دارو، کشاورزی و صادرات قطعات هواپیما به ایران است، ادامه ندهد. اتحادیه اروپا در گفت وگو با آمریکا می تواند از ترامپ و اعضای دولتش بخواهد با توجه به رفتارهای عقلایی بین المللی ایران چه در عمل به برجام و چه رجوع به دیوان دادگستری بین المللی، مسائل با ایران را به شکل مسالمت آمیز و با محوریت برجام حل کنند. بی توجهی دولت ایالات متحده به تصمیمات نهادهای بین المللی، شورای امنیت، کشورهای اروپایی، چین، روسیه و هند، از منظر سیاسی و روانی، آمریکا را با دشواری هایی مواجه خواهد کرد. اتحادیه اروپا اکنون با توجه به رفتار منطقی ایران در باقی ماندن در برجام، دعوت از آمریکا برای بازگشت به توافق و همچنین رجوع به نهاد بین المللی داوری، می تواند برای ایجاد ساز و کارهای حمایتی از برجام، با دست بازتری عمل کند و سایر کشورهای جهان نیز ایران را کشوری متعهد به قواعد بین المللی خواهند دانست. 
                