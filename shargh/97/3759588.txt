چهار‌شنبه ۳۰ خرداد ۱۳۹۷
-----------------------------------------
type_unknown
-----------------------------------------
تحدید ارز 4200 تومانی
-----------------------------------------

                    شرق: همایش سالانه سیاست های پولی و ارزی، روز گذشته آغاز به کار کرد و همان طور که از نام این همایش پیداست، قرار بود متخصصان و مسئولان این حوزه درباره سیاست های پولی و ارزی حال حاضر سخن بگویند؛ اما روز اول این همایش به سخنرانی برخی از سیاست گذاران پولی گذشت، بدون اینکه تحلیل و توضیحی درباره سیاست ارزی حال حاضر کشور ارائه شود. حتی احمد عراقچی، معاون ارزی بانک مرکزی، نیز در این همایش حضور نداشت. رئیس بانک مرکزی نیز در سخنرانی اصلی خود بیشتر به ارائه عملکرد بانک مرکزی در حوزه نقدینگی و دستاوردهای تورمی پرداخت و در جمع خبرنگاران توضیح کوتاهی درباره ماجراهای پیش آمده در حوزه واردات با دلار چهارهزارو 200 تومانی داد. در روزهای اخیر خبرهایی متفاوت از تصمیم جدید ارزی دولت برای محدودشدن کالاهای وارداتی برای دریافت دلار چهارهزارو 200 تومانی یا ورود نرخ جدید به بازار منتشر شده بود که از سه نرخی شدن دلار حکایت داشت... به طوری که در کنار نرخ سه هزارو 800 تومانی کالاهای اساسی و چهارهزارو 200 تومانی برخی از کالاهای وارداتی، گفته می شد قرار است بخشی از کالاها از زمره این نرخ ها خارج شده و با نرخ جدیدی ارز دریافت کنند؛ اما رئیس بانک مرکزی در حاشیه سخنرانی خود به ابهامات هرچند کوتاه پاسخ داده و اعلام کرد بر اساس تصمیم جدید اتخاذشده، قرار است واردات کالا برای دریافت ارز اولویت بندی شده و سه گروه کالاهای اساسی و حیاتی، مواد اولیه و ضروری و سایر کالاهای مورد نیاز ارز دریافت کنند. هرچند او توضیحی نداد که جریان فعلی بازار ارز و مابه التفاوت ارز رسمی و غیررسمی چگونه است و با وجود محدودیت در عرضه ارز، چطور به این سه گروه کالایی ارز چهارهزارو 200 تومانی اختصاص می یابد، بدون اینکه از محل توزیع رانت باشد. در این همایش، برخی خبرهای غیررسمی از سوی مدیران و مسئولان تایید شدند؛ پیمان قربانی، معاون اقتصادی بانک مرکزی، از افزایش 32درصدی قیمت مسکن خبر داد و معاون اقتصادی وزارت اقتصاد میزان بدهی دولت به بانک مرکزی را 162هزار میلیارد تومان اعلام کرد؛ مطالباتی که باعث افزایش 17.4واحد درصدی پایه پولی شده و خطر انفجار تورمی نقدینگی را جدی کرده است.دولت در زمینه ثبات قیمت ها عملکرد موفقی داشته استولی الله سیف در بیست وهشتمین همایش سیاست های پولی و ارزی گفت: اقتصاد ایران در دو سال گذشته در زمینه ثبات قیمت ها و رشد اقتصادی عملکرد موفقی داشته است. سال گذشته و برای دومین سال متوالی، نرخ تورم به عنوان معیاری از متوسط رشد هزینه های خانوار در محدوده تک رقمی قرار گرفت؛ عملکردی که می توان گفت در تاریخ اقتصادی چهار دهه گذشته کشور بی سابقه بوده است.رئیس کل بانک مرکزی با بیان اینکه در نتیجه تلاش های بانک مرکزی، نقدینگی در سال 1396 با رشدی معادل 22.1 درصد نسبت به پایان سال 1395 به 1530 هزار میلیارد تومان رسید که این رشد در مقایسه با رشد دوره مشابه سال 1395 (23.2 درصد)، 1.1 واحد درصد کاهش نشان می دهد، گفت: بر اساس ارقام مقدماتی در پایان سال 1396، پایه پولی با رشدی معادل 19.1 درصد نسبت به پایان سال 1395 به 214 هزار میلیارد تومان رسید. این عامل سهمی معادل 17.4 واحد درصد در رشد پایه پولی این سال داشته و مهم ترین عامل فزاینده رشد پایه پولی در سال 1396 مطالبات بانک مرکزی است.رئیس کل بانک مرکزی با اظهار اینکه در زمینه تسهیلات پرداختی، شبکه بانکی کشور در سال 1396 بالغ بر 614 هزار میلیارد تومان تسهیلات به بخش های مختلف اقتصادی پرداخت کرده است، افزود: این رقم نسبت به رقم سال 1395، 12 درصد افزایش نشان می دهد. 62 درصد از تسهیلات پرداخت شده در این سال، صرف تامین مالی سرمایه در گردش واحدهای تولیدی و 83.6 درصد صرف سرمایه در گردش واحدهای صنعتی و معدنی شده است.رئیس شورای پول و اعتبار با اشاره به اینکه بانک مرکزی با هدف ثبات بخشی به بازار طلا و ارز، در اواخر سال 1396 به اجرای طرح پیش فروش سکه در سه مرحله مختلف اقدام کرد، گفت: در مراحل مختلف، در مجموع 7.6 میلیون قطعه سکه طلا در سررسیدهای مختلف زمانی پیش فروش شد.رئیس بانک مرکزی درباره حذف برخی کالاهای وارداتی از فهرست دریافت کنندگان دلار چهارهزارو 200 تومانی نیز توضیحی کوتاه داشت. بنا بر آنچه سیف عنوان کرد، قرار بر این شده تا کالاهای وارداتی مشمول ارز چهارهزارو 200 تومانی در سه گروه اولویت بندی شوند؛ به این صورت که یک سری از کالاها اساسی و حیاتی بوده و بر اساس درآمدهای نفتی تامین ارز می شود. دومین گروه مواد اولیه کارخانجات و کالاهای ضروری هستند که از طریق صادرات کالاهای غیرنفتی تامین ارز خواهند شد؛ اما سومین گروه آنهایی هستند که بر اساس درآمد ارزی از محل 20 درصد صادرات غیرنفتی و همچنین ارز صادرکنندگان خرد، به آنها ارز اختصاص یافته و در اولویت بعدی قرار دارند.کاهش سرمایه گذاری عمرانی در دهه 90 به 2.7 درصدسخنران بعدی مسعود نیلی، دستیار ویژه رئیس جمهور در حوزه اقتصاد، بود که سخنرانی ای با محتوایی کارشناسی و نه در مقام دستیار اقتصادی رئیس جمهور ارائه کرد.او سخنان خود را این طور آغاز کرد: مسئله بودجه، سال های متمادی مسئله اصلی در اقتصاد کشور بوده و سایر سیاست های اقتصادی را دنبال خود می کشد. اثر مستقیم بودجه بر رشد اقتصادی، بر ثبات اقتصادی، بهبود فقر و توزیع درآمد و عرضه کالاهای عمومی، کارکردهای اصلی بودجه به شمار می روند که در این میان عرضه کالاهای عمومی از اهمیت بالایی برخوردار است.نیلی ادامه داد: اگر سرمایه گذاری دولت در پروژه های عمرانی را به صورت کسری از تولید ناخالص داخلی در نظر بگیریم از دهه 50 به این طرف در دوره وفور درآمد نفتی 12.5 درصد و در دوره ای پنج تا هفت درصد بوده و از دهه 90 به بعد به 2.7 درصد تقلیل یافته است.مشاور اقتصادی رئیس جمهور تصریح کرد: طبق مطالعات برای دستیابی به رشد اقتصادی قابل قبول باید پنج تا هفت درصد تولید ناخالص داخلی در بودجه عمرانی هزینه شود که در دهه 90 این میزان به نصف رسیده که نقیصه ای برای رشد اقتصادی محسوب می شود.وی با بیان اینکه چشم انداز سهم دولت در سرمایه گذاری عمرانی بالای سه درصد نیست، بنابراین باید رویکرد مشارکت دولتی خصوصی مدنظر باشد که در تبصره 19 بودجه به آن توجه شده است، اظهار کرد: طبق محاسباتی که انجام دادیم، برای آنکه دولت بتواند خدمات مناسبی ارائه دهد، نسبت بودجه جاری به تولید ناخالص داخلی باید 16 تا 17 درصد باشد که این رقم در صورت کسر هزینه های صندوق های بازنشستگی و هزینه اوراق مشارکت، 13.5 درصد است.وی با اشاره به فشارها بر بودجه عمومی دولت، گفت: به عنوان مثال در سال 84 میزان پرداختی از بودجه به صندوق های بازنشستگی دوهزارو 300 میلیارد تومان بود که این رقم در بودجه 97 به بیش از 60 هزار میلیارد تومان رسیده است.نیلی با مصلحتی دانستن بودجه نویسی در ایران، افزود: بودجه باید قاعده مند باشد و برای اینکه بودجه عمومی با این فشارها مواجه نشود، باید قاعده دائمی برای بودجه تعیین کرد.افزایش 31درصدی قیمت مسکناز دیگر سخنرانان همایش پولی و ارزی معاون اقتصادی بانک مرکزی بود. پیمان قربانی گفت در سال 96 رشد اقتصادی به 3.7 درصد رسید، این در حالی بود که در سال 95 رشد 12.5درصدی داشتیم.وی گفت: در سال 95 رشد 12.5درصدی اقتصادی عمدتا متاثر از رشد گروه نفت به میزان 61.6 درصد بود که عمدتا به افزایش صادرات نفت بعد از برجام بر می گشت. معاون اقتصادی بانک مرکزی بیان کرد: در سال 96 رشد تولید ناخالص داخلی بدون نفت به 3.3 درصد رسید. البته انتظار نداشتیم در سال 96 بخش نفت پیشران رشد اقتصادی شود؛ بنابراین افزایش رشد بخش های غیرنفتی را هدف قرار دادیم؛ از جمله کشاورزی، صنایع و معادن و خدمات که خوشبختانه در سال گذشته این رشد به 4.6 درصد رسید و در فصل چهارم به 4.8 درصد بالغ شد.قربانی با اشاره به رشد صنعت خودرو گفت: در حوزه صنعت خودرو در سال 96 نسبت به سال 95 بالغ بر 13.8 درصد رشد حاصل شده است. همچنین در حوزه خودرو سواری 14.9 درصد رشد ایجاد شده است.وی ادامه داد: کاهش نرخ سپرده ممتاز و سودهای تسهیلاتی در کنار افتتاح سپرده خانه یکم برای خانه اولی ها و افزایش میزان تسهیلات مسکن روستایی از 15 به 20 میلیون تومان از جمله سیاست های بانک مرکزی برای حوزه ساختمان بوده است. همچنین کاهش نرخ سود برای بافت های فرسوده به شش درصد و کاهش سود صندوق جوانان به 9 درصد از دیگر سیاست های بانک مرکزی در حوزه ساختمان به شمار می رود.وی درباره تعداد معاملات مسکن خاطرنشان کرد: تعداد معاملات 181.2 هزار مورد معامله در سال 96 بوده که نشان از رشد معاملات مسکن در سال گذشته دارد. همچنین در دو ماه ابتدایی امسال با انجام 24 هزار فقره معامله نسبت به مدت مشابه سال گذشته 11 درصد رشد معاملات صورت گرفته است.بدهی 162 هزار میلیارد تومانی دولت به بانک مرکزیمعاون وزیر اقتصاد با بیان اینکه وزارت اقتصاد تلاش دارد اطلاعات مرکز بدهی در قالب گزارش ها از حالت محرمانه خارج شود، گفت: بدهی دولت به بانک مرکزی به 162 هزار میلیارد تومان رسید.حسین میرشجاعیان در پنل تخصصی ساختار مالی دولت و ثبات پولی و مالی با بیان اینکه ام الامراض اقتصاد ایران برخی بدهی های آن است، افزود: مشاهده بودجه کشور اطلاعات دقیقی درخصوص وضعیت اقتصاد به ما می دهد. یکی اینکه بودجه جاری به سمت افزایش بوده که این موضوع شرایط اقتصادی را بد می کند.معاون اقتصادی وزارت اقتصاد با بیان اینکه حجم بدهی دولت به بانک مرکزی به 162 هزار میلیارد تومان رسیده است، گفت: نزدیک به 79 درصد اعتبارات هزینه ای ما دارای چسبندگی بسیار بوده که کاهش آن هزینه های بسیار اجتماعی و سیاسی به دنبال دارد.معاون اقتصادی وزیر اقتصاد با بیان اینکه هزینه های اجتماعی و سیاسی کاهش بودجه های جاری بسیار است، تصریح کرد: در سال های 92 تا 96، 21 هزار میلیارد تومان اوراق مشارکت و صکوک دولتی منتشر شده و رقمی که در بودجه برای انتشار اوراق در نظر گرفته شده، هفت هزارو 80 میلیارد تومان بودجه است که در سرفصل آخر چسبندگی بالایی در هزینه های مربوط به سلامت دیده می شود. میرشجاعیان با تاکید بر اینکه 79 درصد اعتبارات هزینه ای ما دارای چسبندگی بسیار است، ادامه داد: کاهش این نوع هزینه ها تبعات اجتماعی و سیاسی بسیاری به همراه داشته از این رو دولت ها راهکارهای مختلفی را در نظر می گیرند.وی با بیان اینکه زمانی که دولت ها با عدم تعادل در تراز خود مواجه می شوند، به سمت ایجاد بدهی حرکت می کنند، افزود: دست درازی به منابع بانک مرکزی یکی از این راهکارهای دولت هاست که با ورود قانون، جلوی آن گرفته شد.معاون اقتصادی وزارت اقتصاد با تاکید بر اینکه استفاده از منابع نظام بانکی نیز دیگر راهکار دولت ها برای جبران بدهی خود است، تصریح کرد: در حال حاضر حجم بدهی دولت به بانک مرکزی 162 هزار میلیارد تومان است که اگر تقسیم بر مانده تسهیلات اعطایی شود، حجم و اندازه آن به خوبی مشخص خواهد شد.میرشجاعیان با بیان اینکه قبل از تصویب قانون رفع موانع تولید، دولت فهم خوبی از بدهی های خود نداشت گفت: با تصویب این قانون، مرکزی در مجموعه وزارت اقتصاد تحت عنوان مرکز مدیریت بدهی ها تشکیل شد که در نخستین اقدام خود احصای بدهی های خود را انجام داد.
                