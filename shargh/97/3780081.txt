سه‌شنبه ۹ مرداد ۱۳۹۷
-----------------------------------------
سرمقاله
-----------------------------------------
دام های اقتصاد ایران
-----------------------------------------

                    اصلاحات امر ناگزیر امروز ایران است؛ اصلاحاتی که در ایران باید از بوروکراسی شروع شود. دیوان سالاری موجود بسیارعقب مانده و ناخردگراست. مبانی درست بوروکراتیک در آن رعایت نمی شود. یکی از این مبانی، شایسته سالاری است. در سه یادداشت گذشته که به طور متناوب در سه هفته گذشته منتشر شد، ذیل عنوان «نظام تدبیر»، به بخش های مختلف مدیریت و اقتصاد گذری داشتم. امروز از چند تله یاد می کنم. عامل بسیار مهمی که امکان ادامه حیات بوروکراسی ناکارآمد و ضدتوسعه را فراهم کرده، پدیده ای است که «تسخیر دولت»[1] نام گرفته است. بررسی کشورهای مختلف در جهان نشان می دهد که هرگاه اعمال نفوذ ناروا در دولت ها، چه از درون حاکمیت و چه از جانب گروه های ذی نفع در برنامه ها، سیاست ها و تصمیم گیری های دولت ها شدید باشد، احتمال شکست در مقایسه با وضعیت بدون اعمال نفوذ، بیشتر از 30 درصد است و هرگاه اعمال نفوذ های ناروا ناچیز باشد، احتمال شکست از 10 درصد کمتر نخواهد بود. اعمال نفوذ را «بحران نظام تدبیر» یا «بحران خاموش» نامیده اند. دولت های متناوب در کشور ما (برخلاف مردم عادی و فعالان اقتصادی)، در درک این پدیده غفلت و اهمال کرده اند و نسبت به مبارزه با فساد سیاسی اعمال نفوذها، به ویژه از نوع نامحسوس آن، یعنی تسخیر دولت و انواع لابی گری ها کوتاهی کرده اند. ژان تیرول، برنده جایزه نوبل اقتصاد در سال گذشته می گوید: «اقتصاد بازار به دولتی قوی نیاز دارد، دولت مدرن دولتی است که در برابر لابی ها مقاومت می کند». در دنیای واقعی و در عمل در همه کشورهای توسعه یافته و در حال توسعه، دولت ها معمولا هویتی یکپارچه و همگن ندارند و از مجموعه تصمیم گیران و تکنوکرات هایی تشکیل می شوند که هرکدام از آنها ممکن است گوشه چشمی به منافع خود داشته باشد. جیمز بوکانان، اقتصاددان نامدار، گفته است خود تصمیم گیران، اعم از ملی و محلی، هیچ گاه از فشار گروه های همسویی که دنبال جهت دادن و تاثیرگذاری بر سرمایه گذاری های عمومی به نفع خویش اند، مصون نیستند. مسیر دولت ها در شرایطی که گروه های ذی نفع و صاحبان منافع سوداگرانه، در فرایند شکل گیری سیاست ها و رویکردهای دولتی اثرگذاری منفعت طلبانه دارند، می تواند به خدشه دارکردن اقتدار اخلاقی حکومت ها بینجامد.در اقتصادهای «رفاقتی» نیز وقتی مغایرتی با قوانین ارگانیک کشور، مانند قانون برنامه های توسعه وجود دارد و منجر به تغییر جهت منابع برنامه یا منابع صندوق های بین نسلی می شود، می توان از «تسخیر برنامه» نیز سخن گفت که نقیصه ای در نظام تدبیر و بی اعتباری قانون گذاری به شمار می آید. پایبند نبودن به اصول و مبانی محوری (دیدمان) قوانین مانند قانون برنامه توسعه، نشانگر ضعف «قانونمندی» است که از مهم ترین شاخص های «نظام تدبیر شایسته» به حساب می آید. استمرار این آفت در نظام تدبیر، همان گفته منتقد مشهور برنامه ریزی را به یاد می آورد که «برنامه در تلاش برای همه چیز بودن، به هیچ چیز تبدیل شده است» و گویی این سخن آرون وایلدافسکی، از سرنوشت برنامه پنجم و احتمالا برنامه ششم توسعه جمهوری اسلامی ایران خبر می دهد. اقتصاد ایران در فرایند توسعه اقتصادی و برنامه ریزی توسعه، با پدیده «تسخیر دولت» رو به رو شده است. این پدیده در اقتصادهای سرمایه داری، به صورت نفوذ کارتل ها و صاحبان قدرت مالی و اقتصادی به منظور تامین منافع آنها در امر سیاست گذاری های دولتی و وضع قوانین و مقررات تنظیمی و نظارتی که وظیفه اصلی دولت هاست، رخ می دهد. در اقتصادهای دولتمدار هم پدیده تسخیر نه تنها از جانب صاحبان قدرت های مالی بلکه از نفوذ تاریخی سنتی افراد و گروه های سیاسی و حزبی هم در نظام تدبیر صورت می گیرد و مانع از اصلاح و تغییر مطلوب آن می شود. در چهار دهه اخیر، جهت گیری های متنوع و متعددی را می توان در سیاست های اقتصادی مشاهده کرد که پیوند محکمی با شرایط و الزامات این دوره ها نداشته و بیشتر مهر گرایش های خاصی را برخود دارند که اقتصاد کشور را پنهانی در «دام» هایی گرفتار کرده اند که در تحلیل نهایی می توان از بروز و وجود «تسخیر دولت» سخن گفت. موثرترین این دام ها به این شرح است:«دام روتین»: بوروکراسی سالخورده این کشور، از هرگونه تغییری در نظام تدبیر جلوگیری می کند. این مانع تغییر که به صورت هیولایی در قوای سه گانه کشور و به یاری گروه های ذی نفع در بدنه اجتماع جا خوش کرده و سخت جانی می کند، هرگونه حساسیت را نسبت به آنچه خود به بار آورده و به آستانه بحران رسانیده، از دست داده است. خود این بوروکراسی که طبق تعریف عوامل آن باید در خدمت ساماندهی به امور مختلف اقتصادی، اجتماعی و فرهنگی در جهت مصالح عامه و اعتلای امور باشد، در طول زمان از یک گروه فراتر رفته و به یک طبقه ذی نفع فراگیر تبدیل شده، در همه مجاری این کشور، چه در سطح ملی و چه در سطوح بخشی و منطقه ای تا اعماق نفوذ پیدا کرده و هرگونه تغییری را تجاوزی قانونی یا تهدیدی به شمار می آورد؛ درحالی که خود هرگاه ایجاب کند، پای بند هیچ قاعده و قانونی نیست، هرگونه پیشنهاد و راهکار جدیدی که بخت مطرح شدن پیدا کند یا با سکوت آن رو به رو شده یا گاهی در گفتار یا نوشتار به عنوان نوآوری ای که در دست بررسی قرار دارد، هرگز به فعلیت در نمی آید و اگر هم به طور تصادفی در کانال تصویب و تصمیم گیری قرار گیرد، چنان بی خاصیت می شود که مایه اعجاب پیشنهاددهنده می شود. به منظور وجاهت بخشیدن به این بوروکراسی، آن را عجالتا «نظام تدبیر» نامیدیم تا با شاخص های جهانی نظام تدبیر بتوان آن را ارزیابی و مقایسه بین المللی کرد.«دام روتین»: به صورت اعمال روش ها و سنت های اداری باقی مانده از یکصد سال دیوان سالاری کشور است که از سوی دبیران، کارمندان کمیسیون ها، مشاوران و مدیران دستگاه های اجرایی و سازمان های دولتی حراست شده و هم چنان به نظام تصمیم گیری و اجرائی کشور تحمیل شده است و مانع هرگونه اصلاح یا تغییر امور و روش ها از سوی مدیران جدید می شود.«دام میانگین»: در غالب گزارش های اقتصادی با تکیه بر قدر مطلق ها و رشدهای متغیرهای کلان مانند رشد اقتصادی، نرخ بی کاری، نرخ تورم، رشد نقدینگی و امثال اینها که اگرچه در جهت مثبت یا منفی، میانگین های تغییر یا تغییرات میانگین ها هستند و در مقایسه های بین المللی یا بین دوره ای (بازه ای) کاربرد دارند، تصویر مردمی جامع و مناسبی از واقعیات زندگی مردم را به سیاست مداران و سیاست گذاران نمی دهند. گزارش های عملکرد برنامه های سالانه و میان مدت ما به ارائه همین میانگین ها می پردازند.«دام مرکزمحوری»: یکی دیگر از عوامل «تسخیر دولت» است که به حمایت های تاریخی، سنتی، قانونی، مقرراتی و ارتجاعی متکی است. مرکزمحوری در برنامه ریزی های توسعه پنج ساله و بودجه ریزی های سالانه، در کلیه امور استانی، شهرستانی و حتی شهری، در تصمیم گیری های ریز و درشت استانی و حتی شهری و روستایی نقش تعیین کننده دارد و مانع از اعمال توانایی های مدیریت محلی مدیران و جلب مشارکت مردم در امور تامین مالی، اجرا و نظارت برنامه ها و طرح ها می شود.«دام قانون گذار»: یکی دیگر از شیوه های کاری و موثر در «تسخیر دولت» است که در بودجه ریزی های سالانه قابل مشاهده است و در تامین و تخصیص اعتبارات طرح ها و اعمال سیاست ها موثر واقع می شود (یک نمونه جدید آن تصویب انتقال 30 درصد از منابع سازمان تامین اجتماعی به خزانه است).«دام برنامه ریزی و نظارت»: نظام برنامه ریزی و نظارت برنامه ای کشور که با وجود سابقه ای نزدیک به یک قرن و قوانین و روش های جاافتاده...در نتیجه اقدامات و تصمیمات مخرب، نه در برنامه ریزی توسعه چند دوره پنج ساله اخیر موفقیتی کسب کرده و نه وظایف نظارتی خود را به درستی انجام داده است. آثار وجودی آنچه از این نهاد تعیین کننده در سامان دادن به امور برنامه ریزی و به ویژه بررسی صلاحیت و توجیه فنی-اقتصادی پروژه های عمرانی باقی مانده است، چیزی جز «دام برنامه ریزی و نظارت» نیست. نمونه های غیبت آن نهاد موثر در گذشته و وجود اسمی این دام امروز را می توان در اجرای بی مطالعه و بدون توجیه «طرح تحول سلامت» مشاهده کرد؛ طرحی انقلابی که اگر به گونه ای منطقی از نظر تامین و توجیه مالی پیش بینی های لازم برای آن می شد، از بروز بحران صندوق های بازنشستگی و تامین اجتماعی جلوگیری می شد. طرح های ایجاد فولادسازی در نقاط گوناگون کشور و به ویژه در مناطق خشک در مقیاس های غیراقتصادی و صرفا به دلیل فشارهای محلی و با علم و آگاهی از شکست آنها، در دام برنامه ریزی و نظارت جان گرفته اند. صندوق توسعه ملی نهادی بود که به خودی خود علاوه بر توسعه تولید ملی در بخش خصوصی، می توانست نظم دهنده به دخل و خرج دولت ها و تضمین کننده تشکیل سرمایه و سرمایه گذاری برای ایجاد ظرفیت های مولد اشتغال در آینده برای جوانان باشد. وظایف قانونی این نهاد آینده ساز به کلی تغییر کرده و منابع ارزی آن صرف اموری می شود که نیاز ارزی ندارند. تامین منابع برای بازنشستگان فرهنگی، کمک به صدا و سیما و... نمی تواند وظایف یک صندوق کلیدی باشد.1- State Capture
                