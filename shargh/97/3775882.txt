دو‌شنبه ۱ مرداد ۱۳۹۷
-----------------------------------------
type_unknown
-----------------------------------------
سخنی با مشترکان «شرق»
-----------------------------------------

                    روزنامه «شرق» از آغاز انتشار همواره به پشتیبانی مخاطبان همیشه همراه خود بالیده است و برای کسب و حفظ رضایت آنان، از همه ظرفیت های ممکن بهره گرفته است؛ چراکه مشتری مداری و مخاطب محوری را اصلی اساسی در مرام نامه فعالیت خود می داند. در این سال ها با وجود فراز و فرودهای بسیار که ناشی از شرایط اقتصادی و فضای صنفی صنعت نشر است، این مخاطبان «شرق» بوده اند که با باورمندی به نیت و عمل ما، با حمایت از نشریه، عامل دلگرمی اهالی «شرق» برای ادامه این مسیر دشوار اما ارزشمند بوده اند؛ سرمایه ای که ما را به پانزدهمین سال انتشار روزنامه «شرق» رسانده است. تلاش مجموعه مدیریتی «شرق»، پایین نگه داشتن قیمت این محصول برای استفاده هرچه بیشتر مخاطبان بوده است و برای حفظ قیمت فعلی، همچنان در معرض فشارهای اقتصادی جدی ناشی از شرایط کلان اقتصادی کشور هستیم. افزایش هزینه ها در بخش چاپ، زینک و جهش قیمت کاغذ به تبع جهش قیمت ارز برای نشریه مستقلی مانند «شرق» که به تک فروشی وابسته است، چاره ای جز مدیریت هزینه های موجود باقی نگذاشته است. واحد اشتراک روزنامه «شرق» یکی از زیرمجموعه های پرهزینه ماست که متاسفانه ادامه فعالیت آن در شرایط فعلی ممکن نیست. «شرق» اذعان دارد که اشتراک، نقش بی بدیلی در ترویج فرهنگ روزنامه خوانی و تسهیل دسترسی مخاطبان وفادار ما به نسخه کاغذی روزنامه دارد و همواره تلاش کرده تحت هر شرایطی در مسیر تعامل دوسویه با مخاطبان خود گام بردارد. متاسفانه شرایط دشوار اقتصادی کشور که برای همه ایرانیان مسئله ای قابل درک و ملموس است، امکان حفظ بخش اشتراک را سلب کرده است؛ ازاین رو تا مساعدشدن فضای اقتصادی کشور، به همراهی مشترکان خود برای خرید روزنامه از دکه های مطبوعاتی امیدواریم تا این شیب را هم پشت سر بگذاریم.
                