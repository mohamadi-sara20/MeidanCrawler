دو‌شنبه ۳ دی ۱۳۹۷
-----------------------------------------
حرف اول
-----------------------------------------
ستاد احیا؛ یار یا بار زاینده رود؟
-----------------------------------------

                    پیرو درخواست نمایندگان اصفهان به رئیس جمهور مبنی بر ایجاد ستاد احیای رودخانه زاینده رود، حسن روحانی به معاون اول خود دستور بررسی این درخواست را داده است و به احتمال فراوان چنین ستادی ایجاد خواهد شد؛ اما برای آنکه این ستاد یار زاینده رود باشد و نه بار آن، باید نکاتی در نظر گرفته شود که در ادامه به برخی از آنها اشاره خواهد شد.
1- در صورتی که قرار بر این باشد که ستادی همانند ستاد احیای دریاچه ارومیه برای احیای رودخانه زاینده رود تشکیل شود، از آن رو که با وجود صرف هزینه هایی درخور توجه تردید هایی جدی درباره موفقیت ستاد احیای دریاچه ارومیه وجود دارد که می توان آن را نشانه ای از وجود نواقصی جدی در طراحی ساختار این ستاد دانست، تشکیل ستادی مشابه برای احیای رودخانه زاینده رود باید مبتنی بر یک آسیب شناسی ساختاری دقیق از ستاد احیای دریاچه ارومیه باشد تا از تکرار اشتباهات در طراحی ساختار ستاد احیای رودخانه زاینده رود پرهیز شود.  
2- احیای زاینده رود بدون طراحی و اجرای سیستم تطبیقی حکمرانی آب در این حوضه میسر نیست؛ امری که تاکنون مغفول بوده و اصلی ترین علت ناپایداری حوضه و حرکت آن به سمت ناپایداری های بیشتر در آینده است. بر اساس این اگر  بناست ستادی برای احیای زاینده رود ایجاد شود، باید طراحی این سیستم را در اولویت کاری خود قرار دهد. طراحی این نظام نیز نیازمند مشارکت همه ذی نفعان و متخصصانی از رشته های مختلف جامعه شناسی، علوم سیاسی، اقتصاد، محیط زیست و آب است که حذف هریک از آنها یا اولویت بخشی بدون استدلال به هریک می تواند طراحی نهایی این نظام و احیای رودخانه زاینده رود را با شکست روبه رو کند. 
3- بررسی های تاریخی نشان دهنده آن است که طرح های انتقال و مدیریت منابع آب در حوضه زاینده رود از قبیل تونل های کوهرنگ یک و دو، چشمه لنگان و سد زاینده رود نه تنها مشکل دیرین کم آبی در حوضه را برطرف نکرده؛ بلکه به واسطه بی توجهی به عوامل اصلی موثر بر افزایش شکاف بین منابع و مصارف آبی حوضه و ایجاد توهم فراوانی آب، بر شدت این شکاف، وابستگی زاینده رود به حوضه های مجاور و ناپایداری های آن افزوده است.
 بر اساس این برخلاف تصور رایج که با طرح های انتقال آب مسئله زاینده رود حل می شود، حرکت معکوس در این زمینه در یک بازه زمانی مشخص و کاهش و قطع وابستگی حوضه به حوضه کارون و کاهش و قطع وابستگی سایر حوضه های آبریز به این حوضه راهگشا خواهد بود.
3- حل مسئله زاینده رود در گرو اولویت بخشی به محیط زیست و تامین حقابه مورد نیاز تالاب گاوخونی است که نظام نوین حکمرانی آب در حوضه باید آن را به عنوان یکی از اصول اساسی خود به رسمیت شناخته و در یک بازه زمانی معین محقق کند.
4- با توجه به آنکه دولت ها در پنج دهه گذشته بیش از سه برابر توان آبی حوضه در آن آب تخصیص داده اند، مسئله دیگری که باید تکلیف آن درباره زاینده رود مشخص شود، تعیین اولویت حق هریک از ذی نفعان درباره منابع آبی حوضه است. به نظر می رسد اولویت بخشی به ذی نفعان درباره منابع آبی براساس حق تقدم تاریخی تا رسیدن به توان آبی حوضه، قابل دفاع ترین موضع باشد که باید تکلیف آن در طراحی نظام حکمرانی نوین آب در زاینده رود مشخص شود.
5- رودخانه زاینده رود بخشی از یک سیستم جغرافیایی - سیاسی کلان تر است که احیای این رودخانه بدون توجه به روابط بین اجزای این سیستم کلان تر امکان پذیر نخواهد بود و هرگونه ستادی برای احیای این رودخانه برای آنکه در نهایت در دام طرح ها و پروژه های فانتزی و بی اثر نیفتد، باید این واقعیت را در نظر داشته باشد. به نظر می رسد تشکیل ستاد احیای رودخانه زاینده رود اگر با در نظر داشتن موارد فوق و البته نکات دیگری که می توان بر آن افزود، صورت گیرد، یار زاینده رود و البته ایران خواهد بود و در غیر این صورت بار زاینده رود است.
                