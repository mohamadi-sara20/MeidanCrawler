یک‌شنبه ۱۰ تیر ۱۳۹۷
-----------------------------------------
حرف اول
-----------------------------------------
رمزگشایی از یک سخنرانی
-----------------------------------------

                    آیا می توان سخنان اخیر حسن روحانی در نشست با مدیران دولت خود را، پایانی بر شایعات محفلی پیرامون برنامه رئیس جمهور دوازدهم برای مدیریت موثر تنش های اقتصادی و روانی اخیر دانست؟ نشستی که در سالن اصلی در اختیار دولت یعنی سالن مشهور به «اجلاس سران» تدارک دیده شده بود تا با پرشدن همه صندلی های آن از سوی وزرا، معاونان و مدیران کل، از منظر بصری هم پیام انسجام و integration (یکپارچگی) را به همه ذی نفعان(stakeholders) بدهد. در نزدیک به دو ماه پس از «نه» قابل پیش بینی رئیس جمهور ایالات متحده به ماندن در برجام، سوال مشخص فعالان سیاسی، تحلیلگران و عموم ایرانیان این بود که روحانی به عنوان اصلی ترین حامی مذاکرات عادی ساز با شش کشور اصلی جهان و احتمالا طراح اصلی آن از گذشته، چگونه می خواهد «جسم» توافق را همچنان در حال حیات نشان دهد؟ با کدام سازوکار قرار است در میان تناقض گویی های تیم وزارت خارجه که یکی توافق را در بخش مراقبت های ویژه و دیگری آن را محکم و بر سر جای خود می نامد، وضعیت واقعی این قرار تاریخی برای همه پرسشگران تبیین شود؟ این پرسش در ماه های اخیر مطرح شده که چرا با وجود بهبود شرایط کلی نسبت به گذشته، دولت در تداوم ثبات آفرینی در کشور، به نوعی بی عملی دچار شده است؟ حتی برخی پا را فراتر نهاده و آن را حاصل بی انگیزه شدن چهره های ارشد پاستور در خنثی سازی کارشکنی ها و تداوم حفر خندق مقابل دستگاه های اجرائی دانستند. شش سال پیش در چنین روزهایی، شرایط خاصی در ماه های پایانی دولت محمود احمدی نژاد بر کشور حاکم بود که شباهت ها و تفاوت هایی با وضعیت امروز دارد. آن زمان دیدارهای مکرر دبیر وقت شورای عالی امنیت ملی با مسئول سیاست خارجی اتحادیه اروپا برای رسیدن به یک زبان مشترک در فهم اهداف برنامه هسته ای ایران و خواسته های دو طرف در برداشتن تحریم ها، به نتیجه مشخصی نمی رسید و دور تکرار را تداعی می کرد. سوءمدیریت داخلی در جلوگیری از سقوط آزاد شاخص های اقتصادی خرد و کلان، عقب گرد متناوب در فضای کسب وکار، تحریم هایی که ایران را به سمت مدل «نفت در برابر غذا» می برد، در اختلافات سران قوا با یکدیگر، نبود چشم انداز روشن و باقی ماندن رسوبات تنش های انتخابات ریاست جمهوری دهم در فضای سیاسی و اجتماعی کشور و...تابع پاسخ گویی به تقاضای جامعه را به شدت نزولی کرده بود اما انتخابات سال 92 به یک سکوی پرتاب دوباره تبدیل شد. در انتخاباتی کمتر قابل انتظار، مردم نوعی از مشارکت حداکثری را به نمایش گذاشتند که حاصل نقش آفرینی چهره های مورد اعتماد ملی و جوانان و جریان های سیاسی بود. برایند نظر اکثریت رای دهندگان، ارتباط منطقی با جهان، برقراری انضباط اقتصادی و شفاف سازی محیط کسب وکار و عادی سازی محیط سیاسی، اجتماعی و فرهنگی در کشور بود که شرط لازم آن، برداشته شدن تحریم هایی بود که نه تحریم های یک جانبه ایالات متحده که دارای مهر و سربرگ شورای امنیت سازمان ملل و برای همه جهان، لازم الاجرا بود. روحانی در چنین شرایطی دولت را در دست گرفت. همکارانی پا به سن گذشته و برخی وزیران کم انگیزه دولت اصلاحات را به صندلی های قبلی خود بازگرداند. او دلیل انتخاب این گزینه را مجلس در اختیار حامیان روش های احمدی نژاد، دشواری گرفتن رای اعتماد برای چهره های کارآمد از آنان و نیاز به «تجربه» کهن سالان برای گذر از آن مقطع دانست. با وجود رکود تورمی و رشد منفی اقتصادی، به تدریج بوی بهبود از اوضاع کشور شنیده شد. اقتصاد تا حدی باثبات و وضعیت بازار ارز قابل پیش بینی شد، مذاکرات هسته ای از شورای عالی امنیت ملی به وزارت خارجه رفت و شروعی توفانی و امیدوارکننده داشت.به قول مهدی طائب، اگر ایران می خواست در دوران احمدی نژاد با غرب – بخوانید ایالات متحده- مذاکره کند، به دلیل وجهه رئیس دولت دهم، امکان پذیر نبود اما روی پیشانی روحانی نوشته شده بود: «هذا رجل المذاکره!» پس امید به حل مسئله می رفت. یک سال و نیم اول دولت تا پیش از توافق ژنو که وضعیت فروش نفت ایران را در همان حدود یک میلیون بشکه، فریز و الزام تحریم ها در کاهش واردات نفت ایران را موقتا تعلیق کرد، کشور درآمدی به مراتب کمتر از امروز داشت اما از چند تفاوت اساسی هم برخوردار بود؛ وجود وزیر اقتصادی که به درستی نبض اقتصاد را در دست داشت و علاقه مندان به گل به خودی در بانک مرکزی را تا حد زیادی مدیریت می کرد. در بخش فرهنگی و سیاسی نیز گام هایی برای گذر از فضای امنیتی برداشته شد و درعین حال عنصر «امید» به توافق و حل مسائل سیاست خارجی، انتظار کاهنده شدن تورم در جامعه را پدید آورد؛ مولفه ای که مانند سدی محکم در مقابل سیل هیجانی شدن رفتارهای جامعه و فزاینده شدن انتظارات عمل می کرد. آنچه امروز محل ابهام است و تا پیش از سخنان روحانی در رسانه های اجتماعی و حتی محافل سیاسی شنیده می شد، این بود که با وجود توافق برجام، تحریم هایی که با پشتوانه قطع نامه 2231 شورای امنیت از میان برداشته شدند، لغو تحریم سوییفت، ورود اولیه شرکت های اروپایی به ایران و... می توان صرف حضور فردی به نام ترامپ در کاخ سفید و هم سویی اعراب منطقه با اسرائیل و ساماندهی زنجیره تنش های رسانه ای و ایذایی علیه جمهوری اسلامی را به اندازه ای نیرومند ارزیابی کرد که شرایط را به قبل از دولت روحانی بازگرداند؟ همین کمتر فعال شدن دولت برای مواجهه با «وضعیت قرمز» پساترامپ، این گمانه زنی را پدید آورده بود که روحانی از شرایط موجود و کارشکنی های در مسیر ترسیم شده برای عبور کشور از بحران، دلخور است. گلایه هایی که سخنگوی او به عنوان یکی از حواریون حلقه اطرافش را به این نقطه رساند که تاکید کند: «دولت عامل بی ثباتی نیست»؛ اما اکنون شاید بتوان با ارجاع دادن به بخش هایی از سخنان اخیر روحانی و حتی زبان بدن او در هنگام ادای جملاتی که کمتر از او به عنوان یک چهره علاقه مند به مذاکره توقع آن می رفت، از تاکتیک فعلی او و دولتش، رمزگشایی کرد. احتمالا این سیاست مدار کهنه کار می خواهد این بار مدل مقاومت درونی را برای ایجاد تعادل با طرف های غربی در مذاکرات آینده و برای پایبندکردن آنان به تعهدات برجامی خود به کار بگیرد. احتمالا این روش شاید نوعی هم گرایی در آینده را نوید دهد. اما مشکل اینجاست که «حرف درمانی» به تنهایی موثر نخواهد بود و برای این تاکتیک احتمالی، کاربست ابزار مناسب بسیار تعیین کننده خواهد بود. جیم کالینز در کتاب تحسین شده «از خوب به عالی» تاکید می کند مسئول برتر در یک سازمان اگر به جای هدف با فرد شروع کند، راحت تر می تواند خود را با دنیای در حال تغییر سازگار کند. دوم اگر افراد مناسب را به کار گیرد، مشکل چندانی برای انگیزش و مدیریت آن نخواهد داشت و سوم اگر در سیستم افراد نامناسب حضور داشته باشند، حتی اگر مسیر درست هم کشف شده باشد، باز هم دستیابی به شرکتی در سطح عالی، مقدور نخواهد بود؛ چراکه رویکرد عالی بدون افراد عالی بی معناست. حال تاکید بر ساعت کاری اعضای ارشد دولت و حتی همه ایرانیان در محیط کار خود در شرایطی که در سطوح ارشد دولت، چند مورد معدود مابازا برای آن وجود دارد، تغییر در سرمایه انسانی را به شدت به رخ می کشد. روحانی از فعال شدن روابط عمومی ها حتی در سطح بخشداری های کشور سخن گفت؛ بی آنکه پاسخ دهد چرا در پنج سال گذشته ضعف مفرط این حوزه با وجود بارها آسیب شناسی از سوی صاحبان فن، همچنان پابرجاست. همان روابط عمومی هایی که در روزهای ملتهب مناظره های سال گذشته، به لحظه پاسخ اظهارات خلاف واقع رقبای رئیس جمهور را منتشر می کردند و از فردای اعلام نتایج، به همان ریل گذشته و خواب عمیق بازگشت کردند. یا موضوع به کارگیری مشاوران جوان و خوش فکر برای بخش های فرتوت دولت که در بدنه برخی موسسات آموزش عالی یا شرکت های خصوصی به وفور یافت شده و کلید ارتباط با شرکت های کوچک اروپایی برای انواع قراردادهای (joint venture) به شمار می روند، با تداوم مدیریت کهنسال برخی مجموعه های کلیدی، چه سنخیتی خواهد داشت؟ رئیس جمهور با حرکت چندباره دست و نشان دادن میزان مصمم بودن در صورت و گاهی با عتاب و فرمان، از اجزای دولت خواست که حتی با متد سال 96 به مصاف شرایط جدید نروند و کشتی بان را سیاستی دگر باید، بی آنکه بداند آنچه او چهارشنبه گذشته از دولت خود خواست، در ظرفیت بی بدیل 24 میلیون آرای وی وجود داشت اما کم توجهی به آن، حتی اتهام عدول از وعده های انتخاباتی را برای روحانی به دنبال داشته است. اصل گفت وگوی مستقیم و تاکید بر نترسیدن و استعفا ندادن، در جای خود قابل بحث است اما بدون ایجاد ظرفیت و دراختیارگرفتن ابزار انسانی و فناوری انتقال سخنان بدنه جامعه به دولت و برعکس، امکان باورپذیر کردن تمام اجزای سیستم یا همان کشور ایران برای یکپارچه شدن با استراتژی واحد دولت، امکان پذیر نخواهد بود. تبدیل این متد جدید روحانی به رویکردهای اجرائی، پیش شرط هایی لازم دارد که در بخش های زیادی از دولت، وجود خارجی ندارد.
                