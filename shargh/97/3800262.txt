دو‌شنبه ۱۲‌شهریور ۱۳۹۷
-----------------------------------------
type_unknown
-----------------------------------------
محمدرضا تاجیک: باید بین سیاست و اقتصاد دیالوگ برقرار کرد
-----------------------------------------

                    محمدرضا تاجیک درباره امر سیاسی و سیاست زدایی گفت: اگر یک نظام و قدرتی می خواهد بقا و بالندگی و شکوفایی داشته باشد، باید اجازه دهد که نوعی همزیستی مسالمت آمیز میان خرده فرهنگ ها برپا شود، باید اجازه دهد که انسان ها بتوانند در یک دنیای آزاد سبک زندگی خودشان را آگاهانه و آزادانه انتخاب کنند. تحمیل یک نوع خاص رفتار و کردار و گفتار اجتماعی، سیاسی و فرهنگی در طول تاریخ هم میسر نشده و علت خیزش های اجتماعی هم همین بوده که در ساحت گفتمان مسلط امکان بازیگری برای هویت های متفاوت وجود نداشته و آنها لاجرم به حرکت های رادیکال دست زده اند تا بتوانند یک فضا و صحنه بازیگری برای خودشان مهیا کنند. اگر قدرت می خواهد چنین اتفاقی نیفتد، باید اجازه دهد که در صحنه تئاتر اجتماعی گروه های مختلف بازیگری داشته باشند و روایت های مختلفی را هم روی صحنه ببرند. او در گفت وگو با «ایلنا» ادامه داد: این روزها زیاد می شنویم که مثلا حصر را سیاسی نکنید، درخواست ورود زنان به استادیوم را سیاسی نکنید و... گویی «سیاسی نکنید» اسم رمز «نقد نکنید» است برای جلوگیری از مشارکت عامه مردم. جدا از این مسئله وقتی مسئله ای سیاسی است، یعنی به همه افراد جامعه مربوط است و همه باید در آن ورود کنند اما مسئله را سیاسی نکنید، اینجا این معنا را هم می دهد که مردم نباید به این مسئله ورود کنند چراکه در محدوده تشخیص و آگاهی نخبگان سیاسی است. تاجیک اضافه کرد: فمینیست ها یک شعار و آموزه جدی دارند تحت این عنوان که امر شخصی امر سیاسی ا ست. اینکه ما بخواهیم تفکیک بگذاریم بین مسئله حصر و امر سیاسی، مسئله جنسیت، زنان و ورودشان به ورزشگاه و... غیرممکن است. هرچیزی می تواند نوعی دلالت سیاسی داشته باشد. حتی سکوت می تواند دلالت سیاسی پیدا کند و همیشه هم علامت رضایت نیست. سکوت گاهی علامت جهالت است و گاهی علامت دانایی و گاهی هم نمودی از انفعال است. بنابراین سکوت هم می تواند امر سیاسی باشد. تاجیک ادامه داد: گاهی یک اخم ابرو و پیچش مو هم دلالت سیاسی دارد. یعنی نوع آرایش یا لباس پوشیدن و از دید زیمل نوع پرسه زدن و خیابان گردی هم می تواند دلالت سیاسی داشته باشد.او افزود: مثلا می گویند اعتراضات مردم اقتصادی ا ست و سیاسی نیست. فراموش کرده اند سیاست و اقتصاد جدایی ناپذیرند و شیوه های تولید و مصرف و توزیع کاملا سیاسی است. انگار نه انگار که خود سیاست اساسا یک مسئله اقتصادی است؛ همان قدر که اقتصاد مسئله ای سیاسی ا ست و نمی توانیم این حوزه ها را از هم منفک کنیم و بیرون بکشیم.او ادامه داد: این یک نوع سیاست زدایی از سیاست و تقلیل و تخفیف یک واقعه اجتماعی و سیاسی است تا آن قدر آن را بسیط کنند که در قالب هایی که خودشان ترسیم کرده اند، قرار بگیرد و از آن فراتر نرود. به قول بزرگی روایت یک خیزش و جنبش در آغاز یک روایت است و از آغاز به بعدش هم یک روایت دیگر. اینکه یک خیزش به چه علتی حادث می شود در فردای این رویداد دیگر خیلی مهم نیست. در فردای خیزش ابعاد و بازنمایی و درونمایه های جدیدی پیدا کرده و گروه های تازه ای به آن پیوسته اند و انگیزه ها و انگیخته های تازه به خیزش وصل شده و از اساس خیزش دیگری است. این طور نیست که فردای اعتراضات به معیشت هم صرفا کسانی که دچار مشکل اقتصادی هستند به خیایان آمده اند. شعارها هم این را نشان نمی دهد و می بینیم که حتی شعارها هم به شدت رادیکالیزه شده اند و به شدت سیاسی.تاجیک افزود: یعنی اگر صورت اعتراضات اقتصادی است به این معنا نیست که سیرتش هم اقتصادی است و در ذیل آن سیرت ها و انگیزه ها و انگیخته ها و جریانات متفاوتی برپاست؛ بنابراین به محض اینکه از مجاری اقتصادی امکان بروز پیدا کردند، به اشکال مختلف خودشان را نشان می دهند. سطحی نگری ا ست که به این شکل تک بعدی به قضایای اجتماعی نگاه کنیم. هیچ پدیده ای اتفاق نمی افتد، مگر منطبق بر اوردیترمینیشن یعنی هیچ رخداد اجتماعی تک علیتی نیست و چندعلیتی هستند. اگر می خواهیم چاره کار کنیم و اصلا پدیده های سیاسی و اجتماعی جامعه را بفهمیم، باید به این علل و عوامل گوناگون بازگردیم و آنها را ببینیم و به رسمیت بشناسیم.او ادامه داده است: فرهنگ سیاسی ما متاسفانه بر اثر این سیاست زده و سیاست زداکردن رادیکال جامعه به یک فرهنگ سیاسی دیجیتالی تبدیل شده است. ما در عرصه فرهنگ سیاسی هم کمتر در میانه قرار داریم و معمولا صفر و صدی برخورد می کنیم یا سیاهیم یا سپید و خاکستری و معتدل بین ما کمتر وجود دارد. حتی آن کسی که فریاد اعتدال می زند می تواند خیلی صفر و صدی عمل کند. این فرهنگ در سیاست ما هم نشت کرده است. درست مثل فرهنگ عمومی ما. در فرهنگ سیاسی ما فلانی یا با ماست یا بر ما، یا با کسی خیلی خوبیم یا خیلی بدیم؛ یا فلان مسئله را سفید مطلق می بینیم یا سیاه مطلق. برای همین است که جامعه ما تقریبا یک جامعه غیرقابل پیش بینی شده است و نمی توان طبیعتش را راحت شناخت و فهمید در شرایط مختلف چه اکتی از خود نشان می دهد؛ دفعتا که انتظار داری جامعه حرکتی از خود نشان بدهد، دچار خمودگی می شود و زمانی که انتظار نداری دچار یک رادیکالیسم کور و شدید می شود و احتمالا سیستم ها هم به همین دلایل فهم نکرده اند که چگونه باید مدیریت کنند. او افزود: در نظام های گوناگون به سرعت سیاست دارد تابعی از اقتصاد قرار می گیرد. چه بخواهیم و چه نخواهیم در جامعه ما هم چنین تحولی در حال رخ دادن است. آخرین حزبی که در کشور اعلام موجودیت کرد، حزبی ا ست به نام «رفاه ملت» با سردمداری اصولگرایان جدی جامعه. اصولگرایانی که در دهه اول انقلاب اگر از اقتصاد و معیشت مردم و زندگی روزمره و رفاه صحبت می کردی با دیده تحقیر به ماجرا نگاه می کردند و می گفتند طرف رسوبات سوسیالیستی و مارکسیستی در ذهن دارد، بعضا هم بر این فرض بودند که انسان حیوانی است معنوی و فرهنگی که نیازهای معنوی و فرهنگی او در اولویت است؛ منتها پس از چهار دهه اینها هم به این نتیجه رسیدند که اگر می خواهند حزب سیاسی هم داشته باشند باید قاب و قالب و عنوانش اقتصادی باشد.تاجیک تاکید کرد: مردم دیگر از سیاستی با گزاره های صرفا زیبا و آرمانی و انسانی عبور کرده اند. امروز سیاستی مورد قبول مردم قرار می گیرد که بتواند راه حل مشکلات روزمره جامعه را ارائه کند.او ادامه داد: مهم این است که بتوان نوعی دیالوگ و دیالکتیک میان سیاست و اقتصاد برقرار کرد. باید از افراط و تفریط در این زمینه ممانعت کنیم و به سمتی نرویم که اقتصاد دوباره زیربنا شود و هر چیز دیگری از قبیل سیاست و فرهنگ و هنر تابعی از اقتصاد تعریف شود و نباید به اندیشه مارکسیسم کلاسیک بازگردیم. باید به جایی برسیم که بین سیاست و فرهنگ و اقتصاد نوعی دیالوگ برقرار کنیم؛ یعنی هر سه یک پیکره ترکیبی ایجاد کنند که بر هم تاثیر بگذارند و از هم تاثیر بپذیرند و به نوعی همدیگر را کامل کنند. در شرایط کنونی تکثر اجتماعی به چنین پیکره ای نیاز داریم تا به خواست ها و دغدغه های اقشار مختلف جامعه پاسخ داده شود. این گونه نیست که در جامعه فقط یک قشر و طبقه خاص داشته باشیم یا نیازها و خواست های مشابه. گروه های مختلف اجتماعی وجود دارند و این گفتمان باید بتواند اینها را در کنار هم بنشاند و خیلی مهم است امروز از شرایطی که اقتصاد را در آن کاملا به حاشیه رانده بودیم به جایی نرسیم که فقط اقتصاد در متن باشد و سیاست و فرهنگ به حاشیه بروند. اصحاب قدرت باید درایت کنند تا سیاست و اقتصاد و فرهنگ با هم دیالوگ داشته باشند.
                