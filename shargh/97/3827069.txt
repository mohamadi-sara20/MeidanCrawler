چهار‌شنبه ۹ آبان ۱۳۹۷
-----------------------------------------
یادداشت
-----------------------------------------
تغییرات اجباری یا اختیاری کابینه؟
-----------------------------------------

                    سرانجام کابینه دولت دوازدهم هم بعد از دو استیضاح و دو استعفا تن به تغییر و جابه جایی داد. واقعیت امروز در تاریخ خواهد ماند و آیندگان بر ما خرده خواهند گرفت. دولتی که مدعی درگیربودن در جنگ اقتصادی است، نزدیک به سه ماه است که وزرای کلیدی اقتصادی او استیضاح شده اند یا مانند وزیر سابق راه و شهرسازی با درخواست استعفایی که چند نوبت تکرار شده و برنامه ای برای ادامه کار در وزارتخانه تحت امر خود ندارد، مشغول نوشتن مقالات انتقادی و انتشار آن در رسانه هاست. وزیر کلیدی صنعت و معدن چندین ماه در صف استیضاح مشغول چانه زنی با نمایندگان بود و سپس به جابه جایی ایشان از وزارت صنعت به وزارت کار و رفاه اجتماعی رضایت دادند. آرای مجلسیان بیان کننده این واقعیت است که اصلی ترین وزارتخانه بی وزیر که با سرپرست اداره می شد، از نظر آنان وزارت اقتصاد بود که بعد از استیضاح کرباسیان با چراغ خاموش سرپرست، طی طریق می کرد. ظاهرا کار با دولت دوازدهم یا بهتر بگویم شخص رئیس جمهور با توجه به چینش اعضای دفتر و مشاوران او برای مدیران قدری مشکل شده است. حضور برخی افراد در دفتر رئیس جمهور کار را به جایی رسانده که به گفته روحانی، افرادی که برای تصدی وزارتخانه هایی که با سرپرست اداره می شد، فراخوانده می شدند، به آخرین حربه یعنی توسل و تمسک به استخاره از زیر بار مسئولیت شانه خالی می کردند یا در پاسخ درخواست رئیس جمهور برای حضور در کابینه با تکیه بر شرایط موجود و لابد تفاوت دیدگاهی که با مثلث همراه رئیس جمهور داشتند، با سردی گفتمان، رئیس جمهور را قانع می کردند که حاضر به پذیرش پست حساس وزارت در شرایط موجود نیستند. آیا رئیس جمهور خود محور است و دیگران نمی توانند با او کار کنند یا شرایط به گونه ای است که زمینه همکاری برای عده ای فراهم نیست. پذیرش فراز دوم فرض بالا یعنی فراهم نبودن شرایط همکاری برای نگارنده مشکل است. نمونه آن پذیرش پست ریاست بانک مرکزی به وسیله آقای همتی است. همتی پست بی دردسر سفارت چین را که به تازگی به آن منصوب شده بود، رها کرد و اداره بانک مرکزی را در بدترین شرایط پذیرفت.
 امروز بر همگان روشن شده طراح ارز چهارهزارو 200تومانی اشخاص دیگری غیر از جهانگیری بودند و معاون اول رئیس جمهور با اکراه نرخ چهارهزارو 200تومانی را اعلام کرد؛ اما حضور همتی نشان داد، می توان مانند رئیس بانک مرکزی وارد شد و کارها را به سامان رساند. آنچه مشخص است این است که رئیس جمهور فقط می تواند شرایط کار کردن را برای هیئت دولت فراهم کند. رئیس جمهور باید برنامه مدونی داشته باشد و با تکیه بر این برنامه، اعضای هیئت دولت با توجه به سهم وزارتخانه خود در اداره کشور در پیشبرد برنامه کلی رئیس جمهور مشارکت داشته باشند. بر این باورم که وقایع اخیر یعنی تغییر و تعیین پست های خالی در وزارتخانه ها از سر اجبار بوده است. رئیس جمهور تا آخرین فرصت قانونی که اصل 135 قانون اساسی برای اداره وزارتخانه هایی که وزیر ندارند، در نظر گرفته است؛ یعنی نزدیک به سه ماه، سود برد و عملا چرخ وزارتخانه هایی بی وزیر را معطل نگه داشت؛ وگرنه از همان روزهای اول و در شرایطی که ادعا می شود در جنگ اقتصادی قرار داریم، وزارتخانه ها را بی وزیر نمی گذاشت. 13 آبان  زمان عملیاتی شدن تحریم های قلدرمآبانه آمریکا است. تحریم ها در پیش است و فرجام جابه جایی پول که اساس روابط اقتصادی با خارج را تعیین می کند، نامعلوم. اینکه در سخنرانی معارفه وزرا از خودکفایی یا پر بودن انبار کالاهای اساسی داد سخن سر داده شود، موضوعی فرعی است. موضوع اصلی این است که جنگ اقتصادی برنامه می خواهد و به سردار و سرباز نیاز دارد. حاضران در این جنگ باید با تاکتیک مناسب دنبال استراتژی کلان دولت در شرایط جنگ باشند. وضعیت اشتغال، تعطیلی برخی کارخانه ها، اوضاع نابسامان پولی، بازار سیاه سکه و ارز و اتومبیل که حاصل بی برنامگی دولت است، با کدام برنامه از بین خواهد رفت؟
از آشفته بازار اتومبیل گفتم؛ بازاری که دلالان توانستند با وجود بسته بودن سایت، شش هزار اتومبیل را ثبت سفارش کنند. آشفته بازار تولید اتومبیل بی کیفیت که سه سال قبل با نخریدن مردم روبه رو شد و تولیدات بی کیفیت خودروسازان داخلی روی دست آنها ماند و تصاویر پارکینگ های پر از اتومبیل بی مشتری سر از فضای مجازی در آورد و دولت دست در جیب بانک ها کرد و با پرداخت وام های سهل الوصول، بازار خرید خودروهای داخلی را سکه کرد. امروز بعد از جهش قیمت ارز و گران شدن خودروهای خارجی نیز این خودروسازان بدون تغییر در کیفیت تولید اتومبیل های پرمصرف داخلی، شرایطی را به وجود آورده اند که با وجود دو برابر شدن قیمت اتومبیل فاقد استانداردهای اولیه کیفیت کالا، هزاران نفر چک به دست منتظر باز شدن سایت خرید خودرو، آن هم با قیمت نامعلوم زمان تحویل که خدا می داند چه تاریخی است، پشت رایانه خود نشسته اند و بازار کافی نت ها سکه است.
مرور بازار خودرو در دو سال گذشته، مشت نمونه خروار بی برنامگی دولت در دیگر عرصه هاست. اگر تغییرات کابینه، تغییر برنامه دولت یا در دست گرفتن برنامه جدید برای اداره کشور نباشد، مفهوم تغییراتی اجباری را دارد که رئیس دولت دوازدهم با اکراه تن به آنها داده است
                