پنج‌شنبه ۶ دی ۱۳۹۷
-----------------------------------------
یادداشت
-----------------------------------------
در پیشگاه تاریخ
-----------------------------------------

                    این روزها گویا بعضی افراد تصمیم گرفته اند آنچه را ملت ایران میراث گرانبها از گذشته خود دارد، با استناد به مجعولات و برداشت های شخصی بی اعتبار کرده، آن را از میان بردارند. 
این بعضی ها از گذشته های دور گرفته تا امروز نسبت به ارزش های دیرپای فرهنگ، هنر و ادب ایرانیان دچار تردید شده اند و با پرداختن به زندگی و فعالیت شخصیت های سیاسی، نقش آنان را در تاریخ ملت ما وارونه جلوه دهند. 
ازجمله شخصیت تاریخی دکتر محمد مصدق، نخست وزیر وقت ایران را در مبارزات ضداستعماری او در جریان ملی شدن صنعت نفت نادیده گرفته و از این انسان شایسته در تاریخ معاصر عنصری پراشتباه و منفعل ترسیم کنند.
درباره دکتر علی شریعتی و شهید آیت الله بهشتی نیز به همین شکل گفتنی بسیار است که از عهده قلم نویسنده این یادداشت مختصر برنمی آید.
 به تازگی فیلمی از زندگی و مبارزات سیاسی-اجتماعی مرحوم مهندس بازرگان ساخته شده که بخش های زندگی شرافتمندانه او را زیر سوال می برد: حضور موثر مهندس بازرگان در مبارزات مردم ایران قبل و بعد از پیروزی انقلاب اسلامی به کنار…!
اما کسانی که خارج از جریان نهضت آزادی، مخصوصا در مبارزات دانشجویی سال های 1342 مهندس بازرگان را دیده و شناخته اند و ایمان راستین او را به اسلام و ارزش های مبارزات اسلامی، بردباری، شجاعت و شرافتمندی او را در عمل تجربه کرده اند، می دانند حضور بازرگان موجب آن بود که همه قشرهای دانشجویان با هر عقیده و دیدگاه سیاسی و اجتماعی گرد هم آیند و برای رهایی ملت ایران از نظام ستم شاهی مبارزه کرده و به آینده امیدوار باشند. 
دور از انصاف است که با خلط مطلب اقدامات سازمان منافقین را که در منجلاب نفاق- خودخواهی و خیانت به ملت ایران فرو رفته اند، به حساب مهندس بازرگان گذاشت و با گوشه و کنایه شخصیت والای آیت الله طالقانی را به میان کشید. 
دیگر اینکه بسیاری بر این باورند که اقدامات مسلحانه از مبارزه نواب صفوی و یارانش تا آنچه گروه موتلفه و چریک ها و… 
 در آن زمان ها علیه ستمگران انجام داده اند، بی حاصل نبوده و سهمی از پیروزی انقلاب اسلامی ایران به زعامت امام خمینی نتیجه پیمودن مبارزه ملت ایران در شرایطی متفاوت و پرفرازونشیب بوده است.
تخریب شخصیت بزرگان رفته رفته تسری پیدا کرده و اخیرا درباره زندگی و مبارزات آیت الله هاشمی رفسنجانی فیلمی ساخته اند که با یک سونگری انقلاب اسلامی و نتایج آن بیننده را دچار تعجب و تردید می کند. مگر نه این است که بعد از رهبری و زعامت بنیان گذار جمهوری اسلامی نام سه شخصیت (بهشتی- رفسنجانی، خامنه ای) پشتوانه تداوم مبارزات ملت ایران بوده و هست؟ و چرا گروهی می خواهند این ارزش ها را از تاریخ ایران محو کنند! 
به نظر می رسد کسانی که هوای روزهای انقلاب اسلامی و جنگ تحمیلی و سال های مبارزات نفت را استنشاق نکرده باشند؛ هرچند کتاب های فراوان بخوانند و فیلم های متعدد ببینند و فراوان بشنوند، با همه بی طرفی، راویان آگاه و صدیق آن دوران نخواهند بود و موجب تعجب بسیار است که افرادی یا گروه هایی برای خودنمایی و مطرح بودن و خود را به رخ دیگران کشیدن، اقدام به تخریب شخصیت های مورد احترام ملت ایران می کنند.
                