دو‌شنبه ۱۵ مرداد ۱۳۹۷
-----------------------------------------
حرف اول
-----------------------------------------
استیضاح، تحریم و استقامت ملی
-----------------------------------------

                    «ریچارد نفیو»، مسئول تیم طراحی تحریم ها علیه ایران، در کتاب هنر تحریم ها که از آن به عنوان راهنمای آموزشی تحریم در سطوح بالای دستگاه سیاست گذاری آمریکا یاد می شود، درباره درک آثار تحریم و درد ناشی از آن در کشور هدف، از واژه «استقامت» استفاده می کند. او واژه استقامت را به عنوان قاطعیت روان شناختی کشور هدف، برای انکار پیروزی تحریم کننده تعریف کرده و تاکید می کند اساسا تحریم ها برای درهم شکستن این قاطعیت روان شناختی وضع می شود. توجه به این نکته از آن رو ضروری است که نشان می دهد در کنار مشکلات عدیده درون کشور، نارضایتی های ناشی از شکاف فزاینده انتظارات و امکانات، اعتراضات مردمی و موارد دیگر، دشمنی هوشمند و با برنامه فروپاشی روانی، جامعه را هدف قرار داده است. در این شرایط ویژه یک ضرورت انکارناپذیر، گفت وگوی بی واسطه با مردم است؛ مردمی که در شرایط سخت اقتصادی به سر می برند و دیوار اعتماد میان آنان و دولت (به معنای عام) بلندتر شده است، گفت وگو با کارگرانی که حقوق معوقه دارند، گفت وگو با بازنشستگانی که مطالبات معوقه دارند، گفت وگو با معدنچیانی که با جانشان کار می کنند، گفت وگو با کامیون دارانی که از تبعیض، رانت و بی توجهی نارضایتی دارند و گفت وگو با مردم روستاها، شهرستان ها و آنها که منتظر شنیده شدن صدای خود هستند. در چنین زمانه ای باید اذعان کرد ایران ما نیازمند تقویت حلقه های اتصال و گفت وگو میان همه اقشار است. برای این منظور، به چهره هایی نیاز است که به گفت وگوی اجتماعی باور داشته باشند و بتوانند زمینه ساز تقویت استقامت ملی در شرایط سخت کنونی باشند. تضعیف چهره هایی که علاوه بر داشتن مسئولیت رسمی سعی در مواجهه با بحران ها و چالش های اجتماعی از جمله اعتراضات گروه های مختلف بر مبنای ایده «گفت وگوی اجتماعی» داشته با حضور و ورود در جمع های مختلف و متنوع مردم و شنیدن بی واسطه مشکلات و مطالبات به سمت تحقق حداکثری این خواسته ها گام برداشته ا ند، می تواند به عنوان یک تهدید اجتماعی عمل کند. نگاهی گذرا به فضای رسانه ای کشور و رصد اظهارنظرها درباره استیضاح وزیر کار نشان می دهد جمعی از نخبگان، دانشگاهیان، فعالان مدنی و کنشگران سیاسی-مدنی از طیف های مختلف بدون نگرانی از دریافت برچسب، مخالفت خود را اعلام کرده اند.آنان می گویند استیضاح در مقطع کنونی آن هم فقط پنج ماه پس از استیضاح قبلی و یک سال از رای اعتماد کابینه دوازدهم اقدامی سیاستی نیست. افرادی صریح، شفاف و علنی با استیضاح مخالفت کردند که نه به فرموده نظر می دهند و نه با تهدید و تطمیع دیدگاه شان تغییر می کند. یکی از دلایل مخالفت این نخبگان با اقدامی به نام استیضاح اهمیت ایجاد ارتباط ساختارمند با گروه های مختلف اجتماعی در فضای پرالتهاب فعلی است. از سوی دیگر باید توجه داشت هرگونه تزلزل در وزارتخانه هایی که مسئولیت حفاظت اجتماعی از مردم را برعهده دارند، اجرای بی وقفه سیاست های موثر، هدفمند و متمرکز در حوزه رفاه و اشتغال را دچار آسیب می کند. نکته آخر اینکه تقویت استقامت ملی در شرایط سخت کنونی یک ضرورت انکارناپذیر است. امید است که مجموعه تصمیم ها و اقدامات آنها که در هر قوه ای مسئولیت دارند، در راستای ارتقای این استقامت و نه مسائل پنهان دیگر باشد.
                