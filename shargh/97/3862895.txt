یک‌شنبه ۳۰ دی ۱۳۹۷
-----------------------------------------
type_unknown
-----------------------------------------
تامین کسری بودجه از کدام محل
-----------------------------------------

                    شرق: انتشار اوراق مالی در دوره ریاست جمهوری حسن روحانی، به یکی از منابع کلیدی دولت تبدیل شده است. این ابزار استقراضی برای تامین منابع مالی در کشورهای زیادی استفاده می شود، اما در اقتصاد ایران به گونه ای پیش رفته که بسیاری از کارشناسان درباره پیامدهای منفی آن هشدار می دهند. ماجرا هم این است که از محل منابع حاصل از انتشار اوراق باید هزینه های سرمایه گذاری و عمرانی تامین شود، اما در دو سال اخیر منابع حاصل از انتشار و فروش اوراق صرف هزینه های جاری شده؛ به زبان ساده تر دولت بخشی از هزینه های جاری خود را از طریق موکول کردن پرداخت بدهی به دولت های بعد تامین می کند، چراکه سررسید عمده اوراق منتشرشده برای سه یا چهار سال بعد است. این در حالی است که در سال های اخیر میزان کسری تراز عملیاتی به شکل چشمگیری افزایش پیدا کرده و دولت هر سال برای تامین هزینه های جاری خود از محل درآمدهای نفتی استفاده کرده و علاوه برآن برداشت ها از صندوق توسعه ملی در بودجه های سنواتی عمیق تر شده است.
بنابراین دولت از این سه محل بیشترین تامین مالی برای پرداخت هزینه های جاری خود استفاده می کند که همگی نه درآمدهای جاری، بلکه منابع آینده است. مرکز پژوهش های مجلس در گزارشی، در توضیح این رویکرد خطرناک دولت توضیح داده است، گرچه بیان می شود لایحه بودجه 98 بدون کسری بودجه بسته شده، اما واقعیت نشان می دهد کسری بودجه اداره کشور در لابه لای ترازهای سه گانه (عملیاتی، مالی و سرمایه ای) گم شده و عملا صحبتی از میزان کسری بودجه اداره کشور که لاجرم دولت را مجبور به فروش نفت یا انتشار اوراق تعهدزا برای پوشش کسری بودجه می کند، به میان نمی آید. بازوی پژوهشی مجلس، میزان کسری بودجه جاری بدون نفت در لایحه سال آینده را حداقل 193 هزار میلیارد تومان برآورد کرده است.
ترفند دولت برای پنهان کردن کسری بودجه
به گزارش «شرق»، بودجه سال آینده به دلیل افزایش روزافزون هزینه های دولت از یک سو و محدودیت منابع درآمدی دولت از سوی دیگر (تحت تاثیر وضع تحریم ها و رکود تورمی) با تنگناهای زیادی مواجه است. این شرایط خاص اقتصاد ایران نیست، اما نسخه ای که در اقتصاد ایران برای درمان این وضعیت در حال به کارگیری است، در اقتصادهای مدرن کمترین کارایی را دارد. دولت برای نجات از تنگناهای مالی، سه محل درآمدهای نفتی، منابع صندوق توسعه ملی و استقراض به شیوه انتشار اوراق را انتخاب کرده است. در محل اول که به دلیل وضع تحریم ها و کاهش میزان فروش نفت، چندان دست دولت باز نیست، اما دو محل دیگر تکیه گاه جدی در ردیف های درآمدی لایحه بودجه 98 است؛ منابعی که نه برای رتق وفتق هزینه های جاری، بلکه منابع آینده و سرمایه گذاری در طرح های توسعه ای است. در مقابل این ابزارها، دولت، راهکار افزایش درآمدهای مالیاتی را جلوی روی خود دارد، اما با توجیه شرایط رکودی، همواره دولت ها در گسترش چتر مالیاتی دست به عصا حرکت کرده اند. تا جایی که برآورد می شود، 40 هزار میلیارد تومان معافیت مالیاتی در متن لایحه بودجه دیده شده است. همچنین بر اساس برآوردها، فرار مالیاتی دو دهک پردرآمد حدود 40 هزار میلیارد تومان است (معادل کل یارانه نقدی که سالانه بین مردم توزیع می شود)، تنها سه درصد از ثروتمندترین دهک، مالیات می پردازند و به طورکلی نسبت درآمدهای مالیاتی ایران یک دوم کشورهای منطقه و کمتر از یک پنجم کشورهای توسعه یافته است (بر اساس نسبت درآمد مالیاتی به تولید ناخالص ملی).
حالا در لایحه بودجه 98 ترازهای سه گانه کارکرد خود را از دست داده اند، گرچه به طور منطقی قرار بر این بوده که هزینه های جاری دولت از محل درآمدها (مالیات و درآمدهای گمرکی) پوشش داده شود، منابع حاصل از فروش نفت صرف طرح های عمرانی شود و منابع لازم برای بازپرداخت اصل اوراق مالی از محل واگذاری دارایی های مالی به دست آید، اما تمامی این محل ها اکنون به نفع هزینه های جاری از کارکرد واقعی خود جدا شده اند و دولت منابع حاصل از هرکدام از این محل ها را صرف هزینه های جاری خود می کند. بنابراین میزان کسری بودجه واقعی دولت غیرشفاف و تا حدودی پنهان شده است. اگرچه روی کاغذ بودجه بدون کسری بسته شده، ولی در عمل کسری بودجه پنهان و غیرشفاف وجود دارد. مرکز پژوهش های مجلس، معتقد است پیامد چنین رویه ای سپردن اختیار کامل به دولت است تا در حد منابع قابل وصول با مکانیسم غیرشفاف تخصیص، بودجه را در طول سال اجرا کند.
پرداخت هزینه های جاری از حساب دولت بعدی
یکی از موارد ابهام لایحه بودجه 98، بحث اوراق مالی است. محمدهادی سبحانیان، کارشناس مرکز پژوهش های مجلس، در گفت وگو با «شرق» در این باره توضیح داد: در لایحه بودجه 98 در مقابل ردیف «انتشار اوراق مالی برای بازپرداخت اوراق سررسیدشده» عدد یک درج شده و بر این اساس میزان انتشار اوراق اسلامی مشخص نیست. این نشان می دهد دولت برآورد دقیقی از میزان سررسید اوراق سال 98 ندارد. درحال حاضر میزان بار مالی اوراق سررسیدشده دولت مشخص نیست. همچنین یکی از الزامات مدیریت نقدینگی توسط دولت آن است که پیش از شروع سال، برنامه زمانی انتشار اوراق و میزان اوراق سررسیدشده به طور دقیق مشخص شده باشد. اما در لایحه بودجه میزان انتشار ماهانه اوراق نظم مشخصی ندارد.
این کارشناس اقتصادی درباره تبعات منفی استفاده از اوراق مالی بدون حساب وکتاب گفت: واقعیت این است که کشور در شرایط رکودی قرار دارد و میزان رکود در سال آینده افزایش پیدا می کند. اینکه در شرایط رکودی وظیفه دولت چیست، محل مناقشه است. یکی از ابزارها سیاست پولی و مالی است، یا باید مالیات را افزایش دهد که امکان پذیر نیست مگر اینکه پایه های مالیاتی را گسترش داده و فرار مالیاتی را کاهش دهد که دست کم در مورد اول ما اراده ای از سوی دولت مبنی بر آن نمی بینیم. گزینه دیگر افزایش فروش نفت است که نشدنی است و گزینه آخر هم انتشار اوراق بوده که به نظر می رسد دولت همین گزینه آخر را به عنوان گزینه اول خود انتخاب کرده است.او اضافه کرد: استقراض به شیوه انتشار اوراق فی نفسه منفی نیست، اما مهم این است که منابع حاصل از آن صرف چه اموری شود. صرف هزینه جاری یا کارهای عمرانی یا اموری که به بزرگ شدن کیک اقتصادی کمک می کند؟ آنچه شاهدیم این است که در دو سال اخیر بخشی از هزینه جاری با همین اوراق تامین شده که به هیچ عنوان امر مبارکی نیست. دولت در واقع از محلی خرج می کند که بازپرداخت آن بر عهده دولت بعدی است و بدهی را با بدهی می پردازد و حجم بدهی خود را بزرگ تر می کند.به گفته سبحانیان دولت اکنون به جای آنکه هزینه های عمرانی و توسعه ای خود را با انتشار اوراق پوشش دهد، این منبع را صرف هزینه های جاری می کند؛ به عنوان مثال برای تامین منابع بیمه سلامت اوراق منتشر می کند و حتی به گندم کاران هم برای پرداخت بدهی اوراق عرضه می کند.او ادامه داد: اوراق بدهی به نوعی اوراق رقیبی بر نرخ سود بازار است و با افزایش انتشار این اوراق نرخ سود بازار افزایش پیدا می کند. از این منظر روی هزینه تمام شده، سرمایه گذاری و افزایش قیمت تولید اثرگذار است.
به گفته سبحانیان در کنار بدهی های صریح دولت که درحال حاضر گزارش های آن تهیه شده و ارقام آن موجود است، احصای میزان تضامین دولت نیز اهمیت بالایی دارد. دولت تحت قوانین متفاوت تضمین کننده اخذ وام داخلی و خارجی برای اشخاص حقوقی شده است. در بودجه های سالانه نیز دولت بخشی از اوراق منتشرشده توسط شهرداری ها را تضمین می کند. درصورتی که اشخاص دریافت کننده وام یا منتشرکننده اوراق نتوانند از عهده بازپرداخت آن برآیند، این رقم به بدهی دولت اضافه می شود. در نتیجه بسیار ضروری است که میزان تضامین دولت احصا و برای مراجع ذی صلاح گزارش شود.
                