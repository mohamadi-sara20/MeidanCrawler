چهار‌شنبه ۶ تیر ۱۳۹۷
-----------------------------------------
حرف اول
-----------------------------------------
2 تجمع در یک شبانه روز
-----------------------------------------

                    چهارم تیرماه 1397 از روزهای مهم و به یادماندنی در سال چهلم انقلاب خواهد بود. دو اتفاق مهم در کنار هم رخ داد؛ در بازار تهران جوانانی معترض به اوضاع سیاسی و اقتصادی جامعه دست به تظاهرات با شعارهای تند زدند و در بخش های دیگر کشور از جمله تبریز نیز معترضان تجمعاتی داشتند. ساعت 22:30 شب نیز سومین بازی فوتبال تیم ملی ایران در روسیه برگزار شد. ایرانیان در روسیه و ایران و دیگر نقاط گیتی یک صدا و با تمام وجود و با قلب های تپنده، تیمشان را تشویق می کردند، به جز تعدادی بی علاقه و عده کمی کژاندیش و عصبی، دیگران به تماشای بازی نشستند. هم زمانی این دو واقعه در این روز گویای حقایقی ارزنده است؛ در یک سو کاری ملی و به قول ظریف با هدف حفظ ایران انجام شد و همه طیف ها یک دل به دنبال حفظ و پیروزی آن بودند. زن و مرد، راست و چپ، داخلی و خارج نشین، باحجاب و بی حجاب، جوان و پیر، مسلمان و زرتشتی و... یک هدف و آرمان را دنبال می کردند. در امری غیردولتی اتفاق جالبی رخ داده است؛ نمونه ای از مدیریت خصوصی موفق جوانانی از سراسر ایران را گرد آوردند و با کمترین امکانات و با غیرت و همت تاریخ ساز شدند و اتفاقا با مدیریت مدیری لایق اما خارجی که البته فیش حقوقی اش هم باعث ناراحتی ملت نشد. اما اتفاق دیگری در کوچه و برزن تهران و دیگر شهرها رخ می دهد؛ نه فقط برجام زیر سرم است که به تعبیر دوست و دشمن، اقتصاد ملتهب ما در سی سی یو است. اما در همین اوضاع جوانان ما در روسیه تاریخ ساز شدند. بیاییم به ملت رجوع کنیم و اعتماد آسیب دیده را ترسیم کنیم. مطمئن هستم بیشتر تظاهرات کنندگان خیابانی روز دوشنبه، شب پای تلویزیونی که احتمالا مدیریتش را قبول ندارند، به تماشای فوتبال جوانان یوزپلنگی نشستند و بعد از بازی باز هم به خیابان ها ریختند اما این بار در حمایت از کشورشان. پس جای طرح این پرسش است که «چرا این گونه شده ایم؟»؛ پاسخ روشن است: «مدیریت، مدیریت، مدیریت». عده ای جوان از سراسر ایران را به دست مدیری لایق و توانا و غیرایرانی و بدون امکانات کافی دادیم و نتیجه اش را دیدیم. بهترین بازی اش را اتفاقا جلوی تیم ملی کشورش، پرتغال انجام داد. آیا ما این گونه عمل می کنیم؟ جوانان و ملت از تبعیض و باندبازی خسته شده اند بنابراین در دو تظاهرات متفاوت در عصر و نیمه شب و با دو هدف شرکت می کنند. بیاییم به ملت و جوانانمان اعتماد و افتخار کنیم.
                