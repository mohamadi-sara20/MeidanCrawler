شنبه ۱۶ تیر ۱۳۹۷
-----------------------------------------
سرمقاله
-----------------------------------------
معرفی مصداق به جای لفاظی
-----------------------------------------

                    پنج کشور باقی مانده عضو برجام به اضافه ایران، روز گذشته در وین اتریش برای بررسی آنچه بسته اقتصادی اروپا عنوان شد، گرد هم آمدند. از بیانیه پایانی نشست و همچنین سخنان وزیر خارجه ایران می توان دریافت همچنان تضمین روشنی برای مسئله اصلی ایران که همانا ارتباطات مالی بانکی است، ارائه نشده و به کلی گویی اکتفا شده است. حل این مسئله، کار دشواری نیست؛ فقط با معرفی یک یا چند بانک که با حمایت دولت های اروپایی، برای ارائه خدمات بانکی به ایران اعلام آمادگی کنند، می توان از وضعیت فعلی عبور کرد. چند روز قبل اعلام شد پارلمان اروپا به بانک سرمایه گذاری اروپا این اجازه را داده که در ایران فعال شود. این در حالی است که یک ماه قبل این بانک، خود را ابزار نامناسبی برای حفظ برجام بدون آمریکا نامیده بود؛ چرا که سرمایه گذاری های مشخصی در ایالات متحده دارد اما اگر یک بانک دولتی یا غیر دولتی با هماهنگی اتحادیه اروپا و البته تضمین کشور میزبان، برای فعالیت های معمول بانکی با طرف های ایرانی همکاری کند، می توان تا حدی خسارات خروج آمریکا از برجام را کاهش داد. موسساتی دولتی در اروپا به نام موسسات بیمه اعتباری صادرات ECA وجود دارد که با ارائه تضمین، به بانک های اروپایی اطمینان می دهند در صورت واردشدن خسارت آن را جبران خواهند کرد. سال گذشته در یادداشتی در همین ستون در «شرق»، از لزوم ارائه مجوز اوفک، یعنی دفتر کنترل سرمایه های خارجی وزارت خزانه داری آمریکا برای فعالیت بانک های مختلف دنیا در ایران نوشتم. در همان زمان نیز با وجود به نتیجه رسیدن برجام، ارائه مجوز این سازمان برای هر نوع معامله ای با ایران، به سختی انجام می شد که برای نمونه مجوز فروش بویینگ و ایرباس به ایران را می توان نام برد. حال با روی کار آمدن ترامپ و خروج ایالات متحده از برجام، این وظیفه دولت های اروپایی است که اگر علاقه مند به حفظ برجام هستند، بانک هایی را که هیچ معامله دلاری ای ندارند، به ایران معرفی کنند. مثلا بانک تجارت ایران و اروپا در هامبورگ آلمان سال هاست تآسیس شده و فقط معاملات یورویی انجام می دهد و می تواند با همه جای دنیا کار کند. یا کشور چین «کونلون بانک» را برای پوشش فعالیت های بانکی با ایران تاسیس کرد که امکان جریمه شدن یا توقف فعالیت از سوی آمریکا را نداشته باشد. امروز بخش اقتصادی ایران نیازمند همکاری بانک هایی در اروپا و سایر کشورها است که اعتبار اسنادی، ضمانت نامه، سپرده گذاری و حواله جات را داشته باشند.نمونه در کشور آلمان هزارو500 بانک فعالیت دارند که برخی از آنها اساسا فعالیت بین المللی ندارند. دولت های اروپایی به راحتی می توانند با مشورت کارشناسان بانک های مرکزی خود، این نوع بانک ها را به طور شفاف برای همکاری مالی با ایران معرفی کنند نه اینکه با کلی گویی از اهمیت دسترسی ایران به سیستم های مالی سخن بگویند اما اتفاقی در این بخش رخ ندهد. نقل و انتقال وجوه و صدور و ارائه ضمانت نامه، نیاز امروز بخش تجاری و اقتصادی ایران است. اگر حواله جات صادر نشود برای فروش نفت و صادرات و واردات محدودیت های زیادی ایجاد خواهد شد. فراموش نکنیم حتی زمانی که آمریکا عضو معاهده برجام بود، مسئله روابط بانکی ایران حل نشد. اکنون این حلقه بسیار تنگ تر شده و ما را در مضیقه مضاعف قرار داده است. اگر این مسئله با راهکاری که در بالا ارائه شد حل شود، آنگاه می توان به موضوع تامین مالی پروژه ها و سرمایه گذاری مستقیم خارجی هم ورود کرد. با توجه به اینکه وزرای خارجه شش کشور باقیمانده در برجام، از ادامه مذاکرات در این باره سخن گفته اند، رسیدن به نتیجه احتمال 50-50 دارد و کاملا منتفی نیست. باید امیدوار بود اروپا برای بند 8 بیانیه روز گذشته وزرای خارجه شش کشور، مصادیق کاملا عینی معرفی کند که در بخش بانکی، آنچه در این یادداشت به آن اشاره شد، یکی از آنهاست.
                