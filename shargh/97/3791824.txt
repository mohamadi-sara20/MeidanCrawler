پنج‌شنبه ۲۵ مرداد ۱۳۹۷
-----------------------------------------
یادداشت
-----------------------------------------
«دیپلمات» یا «قصه پرداز»؟
-----------------------------------------

                    چندی پیش یادداشتی از آقای سیدحسین موسویان در روزنامه اعتماد و به تبع آن در دیگر رسانه ها با عنوان «پیشنهاد جالب موسویان به روحانی: «ترامپ» را به تهران دعوت کن و همراه سردار سلیمانی با او دیدار کن»، منتشر شد و بازتاب گسترده ای نیز در افکار عمومی یافت.در یادداشت مذکور این دیپلمات بلندپایه سابق و مذاکره کننده ارشد هسته ای پیشین در واکنش به اعلام آمادگی رئیس جمهور ایالات متحده آمریکا برای مذاکره بدون پیش شرط با ایران متذکر شدند: «در چنین شرایطی اگر من جای آقای روحانی بودم، با تصمیم شورای عالی امنیت ملی و موافقت مقام معظم رهبری در پاسخ به پیشنهاد آقای ترامپ به ایشان پیشنهاد می کردم به تهران سفر کند و قبل از گفت وگوهای کاری چند برنامه ایران شناسی برای او می گذاشتم». او در ادامه رئوس این به اصطلاح «برنامه ایران شناسی» را شامل دیدار با خانواده محترم شهدا، استماع اظهارات سردار سلیمانی درخصوص اوضاع واقعی منطقه، بازدید از تاسیسات هسته ای ایران، ملاحظه شواهد و مدارک مربوط به آثار تحریم های آمریکا بر مردم، دیدار از آثار چندهزارساله تمدن و تاریخ ایران و نهایتا توجه به سه توافق نامه منعقده بین ایران و آمریکا، در شش بند به تفصیل توضیح می دهد. اکنون پس از گذشت چند روز از درج آن یادداشت و با فروکش کردن نسبی اظهارنظرها درباره اصل موضوع مذاکره با آمریکا و نوع واکنش مناسب به پیشنهاد ترامپ، با مغتنم شمردن فرصت به عنوان معلم کوچکی که سال هاست درس «دیپلماسی» در دانشگاه تدریس می کند، چند نکته را صرفا درباره مضمون این یادداشت متذکر می شوم.1) فارغ از قضاوت هایی که در سال های اخیر درباره شخصیت و عملکرد جناب آقای موسویان به ویژه در مذاکرات هسته ای با سه کشور اروپایی منجر به موافقت نامه سعدآباد، مطرح شده، و می شود، از دید من ایشان با سابقه مدید کار در سطوح عالی وزارت خارجه و شورای عالی امنیت ملی و با داشتن تجربه ریاست ماموریت دیپلماتیک (سفیر) ایران در آلمان و عضویت در هیئت مذاکره کننده هسته ای، دیپلماتی مبرز تلقی می شد. از همین رو با وجود مهاجرت به خارج نوعا نقطه نظرات و تحلیل های ایشان را ذی قیمت و درخور توجه می دانستم؛ اما یادداشت اخیر ایشان که متضمن برخی قصه پردازی هاست، مرا و لابد بسیاری افراد دیگر را دچار حیرت و شگفتی کرد.2) در این یادداشت، تا آنجا که آقای موسویان به زعم خود در صدد ارائه راهبرد به رئیس جمهور محترم است و پیشنهاد می کند که جناب آقای روحانی با تصمیم شورای امنیت ملی و تایید مقام معظم رهبری به پیشنهاد مذاکره رئیس جمهور آمریکا پاسخ مثبت دهد، واجد ایرادی نیست. بخش اول یادداشت مبنی بر ضرورت مبنا قرارگرفتن دیپلماسی به عنوان راهبرد حل بحران در روابط ایران و آمریکا و ترغیب رئیس جمهوری اسلامی ایران به گفت وگوی مستقیم با ترامپ فی نفسه اشکالی ندارد.تا اینجای یادداشت نظری مبنی بر تجویز راهبرد دیپلماسی و مذاکره که منطق و اقتضائات خاص خود را دارد، ارائه شده است و نظریه مذکور مانند هر نظریه دیگری قابل نقد و ارزیابی است و هرکس می تواند راهبرد تجویزی ایشان مبنی بر (پذیرش پیشنهاد مذاکره ترامپ) را نقد و با توجه به شرایط کشور مناسب یا نامناسب تشخیص دهد.اما ادامه یادداشت مذکور آنجا که نویسنده پس از ارائه راهبرد پذیرش پیشنهاد مذاکره با آمریکا، بر اجرای «برنامه ایران شناسی» برای رئیس جمهور آمریکا، آن هم قبل از گفت وگوی کاری تاکید می کند، واجد اشکال و قابل تامل است که از منظر سیاسی و دیپلماتیک ناموجه و بی ربط می نماید. ایده هایی که در عرصه دیپلماسی به عنوان عرصه واقعیات و مقدورات جایی ندارد و بیشتر به توهم و رویاپردازی می ماند.3) به آقای موسویان خاطرنشان می کنم این درست است که گفت وگو یا مذاکره رایج ترین، مناسب ترین و کارساز ترین شیوه حل اختلافات بین المللی است و مذاکره از چنان اهمیتی برخوردار است که امروزه به طور عام و جهانی پذیرفته شده است اما درعین حال آنچه درخورتوجه می نماید، این است که در منظومه دیپلماسی مذاکره یا گفت وگو واجد اصول، مبانی، منطق، روش، آیین و تشریفات خاص خود است و همین مولفه ها و عناصر است که «مذاکره» را از «مشورت»، «تبادل نظر» و «ملاقات» متمایز می کند و این همان چیزی است که نویسنده در این یادداشت عامدانه یا سهوا آن را نادیده گرفته است.4) صرف نظر از مسائل شکلی مانند «مکان مذاکره» که با فرض انجام مذاکره در تهران محل مناقشه نیست؛ مذاکره اگر قرار باشد در «سطح سران» انجام شود، مبتنی بر چارچوب خاص و برنامه یا دستوری مورد توافق و از قبل معلوم و البته محدود به زمان معین است. با وجوداین پیشنهاد «برنامه ایران شناسی» برای رئیس جمهور آمریکا حتی با اینکه از نقطه نظر احساسی و عاطفی تحریک عرق ملی موجه می نماید اما از منظر سیاسی و دیپلماتیک فاقد مبنا، غیرمنطقی، ناموجه، غیرممکن و نشدنی است؛ ارائه چنین پیشنهادی از سوی دیپلماتی برجسته بعید است.حتما ایشان التفات دارند تجویز دیپلماسی و مذاکره به عنوان راهبرد حل یک مسئله یا مشکل در روابط خارجی مستلزم تمهید و لحاظ کردن شرایطی است که به آغاز مذاکره بینجامد. به عبارتی راهبرد مذاکره وقتی موثر و کارساز خواهد بود که مبتنی و دربردارنده شرایطی باشد که طرفین اختلاف را به آغاز مذاکره ترغیب و گفت وگو را ممکن کند؛ وگرنه راهبرد ابتر خواهد شد.حال سوال این است که آیا پیشنهاد مذاکره با آمریکا در عین پیش بینی «برنامه ایران شناسی» قبل از گفت وگو برای رئیس جمهور آمریکا به شرح مذکور اصولا می تواند به آغاز مذاکره دو رئیس جمهور بینجامد و آن را تسهیل کند یا نه؟ آیا در عالم واقعیت چنین امری ممکن و محتمل است؟5) از جمله اصول و مبانی مذاکره «شناسایی و احترام متقابل» و «گفت وگو از موضع برابر» است. پیشنهاد «برنامه ایران شناسی» برای رئیس جمهور آمریکا قبل از گفت وگوی کاری، به جز آنکه یک «پیش شرط» است، تلویحا متضمن توهین به طرف مقابل و مفروض گرفتن دست بالا برای طرف دیگر است. این امر درخور دیپلماسی در مفهوم جدید نیست.
                