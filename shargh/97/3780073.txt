سه‌شنبه ۹ مرداد ۱۳۹۷
-----------------------------------------
یادداشت
-----------------------------------------
حرکت مستانه دلار در سکوت دولت
-----------------------------------------

                    1- کشتی ای را تصور کنید که در دریایی مواج و توفانی بدون اینکه بتواند هدفمند حرکت کند، گرفتار و سرگردان است. موتور این کشتی با وجود داشتن سوخت و در نتیجه برخورد امواج سهمگین، از کار افتاده و ملوانان نیز ناتوان از تعمیر و به کنترل درآوردن کشتی هستند. باد و امواج، کشتی را به هر سویی در این دریای بیکران می برند و سرنشینان کشتی نیز نگران در گوشه ای نشسته اند، آنها هم که موقعیت بهتری دارند، به هر ابزاری برای راحتی بیشتر دست می زنند. این حکایت اقتصاد ایران است؛ اقتصادی که به شدت در دهه های اخیر در نتیجه بازسازی نشدن و نوسازی نشدن موتور و ساختار آن، فرسوده و آسیب پذیر شده و به خاموشی گراییده است و پویایی، رونق، بهره وری و انعطاف نیز در آن دیده نمی شود. کار به جایی رسیده که گویی سکان اقتصاد از دست مدیران اقتصادی و سیاسی خارج شده و این تحریم های نفتی و فشارهای خارجی به مثابه امواج سهمگین، کشتی اقتصاد ایران را به هر طرف که بخواهند سوق می دهند. دولتمردان این روزها در انتظار کمک و حمایتی از جزیره های دورافتاده هستند، اما خود می دانند که این جزیره ها یعنی اروپا، چین و روسیه و دیگر کشورها ریسک ورود به دریای توفانی و مواج برای کمک به کشتی ایران را به آسانی نخواهند پذیرفت. از سویی خبری از برنامه و اقدامات دولت برای مهار و به کنترل درآوردن و به معنای واقعی ایجاد و تقویت اعتماد مردم نیست.2- در صحنه سیاست خارجی که حوزه اصلی اعتمادساز برای اقتصاد کشور است، گشایش و تحرکی دیده نمی شود. گویی همه چشم ها به اروپا و بسته بادکنکی آن دوخته شده و عملا خلاقیت و ابتکار عملی در این صحنه از سوی دستگاه دیپلماسی دیده نمی شود. چند روزی هم هست که دیپلمات ها و نمایندگان سیاسی ایران به کشور فراخوانده شده اند تا هماهنگی های لازم برای مواجهه با تحریم های آمریکا انجام شود. ظاهرا قرار نیست جلوی اجرای تحریم ها گرفته شود، بلکه هدف کاهش اثرات اجرائی تحریم و دورزدن آنهاست. درحال حاضر دستگاه سیاست خارجی ایران در یکی از منفعل ترین دوره های تاریخی خود قرار گرفته است و افکار عمومی که تا چند سال پیش به مدد برجام، ارتباط خوبی با این دستگاه پیدا کرده بودند، این روزها کاملا آن را فراموش کرده اند و به گرم شدن آب از سوی دستگاه سیاست خارجی امیدی ندارند. این در حالی است که نبض اصلی اقتصاد در دستگاه سیاست خارجی باید بزند.3- اما در حوزه اقتصادی به نظر می رسد کاملا کنترل شرایط از دست دولتمردان خارج شده، اگرچه التهابات و تلاطم های اقتصادی مدتی است بر مدار دلار و سکه می چرخد؛ اما واقعیت تلخ تر از قیمت دلار و سکه، شرایط رکودی بازار کالا و خدمات و مهم تر از آن حوزه نگران کننده تولید و بازار کار است که با رقص هیجانی بازار ارز و طلا، روزبه روز سخت تر و وخیم تر می شود. در حال حاضر همه مغمومانه و اندکی خندانه محو تماشای رقص مستانه دلار و سکه هستند و کمتر به لایه ها و رنج های درونی اقتصاد و به تبع آن بحران های اجتماعی توجه می کنند؛ اما در این وانفسا کم خرج ترین و کم هزینه ترین واکنش، سکوت و نظاره متولیان اقتصادی و سیاسی کشور است، به این امید که شاید کشتی بحران زده اقتصاد خودبه خود آرام گیرد، اما این سکوت و بی تفاوتی مسئولان، درحالی که شرایط برای تاراج منابع ملی از سوی عده ای اندک و قلیل فراهم است، نتیجه ای جز افزایش بی اعتمادی مردم و کاهش ظرفیت های مقاومت مردم در برابر فشارها و تنگناها ندارد.4- راستی چرا کسی استعفا نمی دهد؟ فرهنگ استعفا، پذیرش ناکارآمدی و ناکارایی از سوی مدیران و مقاومت نکردن در برابر جابه جایی مدیران، یکی از بزرگ ترین سرمایه های اجتماعی است که جای آن در ایران خالی است. مراد فقط استعفای مقامات اقتصادی نیست، بلکه مقامات سیاسی در سطوح مختلف و آنها را که مستقیم یا غیرمستقیم در بروز این شرایط تاثیرگذار بوده و هستند، دربر می گیرد. در صدر آنها دولت است. استعفا و کناررفتن مرهمی است بر زخم دل مردم. فردی را تصور کنید که دچار بیماری وخیمی است و از دست پزشک معالج او کاری برنمی آید؛ تغییر پزشک این امید را در دل او و همراهانش ایجاد می کند که شاید درمانی برای دردش پیدا شود. مقاومت دولتمردان در برابر ترک صندلی و پذیرش ناتوانی خود از اعمال مسئولیت را نمی توان درک کرد. حداقل استعفا یا تغییر مدیران و مسئولان این است که کورسوی امیدی در دل مردم برای بهبود شرایط ایجاد می شود و به صورت موقت هم که شده، اعتماد آنها را افزایش می دهد. استعفا و جابه جایی مسئولات الزاما به معنی پذیرش شکست و جاخالی دادن در برابر مشکلات نیست، چه بسا این استعفا یا تغییر موجب افزایش محبوبیت و مقبولیت آنها بین افکار عمومی شود. استعفا و جابه جایی مدیران، حق مردم است...مقاومت در مقابل این حق، به معنای نادیده انگاشتن و پایمال کردن آن است. دولت اگر معتقد است در برابر حل مشکلات و معضلات اقتصادی ناتوان است، باید صراحتا در پیشگاه مردم این ناتوانی را اعلام کرده و عذرخواهی کند. اگر هم معتقد است عوامل و شرایط داخلی و خارجی، مانع از سیاست گذاری و اقدام موثر آن برای مدیریت کشور است و کاری از دست آن برنمی آید، به صراحت با مردم در میان بگذارد و صحنه را ترک کند تا مردم تکلیف خود را بدانند. در شرایط کنونی با وجود انتظار بالای افکار عمومی به تغییر تیم اقتصادی دولت، در برابر آن مقاومت می شود. رئیس کل بانک مرکزی نه تنها تغییر نمی کند، بلکه با پایان مدیریت پنج ساله اش، از این سمت کنار می رود. رئیس سازمان برنامه و بودجه که خود اصرار به کناررفتن دارد، می ماند. در این راه حتی اگر لازم باشد باید کل دولت استعفا دهد تا زمینه برای یک همفکری مجدد درباره مدیریت سیاسی و اقتصادی کشور فراهم شود. یا مخالفان دولت که از هر اقدامی برای فلج کردن آن در این سال ها استفاده کردند، به قدرت می رسند و وزن آنها برای مدیریت شرایط کنونی محک می خورد یا اینکه دولتی جدید با پشتوانه اجتماعی بیشتری روی کار می آید و به رتق و فتق امور می پردازد. واقعیت این است که در شرایط کنونی اعتماد عمومی به دولتمردان و نظام تصمیم گیری کشور به سطح پایینی در دهه های اخیر رسیده و این خطری جدی برای کشور است.
                