پنج‌شنبه ۱۲ مهر ۱۳۹۷
-----------------------------------------
حرف اول
-----------------------------------------
«بیم ها و امیدها»‎
-----------------------------------------

                    به تازگی خبرگزاری بلومبرگ در مطلبی نوشته است طرح اتحادیه اروپا برای دورزدن تحریم های ایالات متحده علیه ایران می تواند سیادت دلار را به چالش بکشد. این تحلیل، به نوعی یادآور کتاب «دگرگونی بزرگ» کارل پولانی است؛ کتابی که برای دهه ها در شاخه های مختلف جامعه شناسی، علوم سیاسی و انسان شناسی به یک متن محل بحث تبدیل شده است. پولانی در آن کتاب بحث مفصلی دارد از آنچه در نهایت به جنگ اول جهانی ختم شد. کتاب با مرور چارچوب نظم از بین رفته قرن نوزدهم آغاز می شود در نظر پولانی، آن نظم فروریخته، چهار رکن اساسی داشته است: تعادل بین المللی قدرت ها، نظام پولی پایه طلا، دولت لیبرال و مکانیسم اقتصادی مبتنی  بر تنظیم خودجوش بازار. به گمان او، جنگ جهانی اول چیزی جز هیولای برخاسته از خرابه های آن چارچوب کلان درهم فروریخته نبود. در نگاه پولانی، فروپاشی «نظام پولی پایه طلا» سهم زیادی در آشوب منتهی به جنگ دارد.
البته نه شرایط موجود کاملا منطبق بر مفروضات کتاب پولانی درباره دوران گذشته است و نه هنوز وقت آن است که اعتباری بیش از حد به این گمانه زنی بلومبرگ برای فروپاشی نظام دلارمحور بدهیم؛ اما روشن است استفاده بیش از حد ایالات متحده از موقعیت هژمونیک خود در سپهر روابط بین الملل و اعمال سلسله تحریم های مختلف علیه دولت-ملت های ناسازگار با سیاست هایش، می تواند دیگران را در سطح آرمان و آرزوهایشان هم که شده، به صرافت تجدید تجربه ای شبیه پایان دوره «پول پایه طلا» بیندازد؛ همان چیزی که در کنار عوامل دیگر، به آغاز روند فروپاشی پارادایم نظم بین المللی در انتهای قرن نوزدهم انجامید. البته پیچیدگی سپهر روابط جهانی بیش از آن است که با برقراری چنین روابط خطی، بتوان اضمحلال آن را پیش نمایی کرد؛ اما گاهی شروع مطالعات تحول پارادایم ها و آسیب شناسی آنها، ملازم کمی خیال پردازی نیز هست.
صرف نظر از بررسی فرض امکان و اراده اروپا برای مقاومت بنیادین در برابر متحد قدرتمند خود و ظهور نشانه هایی هرچند کوچک از تمایل اروپاییان برای گام برداشتن به سوی تحول سپهر روابط بین الملل، این نکته روشن است که در مقطع فعلی، اروپا به لحاظ مصالح ژئواستراتژیک-و نه صرفا اقتصادی- خود، اجازه نخواهد داد درآمد نفتی ایران به صفر برسد؛ اما سازوکار ویژه (SPV) اروپا برای آسان سازی سرمایه گذاری و تجارت در ایران، قطعا معجزه آفرین نخواهد بود. هرچند تاکنون جزئیاتی از ساختار و عملکرد نهاد واسط اروپایی منتشر نشده؛ اما می توان  تصور کرد که همین نهاد واسط (SPV)، فردای تاسیس از سوی ایالات متحده تحریم شده یا هر شرکتی که با استفاده از این کانال مالی نفت بخرد، با تحریم مواجه شود. تنها کاربرد چنین نهادی-اگر صرفا یک بخش حاشیه ای دولت های اروپایی باشد- تسهیل معاملات غیر نفتی و پتروشیمی و سایر محصولات خارج از شمول تحریم خواهد بود. این راه حل اروپا قطعا مشکل معاملات مشمول تحریم را حل نمی کند، مگر اینکه نهاد مزبور یک مرکز خرید و انتقال ارز بین دولتی، آ   ن هم مستقیما وابسته به بخش های بالای وزارتخانه های اروپایی -مثل یک سازمان مشترک با حضور مستقیم وزرای اروپایی با شخصیت حقوقی شان- باشد. 
از آسیب پذیری نهاد واسطه که بگذریم، این مسئله بدیهی است که اصولا دولت های اروپایی کنترل چندانی بر بخش اقتصاد خصوصی برای ترغیب جدی آن به مقاومت در برابر تحریم ایالات متحده ندارند. این روزنه فعلا راه تنفس ایران را باز می گذارد تا بتواند مواد حیاتی مصرفی کشورش را تامین کند؛ اما هم زمان یک فرصت استراتژیک کم نظیر و تاریخی نیز در اختیار اروپا قرار می دهد و آن، رهگیری و تسلط بر بخشی از مسیر اصلی کسب ارز ایران برای تامین مایحتاج اساسی اش است؛ اهرمی که هر زمانی می تواند در کنار تحریم های آمریکا برای مجبورکردن ایران به انجام خواسته های اروپایی در برخی حوزه ها به کار بیاید. اهرمی که اروپا اکنون در دست ندارد؛ چون در برجام چیزی به ایران نداده است که پس بگیرد.
اگر اروپا بتواند چنین موقعیت محکمی در رابطه با ایران پیدا کند، آنگاه روشن می شود که بازی اشتباه خروج از برجام تامین کننده منافع ایالات متحده نبوده است؛ چراکه منجر به یک فرصت سازی بزرگ به نفع همکاران اروپایی او شده است؛ همکارانی که رقبای بالقوه کسب منافع استراتژیک نیز هستند.
از سوی دیگر، اجتناب از یک دیپلماسی فعال و چندجانبه -مشمول بر بازگذاشتن راه های تماس با آمریکا- نیز اصلا به نفع امنیت استراتژیک ایران نیست. دلیلی ندارد ایران با بستن دریچه دیپلماسی چندجانبه، خود را از غنایم حاصل شده در آوردگاه رقابت قدرت های بزرگ برای کسب منافعشان محروم کند.
نه برای آمریکا دلیل معقولی وجود دارد که یک فرصت و ابزار کم نظیر در رابطه با ایران به اروپایی ها بدهد نه برای ایران دلیل معقولی وجود دارد که در عوض مذاکره با رئیس جمهور اهل معامله آمریکا و کسب منافع مشروع و بازگذاشتن راه دیپلماسی چندجانبه، خود را محدود کند و عملا کشور را تحت قیمومیت امنیتی اروپا یا هر جای دیگری قرار دهد. 
همچنان امکان برای بیرون کشیدن سنگی که با پاره کردن برجام به چاه روابط ایران و آمریکا افتاده، باقی است. رئیس جمهور روحانی در سخنان بسیار دقیق خود در سازمان ملل متحد عملا برای بسته نماندن باب گفت وگو، پیشنهاد مبنا قراردادن قطع نامه 2231 را به ترامپ داد و آمادگی خود را برای آغاز گفت وگو درباره امنیت منطقه اعلام کرد.
با توجه به وضعیت فعلی، به نظر می رسد این یک رهیافت بسیار هوشمندانه دیپلماتیک باشد.‏ هرچند با خروج ایالات متحده از برجام، ایران و آمریکا در آستانه یک چالش بزرگ تاریخی قرار گرفته  اند؛ اما هنوز فرصت برای تغییر مسیر موجود هست.
                