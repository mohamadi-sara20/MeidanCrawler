پنج‌شنبه ۱۸ بهمن ۱۳۹۷
-----------------------------------------
سرمقاله
-----------------------------------------
بهمن انقلاب به راه افتاده بود
-----------------------------------------

                    حکومت محمدرضا شاه پهلوی و دلایل سقوط او، داستان فیلم ها و نمایش های بسیاری بعد از انقلاب بوده است. کتاب های زیادی هم در این باره نوشته شده، اما اگر از بسیاری از ایرانیان پرسیده شود چرا شاه رفت، دست کم پاسخ دقیقی نمی توانند ارائه دهند. واکاوی عملکرد اقتصادی، اجتماعی و فرهنگی حکومت ایران در دوران محمدرضا شاه، مجال جداگانه ای می طلبد. مسئله اصلی از نظر نگارنده این بود که به قول انگلیسی ها، جامعه ایران به حکومت دوران پهلوی دوم، «attachment» به حکومت نداشت؛ یعنی هیچ گونه وابستگی اجتماعی و تعلق خاطری به رژیم احساس نمی کرد. این نقیصه در چند دهه به تدریج خود را نشان داد. در اعتراضات اولیه که به بهانه های مختلف در ایران به راه می افتاد،  جمعیت محدودی به خیابان می آمدند و از جمع های صدهاهزارنفری خبری نبود. در  حکومت شاه پنج هزار زندانی سیاسی وجود داشت و موتور محرک انقلاب، همین تحصیل کرده ها، نویسندگان و روحانیون شدند. باتوجه به رشد آرام اعتراضات و مخالفت ها البته باید نتیجه گرفت عنصر ضدیت با رژیم از قبل وجود داشته است. وقتی مرحوم تختی از دنیا رفت، ده هاهزار نفر برای تشییع جنازه این قهرمان ملی جمع شدند. اسفند 45 وقتی مرحوم مصدق از دنیا رفت، ده هاهزار نفر برای خاکسپاری او گرد هم آمدند. این نشانه ها چه چیزی را به ما می گویند؟ نارضایتی زیادی نسبت به شاه در بطن جامعه وجود دارد. با این حال ایالات متحده، ارکان رژیم و حتی مخالفان او، شاه را مستحکم می دانستند. حتی در سال56، کورسوی امیدی به نتیجه گرفتن اعتراضات در سال 57 وجود نداشت. حتی پس از واقعه 17شهریور57 که روند اعتراضات سیر صعودی داشت، اگر هرکسی از ما پیش بینی می کردیم که پنج ماه بعد رژیم سقوط می کند، مردم می گفتند فرد گوینده حتما عقل خود را از دست داده است! به هر حال از عنصر مخالفان اعم از چپ ها، مذهبی ها، نیروهای ملی و از همه مهم تر امام (ره) نمی توان غفلت کرد اما فراموش نکنیم احساس قدرتمند بودن رژیم، کاملا وجود داشت. محمدرضا پهلوی نه در سال55 و نه سال 45 از وجود جریانات مذهبی، مذهب، اسلام و روحانیون احساس خطر نمی کرد. بنابراین دلیلی نداشت بخواهد تیشه به ریشه آنها بزند. گفتن این حرف به این معنا نیست که شاه مذهبی بود؛ حاشا و کلا. ژنرال «سیسی» در مصر با «اخوان» مبارزه می کند چون آن را تهدید می داند، اما شاه، مذهب را تهدید برای خود نمی دانست. البته من معتقدم اشتباه فکر می کرد، اما خودمان را جای رژیم می گذاریم؛ او اما نسبت به افراد خاصی که رژیم را به چالش می کشیدند نگران بود حالا این فرد یا جریان می توانست امام، دکتر شریعتی، سازمان مجاهدین خلق یا مجاهدین انقلاب یا مهندس مهدی بازرگان باشد. دستگاه امنیتی، مبارزه با این مجموعه های غیر شبیه به هم را آغاز کرد، نهضت آزادی را تعطیل، امام را تبعید و تنها حزب موجود را رستاخیز اعلام کرد. او پیش از اینها از حزب توده می ترسید و بعد از کودتای 28مرداد این حزب را سرکوب کرد بعد هم انشعابات آن را زیر ضربه برد. او حتی سال های52 و 53 به بعد اجازه نمی داد زندانیان سیاسی که محکومیت آنان به اتمام رسیده، آزاد شوند. ساواک معتقد بود دانشجوی دانشگاه تهران را می گیریم دو سال زندان می رود و بعد که به بیرون از زندان بازگشت، می رود چریک فدایی خلق می شود، مسلح شده و مخفی می شود و حالا با مصیبت باید او را پیدا کرد. در اوین بند بزرگی درست کرده و آنهایی که دوران محکومیت خود را طی کرده بودند، به آنجا می بردند و به آنها «ملی کش» می گفتند.
ساواک به بهانه ای برای زندانیان سیاسی که دوره محکومیت خود را طی کرده بودند، قرار بازداشت صادر می کرد که مثلا در دوران زندان، فعالیت سیاسی علیه شاه داشتند. اما در سال های بعد او خود را کاملا مستحکم فرض می کرد و از نیمه دوم سال 55 به دلیل همان شکاف مورد اشاره میان تصور خود از حکومت و جامعه، تحت تاثیر فضای باز سیاسی مورد نظر کارتر، هم آزادی مطبوعات را افزایش داد و هم زندانیان سیاسی را آزاد کرد. نگارنده نیز تحت تاثیر همین فضا در مهر 55 آزاد شدم. چندماه بعد مبارزان موتلفه ای و روحانیونی مانند آقای کروبی هم مشمول همین فضا شدند؛ امری که در سنوات گذشته مسبوق به سابقه نبود. در اوایل دهه50 تعداد زندانیان سیاسی که به مناسبت 28مرداد و چهارم آبان یا عید نوروز آزاد می شدند، به انگشتان یک دست هم نمی رسید. اما ناگهان از نیمه دوم 55 فضای سیاسی ایران تغییر کرد.  موضوع دیگر به خود شاه باز می گشت. او چوب دیکتاتوری خود را خورد. برای کشوری با 32میلیون جمعیت که فقط 30درصد جمعیت آن شهرنشین بودند، پنج هزار زندانی سیاسی عدد قابل توجهی است. ده ها کتاب سانسورشده یا منتشرنشده، صدها روزنامه توقیف شده، شاعرانی که سکوت کرده بودند و… نشان از فضای بسته آن دوران داشت. اما منظور من از دیکتاتوری، همان است که انگلیسی ها درباره آن می گویند: «دیکتاتورها تنها هستند». شاه تنها بود و تنها ماند. تصور وی این بود که مردم طرفدار ادامه حکومتش هستند؛ کشاورزان به دلیل اصلاحات ارضی، کارگران به سبب شریک شدن در سود کارخانجات، روستاییان با حضور سربازان تحصیلکرده در آن مناطق در قالب «سپاه دانش»، زنان به دلیل داشتن حق رای و رفتن به دانشگاه و طبقه متوسط به خاطر درآمدهای نفتی که حقوق ماهانه قابل توجهی به آنها می داد، همگی از سلطنت حمایت می کنند. به نظرم در 13 شهریور 57 بعد از نماز عید فطر و آن راهپیمایی معروف، شکاف میان تصور شاه و واقعیت جامعه خود را نشان داد. نقل شده که شاه با هلیکوپتر، جمعیت سه راه ضرابخانه تا پیچ شمیران را دیده بود. از آن پس، نتوانست بر خود مسلط شود. این را می توان در مواضع خارجی ها نیز مشاهده کرد. در اینجا به موضوع سوم ورود می کنم. 26 دی 57 شاه در فرودگاه در حال ترک کشور، فرماندهانی را می بیند که خود را مقابل پای او می اندازند تا مانع خروجش از کشور شوند. او در این صحنه گریست. پس از خروج از ایران وی در یکی از معدود گفت وگوهای رسانه ای خود که با «دیوید فراست» انجام شد، به سوالی درباره دلایل گریه آن روز و اینکه آیا احساس وفاداری سران ارتشی وی را به این حال انداخته بود؟ پاسخ می دهد سران ارتش و ساواک از من می خواستند تا اجازه بازداشت حدود 10هزار نفر از سران و رابط های انقلابیون در سراسر کشور را صادر کنم تا دست کم اعتصابات بخوابد! فراست می پرسد چرا اجازه ندادید؟ می گوید من گریه کردم چون آنها نمی دانستند کار از این حرف ها گذشته بود و تصمیم این بود که من نباشم! همچنین نقل شده که در دیدار پارسونز، سفیر وقت انگلیس در تهران با شاه، او به ساعتش نگاه می کند و بعد از جلسه، شاه می گوید این رفتار او یعنی زمان رفتن من فرا رسیده است. محمدرضا در 26 دی 57 با تمام وجود معتقد بود آمریکا و انگلیس بنا به دلایلی که نمی داند، تصمیم به حذف او گرفته بودند. در 13آبان معروف که در تهران کشتار صورت گرفت، با کوکتل به سفارت انگلیس حمله می شود و پلیس و نیروهای خدماتی برای فرونشاندن آتش در صحنه حاضر نمی شوند. پارسونز، سفیر بریتانیا بعدازظهر با ناراحتی به دیدار شاه می رود. احتمالا انتظار دلجویی داشته اما شاه با پوزخند به او کنایه می زند که «کم مانده بود در آتشی که خودتان روشن کرده اید بسوزید». سفیر وقت انگلیس نمی گوید از شدت عصبانیت از عرف دیپلماتیک خارج می شود چراکه شاه در هر ملاقاتی، انواع نیش و کنایه را به او می زند. پارسونز در آن روز به شاه پاسخ می دهد: «اعلیحضرت هرکسی فکر می کند دست دولت ما و مخالفان شما در دست یکدیگر است، جایش تیمارستان است». این ادبیات شاه برای افرادی که در شش ماه آخر، با او ملاقات داشتند، آشنا بود. او از هر ایرانی و خارجی می پرسد، ماجرای {امام} خمینی چیست؟ «غلامحسین صدیقی»، وزیر کشور مصدق که پیش از شاپور بختیار برای پست نخست وزیری دولت موقت دعوت شده اما آن را رد می کند، در دیدار با شاه با همین سوال مواجه شده و پاسخ می دهد داستان خمینی نیست، داستان یک پدر و پسر است که کسی به پدر جرئت دروغ گفتن نداشت و به پسر، شهامت راست گفتن! بله شاه تنها بود و حتی بیماری صعب العلاج خود را از ملکه پنهان کرده بود. مجموع اینها سبب شد ارتش هم روحیه سرکوب شدید را نداشته باشد وگرنه مشخص نبود فضای آن روزهای ایران به چه سمت و سویی می رفت. در این نوشته به ماجرای فضای باز اواسط دهه 50 اشاره کردم. می دانیم کارتر و دموکرات ها برنده انتخابات ریاست جمهوری آمریکا شدند و مسئله حقوق بشر به طور جدی مطرح شد. از سال50 به بعد رژیم شاه به عنوان سیاه ترین رژیم ها نسبت به نقض حقوق بشر در دنیا شناخته می شد و نمی توان از این واقعیت ها فرار کرد، اما معتقدم موتور انقلاب، روحانیون و دانشجویان بودند و اینها نه مشکل اقتصادی داشتند نه رفاهی. به مرور کارگران مهاجر به شهرها و روستایی ها هم به انقلاب پیوستند، اما مسئله اساسی این است که زمانی به انقلاب پیوستند که به نظر من «بهمن انقلاب» به راه افتاده بود.
                