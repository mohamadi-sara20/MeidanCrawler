شنبه ۲۳ تیر ۱۳۹۷
-----------------------------------------
حرف اول
-----------------------------------------
کردستان در سوگ
-----------------------------------------

                    نه تنها استان کردستان که تمام کشور ما به دلیل حادثه دلخراشی که عده ای کشته و مجروح داشته، به سوگ نشسته است. حادثه در دقایق نخستین بامداد چهارشنبه و بر اثر برخورد یک تانکر حامل مواد نفتی با یک اتوبوس در سنندج اتفاق افتاد. این رویداد دلخراش و امثال آن تنها واقعه یا وقایعی نیست که در کردستان و دیگر مناطق ایران روی می دهد و ده ها نفر قربانی می شوند. مردم قربانیان رویدادهایی مانند حادثه قطار در نیشابور و نیز تصادف در ایستگاه راه آهن استان سمنان را هم به یاد دارند. قربانیان تصادفات جاده ای ایران و حوزه حمل و نقل امروز بعد از مرگ و میر بیماری های سرطان و سکته قلبی، بالاترین آمار درگذشتگان ایران به شمار می روند. پس از وقوع هر حادثه جانکاه سروصدایی به راه می افتد و مانند ابر بهاری زودتر از برگشت پژواک آن فرو می نشیند، بدون اینکه مدعیان حمایت از مردم و نمایندگی آنان از جمله نمایندگان مجلس و اعضای شورا، به صورت مستمر پیگیر آن باشند. خطاست اگر گفته شود پیگیری و بازخواست مسئولان دچار روزمرگی نشده است. فقط یک موضوع به صورت مستمر تعقیب می شود و تغییر لیل و نهار بر آن اثری ندارد؛ آن هم متهم کردن معترضان به اینکه آب به آسیاب دشمن می ریزند. ماجرای سنندج نه اولین حادثه در استان کردستان و دیگر مناطق ایران است و نه آخرین آن.اما یک نکته در ضعف مدیریت ناوگان حمل و نقل هوایی و زمینی و ریلی ایران وجود دارد که به درد بی درمان تبدیل شده و کسی در مقام پیدا کردن داروی این درد نیست. این درد بی درمان فقدان تدبیر و توان مدیریتی است. باید بر این نکته بیفزایم که در بعضی مناطق مانند جاده های کردستان مشکلات فراوان تری وجود دارد. این جاده ها محل ترانزیت کالای مجاز و قاچاق از جمله محصولات نفتی از عراق به غرب ایران و سرانجام ارسال آن به مناطق دیگر است. ترافیک سنگین و جاده ها کشش لازم را ندارد. باوجود اینکه استان کردستان با چهار استان غرب کشور هم مرز است، سنندج، مرکز آن استان، برخلاف مراکز سایر استان ها با هیچ یک از مراکز استان های هم مرز، جاده دو بانده ندارد. هر دولتی که سرکار می آید با وعده رسیدگی به مشکلات و تبعیض های موجود و تمتع از آرای مردم، کار ناکرده وعده ها را فراموش می کند. این استان از حمل و نقل ریلی بی بهره است و از بعضی جاده های باریک و پرپیچ و خم آن مانند جاده های مریوان- سنندج و بانه – بیجار، ده ها برابر بعضی از جاده هایی که سال هاست دو بانده شده اند، کالا ترانزیت می شود. در هر چهار استان مجاور همدان، کرمانشاه، زنجان و آذربایجان غربی جاده ها تا مرز منتهی به حوزه راه های کردستان دو بانده یا در حد آن است؛ اما دریغ از وجود این گونه راه ها در این استان. افزون بر این ترانزیت محمولات نفتی از کرکوک به ایران و عبور آن از داخل شهر سنندج و گاهی حتی از نزدیک مراکز پر جمعیت این شهر انجام شده و از ایجاد جاده کمربندی و کنترل وسایل حمل و نقلی که با حمل کالا برای کشور ما درآمد ایجاد می کنند، خودداری می شود. آنچه نوشته شد «حقیقت» است و نباید به دنبال «مجاز» رفت.
                