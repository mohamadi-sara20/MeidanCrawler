یک‌شنبه ۱۵ مهر ۱۳۹۷
-----------------------------------------
type_unknown
-----------------------------------------
دستگیری مدیرعامل سکه ثامن
-----------------------------------------

                    ظهر دیروز خبر دستگیری متهم اصلی «پرونده ثامن» روی خروجی  خبرگزاری ها قرار گرفت. به موازات این خبر، سیما نیز فیلم لحظات پیاده شدن این متهم از هواپیما را منتشر کرد؛ فیلمی که در آن خبرنگار سیما یکی،  دو جمله با متهم ردوبدل می کند. در این گفت وگوی کوتاه متهم منکر «فراری» بودن خود می شود و البته از پلیس تشکر می کند. سردار کاظم مجتبایی، جانشین رئیس پلیس بین الملل ناجا، در تشریح خبر دستگیری و استرداد مدیرعامل متواری «سکه ثامن» به «ایسنا» گفت: «با تلاش گسترده پلیس و همکاری دستگاه قضا، متهم متواری شرکت تجارت الکترونیکی ثامن معروف به «سکه ثامن» که قریب به 20 روز از کشور متواری شده بود، شناسایی، دستگیر و به کشور بازگردانده شد». او در ادامه درباره اتهامات این مدیرعامل افزود: «متهم با بیش از هزار نفر معامله، مبادله و خرید و فروش طلا و سکه داشت و با توجه به نوساناتی که در موضوع ارزش سکه صورت گرفت بیش از  10 هزار میلیارد تومان کلاهبرداری کرد و از کشور متواری شد». مجتبایی ادامه داد: «با تلاش صورت گرفته نیروهای پلیس به ویژه با حمایت و پشتیبانی خوب پلیس فتا در حوزه سایبری و اقدامات پلیس اطلاعات و امنیت و با محوریت پلیس بین الملل ناجا، محل اختفای او در خارج از کشور شناسایی و نام برده دستگیر و با تشریفات و مناسبات قانونی به کشور بازگردانده شد».
جانشین رئیس پلیس بین الملل ناجا درباره همدستان متهم گفت: «البته این متهم فراری در اقدام کلاهبردارانه تنها نیست و تعدادی از بستگان نزدیک و دوستان او در این موضوع همراهی اش کرده اند که تعدادی شناسایی و دستگیر شده اند و دستگیری دیگر همدستان او به جد در دستور کار پلیس است».او نام کشوری را که مدیرعامل «سکه ثامن» در آن دستگیری شد، نگفت اما در این باره توضیح داد: «این متهم به دو کشور عازم و متواری شده بود، استرداد او از کشورهای مذکور بیانگر اوج تسلط و اشرافیت پلیس در تعقیب نامبرده است. پلیس با کنترل و رصد فضای سایبری و با اقدامات اطلاعاتی توانست این متهم فراری را به کشور بازگرداند».سردار مجتبایی درباره نقش اینترپل در این دستگیری افزود: «بلافاصله پس از شناسایی نامبرده، افسر رابط پلیس اینترپل در کشور مذکور متهم فراری را بدرقه کرد و پس از ورود به خاک جمهوری اسلامی ایران، فرد تحویل پلیس بین الملل ناجا شد». به گفته این مقام مسئول، متهم بعد از استرداد به کشور در اختیار پلیس فتا و مقامات قضائی قرار گرفت. دادستان تهران نیز دیروز در حاشیه نشستی با صرافان درباره دستگیری مدیرعامل «سکه ثامن» گفت: «طبق گزارش پلیس، بامداد شنبه متهم پرونده سکه ثامن دستگیر و به دستگاه قضائی تحویل داده شد». جعفری دولت آبادی با اشاره به این نکته که متهم در برخی از استان  ها نیز پرونده دارد، گفت: «در مورد دستگیری سایر متهمان نیز دستورات لازم صادر شده است». دولت آبادی «عامدانه بودن فرار متهم» را رد کرد و افزود: «این فرد قبل از تشکیل پرونده فرار کرده بود و بامداد امروز پلیس با زحمات بسیار زیادی موفق به دستگیری این فرد شده است».
متهمی که گریخته بود
شهریورماه و در اوج تلاطم های بازار بود که بسیاری از کاربران «سکه ثامن» نگران صحت و سقم مؤسسه ای شده بودند که در آن سرمایه گذار کرده بودند. افرادی سکه و طلا خریده بودند و چشم انتظار سود کلانی بودند که قرار بود مؤسسه به آنها پرداخت کند.داستان مؤسسات مالی و وعده های عجیب آنها گویا تمامی ندارد. با حذف شدن «ای نماد»، نماد اعتماد الکترونیکی در سایت این مؤسسه، نگرانی های مشتریان «سکه ثامن» اوج گرفت. بعد از آن بود که مؤسسه در بیانیه ای اعلام ورشکستگی کرد. بسیاری از کاربران این مؤسسه از مدیرعامل شکایت کرده و امیدوار بودند این پرونده سرنوشتی بهتر از دیگر موارد مشابه پیدا کند. اما خبرها حاکی از فرار متهم از کشور بود. بالاخره هفتم مهر این خبر تایید شد؛ «متهم گریخت».
«سکه ثامن» و داستان تکراری سودهای نجومی
سال 1395 شرکت تجارت الکترونیک ثامن که با نام «آریو پرگاس آیلین» به ثبت رسید و به «سکه ثامن» معروف شد، در حوزه خرید و فروش آنلاین طلا و سکه آغاز به کار کرد. بعد از آن که «مسئله دار»بودن این مؤسسه دیگر کتمان شدنی نبود، مقامات مسئول شروع به موضع گیری کردند و باز هم مثل داستان مؤسسات انگشت اتهام را متوجه دیگران کردند. رئیس اتحادیه طلا و جواهر در مصاحبه به تاریخ 27 شهریور گفت که این واحد از ابتدا مجوز نداشته است؛ این اظهارات البته کسی را راضی نمی کرد. 
«سکه ثامن» نشان اعتماد الکترونیک داشت و همین عامل مهمی در اعتماد کاربران به آن بود. به گزارش تابناک، «تشخیص امکان اعطای این نشان بر پایه مجوز صنفی صادره از سوی «اتحادیه طلا و جواهر» بوده و نظارت بر فعالیت های واحد صنفی سکه ثامن بر مبنای بند «ط» ماده 30 قانون نظام صنفی، بر عهده این اتحادیه بوده است». همچنین با توجه به دیگر مواد قانون اصناف وظیفه بازرسی و نظارت و حتی رسیدگی به شکایات از این مؤسسه برعهده اتحادیه طلا و جواهر بود. شاید یکی دیگر از تشابهات این پرونده با موارد مشابه دیگر این باشد که مدیرعامل مؤسسه مورد بحث، پیش تر سابقه کسب نشان کارآفرین برتر اصفهان را کسب کرده بود.
                