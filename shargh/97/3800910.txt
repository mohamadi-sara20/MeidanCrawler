سه‌شنبه ۱۳‌شهریور ۱۳۹۷
-----------------------------------------
یادداشت
-----------------------------------------
منافع ایران یا منافع بازیگران غرب و شرق؟
-----------------------------------------

                    در دو دهه اخیر در هر مقطعی که رابطه ایران با غرب و به ویژه با آمریکا از شرایط پرتنش به سمت احتمال گفت وگو یا انجام رسمی مذاکره رفته، آرایش کشورهای دیگر در قبال ایران تغییر کرده است. به عنوان نمونه کشورهای عرب منطقه خلیج فارس اگرچه از این اتفاق بسیار ناخرسند شده اند؛ اما تمایل آنان به نزدیکی با ایران افزایش می یابد. از دیگر سو در بازه های زمانی که رابطه ایران و آمریکا به تیرگی گراییده است، عرب ها خوشحال تر و در مواضع خود در مقابل ایران جسورتر می شوند. حل مشکلات برخی از کشورهای عربی با ایران، تابع این اتفاق بوده است. به معنای روشن تر، بهبود مناسبات ایران با غرب معمولا به تلطیف فضا برای حل مسائل منطقه خاورمیانه انجامیده که دوران اصلاحات و چند مقطع در دولت روحانی، نشانگر آن است. حقیقت آن است که کشورهای عربی همواره دعوت کننده قدرت های فرامنطقه ای به خاورمیانه و خلیج فارس هستند. روزگاری بریتانیا این نقش را عهده دار بود. حتی زمانی که انگلستان اعلام کرد از سال های 1968 تا 1971 از شرق سوئز از جمله خلیج فارس به دلیل مشکلات مالی خارج خواهد شد، برخی از کشورهای عربی اعلام کردند حاضرند هزینه های مالی آنها را تامین کنند تا انگلستان در منطقه بماند. قراردادهای سنگین عربستان با آمریکای ترامپ را هم باید در همین راستا ارزیابی کرد. پس از آنکه انگستان خارج شد، اعراب منطقه به دنبال این بودند که ایالات متحده به عنوان قدرت فرامنطقه ای به خاورمیانه بیاید. آنان با خرید سلاح های پیشرفته سعی کردند به این امر کمک کنند. این رویکرد درست در نقطه مقابل نگاه جمهوری اسلامی است. تغییر رابطه ایران و غرب و حل مشکلات از طریق دیپلماسی به دلیل آنکه منافع روسیه در این میان به خطر خواهد افتاد، با موانع و کارشکنی هایی در این بخش هم مواجه می شود. مشکلات و اختلافات تهران- واشنگتن، روسیه را برای بازی با کارت ایران مطمئن خواهد کرد. به معنای روشن تر، روسیه در قبال اقداماتی که در سوریه، منطقه و شورای امنیت انجام می دهد، از ایران و آمریکا و حتی عربستان و اسرائیل امتیازاتی می گیرد. روسیه در این وضعیت از ایران استفاده تجاری می کند و نهایتا به دلیل همسویی با برخی مواضع و منافع غرب و آمریکا امتیازاتی دریافت می کند. آل سعود نیز در دو سال گذشته به مذاکراتی با روسیه پرداخته تا شاید بتواند با امتیازات مالی و اقتصادی، مسکو را جذب یا موضع آن را تعدیل کند. روسیه از ابتدای آغاز بحران سوریه بر لزوم توسل به راهکار سیاسی برای پایان دادن به آن اصرار داشته و در حال حاضر نیز با توجه به نزدیکی به خاتمه مسئله، بی تمایل به توافق با آمریکا در این خصوص برای پیشبرد راه حل سیاسی نیست. عربستان نیز سعی در متعادل کردن مواضع روسیه دارد تا شاید بتواند نافرجامی که در سوریه به وجود آمده را تغییر دهد و خط مشی خود را به پیش برد. حال اینکه تا چه اندازه در این مذاکرات با روسیه موفق بوده، باید منتظر بود. ایران باید توجه کند روس ها به شکل سنتی اهل دادوستد هستند. ایران از نگاه غرب، در میان رقبای آنها یعنی روسیه، چین و هند قرار گرفته است. ایران مقتدر تا حدودی می تواند نقش تعدیل کننده را در نگاه شرق و غرب به هم داشته باشد و این موضوعی است که اوباما به دنبال آن بود. فراموش نکنیم در زمان تحریم های دوران احمدی نژاد، روسیه، چین و هند قول داده بودند فقط به تحریم های شورای امنیت پایبند باشند و به تحریم های یک جانبه مضاعف آمریکا و اروپا نپیوندند اما در عمل اتفاق دیگری افتاد. چین، ژاپن، هند و کره جنوبی در تبادلات اقتصادی با ایران به جای پرداخت ارز، به تهاتر کالا تمایل نشان دادند. هند کالاهای تولید خود را به ایران می داد یا بهای نفت خام ایران را با روپیه پرداخت کرد. این کشورها تنفس ارزی ایران را بلوکه کردند. به عبارتی در حالی که قبلا گفته بودند ما به تحریم های یک جانبه پایبند نیستیم اما آنها زیرکانه دقیقا همان تحریم های یک جانبه را اعمال به نفع خودشان استفاده کردند. ایران باید بداند فقط با حفظ موازنه منصفانه در دیپلماسی خود با غرب و شرق می تواند منافع ملی ایرانیان را حداکثری کند. منافع آمریکا و اروپا در وجود یک قدرت مستقل اقتصادی - سیاسی به نام ایران در منطقه خاورمیانه است تا هم زمان چین، هند و روسیه را نیز متعادل کند. اگرچه اختلافات جدی میان ایران و غرب وجود دارد اما از منظر جغرافیایی- تاریخی به نفع غرب است که ایران قدرت برتر منطقه باشد؛ این مسئله ای است که چین و روسیه به خوبی به آن پی برده اند.
                