سه‌شنبه ۳۰ بهمن ۱۳۹۷
-----------------------------------------
حرف اول
-----------------------------------------
پوران خانم، مادر، خواهر، همسر…
-----------------------------------------

                    پوران عزیزم
… و تو شاید بدانی که سال هاست چهار کلمه «آزادی»، «کتاب»، «پدر» و «پوران» چهار بعد روح و فکر من است… 
دکتر علی شریعتی
پوران خانم مادر احسان، سوسن، سارا و مونا…
پوران خانم خواهر دو برادر، نخستین «علی اصغر» شهره به توفان، به سرباز میهن کشته به تیغ کین همسایه شمالی در شهریور 20 در آذربایجان، در دفاع از خاک پاک ایران… و دیگری «آذر» نام، زاده 16 آذر 1311، قربانی آزادی به روز 16 آذر 1332 روز دانشجو در دانشگاه تهران پیش پای نیکسون آمریکایی… پوران خانم همسر و همدل دکتر علی شریعتی… به ابدیت پیوست. سرفراز و استوار در سال های صعب چونان کوهی سترگ ایستاد، از توفان ها نهراسید، سر خم نکرد، اخم نکرد و خم به ابرو نیاورد. میراث همسر را رویاروی دیده و دل نسلی نهاد که تنها نامی از او شنیده و به یادش خیابان و مدرسه ای به نامش دیده بودند. طعنه ها، تهمت ها، دروغ ها، دشنام ها و دشمنی ها را به جان خرید… سنگ ها سد راهش نشد؛ بلکه بر مهربانی و پایداری اش در راه آگاهی و آزادی افزود. دریغا که در خیابان دکتر علی شریعتی، درهای حسینیه ارشاد، پایگاه فکری همسرش، بر پیکرش بسته ماند.
سفر به خیر، آخرین سفر به خیر، پوران خانم جایت خالی است… .
                