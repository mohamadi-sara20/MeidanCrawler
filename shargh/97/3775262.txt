یک‌شنبه ۳۱ تیر ۱۳۹۷
-----------------------------------------
سرمقاله
-----------------------------------------
چرا دولت نمی تواند تصمیم بگیرد؟
-----------------------------------------

                    آقای مهندس اکبر ترکان، از مسئولان دولت و از مدیران باتجربه کشور، گفته: «مشکل این است که کشور تعدادی مسئله اساسی دارد و هروقت اینها روی میز می آید، تصمیم گیران عقب نشینی می کنند.... مسئله یارانه، مسئله آب، محیط زیست، صندوق های بازنشستگی، سهام عدالت، بحران بانکی؛ اینها مسائل خیلی مهمی هستند که باید برای آنها تصمیم گیری شود. هروقت این مسائل برای تصمیم گیری روی میز می آیند، تصمیم گیران عقب نشینی می کنند». او در پاسخ به این پرسش که علت چیست؟ می گوید: «حالا نمی دانم دیگر».چنین مباحثی در سنت آکادمیک، به موضوع مطالعات نظام مند دانشگاهی تبدیل می شود تا پدیده تصمیم دولتی را از ابهام درآورد. مهم ترین پاسخ هایی که در ادبیات علمی به این پرسش داده شده، در ذیل عنوان ناتوانی در شکل گیری اراده سیاسی بررسی شده است؛ بنابراین پرسش اصلی این است که چرا اراده سیاسی در دولت شکل نمی گیرد؟ فهم این چرایی مستلزم فهم چگونگی است؛ یعنی بدانیم اراده سیاسی چگونه شکل می گیرد؟ اراده سیاسی تجلی قدرت دولت است و دولت بی تصمیم، دولت بی قدرت و بی سیاست است. اینکه چگونه «تصمیم» امکان وقوع می یابد و چگونه اراده سیاسی شکل می گیرد، حاصل عوامل زیر است:1- نخست، یک مدیر ارشد باید دانش کافی درباره موضوع مدنظر داشته باشد تا بتواند جسارت ورود به آن موضوع را بیابد. اگر مدیر ارشد دولتی دانشی کافی از موضوعاتی مانند دولت الکترونیک، تحولات جدید در اقتصاد دیجیتال، شبکه های اقتصاد بین الملل، پیچیدگی نظامات رفاهی و... نداشته باشد یا نتواند دانش مشاوران خود را به خوبی فهم کند، نمی تواند برای آن تصمیم گیری کند. تعداد گسترده ای از موضوعات اصلی هستند که مدیران رده های گوناگون دولتی نمی توانند با آنها ارتباط برقرار کنند و بنابراین امر تصمیم محقق نمی شود و اراده سیاسی شکل نمی گیرد. پیداست که کسب دانش درباره موضوعات متنوع برای تصمیم گیری در بخش عمومی، به غایت مشکل است. ذهنی باز، فکری جوان و روحیه ای شاداب و پرحوصله می خواهد که از پس گفت وگو با کارشناسان برآید و بتواند پیچیدگی های موضوعات را برای کفایت تصمیم گیری بشناسد. این سخن به معنای آن نیست که مدیر ارشد دولتی باید (یا می تواند) در همه موضوعات متخصص شود؛ سخن این است که جمع آوری و ترکیب (سنتز) نظرات کارشناسی و مدیریت دانش های موجود، یک تخصص است و این تخصص، آموزش، تجربه، تدبیر و فرهیختگی فرهنگی می خواهد.2- علاوه بر دانش کافی، باید دغدغه و درگیری ذهنی نیز درباره موضوعات مدنظر برای مدیران ارشد وجود داشته باشد. در دولت دکتر روحانی، نسبت به دو موضوع چالش هسته ای و سیاست نفتی، شرط اول و دوم محقق شده بود. در موضوع طرح تحول سلامت نیز رئیس محترم جمهور شخصا دغدغه کافی برای ورود به این موضوع را داشت.3- در مرحله سوم از چگونگی شکل گیری اراده سیاسی، «دانش» و «دغدغه» باید از سطح کلان به لایه های پایین تر دیوان سالاری و به بدنه اجتماعی جریان یابد و به گفتمان سیاستی و سیاسی تبدیل شود؛ «گفتمان سیاستی» بدنه دیوان سالاری را هماهنگ کرده و گفتمان سیاسی بدنه اجتماعی را آماده می کند. بدون این دو گفتمان، هیچ سیاستی جامه عمل نمی پوشد.در دهه 80 قرن بیستم، «تاچریسم» گفتمانی بود که در انگلستان جریان خصوصی سازی و نظریه انتخاب عمومی را به فعلیت رساند. فراموش نکنیم سیاست گذاری، معماری قدرت بر لوح اجتماع است. راه حل دولت باید به منظومه گفتمانی تبدیل شود تا اقناع ملی و بین المللی در پی آن بیاید. اینکه گفته می شود دولت با مردم سخن بگوید، باید به این معنا باشد که دولت منظومه معنایی و گفتمانی خود را به مردم و به ساده ترین شکل ممکن عرضه کند. لبخندهای سخنگوی دولت، کفایت از امر گفتمانی نمی کند؛ مسئله پیچیده تر از اخم و لبخند است.4- نهادسازی اجتماعی، برای سیاست های دولتی و شکل گیری اراده سیاسی و اتخاذ تصمیمات مهم، مانند آب حیات است. ما دچار نوعی ناکارآمدی ساختارهای نهادی دولتی هستیم. تغییر افراد اگرچه لازم است، ولی کافی نیست. باید به حال نزار دستگاه های دولتی فکری کرد؛ چراکه دچار ناکارکردی نهادی هستند. دستگاه اداری به دلیل آنکه خود را بی گار و بی کار می داند، در گذر زمان حس مسئولیت خود را از دست داده است و نمی تواند در خدمت مدیریت ارشد کشور قرار گیرد. آقای احمدی نژاد هنگام تحویل دفتر کار خود به نماینده رئیس جمهور جدید، در توصیه ای به او گفته بود منتظر دستگاه اداری نباشید، خودتان کارتان را انجام بدهید. این تجربه هشت ساله رئیس جمهوری است که برای پیشبرد منویات خویش، از دستگاه اداری قطع امید کرده است. امروز اگر بخش اعظم دستگاه های دولتی تعطیل شوند، اتفاق مهمی در کشور نمی افتد. این سخن، شعار نیست و از سر کم اطلاعی از دستگاه اداری کشور نیز بیان نمی شود؛ بلکه سخن کسانی است که تجربه ای طولانی در بدنه اجرائی کشور دارند. در همین راستا، شایان ذکر است که برخی از دستگاه های حکومتی نیز از حیز انتفاع ساقط شده و کارکردهای اصلی خود را از دست داده اند. در این راستا، مرور مجدد کارکردهای نهادهای اصلی حکومتی خالی از لطف نیست:دولت؛ نقش عینیت بخشی یگانه و منحصربه فرد به تصمیم های نظام سیاسیمجلس؛ نقش قانون گذاری و عرصه نیروهای ملی و تجلی قدرت های اجتماعی.پرسش این است که آیا این نهادها کارکرد واقعی خود را دارند؟ در بسیاری از دستگاه های حکومتی، واسطه گری نقش اصلی را برای پیشبرد کارها ایفا می کند؛ وکیل، نقش واسطه و کار راه بنداز در دستگاه قضائی، بانکدار نقش واسطه فساد، کارمند دولتی نقش واسطه و آشنای صاحبان ثروت و.... در چنین فضایی است که سخن از ناکارآمدی نهادی پربیراه نیست و تصمیم دولت امکان وقوع نمی یابد.5- مدیران ارشد دولتی باید نقش رهبری را ایفا کنند، نه نقش مدیر اداری را. در وضعیت فعلی، مدیران ارشد کشور درگیر مصوبات خرد و روزمره ای هستند که تناسبی با مسائل اساسی کشور ندارد. نقش رهبری ایجاب می کند بر موضوعات اساسی تمرکز کرده و ماشین دولتی را به حرکت درآورند و آن را در راستای اهداف اصلی جهت دهی کنند.6- دولتی که نظریه ای اصلی برای اداره کشور نداشته باشد، دچار «تخلیه تئوریک» شده است. شعار، کفایت از نظریه سیاستی نمی کند. نظریه به نظام اداری محتوا داده و به آن جان می بخشد و پویایی آن را تضمین می کند. نبود نظریه هایی پویا برای اداره امور، قوای کشور را از درون تهی می کند، به پدیده بی مسئولیتی و بی تصمیمی دامن می زند و دولت را به موجودی عاطل، باطل و بی تحرک تبدیل می کند. به بیان ساده و عوامانه، کشور «بی صاحب» می شود و به قول مهندس ترکان همه در مقابل تصمیمات بزرگ، کوتاه می آیند. «دولتگری» و دولتمردی پیش و بیش از هرچیز یک عمل سیاسی است. دولتمرد پیش از آنکه مدیر باشد، یک رجال سیاسی است. دولتمرد یک تئوریسین مدیریتی است، نه صرفا یک مدیر اداری. دولت یک وظیفه اخلاقی مهم دارد و آن، تضمین زندگی سیاسی و جلوگیری از فروپاشی اجتماعی و اضمحلال امر سیاسی است.اینها برخی از عواملی است که باعث می شود دولت از وظیفه اصلی خود باز بماند. در درون دولت و حکومت، نیازمند آن هستیم که به صورتی باز و شفاف درباره این امور با مسئولان رده بالای کشور سخن بگوییم؛ گفت وگوهایی بی پرده و انتقادی. صدای رسانه ها و ندای گروه های اجتماعی در درون ساختارهای رسمی دچار دگردیسی و تعارفات آغشته به بازی قدرت می شود. آنچه امروز شاهد آن هستیم، تعارف و پرده پوشی درون دولتی و خودسانسوری درون حکومتی است. فرایندهای رسمی، اداری و قدرت محور، کارشناسی، حقوق مردم و اولویت ها را به محاق تاریکی می برد و چنین است که نمی توانیم تصمیم بگیریم.
                