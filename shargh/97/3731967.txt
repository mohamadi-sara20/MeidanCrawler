شنبه ۱ اردیبهشت ۱۳۹۷
-----------------------------------------
حرف اول
-----------------------------------------
گردن نهادن به رای مردم گردن نهادن به رای مردم
-----------------------------------------

                    جمهوریت نظام از زمان آغاز جمهوریت اسلامی ایران تاکنون دچار فرازوفرودهایی شده و اکنون این رکن مهم، با تهدیدهایی مواجه شده است. رای مردم، تضمین کننده منافع و امنیت ملی کشور است و اگر کسی درک درستی از این موضوع ندارد، لازم است مطالعه ای دوباره درباره اهداف انقلاب داشته باشد. نباید برخی کژاندیشی ها، عامل نادیده گرفتن خواست مردم شود و برخی صاحبان تریبون، به طور مرتب منتخبان مردم در دولت، مجلس و شوراها را تهدید کنند. امام خمینی(ره) در مصاحبه های ابتدایی خود در پاریس و ایران، رای مردم را اساس و پایه نظام معرفی کردند. در آن زمان، برخی برآشفتند و عنوان کردند «در اسلام موضوعی به نام رای مردم معنا ندارد و اگر فقیهی رهبری جامعه را بر عهده گیرد، او منصوب و مشروع از سوی خداوند است و غیر از خدا هیچ کس در مشروعیت او دخالت ندارد». این برخلاف نظریه بنیان گذار جمهوری اسلامی بود و ایشان همواره بر آرای مردم تاکید داشتند و چه در سخنرانی تاریخی بهشت زهرا و چه در ابلاغ حکم نخست وزیری مرحوم بازرگان، رای مردم را مقبول دانستند. تا زمان حیات امام، صاحبان تریبون و برخی چهره های حوزوی یا غیر حوزوی، به صورت علنی در مخالفت با جمهوریت سخنی بیان نمی کردند؛ چراکه رهبر فقید انقلاب، در کنار جمهوریت، موضوع اسلامیت را نیز مطرح و اسلامیت و جمهوریت را دو فلسفه سیاسی مکمل اعلام کرده بود. متاسفانه پس از رحلت امام، برخی که در زمان حیات ایشان امکان اظهارنظر نداشتند، ساز مخالف کوک کرده و به صراحت تاکید کردند هیچ مشروعیت و مقبولیتی از سوی مردم وجود ندارد. آنان یک گام فراتر رفته و مدعی شدند اگر امام خمینی از جمهوری شبیه همان جمهوری که در فرانسه وجود داشته دفاع کرده، صرفا به دلیل مصلحت زمان بوده و در مباحث اسلامی، جمهوریت بی معناست. آنان این ادعاهای بی اساس خود را بارها در مصاحبه ها و نوشته هایشان ترویج کردند و متاسفانه این خطر بزرگ که جمهوریت را تهدید می کرد، جدی گرفته نشد تا اینکه آن جریان توانست بر حیطه نفوذ خود بیفزاید و امروز بدون نگرانی، منتخبان مردم و شیوه های مدنظر مردم را برای اداره کشور ندیده می گیرد.حتی در رسانه های عمومی نیز رای مردم کم رنگ جلوه داده می شود و با استناد به آیات قرآن کریم، می گویند «اکثرهم لایعقلون» (اکثر مردم نمی دانند). آنها غافل هستند که قرآن کریم این جمله را خطاب به مشرکان و کافران آورده است و نه مسلمانان. به نظر می رسد این جریان در تلاش است تسلط سیاسی خود را بسط دهد و اگر احساس خطر نشود، آموزه های سازنده امام راحل ازجمله جمهوریت از بین خواهند رفت و در نبود رای و پشتوانه مردم و شنیده نشدن صدای اعتراض آنها، خدای ناکرده سرنوشت ایران نیز مانند سرنوشت مردم برخی کشورهای منطقه خواهد شد. تعبیرهایی که امروز از رسانه های عمومی و برخوردار از بودجه بیت المال ترویج می شود، نشان دهنده خلا اسلام رحمانی است. حال چرا عده ای که همیشه در کنار امام(ره) بوده اند، چندان احساس خطر نمی کنند که واکنشی عملی در برابر این جریانات از خود نشان دهند، محل سوال جدی است. نباید در برابر این وقایع سکوت کرد. البته برخی روحانیون نیز ثابت کرده اند به مسیر جمهوریت نظام وفادار بوده و عکس العمل های مناسبی در برابر این جریانات اتخاذ کرده اند. فراموش نکنیم اگر به نام اسلام و انقلاب، با یک زن بی دفاع برخورد ناصوابی صورت بگیرد، یا بی گناهی به زندان بیفتد، گناه آن از هر بدعت و انحرافی بالاتر است. اگر نقش جمهور در نظام کم رنگ شود، تفکری انحصاری جای آن را خواهد گرفت؛ اما اگر حضور مردم و جمهوریت نظام را از طریق احزاب، رسانه ها و روزنامه ها حفظ کنیم، خط انحصارطلبی کم رنگ شده و برخی اتفاقات ناگوار تکرار نخواهد شد. قانون اساسی به مردم حق اعتراض و انتقاد داده تا نظام قدرتمند شود و از فاکتورهای ثبات بخش تهی نشود. اینکه احزاب در کشور ما به رسمیت شناخته می شوند و حق انتقاد در قانون برای آنها در نظر گرفته شده و همه مسئولان مستقیم و غیرمستقیم با رای مردم انتخاب می شوند نشانگر اهمیت حفظ جمهوریت نظام است؛ پس چه بهتر است مخالفان اداره کشور بر اساس رای مردم، بار دیگر به اصول قانون اساسی بازگردند.
                