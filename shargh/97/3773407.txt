چهار‌شنبه ۲۷ تیر ۱۳۹۷
-----------------------------------------
یادداشت
-----------------------------------------
آیا ایران ثروتمند است؟
-----------------------------------------

                    باوری دیرپا در ذهن ایرانیان نقش بسته، مبنی بر اینکه ایران کشوری ثروتمند است. پیدایش منابع نفت و بعدها گاز که ایران را تبدیل به یکی از دارندگان بزرگ ذخایر این دو ماده مهم کرد، مبنای اصلی این باور است. این باور بیش از یک قرن است که بر روندهای اقتصادی، اجتماعی، فرهنگی و سیاسی جامعه ایران سایه افکنده است. ایرانیان سال هاست با رویا و سودای ثروتمندی کشور گذران امور می کنند، بدون اینکه در عمل طعم ثروتمندی را بچشند و از آن لذت ببرند. هرچند این باور از نظر روانی انرژی مثبتی برای یک جامعه محسوب می شود، اما باید اذعان کرد وجود آن درصورتی که به شکل باور باقی بماند، مانند آنچه درباره ایران مصداق دارد، از یک طرف مانع بزرگی برای کار و حرکت جامعه و به معنای کامل تر توسعه است و از طرف دیگر، زمینه را برای سوءاستفاده از آن فراهم می کند. اگرچه گذشت زمان رویای ثروتمندی کشور را برای ایرانیان محقق نکرده، اما با وجود تغییر مبنای ثروتمندی کشورها و جوامع از منابع طبیعی و خام به منابع انسانی، سرمایه های اجتماعی و بهره مندی از علم و دانش، دل کندن از این باور همچنان سخت به نظر می رسد. اما واقعیت چیست؟ آیا ایران واقعا بدون درنظرگرفتن تحول در منابع ثروتمندی و صرفا با تکیه بر منابع طبیعی و آن هم نفت و گاز، کشوری ثروتمند است؟ ایران در حال حاضر، بزرگ ترین دارنده ذخایر هیدروکروبوری دنیا (مجموع ذخایر نفت و گاز) به حساب می آید. ایران بر اساس آمار رسمی و تاییدشده مراجع معتبر بین المللی، حدود 158 میلیارد بشکه نفت (9.3درصد از کل منابع نفتی دنیا) و حدود 33 هزار میلیارد مترمکعب گاز (18 درصد دنیا) در اختیار دارد. با توجه به محدودیت توزیع منابع نفت و گاز در دنیا و انحصار این منابع در کشورهایی معدود، وجود بزرگ ترین ذخایر نفت و گاز در ایران در مقایسه با دیگر کشورها و اهمیت دراختیارداشتن این منابع از نظر اقتصادی و سیاسی، عامل بزرگ ثروت به شمار می آیند، اما واقعیت این است که توان ثروت آفرینی این منبع با گذشت زمان در مقایسه با دیگر منابع و به ویژه منابع جدید ثروت که از علم و دانش نشئت می گیرد، کاهش یافته است. با یک حساب ساده، ارزش کل این منابع را می توان تخمین زد و بعد بر اساس آن نتیجه گرفت که آیا این میزان منابع می تواند نشان از ثروتمندی ایران باشد یا نه؟ با درنظرگرفتن نرخ 50دلاری برای هر بشکه نفت، با فرض تولید همه منابع، ارزش کل منابع نفتی ایران در حال حاضر رقمی حدود هفت هزارو 900 میلیارد دلار است. ارزش منابع گازی کشور نیز بر مبنای متوسط هر مترمکعب 13 سنت، در حال حاضر و با فرض تولید همه منابع گازی، رقمی حدود چهارهزارو 290 میلیارد دلار تخمین زده می شود؛ بنابراین جمع ارزش مالی منابع هیدروکربوری کشور، رقمی در حدود 12 هزار میلیارد دلار است.این رقم وقتی با تولید ناخالص داخلی برخی کشورها مانند آمریکا (18هزار میلیارد دلار)، چین (12هزار میلیارد دلار) و حتی ایران (500 میلیارد دلار) مقایسه می شود، رقم بالایی به نظر نمی رسد. در واقع آمریکا در یک سال، یک و نیم برابر کل ارزش ذخایر نفت و گاز ایران و چین معادل ارزش کل ذخایر نفت و گاز ایران، فعالیت اقتصادی دارند. به این ترتیب، آیا می توان پذیرفت ایران به لحاظ نفت و گاز کشور ثروتمندی است؟ پاسخ به طور طبیعی منفی است. واقعیت این است که ارزش منابع طبیعی و خام در دنیا رو به کاهش بوده و خواهد بود. یک بشکه نفت پنج دلاری در سال 1870، در اصل ارزشی معادل 120 دلار کنونی داشته است. ارزش نفت 50 دلاری فعلی نسبت به 150 سال گذشته، بیش از دو برابر کاهش یافته است. دیگر هیچ کشوری نمی تواند بر مبنای منابع طبیعی و ذخایر معدنی خود ادعای ثروتمندی کند. امروزه در دنیا کشورهایی وجود دارند که بدون داشتن کمترین منابع طبیعی و ذخایر معدنی، در زمره کشورهای ثروتمند دنیا قرار دارند؛ از این کشورها می توان به تایوان، سنگاپور و بسیاری از کشورهای پیشرفته دیگر اشاره کرد. مبنای ثروت این کشورها، نیروی انسانی متخصص و ماهر و همچنین تولید علم و فناوری است. به فرض، اگر امکان این وجود داشت که 12 هزار میلیارد دلار این میزان پول را یک جا به دست آورد و بین جمعیت کنونی ایران (90 میلیون نفر) تقسیم کرد، سهم هر ایرانی رقمی در حدود 130 هزار دلار می شد. این رقم درآمد متوسط یک خانواده چهارنفره در چهار سال بر اساس معیارهای جهانی است. در اینجا یک واقعیت مهم را نیز نباید فراموش کرد و آن اینکه درست است ارزش این منابع هیدروکربوری حدود 12 هزار میلیارد دلار است، اما این منابع اولا در یک پروسه زمانی تقریبا صدساله باید استحصال شده و به پول تبدیل شود و ثانیا، چندین نسل که جمعیتی بالغ بر 200 میلیون نفر در این پروسه زمانی است، باید از این منابع و ارزش مالی آن منتفع شوند. منابع نفت و گاز ایران اگرچه نمی تواند نشان بالفعل ثروتمندی کشور باشد، اما منشا بالقوه ثروت به شمار می آید؛ به شرطی که نگاه مصرفی به این منابع نداشته باشیم، بلکه منابع مالی حاصل از تولید و فروش این منابع، صرف سرمایه گذاری برای تولید و افزایش ثروت شود. البته پیش از آن باید فکری به حال مصرف بی رویه انرژی در کشور کرد که خواسته یا ناخواسته به صورت مستقیم این ثروت بالقوه را به تاراج برده است. بر اساس اعلام مقامات دست اندرکار، مصرف کنونی انرژی در ایران معادل 5.5 میلیون بشکه نفت است که امری بی سابقه در جهان محسوب می شود. باید اذعان کرد تولید هرچه بیشتر از منابع نفتی و گازی و فروش آن و در مقابل کسب منابع مالی در شرایط کنونی، به شرط هدایت این منابع به سوی سرمایه گذاری و تولید ثروت بیشتر، امری عقلانی و اقتصادی است. دلیل این مهم نیز چنانچه در سطور گذشته اشاره شد، کاهش تدریجی ارزش انرژی های فسیلی در گذر زمان است. بنابراین هرچه سریع تر و بیشتر این منابع استخراج شده و تبدیل به پول شود، به نفع کشور است. اقدام عقلانی دیگر در این زمینه که به ثروت آفرینی منابع نفت و گاز کمک بیشتری می کند، تبدیل منابع خام به فراورده و فروش آن است. ارزش واقعی یک بشکه نفت خام با قیمت 50 دلار، ارزشی معادل حداقل صد دلار است. در واقع به کارگیری فناوری و تکنولوژی برای تبدیل نفت خام به انواع فراورده، ارزش افزوده ای معادل قیمت نفت خام ایجاد می کند که قدرت ثروت آفرینی آن چه بسا بیشتر از نفت خام است. بنابراین در درجه اول، اقتصاد کشوری مانند ایران باید از تمرکز بر نفت و گاز به عنوان منابع اصلی ثروت دست برداشته و در تدارک ایجاد زمینه های واقعی ثروت آفرینی بر مبنای بهره گیری از توانمندی ها و ظرفیت های نیروی انسانی و تولید علم و تکنولوژی برآید، در درجه دوم دولتمردان و سپس مردم باید باور ثروتمندبودن بر اساس منابع نفت و گاز را فراموش کرده و با نگاهی جدید به این منابع، به فکر ثروت آفرینی از منابع نفت و گاز باشند. فرصت بهره گیری از منافع نفت وگاز برای تولید ثروت نیز محدود است. این منابع نمی توانند ارزشی ثابت و پایدار در آینده داشته باشند. بنابراین باید نگاه سنتی به این منابع و چگونگی بهره گیری از آنها در تولید ثروت و در نهایت ایجاد رفاه، از بین رفته و نگاهی جدید و اقتصادی بر آن حاکم شود. منابع بی بدیل نفت و گاز باید پشتوانه ای برای حرکت اقتصاد کشور به سمت تولید ثروت بر مبنای علم و دانش باشند. در اصل محور اصلی تولید ثروت، علم و دانش است که منابع نفت و گاز این محور را حمایت می کنند.
                