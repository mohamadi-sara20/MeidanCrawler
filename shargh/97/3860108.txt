دو‌شنبه ۱۷ دی ۱۳۹۷
-----------------------------------------
سرمقاله
-----------------------------------------
ماموریت های جدید برای تقابل با ایران
-----------------------------------------

                    عربستان اعلام کرد «در فرمانی ملکی، شورای وزیران عربستان سعودی به ریاست ملک سلمان بن عبدالعزیز ترمیم شد. ابراهیم العساف به سمت وزیر امور خارجه و عادل الجبیر به سمت وزیر مشاور در امور خارجه سعودی منصوب شدند. همچنین حکم ملکی برای ازسرگیری دوباره شورای امور سیاسی و امنیتی به ریاست شاهزاده محمد بن سلمان ولیعهد عربستان سعودی صادر شد». برخی تغییرات شکلی دیگر در کابینه عربستان صورت گرفت که صرفا جابه جایی محسوب می شوند و شاید بیشتر به نفع افزایش قدرت محمد بن سلمان انجام شده باشد. عربستان سعی کرد جهانیان را فریب دهد و بگوید طرحی نو درانداخته و دولتی جدید در عربستان بر سر کار آمده است؛ ولی آنچه ثابت ماند، محمد بن سلمان بود که همه مدارک نشان داده اند عامل اصلی جنگ و کشتار هزاران نفر بی گناه در یمن و عامل قتل مرحوم جمال خاشقجی است. به عبارت دیگر عربستان صرفا پوست انداخته؛ وگرنه پادشاه و سیاست خارجی نه تنها کوچک ترین تغییری نکرده؛ بلکه شاید تندتر هم بشود. این پوست انداختن بی تردید به سفارش دونالد ترامپ بوده تا از یک سو مشکلات سیاسی در مجالس نمایندگان و سنای آمریکا برای گسترش روابط با عربستان برطرف شود و از سوی دیگر ماموریت های منطقه ای عربستان برای گسترش نفوذ خود و محدودکردن دامنه نفوذ ایران، بتواند شتاب بگیرد. به نظر می رسد ماموریت هایی که مورد حمایت و علاقه آمریکا است و آثار آنها در منطقه قابل پیگیری است، این موارد باشد:
نزدیک شدن به بشار اسد و ارتش او برای خروج ایران از این کشور در سوریه: بخش نظامی این طرح با بمباران های اسرائیل انجام می گیرد و روسیه هم ظاهرا زمینه سازی لازم برای خروج ایران را فراهم می کند. افتتاح سفارتخانه های امارات، بحرین و کویت در دمشق، نشان از جدی بودن این رفتار سیاسی دارد.
حرکت های اخیر از جمله سفر دونالد ترامپ به عراق برای فشار بر ایران: می خواهند تلاش کنند هیچ نیروی نظامی و مستشاری در عراق حضور نداشته باشد. دعوت از نخست وزیر عراق برای سفر به واشنگتن و افزایش سرمایه گذاری عربستان در عراق، این حلقه را تکمیل می کند.
صلح در یمن: این اقدام برای اعاده حیثیت از عربستان انجام شد و ابتکار را به دولت یمن و ائتلاف عربستان در مقابل حوثی ها داد که از ورود ایران به دعوای این منطقه جلوگیری کنند.
دستور کار عربستان و امارات در افغانستان: آمریکا از این دو کشور خواسته در افغانستان نقش آفرینی کنند و طالبان هم مرز و متاثر از ایران را با خود همراه کنند. عربستان از کمک پنج میلیارد دلاری به عمران خان، نخست وزیر پاکستان، در راه نزدیک کردن طالبان به خود و فشار بر دولت کابل، کاملا بهره برداری می کند.
گام اصلی عربستان برای فلسطین: سعودی ها اکنون با جدیت بیشتر آن را دنبال می کنند. عربستان تلاش خواهد کرد اعراب را بیشتر حول شناسایی بیت المقدس به عنوان پایتخت جدید اسرائیل و حذف دولت مستقل فلسطینی، به طور غیر مستقیم تشویق کند؛ اما اهداف مقابله جویانه عربستان با ایران فقط به موضوعات منطقه ای خلاصه نمی شود. عربستان با اشتیاق فراوان در حال همکاری و تشویق آمریکا و اسرائیل برای حمله به ایران است. تا آنجا که به دونالد ترامپ مربوط می شود، هزینه این پروژه قاعدتا باید از سوی عربستان تامین شود که بارها از سوی عربستان و آمریکا اعلام و تایید شده است. آمریکا و اسرائیل هم علائم قابل استنادی ارائه داده اند.
حملات اسرائیل در سوریه و تهدید ایران مبنی بر عبورنکردن از خط قرمز اسرائیل، نشانه بارزی در این باره است. آمریکا هم که وعده تابستان داغ به ایران داده بود، اکنون با بی نتیجه ماندن آن حلقه های محاصره و فشار بر ایران در انواع آن را تنگ تر می کند. رهبر معظم انقلاب، این علائم را دریافت و درباره خطیربودن شرایط سال آینده هشدار دادند. اگر به این اتحاد نامیمون آمریکا، اسرائیل و عربستان، برزیل تازه وارد را هم اضافه کنیم، مشاهده می شود ائتلاف دشمنان ایران و راست های افراطی جهان چگونه در حال تقویت است که هشداری جدی است.آنچه بر نگرانی ها می افزاید، هشدارهای برخی سیاست مداران و اندیشمندان آمریکایی از تحولات درون سیستم سیاسی آن کشور در راستای برنامه ریزی به منظور برافراشتن جنگی احتمالی در سال 2019 در منطقه است. قبلا در یادداشت های «شرق» تاکید شد دونالد ترامپ نیازمند یک دستاورد یا پیروزی در صحنه سیاست خارجی آمریکا برای عرضه در مقابل رقیب جمهوری خواه و در مقابل رقیب دموکرات در سال 2020 است. تلاش ترامپ و تیم تندرو او تا به حال در این عرصه، قرین موفقیت نبوده و در هیچ موردی پیروزی قابل عرضه ای کسب نکرده است؛ بنابراین چشمان ترامپ و اطرافیانش به موضوع ایران دوخته شده که به عنوان آخرین بهانه، از آن سوءاستفاده شود. ریچارد هاس، رئیس اندیشکده شورای روابط خارجی آمریکا و نویسنده کتاب «جهان در اغتشاش»، در مصاحبه با شبکه ام اس ان بی سی هشدار داد با وجود خروج نظامیان آمریکایی از سوریه و پیروزی بر داعش، خاورمیانه هنوز خطرناک ترین نقطه اشتعال در جهان به شمار می رود و ادامه داد: «ایران محتمل ترین گزینه برای جنگ عمده جدید در سال 2019 به شمار می رود. یکی از قوانین پایه در خاورمیانه این است که حتی قبل از آنکه اوضاع وخیم شود، وضع به سوی وخامت پیش می رود. من فکر می کنم ما هم اکنون شاهد همین وضع هستیم. اگر قرار باشد روی این شرط ببندم که در سال 2019 در کجا احتمال وقوع جنگ جدید و جدی در جهان وجود دارد، این مکان نه کره شمالی است و نه دریای جنوبی چین. شما هرگز نمی دانید ولادیمیر پوتین، رئیس جمهور روسیه، در اوکراین چه خواهد کرد؛ ولی من روی ایران شرط می بندم؛ چون یا اسرائیل با ایران رو در رو می شود یا سعودی ها شاید به امید تغییر اوضاع، کاری انجام دهند؛ بنابراین ما آمریکایی ها، عربستان سعودی را صرفا به دیده قاتل یک روزنامه نگار (جمال خاشقجی) نمی بینیم؛ بلکه ما، سعودی ها را به دیده یک شریک مهم و ضروری در مقابله با ایران می بینیم یا برعکس ایرانی ها به خاطر فشار بی امانی که از محل تحریم ها احساس می کنند، در نهایت کاری انجام خواهند داد و درگیری آغاز می شود». این جملات آن قدر روشن و گویا هستند که نیاز به تحلیل و تفسیر ندارد. همه ارکان کشور باید در اندیشه و تدبیر برای عبور از این شرایط باشند.
                