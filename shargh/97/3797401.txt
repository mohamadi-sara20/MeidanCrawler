سه‌شنبه ۶‌شهریور ۱۳۹۷
-----------------------------------------
یادداشت
-----------------------------------------
از خزر تا فیروزه
-----------------------------------------

                    یادداشت حقوقی و تحلیلی «از ترکمانچای تا کنوانسیون جدید خزر» به قلم حرفه ای آقای نعمت احمدی در صفحه اول روزنامه «شرق» سه شنبه 30 مرداد برای نگارنده بسیار دلگرم کننده بود. در زمانی که با ابراز عقاید گاه وطن پرستانه و گاه افراطی، شعارزده و تحریک آمیز داخلی و خارجی طوری وانمود می کنند که گویی نیمی از دریای خزر به بیگانگان هدیه شده است، چنین مقاله روشنگری که خواننده را قدم به قدم در جریان سیر تحول تاریخی و چگونگی سلطه ایران بر سهم منصفانه خود بر دریای خزر قرار می دهد، در واقع تلاشی برای حفظ منافع ملی است، نه ادعاهای بلندپروازانه ای که ایجاد واکنش، مقاومت، نگرانی و پرهیز همسایگان می کند و مانع برقراری روابط سودمند متقابل می شود. در مقاله آقای احمدی به قراردادهای گلستان، ترکمانچای و آخال اشاره شده که دو قرارداد نخست برای خواننده آشنا با تاریخ دو قرن اخیر ایران شناخته شده، اما قرارداد آخال را که استرداد قصبه فیروزه به ایران در آن مندرج است و در قرارداد مودت 1921 ایران و روس نیز بر آن تاکید شده، کمتر می شناسند. قرارداد آخال یا قرارداد مرزی 1881 در زمانی میان ناصرالدین شاه و روسیه منعقد شد که روسیه سرمست از فتوحات قفقاز به جهان گشایی در شرق خزر پرداخته بود و ایران پس از چند شکست متوالی در قفقاز و هرات با مشکلات بسیاری دست به گریبان بود. یکی از این مشکلات یورش ها و غارت های ترکمانان و گاه ازبک های شمال اترک به شهرهای خراسان و حتی شکار و ربودن دختران ایرانی بود! شاید قرارداد آخال را که به جدایی مرو، خیوه، خوارزم، سمرقند و بخارا و مناطق تاجیکستان از ایران و انضمام آن به امپراتوری روسیه انجامید، نتوان به آن اندازه که از ظاهر و آثار آن برمی آید، از لحاظ جغرافیای سیاسی ایران مصیبت بار دانست، زیرا از قدیم الایام این سرزمین ها یا خانات آسیای مرکزی و امارت بخارا برای خودشان خوانین و امرای مستقل و خودمختاری داشتند که ارتباط تاریخی آنها با ایران بر پایه تمایل به احراز نوعی هویت فرهنگی و تاریخی با ارتباط رقیق و کنفدرالی بود و در واقع این امپراتوری روسیه بود که با به رسمیت شناختن حاکمیت ایران بر آن نقاط و سپس با انعقاد قرارداد مرزی 1881 [مطابق با 30 شهریور 1260 شمسی] به سلطه خودش بر آن مناطق رنگ حقوقی و قانونی بخشید. برای ناصرالدین شاه نیز فرصتی بود تا به ضرب قدرت روسیه، خراسان و شهروندانش را از آسیب تجاوزات مکرر ترکمانان آن سوی اترک نجات دهد. بااین حال برخی تغییرات سرحدی موجب مقاومت مردم قصبه فیروزه شد که منطقه ای خوش آب وهوا در نزدیکی عشق آباد مرکز ترکمنستان است. مردم فیروزه که کرد یا فارسی زبان و شیعه بودند زیر بار جدایی از ایران نمی رفتند، بنابراین در قرارداد آخال بر تعلق آن منطقه به ایران تاکید شد. اما روسیه، با وجود اعتراضات مکرر دولت ایران، هیچ گاه حاضر به استرداد فیروزه به ایران نشد تا اینکه دولت تزاری سقوط کرد و قرارداد مودت 1921 میان ایران و دولت انقلابی روسیه به امضا رسید. روسیه انقلابی برای ابراز حسن نیت خود و با توجه به پافشاری دولت ایران، در این قرارداد بار دیگر بر تعلق فیروزه به ایران تاکید کرد. لنین مرد و استالین که به دلیل نزدیکی فیروزه به عشق آباد آن را سرپلی استراتژیک برای دستیابی دشمن به آن سوی ارس می دانست، با استرداد آن بخش مخالفت کرد. مردم قصبه فیروزه وقتی از بازگشت دیارشان به ایران ناامید شدند، تصمیم گرفتند به ایران مهاجرت کنند [و هنوز هم خانواده هایشان در خراسان و شهر مشهد زندگی می کنند. بزرگ ترین و مشهورترین افرادی که از قصبه فیروزه به ایران مهاجرت کردند، خانواده امین الله حسین، موسیقی دان بزرگ است که آثار مهمی مانند سمفونی پرسپولیس و کاروان و ای ساربان از او بر جای مانده است. البته ایشان بعدا به فرانسه رفت و در همان جا فوت کرد. رابرت حسین، هنرپیشه نامدار فرانسه هم فرزند همین امین الله حسین است.] اعتراضات و مذاکرات درباره استرداد فیروزه در دوران رضاشاه و پس از او نیز بی نتیجه ادامه یافت. آقای احمدی در یادداشت خود در پرانتز افزوده اند که «فیروزه هیچ گاه به ایران مسترد نشد» این تذکر از زمان قرارداد آخال تا بیش از 80 سال واقعیت دارد. اما شوروی پس از مرگ استالین به سازشی تن داد و در ازای الحاق فیروزه به ترکمنستان، ضمن برخی اصلاحات مرزی، در سال 1333 شمسی به موجب قراردادی که به تصویب مجلس ایران هم رسید، پس از 80 سال کشمکش صد کیلومترمربع از ناحیه مغان در شمال اردبیل و 20 کیلومترمربع در سرخس خراسان و 20 کیلومترمربع در «دیمان» و بخشی از زمین های «یدی اولر» را در نزدیکی آستارا به ایران واگذار کرد. دشت مغان و یدی اولر از بهترین زمین های کشاورزی منطقه اند و منطقه سرخس منابع گاز دارد و می توان گفت در این مورد ایران بازنده نبوده است...همچنان که مذاکرات درباره دریافت مطالبات ایران از شوروی بابت هزینه های جنگ جهانی دوم و کرایه راه آهن ایران که مورد استفاده آنها برای حمل تجهیزات آمریکایی بود نیز در همان سال سرانجام به نتیجه رسید و پس از سال ها چانه زنی با دریافت 11 تن طلا مصالحه شد؛ برخلاف برخی ادعاها ایران طلای سپرده یا امانت در شوروی نداشت بلکه چون ارز شوروی اعتبار نداشت، مطالبات باقی مانده به صورت شمش طلا تسعیر و دریافت شد که با نشان داس و چکش به خزانه بانک ملی ایران [بعدا بانک مرکزی] سپرده شد.
                