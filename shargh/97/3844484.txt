شنبه ۱۷ آذر ۱۳۹۷
-----------------------------------------
یادداشت
-----------------------------------------
رفتارشناسی تخریب گران دولت
-----------------------------------------

                    در چند ماه اخیر جامعه هم زمان شرایط سخت اقتصادی و معیشتی را تجربه کرده و متحمل می شود. آنچه در کالبدشکافی وضع موجود می توان اذعان کرد این است که بسیاری از مردم به دلیل شرایط سخت معیشتی، گرانی و تورم اظهار نارضایتی می کنند و انتظار دارند مدیریت اقتصادی کشور بتواند هرچه سریع تر ثبات و آرامش را به بازار برگردانده و گرانی و تورم افسارگسیخته را کنترل کند. این مطالبه به حق مردم دائما باید در صدر مسائل دولتمردان قرار گیرد و همگان باید در مقابل مطالبات به حق مردم سر تعظیم و تکریم فرود آورند؛ چنان که در یک ماه اخیر با توقف روند ناصحیح گذشته، ثبات نسبی به بازار بازگشته و روزنه های امید به چشم می خورد. می توان اطمینان داشت که دولت روحانی با تجربه طولانی مدیریتی قطعا از این چالش عبور کرده و مسیر توسعه ملی و حرکت به سوی قله های توسعه را طی خواهد کرد. در این میان، یک جریان خارجی و یک جریان داخلی به دنبال انتقام جویی از نظام و دولت هستند؛ دشمن خارجی با استفاده حداکثر از این فضا به دنبال اعمال تحریم های بی رحمانه به ملت و دولت است. استراتژی دشمن تبدیل امید به یاس و تبدیل اعتماد مردم به بی اعتمادی و ناکارآمدی است. 
جریان دوم، طیفی رادیکال در داخل هستند که تلاش دارند با دمیدن در موج مطالبات اقتصادی و اجتماعی، افکار عمومی را به سمت القای ناکارآمدی، ناامیدی و بی اعتمادی نسبت به دولت تحریک کنند. تهاجم به رئیس جمهور در فضاهای مختلف به ویژه در میان جوانان، دانشجویان و نخبگان در حقیقت نوعی انتقام جویی از شخصیتی است که تمام توان، تجربه و آبروی خویش را برای دفاع از ملت به کار گرفته است. 
نمونه دیگر بداخلاقی انتشار نامه محرمانه منتسب به آقای جهانگیری است که در آن دغدغه های معاون اول نسبت به اوضاع حساس کنونی برای مقامات عالی نظام ارسال شده است. ایشان نسبت به تداوم وضع موجود اعلام نگرانی کرده و خواهان تصمیمات اساسی و بنیادی برای عبور از چالش های موجود شده اند. بر فرض صحت، این گونه اقدامات از سوی دولتمردان را باید نشان صداقت، شجاعت و صراحت آنان دانست؛ چراکه به جای کار پوپولیستی و تبلیغاتی مسائل اصلی کشور را با عالی ترین سطوح نظام در میان می گذارند تا راهی برای عبور از انبوه چالش های اقتصادی، اجتماعی و سیاسی پیدا کنند. متاسفانه در فضای سیاسی امروز جامعه، عده ای نام و نانشان در گرو تخریب و انگ زنی و انتقام جویی هستند. نمونه زنده دیگر، تخریب گسترده آقای ظریف توسط عده ای محدود است. آیا کشوری را سراغ دارید که در شرایط جنگ با دشمنان ملت، پرچمدار دیپلماسی کشور را محاکمه یا استیضاح کنند؟!
البته عمق مسئله بسیار فراتر از نمونه های مذکور است و اساسا در کشور عده ای رادیکال رسالتی جز تخریب سرمایه های ملی برای خود قائل نیستند. ما قطعا منکر انبوه مشکلات اقتصادی، اجتماعی و سیاسی نیستیم ولی راه حل عبور از این فضا را در وفاق، انسجام، همدلی و گفت وگوی ملی می دانیم. گفت وگوی ملی مطلوب ترین، نزدیک ترین و عقلانی ترین مسیر عبور از چالش است. در جریان گفت وگو به جای عصبیت، عقلانیت؛ به جای انتقام، انتقاد؛ به جای شکاف، وفاق، به جای منافع جناحی، منافع ملی و به جای انسداد، انسجام شکل می گیرد. بیایید همگی دست یاری در دست هم نهیم و به معجزه گفت وگو از صمیم قلب باور داشته باشیم.
                