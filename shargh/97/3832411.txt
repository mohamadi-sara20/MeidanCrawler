چهار‌شنبه ۲۳ آبان ۱۳۹۷
-----------------------------------------
حرف اول
-----------------------------------------
شمس جمع شهیدان
-----------------------------------------

                    برای ما متصور نیست که بتوانیم به دل سختی های یک انسان پاکباز، اما دردمند و مقاوم و شاداب، راه پیدا کنیم. شاید برای جانبازانی که صبور، پردرد و رنج کشیده اند، درک همه شرایط آسان باشد؛ ولی بازماندگان از ایثارگران و افتخارآفرینان خطه مردانگی هرگز نمی توانند بفهمند بر یک جانباز قطع نخاعی و مبتلا به انواع و اقسام بیماری ها و دردهایی که از تبعات 37 سال ویلچرنشینی یا ده ها سال درازکشیدن در یک بستر ناشی می شود، چه گذشته است؛ نه تنها ساعت ها فکرکردن ما را به نقطه درک حالات این بزرگوار نمی رساند؛ بلکه سال های سال اندیشیدن هم ما را به این مفهوم نزدیک نمی کند. صبح روز سه شنبه، 15 آبان جاری، مرد بسیار بزرگی بر دوش همشهریان انبوهش به سوی آرامگاه ابدی رهسپار شد که وصفش برای هر صاحب قلمی میسر نیست. یک مرد، یک جوانمرد، یک انقلابی، یک باورمند به دفاع از انقلاب و سرزمین خویش، در 22 سالگی هنگامی که دانشجوی آینده داری بود، رهسپار میدان نبرد حق علیه باطل می شود. جانانه می جنگد و یک سال بعد در همان میدان با اصابت ترکش به کمرش قطع نخاع شده و 37 سال تمام اسیر بستر و صندلی چرخدار می شود و در زمان بی توجهی کامل مسئولان ذی ربط، از این شرایط دردآور و پرمصیبت، مظلومانه و دردمندانه، پر می کشد و روح بلند او برای دیدار نزدیک با حق تعالی، آن بخش اندک از اندام نحیفش را که روح داشت، ترک می کند تا شاید پندی باشد برای آنانی که همچنان مدافع انسانیت اند و هشداری باشد برای آنهایی که بر او و امثال او بی مهری کردند.احمد شمس، جانباز بی بدیل جنگ تحمیلی، فرزند یدالله به سال 1337 در نجف آباد و در خانواده ای مذهبی و انقلابی دیده بر جهان گشود. پدرش که شغل بنایی داشت، طبق روش مرسوم در این نوع خانواده ها فرزند نوجوان خویش را برای کار و آموزش بنایی به کارگاه ساختمانی می برد. با وجود این احمد با علاقه زیاد به درس خواندن می پرداخت. بعد از گرفتن دیپلم به دانشگاه راه یافت و در رشته معماری مشغول به تحصیل شد. اگر در سال های 56 و 57 فضای انقلابی سراسر ایران را فرا نگرفته بود، احمد که در امتحان مربوط به تحصیل در آمریکا قبول شده بود و برای رفتن به خارج از کشور، کارهای مقدماتی آن را هم انجام داده بود، حتما به آمریکا می رفت و به فراگیری علم می پرداخت…
 اما صدای انقلاب و مبارزات دامنه دار که به گوشش رسید، از تصمیم خود صرف نظر کرد و ماندن در میان مردم حقیقت طلب و انقلابی را بر رفتن ترجیح داد و تحصیل در ایران را انتخاب کرد. دو، سه سالی از درس خواندنش در دانشگاه گذشته بود که داوطلبانه به میدان های خون و آتش در جبهه های دفاع مقدس رفت و در کنار رزمندگان غیور کشورمان به مبارزه با متجاوزان عراقی دست زد؛ اما این رودررویی با دشمن متجاوز چندان به درازا نکشید؛ زیرا با اصابت ترکش خمپاره به کمرش قطع نخاع شد و به بیرون از خطوط مقدم نبرد منتقل شد. برای این بیماری سخت هیچ راه درمانی وجود نداشت که بتواند التیام یابد و به جبهه بازگردد. احمد شمس از سال 1360 زندگی اش دگرگون شد. تا مدت ها یا در بیمارستان ها یا در آسایشگاه، عمر را سپری می کرد تا اینکه به فکر درس خواندن و ادامه تحصیل افتاد. او زندگی بیرون از مردم را دوست نداشت، می خواست برگردد به زندگی عادی و در درون جامعه تا از بقیه توانایی هایش استفاده کند؛ اما با جسمی همیشه در بستر یا نشسته بر ویلچر نمی توانست در رشته معماری آن گونه که باید و شاید، به علاقه خدمتگزاری اش پاسخ مثبت بدهد؛ بنابراین با اندیشه دستیابی به شغل شریف معلمی وارد دانشگاه شد و در رشته زبان و ادبیات عرب ادامه تحصیل داد تا به مدرک کارشناسی ارشد دست یافت و در آموزش وپرورش نجف آباد استخدام شد. همت این فرزند برومند ایران چنان بلند بود که در چندین سال، هفته ای دو، سه روز، با همان صندلی چرخدارش سوار اتوبوس می شد تا به قم برود و به زادگاه خویش بازگردد. مدتی بعد با یک همسر شهید ازدواج کرد و سال هایی چند با آن زن فداکار و دلسوز زندگی کرد؛ اما عمر آن شریفه ایثارگر چندان دوام نیافت و یار جانبازش را تنها گذاشت و به ملکوت اعلی پیوست. احمد رنج دیده و مظلوم که به مرور دچار بیماری های گوناگون ناشی از آثار قطع نخاعی شده بود، نمی توانست به تنهایی زندگی اش را ادامه دهد؛ بنابراین مجددا به یارگیری اقدام کرد و با همسر شهیدی دیگر که آگاهانه به پیشنهاد یک جانباز قطع نخاعی جواب مثبت داده بود، ازدواج کرد و دوباره زندگی مشترکی را با این بانوی آماده فداکاری برای خدا و در خدمت یک ایثارگر سربلند سامان داد.احمد شمس در شرایط نامناسب بدنی، بیش از 20 سال با عشق و علاقه به تدریس در دبیرستان های نجف آباد پرداخت؛ اما در سال های اخیر به دلیل افزایش بیماری های او و رنجوری جانکاهش، توفیق ادامه این خدمت از او سلب شد و برای همیشه به خانه نشینی تن داد تا سرانجام در آبان جاری، پس از 37 سال اسارت در دست مصیبت های تحمیلی، رهایی یافت و با دلی پردرد به دیدار معبود شتافت. شمس آسمان امید و معرفت و بصیرت راستین، غروب کرد، رحمت الله علیه… . او رفت؛ اما چگونه؟ یک روز پیش از اینکه به دوستان شهیدش بپیوندد، نیازمند اعزام به بیمارستان می شود، هیچ خودروی بیماربری از طرف ارگان های ذی ربط برای انتقال او به بیمارستان های اصفهان، همان جا که پرونده پزشکی اش را در اختیار دارند، نمی آید؛ چون قبلا به او گفته بودند که ما دیگر از این نوع خدمات به شما نمی دهیم. خودتان کارهایتان را انجام دهید، ما هزینه هایش را پرداخت می کنیم! نه احساس همدردی ای، نه بخشش عاطفه ای و نه توجه به تنش های روحی یک جانباز گرفتار در ناملایمات جانکاه که در 37 سال او را به این شرایط سخت فرو برده اند… . دوستانش او را با یک خودروی پراید و کپسول اکسیژنی که الزاما همراه اوست، به بیمارستان می برند و بعد از مختصری رسیدگی و ماندن یک شب در بیمارستان، در مسیر انتقال او به منزل، اکسیژن های کپسول به اتمام می رسد و این مرد بزرگ در همان خودرو بدون ابتدایی ترین امکانات، در میانه راه بیمارستان به منزل جان به جان آفرین تسلیم می کند! دردناک تر اینکه وقتی این بزرگمرد رحلت کرد، برای تشییع جنازه او یکی از مجهزترین آمبولانس های موجود با همه امکانات حمل بیمار را به جای نعش کش، برای بردن پیکر نحیف و شریفش به آرامستان جنت الشهدا آوردند!درباره این جانباز شهید باید گفت که او با وجود زحمات سال های طولانی که دچار آلام فراوان بود، هیچ گاه امید به زندگی را از دست نداد و کسی از او نشنیده که از شرایط خسته کننده اش، گلایه یا جملات یاس آلود به زبان آورده باشد، حتی در ماه ها و روزهای آخر که باید او را در بستر تر و خشک می کردند، به اطرافیان می گفته که دعا کنند که این مشکل رفع شود تا اطرافیانش به زحمت نیفتند (به نقل از آیت الله احمد عابدینی). نکته دیگر اینکه او را همیشه شاد و خندان می دیدند، تبسم در حالت عادی هم بر لبانش بود و در دیدارهایی که دوستان و اطرافیانش با او داشتند، لطیفه و طنز و عبارات شادکننده در بیانش جاری بود و کسی محضر او را ترک نمی کرد؛ مگر اینکه شاد و خندان باشد؛ اما نکته مهم این است که شهید احمد شمس از نظر فکری یک انسان متدین و متعهد بود که به اصلاح امور می اندیشید و از نظر سیاسی، یک اصلاح طلب تمام عیار و واقعی بود. بعد از رحلت آیت الله العظمی منتظری، همه ساله و در هر شرایطی خود را به مجالس ترحیم سالانه آن مرحوم می رساند. در رثای جانگداز شهادتش، هیچ مقامی در هیچ رده ای پیام نداد، برای این شهید عزیز، صدا و سیمای مرکز اصفهان فقط در یک خبر یک سطری، بدون عرض تسلیتی، خبر تشییع پیکر او را اعلام کرد. همین.  
                