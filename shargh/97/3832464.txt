پنج‌شنبه ۲۴ آبان ۱۳۹۷
-----------------------------------------
حرف اول
-----------------------------------------
کشورهای نامطمئن
-----------------------------------------

                    رفتارهای اخیر روسیه و چین بعد از آغاز تحریم های ایالات متحده نشان داد رابطه این دو کشور با ایران، کاملا در چارچوب منافع آنان و مناسبات کشورهای عضو شورای امنیت دنبال می شود. فرصت طلبی روس ها در جایگزین کردن تولید نفت ایران در بازار بعد از دیدار وزرای انرژی روسیه و ایالات متحده و تلاش های اخیر چین و آمریکا برای بهبود روابط خود و درخواست ترامپ از چین برای همکاری کردن در تحریم ایران نشان می دهد روابط ایران با این دو کشور، هیچ گاه استراتژیک نبوده است. در شرایط فعلی همچنان مواضع و رویکرد اتحادیه اروپا درباره آینده برجام و دادن اطمینان به ایران برای باقی ماندن در برجام، کارکرد به مراتب بیشتری داشته و اگر سازوکار ویژه حمایتی کشورهای عضو این اتحادیه عملیاتی شود؛ آن گاه می توان دریافت چرا بسیاری از کارشناسان و آگاهان، خواستار ایجاد زمینه های همکاری کامل با این اتحادیه هستند. در دو سال گذشته و از زمان روی کارآمدن شکاف دو سوی آتلانتیک، خود را به خوبی نشان می دهد و آخرین آن در دیدار ترامپ و مکرون و در زمینه نیروی دفاعی اروپا به چشم آمد. این اختلافات با سخنان ترامپ در زمان مبارزات انتخاباتی درباره ناتو، اروپا و روسیه آغاز شد و با خروج آمریکا از پیمان پاریس، توافق هسته ای و اعمال تعرفه های گمرکی سنگین بر کالا های اروپایی تشدید شد. می دانیم تحریم های آمریکا مضاعف است و اگر شرکتی با ایران همکاری داشته باشد، مشمول تحریم های آمریکا نیز می شود که عمدتا شرکت ها و موسسات اروپایی به دلیل سود هنگفتی که در تجارت با ایالات متحده دارند، از همکاری با ایران بیمناک هستند؛ اما اگر سازوکار حمایتی به درستی تبیین و اجرائی شود، می تواند وضعیتی نسبی در مراودات مالی و تجاری ایران و اروپا حاکم کند؛ بنابراین نمی توان روی روسیه و چین در کارزار موجود چندان حساب کرد. تلاش های روسیه معطوف به حل مسائل و اختلافات با غرب در عین حفظ دستاوردهایش است. حضور در سوریه و نقش آفرینی هایش در این کشور به منزله کانونی برای حل نهایی ماجرا تلقی می شد. در گذشته نیز هنگام ارجاع پرونده ایران به شورای امنیت سازمان ملل، روسیه و چین به هفت قطع نامه تحریمی ذیل فصل هفتم علیه ایران رای دادند. 
در شورای حکام آژانس بین المللی نیز آنها از موضع غیر متعهدها حمایت نکردند و همسو با هند، ژاپن و… هرگونه مراوده مالی با ایران را خاتمه داده و به سمت معاملات کالایی حرکت کردند. روسیه در حملات اسرائیل به سوریه که به مواضع ایران و متحدان آن بود، نوعی سکوت را دنبال کرد. به هر حال حدود 60 درصد درآمد ارزی روسیه از فروش نفت و گاز است. مهم ترین رقیب روس ها، سعودی ها هستند؛ بنابراین مسکو بی میل نیست که سیاست های نفتی خود را با ریاض هماهنگ کند. این رویکرد، تامین کننده منافع حداکثری روسیه است و به نوعی در تقابل با ایران است. آنچه مشخص است، در زمان های حساس، ایران صرفا می تواند روی ظرفیت های خود حساب کند و این دو کشور به اصطلاح بلوک شرق، اراده ای برای حمایت از ایران نخواهند داشت.
                