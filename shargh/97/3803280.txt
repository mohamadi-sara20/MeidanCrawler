شنبه ۱۷‌شهریور ۱۳۹۷
-----------------------------------------
یادداشت
-----------------------------------------
راه مقابله با جهش های نرخ ارز
-----------------------------------------

                    در چند سال گذشته و به صورت اخص از زمان دولت نهم، اقتصاددانان اهل رسانه ازجمله نگارنده، تحلیل های فراوانی درباره ریشه های افزایش نرخ ارز ارائه داده اند. مجموعه عوامل بنیادین افزایش نرخ ارز را شاید بتوان به صورت زیر احصا کرد: کسر بودجه و پولی کردن آن -رشد بالا و نامتناسب نقدینگی- توجه نداشتن به سرعت گردش نقدینگی -عملکرد نادرست بانک ها و ساختار ناسالم آنها- استفاده از لنگر نرخ ارز برای کنترل تورم –هم حرکتی افزایش درآمدهای نفتی و افزایش نقدینگی- انطباق نداشتن نظام بانکی با معیارها و ضوابط بین المللی – استقلال نداشتن بانک مرکزی و بالاخره - به ویژه در بحران ارزی اخیر- دو عامل سیاست خارجی کشور در سطح منطقه ای و جهانی و انتظارات است. درباره دو عامل آخر افزایش نرخ ارز، تحلیل سیاست خارجی کشور و توصیه های لازم در قبال آمریکا، اتحادیه اروپا، چین، روسیه، هند و ژاپن و هم چنین کشورهای منطقه، بر عهده اهل علم سیاست است. اتخاذ سیاست های خارجی اجرائی مناسب نیز بر اساس منافع ملی کشور بر عهده مسئولان سیاسی کشور است؛ اما تحلیل نقش انتظارات در افزایش های اخیر نرخ ارز، بر عهده اقتصاددانان است که در اینجا بخشی از آن به صورت چند پرسش مطرح می شود. درباره عامل دوم موثر بر نرخ ارز؛ یعنی انتظارات، با تاکید به وجوه اقتصادی آن، به نظر می رسد انتظارات در افزایش های پی درپی اخیر نرخ ارز نقشی کلیدی داشته اند. به بیان ساده تر، بر اساس بحث انتظارات، زمانی که بخش بزرگی از فعالان اقتصادی و مردم پیش بینی می کنند نرخ ارز افزایش خواهد یافت، با باورها و تصمیمات خود آن گونه عمل می کنند که منجر به افزایش نرخ ارز می شود؛ چراکه انتظارات شکل دهنده واقعیات است. این پدیده منحصر به نرخ ارز نیست و عامل انتظارات را می توان در همه بخش ها و متغیر های اقتصادی مشاهده و ردگیری کرد. در پدیده افزایش نرخ ارز از بهمن 96 تا شهریور 97، البته همه عوامل بنیادی اقتصادی و سیاست های داخلی و خارجی کشور شکل دهنده انتظارات افزایشی نرخ ارز بوده اند؛ اما بخش بزرگی از تشدید شرایط دشوار ارزی امروز کشور، در ارتباط با تغییرات غیرضروری مسئولان اقتصادی، اظهارات و موضع گیری های ارزیابی نشده یا احساسی مسئولان دولت و نظام، نمایندگان مجلس است که انتظارات افزایشی نرخ ارز و در نتیجه افزایش نرخ ارز را شکل داده است. با ارائه چند پرسش شاید بتوان گفت بدون این موضع گیری های غیرمسئولانه و غیرضروری، امروز نرخ ارز کشور در سطح درخور ملاحظه ای کمتر از این می بود. از این منظر خاص، احتراز از رویه گذشته در روز ها و ماه های آینده، گرچه دیرهنگام است؛ اما گامی نه چندان دشوار برای مقابله با جهش های بیشتر نرخ ارز و کاهش احتمالی آن خواهد بود.- آیا موضع گیری برای همکاری نظام بانکی کشور با گروه ویژه جهانی اقدام مالی برای مقابله با پول شویی و تروریسم (FATF) که از سال 1987 ایجاد شده است و اکنون نزدیک به 200 کشور به آن پیوسته اند، نمی تواند بازدارنده مبادلات بین المللی بانکی کشور باشد و نرخ ارز را افزایش دهد؟ اگر 200 کشور توانسته اند همه نقل وانتقالات مالی آشکار و پنهان خود را با آن تطبیق دهند، آیا ایران نمی تواند تطبیق بدهد؟ در این شرایط دشوار، چرا باید این تصمیم ساده به یک چالش ملی تبدیل شود و نظام مالی جهانی را به ایران حساس تر کند؟ مگر ایران حامی تروریسم و موافق پول شویی است؟- آیا برخوردهای ناشایست نمایندگان در مجلس با دکتر سیف، مقام اصلی پولی کشور، ره آوردی به جز بی اعتمادی به توان بانک مرکزی و افزایش نرخ ارز داشت؟- آیا تغییر رئیس کل بانک مرکزی و انتصاب دکتر همتی بدون وجود زمینه تغییرات گسترده پولی و ارزی ضرورتی داشت و نشانی از بی ثباتی سیاست های ارزی و افزایش های آتی نرخ ارز نبود؟- آیا استیضاح وزیر کار و طرح زنجیره ای از اتهامات رانت و فساد از سوی نمایندگان مجلس به همراه پاسخ گویی های مشابه آن از سوی وزیر کار در شرایط دشوار اقتصادی کشور، ثمره ای به جز تشدید بحران اقتصادی کشور و ارز داشت؟ آیا در نهایت برکناری وزیر کار راه درمان اقتصاد کشور و نرخ ارز بود؟- آیا استیضاح وزیر اقتصاد از سوی نمایندگان مجلس و در نهایت برکناری او، نشانی از ناتوانی و ضعف دولت و علامتی در راستای انتظارات افزایش نرخ ارز نبود؟- آیا دکتر همتی، رئیس کل بانک مرکزی کشور، باید در سخنرانی عمومی خود از ناتوانی بانک مرکزی در کنترل حجم نقدینگی سخن بگوید و با وجود حجم ذخایر ارزی خوب کشور، انتظارات افزایشی نرخ ارز را شکل دهد؟ آیا اعتماد و اطمینان اساس کارایی بازار های مالی از جمله بازار ارز نیست؟- آیا مقابله با فساد، تخلف و رانت، وظیفه تعریف شده قوه قضائیه نیست؟ رقم تخلف مورد ادعا با دلار صد هزار ریالی حدود 250 میلیون دلار می شود. آیا نااطمینانی و آسیب حاصل از این نوع برخوردها در بی ثباتی بیشتر بازار ارز و افزایش نرخ انتظاری ارز و در نهایت خروج سرمایه از کشور با این رقم قابل مقایسه است؟ آیا نمی دانیم که سرمایه بسیار ترسو است؟- آیا احضار رئیس محترم جمهور، یعنی بالاترین مقام رسمی کشور به مجلس در این شرایط دشوار ارزی ضرورت داشت؟ آیا ناگفته ای بود که نمایندگان از آن بی اطلاع باشند و باید از ایشان پرسیده می شد؟ آیا شیوه استقبال از رئیس جمهور کشور در مجلس برابر آداب و عرف بین المللی و بالاتر از آن عرف فرهنگ ایرانی بود؟ آیا طرح پرسش ها و قانع نشدن نمایندگان در کنار شیوه برخورد با ایشان، می توانست نتیجه ای جز افزایش نرخ ارز داشته باشد؟- آیا موضع گیری های غیرمسئولانه فوق و سایر موارد مشابه آن در فضای سیاسی و اقتصادی ایران که نشانی از نااستواری هاست، چراغ سبزی به مسئولان آمریکایی برای ادامه و تشدید تحریم ها و در نتیجه افزایش بیشتر نرخ ارز نیست؟در کنار پرسش هایی که مطرح شد، با احترام به همه تحلیل های علمی و واقع بینانه رسانه های معتبر و دوستان اهل رسانه و تحمل سایر تحلیل ها در بحث نرخ ارز، از این منظر نیز طرح چند پرسش بی ربط به نظر نمی رسد؛ چرا در گروهی نه چندان اندک از مقالات مرتبط با ارز و اخبار رسانه ای فقط به آثار سوء ناکارآمدی ها، رانت ها و فسادها در موضوع افزایش نرخ ارز پرداخته می شود و پیش بینی افزایش نرخ ارز القا می شود؟ آیا در مقالات نباید نقاط قوت ارزی اقتصاد ایران در زمینه بدهی های خارجی، ذخایر خوب ارزی و توان بالقوه و بالفعل ارزآوری کشور مطرح شود؟ آیا فقط باید به صورت ضمنی وجود راه حل های آسان و معجزه آسا برای نرخ ارز مطرح و غفلت دولتمردان از راه حل ها خاطر نشان شود؟ آیا درست است که القا شود بدون رانت ها و فسادها، نرخ ارز بسیار پایین خواهد آمد و ارزانی و رفاه بالا تامین خواهد شد؟ آیا نتیجه چنین شیوه هایی، افزایش سطح انتظارات برای نرخ ارز بالاتر و ناتوانی مسئولان پولی نیست؟مجموعه تحلیل های یک جانبه ای که نتیجه آن اعلام ناتوانی مسئولان و قطع امید از آنان است، موجب شکل دهی انتظارات نسبت به افزایش بیشتر نرخ ارز می شود؛ اما نکته جالب آنکه به نظر می رسد عامه مردم و فعالان اقتصادی در صحنه عمل با تفکر سقوط بالای ریال همراهی کامل ندارند که نشان از نوعی بینش واقع بینانه تر آنان در باب مسائل اقتصادی است. امروز به رفع مشکلاتی نیاز است که عوامل بنیانی افزایش نرخ ارز بود. در این راستا، ناترازی بودجه ای، ناترازی بخش پولی و بانکی کشور و انباشت نامناسب نقدینگی توجه ویژه طلب می کند. اصلاحات پولی در سایه فراهم شده ضروری است و به اصطلاح معروف امروز باید شروع شود، چراکه فردا خیلی دیر است. در غیر این صورت چند سال دیگر دوباره در این دام گرفتار می شویم و برابر روش آشنا، مقامات پولی گذشته را مقصر خواهیم دانست. خطر بزرگ، درست دانستن و قبول افزایش همه قیمت ها و مزدها برابر با افزایش نرخ ارز است که می تواند همراه عدم اصلاحات نظام بانکی، موجب ادامه کسر بودجه، ادامه انباشت نقدینگی، ادامه حیات تورم و بالاخره کاهش مجدد ارزش خارجی ریال در آینده شود. سیاست مناسب انجام اصلاحات قیمتی و نه شاخص بندی کامل بردار قیمت ها و مزدها برابر کاهش ارزش خارجی ریال است. حرکت دوستان و سروران مسئول و غیرمسئول در این راستا بسیار سازنده خواهد بود. برای احتراز از چرخه نقدینگی - تورم - نرخ ارز که در نهایت منجر به کاهش ارزش داخلی و خارجی پول ملی و پدیده ابر تورم می شود، مقاله دکتر امیررضا کرمانی با عنوان پرش از سه تله ابر تورمی در روزنامه دنیای اقتصاد در تاریخ 5/6/1397 به شماره 4409 را بسیار روشمند و مفید دیدم. به جهت نقش ضرورت اصلاحات بانکی در این چرخه نیز مقاله دکتر محمد امیدی نژاد در روزنامه دنیای اقتصاد در تاریخ 11/6/1397به شماره 4413 توصیه می شود. دوست گرامی و فرهیخته دکتر فرهاد نیلی نیز در تجارت فردا 3/6/1397شماره 211 نکات ارزشمندی را در دو زمینه نسخه مهار نقدینگی آتی و پیشنهادهایی برای کاهش خطر بحران بانکی عنوان کرده اند که مطالعه آن توصیه می شود.
                