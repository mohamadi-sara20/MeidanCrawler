چهار‌شنبه ۲۲ اسفند ۱۳۹۷
-----------------------------------------
سرمقاله
-----------------------------------------
تبعیض ناروا علیه مصرف کنندگان خودرو
-----------------------------------------

                    دست اندرکاران تولید و تجارت به خوبی به نقش و کارکرد نظام تعیین تعرفه، سود و عوارض گمرکی واقف اند. تعیین تعرفه برای حمایت هدفدار در مدت معین برای حمایت از صنایع و محصولات تولید داخلی، روش معقولی است که در همه کشورها، فارغ از نوع حاکمیت، اعمال و اجرا می شود؛ حتی در آزادترین اقتصادهای جهان. متاسفانه در ایران با وجود بالابودن متوسط تعرفه ها که یکی از موانع الحاق به سازمان تجارت جهانی است، در سال های متمادی با ارائه توجیهات غیرعلمی و نامتعارف، از صنایع خودروساز حمایت شده و آن را در شرایط گلخانه ای نگه داشته است. وضع تعرفه، سود و عوارض و ضوابط فنی سختگیرانه برای واردات خودروهایی که خودشان نماد رعایت این ضوابط و مقررات هستند؛ آن هم در شرایطی که با وجود تعیین تعرفه 120 درصدی و حتی ممنوعیت ورود عملا امکان واردات غیررسمی و قاچاق خودرو متصور نیست، وضعیت را کاملا به ضرر مردم کرده است. می دانیم که برخلاف سایر اقلامی که تعرفه حمایتی موجب قاچاق گسترده آن می شود (چای، برنج، لوازم آرایشی-بهداشتی، لوازم خانگی، پارچه، منسوجات و پوشاک، کیف و کفش و...) خودروسازان داخلی با خاطری آسوده و در فضای غیررقابتی و انحصاری با قدرت تعیین قیمت های تهاجمی، محصولات خود را با تنظیم بازار خودساخته و شرایط تحمیلی به مصرف کنندگان و خریداران عرضه می کنند. به دلیل همین حمایت غیراصولی در سال های متمادی، نه تنها ارتقای توان رقابت پذیری و کیفیت محصولات وطنی صورت نگرفته؛ بلکه کماکان ملت بزرگوار ایران اجبارا پراید 111 را باید 45 میلیون تومان بخرند. جهش قیمت خودرو در کنار کاهش کیفیت با ارائه بهانه های من درآوردی از سوی خودروسازان، نتیجه حمایت های بی چون و چرا از این صنعت است. سال هاست مردم در انتظار «خودروی ملی» نشسته اند و امروز ادعا می شود حداقل برای تولید پراید نیز میلیون ها دلار! وابستگی ارزی وجود دارد. در نتیجه این اقدامات غیرمنطقی، متاثر از لابی قدرتمند خودروسازان، امروز کم کیفیت ترین خودروها در مقیاس جهانی به بالاترین قیمت به مصرف کنندگان با شرایط تحمیلی به فروش می رسد و واردات خودرو حتی با ارز آزاد و تعرفه صددرصدی ممنوع است. احتکار، بازارسازی، عرضه نکردن، بدعهدی و... افزایش روزانه قیمت خودرو و به تبع آن اثرات تورمی بر معیشت مردم، باعث گرانی سایر اقلام بادوام و حتی مصرفی شده است. طرفه اینکه در 10 سال گذشته که قانون اجرای سیاست های اصل 44 در جریان است، شورایی به نام رقابت عملا باعث ایجاد بازار غیر رقابتی تر و انحصاری تر برای خودروسازان شده و اساسا این مجموعه ها خود را تابع اجرای ضوابط قانونی نمی دانند که این امر در رویه های فروش اخیر آنها به خوبی مشخص است. طنز تلخ ماجرا زمانی است که «بام حمایت از تولید» هواهای متفاوتی دارد! به محض اینکه قیمت گوشت به هر دلیل افزایش پیدا می کند، شرایط واردات تسهیل می شود، تعرفه کاهش می یابد، ارز دولتی اختصاص می یابد و لاشه گوشت و اخیرا دام زنده با هواپیما وارد می شود. 
صادرات مرغ، تخم مرغ، میوه، گوجه فرنگی و... با همین رویه با هدف تنظیم بازار بلافاصله ممنوع و اگر نیاز بود، با تعرفه صفر وارد می شود. اگر خودروسازان استحقاق حمایت دارند که دارند و ضرر و زیان چند ده هزار میلیاردی را به سهام داران و بیت المال تحمیل می کنند، چرا به سایر تولیدکنندگان به ویژه دامداران، مرغداران، باغداران و... همین بسته حمایتی ارائه داده نمی شود؟ واضح است که تعیین تعرفه بالا برای واردات چای، برنج، لوازم خانگی، محصولات آرایشی-بهداشتی، پارچه و منسوجات، کیف و کفش و... منجر به واردات قاچاق و عملا نقض غرض می شود؛ پس دست اندرکاران ناچار به توجه به سیاست های تعرفه ای خود هستند؛ اما خودروسازان با خیال آسوده، از تعرفه بالای واردات خودروی با کیفیت خارجی و امروز ممنوعیت آن محظوظ شده اند؛ چرا که سیستم واردات، ثبت، شماره گذاری و دریافت عوارض، عملا امکان استفاده از خودروی قاچاق در کشور را صفر می کند. اگر حمایت از تولید داخلی «اصل» است که هست، مگر خون خودروسازان قرمزتر از سایر تولیدکنندگان است؟ این «تبعیض ناروا» برای چیست؟
                