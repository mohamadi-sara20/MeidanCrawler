چهار‌شنبه ۷‌شهریور ۱۳۹۷
-----------------------------------------
یادداشت
-----------------------------------------
اقتصاددان برای اقتصاد؟
-----------------------------------------

                    یکی از اصلی ترین موضوعات این روزهای کشور، توجه به افزایش قیمت دلار و جلوگیری از شوک های قیمتی در ماه های آینده است. باید توجه داشت قیمت دلار در ماه های گذشته در حالی بالا رفت که با هیچ کدام از تئوری های علم اقتصاد همخوانی نداشت. دو عامل در تغییر نرخ ارز اهمیتی اساسی دارد؛ عامل نخست نرخ تورم است و دوم، حجم پول. بر اساس نظریه ای که در آن رابطه میان نرخ تورم و افزایش نرخ ارز بررسی می شود، هر زمان نرخ عمومی تورم افزایش پیدا کند، باید قیمت دلار هم صعود کند. در حالی که بر اساس گزارش های رسمی دولت در سال های گذشته، نرخ تورم از سوی دولت مهار شده و به زیر 10 درصد رسیده است. اهمیت حضور اقتصاددانان در سمت های کلیدی از آنجا ناشی می شود که می تواند علاج واقعه قبل از وقوع باشد. پیش از تلاطم چند ماه اخیر در بازار ارز، تصمیم اشتباه بانک مرکزی تاثیری جدی در بازار داشت؛ بانک مرکزی با هدف بهبود روند بازار ارز و جلوگیری از نوسان به وجودآمده در این بازار اعلام کرد به صرافی ها ارز ارائه نمی دهد. قیمت خرید و فروش چهارهزارو 200 در شعب بانک ها ابلاغ شد و بانک ها به جای صرافی ها، به خرید و فروش ارز مشغول شدند. بخش قابل توجهی از کسانی که برای دلار به صرافی ها می رفتند، از آن پس دیگر نباید به صرافی می رفتند. در شرایطی که قیمت ارز بالا می رفت خود چنین اقدامی در بازار آشوب ایجاد کرد. روند عرضه و تقاضایی که پیش تر در جریان بود، با این دستور بانک مرکزی بر هم خورد. همچنین نوسان کمی که در بازار ارز وجود داشت، به نابسامانی بزرگی تبدیل شد. پس از آن، دیگر چاره جویی برای دولت مشکل شده و گویی بازار به حال خود رها شد. هر اقدامی که در این میان صورت می گرفت، در مقابل بی نظمی ای که در بازار ارز ایجاد شده بود، رنگ می باخت و از تاثیرگذاری عاری می شد. وزارت امور اقتصادی و دارایی، امکان لازم برای بررسی روندهای اقتصادی یا پیامدهای اقدامات سیاسی خارجی را دارد. بانک مرکزی نیز بخش هایی نظارتی دارد که وظیفه جست وجوی وضعیت و یافتن ریشه مشکلات پولی را بر عهده دارند؛ باید تحقیقات درستی دراین باره صورت گیرد و با اقداماتی شفاف و پیگیری های مستمر در راستای حل این معضل اقدام کرد. ارزهایی که خارج از بانک ها عرضه می شوند، از کجا می آیند؟ کسانی که ارز در اختیار دارند و در بازار تاثیر می گذارند و با رویدادهای کاذب تاثیرات منفی بر بازار می گذارند، چرا بازخواست نمی شوند؟ ارزش پول ملی یک مسئله ارزشمند است. چرا باید اقدامات گروهی سودجو موجب کاهش ارزش پول ملی شود؟ چرا باید این سودجویی ها باعث ایجاد فشار بر اقتصاد مردم شود و معیشت آنها را بدتر کند؟ در شرایطی که ایران با خطرات خارجی و تهدیدهایی از جانب ترامپ و حامیان او مواجه است، این نوع مشکلات داخلی می تواند خطرساز باشد.دولت با اطلاعاتی که در اختیار دارد، می تواند ریشه های این معضل ارز را که دلیل علمی هم ندارد و بر اساس دسیسه ها ایجاد شده است، پیدا کند و هرچه سریع تر در راستای رفع آن بکوشد. استیضاح وزیر امور اقتصادی و دارایی، دولت را ناگزیر به تغییر در راس این وزارتخانه کرده است. هنگام انتصاب رئیس کل بانک مرکزی این سوال مطرح بود که بهتر نیست وزیر اقتصاد نیز یک اقتصاددان باشد تا هماهنگی بهتری میان این دو نهاد مهم ایجاد شود؟ در بسیاری از کشورهای دنیا وزیر اقتصاد حتما باید اقتصاددان باشد. حال فرصت مناسبی فراهم شده است تا ترمیم تیم اقتصادی دولت، فضا را بهبود ببخشد. برای رئیس جمهور شایسته نیست مجلس بیش از خود دولت، دنبال ایجاد این تغییر به منظور پاسخ گویی به مطالبات مردم باشد.
                