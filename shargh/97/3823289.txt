سه‌شنبه ۱ آبان ۱۳۹۷
-----------------------------------------
حرف اول
-----------------------------------------
بنزین 1000 تومانی و مدیریت پوپولیستی
-----------------------------------------

                    تصور نمی کنم کسی با این نظر که «عرضه بنزین هزارتومانی تیشه بر ریشه منافع ملی کشور است»، مخالفتی داشته باشد. قانون هدفمندی یارانه ها مصوب دی ماه 88 و قانون برنامه پنجم (90-94) دولت را موظف کرده بود تا پایان آن برنامه قیمت حامل های انرژی، یعنی نفت، گاز، آب، برق، بنزین، گازوئیل و… را به قیمت تمام شده آن برساند. اگر آقایان احمدی نژاد و روحانی قانون را اجرا کرده و در 9 سال گذشته به تدریج قیمت ها را واقعی می کردند، امروز بهای بنزین هزار تومان نبود؛ اما هیچ کدامشان حاضر نشدند گامی در آن راستا بردارند. به همان دلیلی که آنها حاضر نشدند مصیبت افزایش قیمت بنزین و… بر گردنشان بیفتد، سایر دستگاه های مسئول نیز به روی خودشان نیاوردند. بگذارید نگاهی به فروش بنزین لیتری هزار تومان بیندازیم که چگونه به مثابه تیشه بر ریشه منافع ملی ما عمل می کند. اعداد و ارقامی که ارائه شده، به کمک برخی از دوستان خبرنگار، شاگردانم، سازمان برنامه و وزارت نفت گردآوری شده است. قیمت تمام شده بنزینی که لیتری هزار تومان فروخته می شود، چقدر است؟ پاسخ این سوال در گرو قیمت نفت خام و اینکه یک دلار را چند هزار تومان فرض بگیریم، است. قیمت تمام شده بنزین بر اساس نفت بشکه ای متوسط 65 دلار، 56 سنت است. البته قیمت فوب خلیج فارس در مهر حدود 60 سنت بود. حسب اینکه دلار را چقدر بگیریم، بهای تمام شده بنزین از حداقل سه هزار تا بیش از هفت هزار تومان در نوسان است. من کمترین را گرفته ام؛ بنابراین قیمت واقعی تمام شده بنزین نمی تواند کمتر از سه هزار تومان بشود.هر وقت از افزایش قیمت بنزین صحبت شده است، بسیاری مخالفت کرده و استدلال می کنند اگر در اروپا یا حتی ترکیه قیمت بنزین یک دلار است، باید درآمد را هم در آن کشورها در نظر گرفت که سخن درستی است؛ بنابراین من قیمت بنزین را نه با یک دلار و 30 سنت که میانگین قیمت جهانی آن است، بلکه بر اساس بهای آن در کشورهای همسایه مان که درآمدهایشان اگر کمتر از ما نباشد یقینا بیشتر هم نیست، مقایسه کرده ام:
بهای بنزین به دلار در کشورها: اروپا 30/1، پاکستان 85 سنت، افغانستان 75 سنت، عراق 65 سنت، ایران 24 سنت (دلار چهارهزارو 200 تومانی)، ایران 12سنت (دلار هشت هزار تومانی)
فروش بنزین لیتری هزار تومان چگونه در حال برباددادن منافع ملی مملکت است؟
دیدیم که با حداقل قیمت های نفت خام و دلار در برابر ریال، قیمت تمام شده بنزین و گازوئیل در ایران نمی تواند کمتر از سه هزار تومان در لیتر باشد. بنابراین هر لیتر بنزین با دو هزار و هر لیتر گازوئیل را با دوهزارو 700 تومان تخفیف به مصرف کننده عرضه می شود.
روزانه 105میلیون لیتر گازوئیل عرضه می شود که یارانه یک ساله آن می شود بیش از صد هزار میلیارد تومان. از آنجا که مصرف گازوئیل عمدتا برای حمل بار و مسافر است، ما این صد هزار میلیارد تومان را می گذاریم به حساب یارانه حمل ونقل عمومی. ضمن آنکه به واسطه تفاوت قیمت خیلی زیاد با کشورهای همسایه، میلیون ها لیتر به این کشورها قاچاق می شود.
فاجعه ملی درخصوص بنزین است. مصرف بنزین در حدود 90 میلیون لیتر در روز است (بخشی از آن واردات است). یارانه بنزین یا درست تر گفته باشیم دوهزارتومان هایی که نظام برای بنزین نمی گیرد، در سال بالغ بر 65 هزار میلیارد تومان می شود. برای درک حجم این مقدار درآمدی که دولت هدر می دهد، من چند رقم را آورده ام تا اهمیت آن درک شود.
کل بودجه عمرانی کشور برای سال 1396، 38 هزار میلیارد تومان، بودجه عمرانی کردستان 600 میلیارد تومان، بودجه سازمان محیط زیست 500 میلیارد تومان و بودجه عمرانی سیستان و بلوچستان 350 میلیارد تومان است.
این را هم اضافه کنم که بسیاری از این بودجه ها، به واسطه «کسری بودجه» دولت، در عمل تحقق پیدا نمی کنند. برای مثال، در هشت ماه نخست سال 96، کل بودجه عمرانی که هزینه شده، صرفا هشت هزار میلیارد تومان بیشتر نبوده است. دولت به واسطه کمبود مالی یا به اصطلاح «کسری بودجه»، به بسیاری از وزارتخانه ها، نهادها و شرکت های دولتی، تامین اجتماعی، بازنشستگی، صف گسترده ای از پیمانکاران و… بدهکار باقی می ماند.
آنچه به هدررفتن این 65 هزار میلیارد تومان را دردناک تر می کند، توزیع ناعادلانه آن است. اینجا دیگر نیازی به آمار و ارقام نیست. هرقدر خانواده ها اتومبیل بیشتری داشته باشند، سهم بیشتری از این مبلغ دریافت می کنند. بالطبع خانواده هایی که دو یا سه دستگاه اتومبیل دارند، سهم خیلی بیشتری از این 65 هزار میلیارد نصیبشان می شود تا خانواده هایی که فاقد اتومبیل هستند یا حداکثر یک دستگاه دارند. مطالعات صورت گرفته نشان می دهد سه دهک ثروتمند جامعه، 25 برابر سه دهک فقیر جامعه از یارانه بنزین بهره مند می شوند.
می رسیم به دشوارترین بخش این یادداشت؛ مسئولیت این فاجعه ملی، این هدررفت ثروت ملی بر عهده کدام نهاد است؟ اگر از جنبه مصرف بی محابای انرژی نگاه کنیم، بنزین مفت باعث شده میانگین مصرف سوخت در ایران حتی بیشتر از کشورهای ثروتمند اروپایی بشود. اگر از منظر آلودگی محیط زیست نگاه کنیم، مصرف بالای بنزین از یکی، دو هفته دیگر و با سردشدن هوا، مصیبت سالانه آلودگی هوا در شهرهای بزرگ خواهد شد. اگر از نظر حقوق نسل های آینده در نظر بگیریم، آیا مصرف بی رویه بنزین در نسل ما، تجاوز به سهم آیندگان نیست؟ اگر از نظر ترافیک نگاه کنیم، آیا مفت بودن بنزین باعث نمی شود شهروندان بی محابا از وسیله نقلیه شخصی شان استفاده کنند؟ اگر از نظر قاچاق سوخت نگاه کنیم، آیا مفت بودن قیمت بنزین باعث نشده مقادیر زیادی از بنزین و گازوئیل به کشورهای هم جوار قاچاق شود؟ وزیر نفت معتقد است حداقل یک پنجم تولیدات سوخت کشور قاچاق می شود و آقای مویدی، رئیس «ستاد مبارزه با قاچاق سوخت و ارز»، اعلام کرده در تابستان به تنهایی یک میلیارد لیتر سوخت از کشور قاچاق شده است. هزینه ای هم که برای آن می پردازیم، باورنکردنی است؛ دیدیم، چندین برابر بودجه عمرانی سالانه کشور. بالاخره از نظر عدالت هم دیدیم که مصیبت بار بود و بیشترین سهم آن از آن اقشار و لایه های مرفه تر جامعه می شود.
اگر این تصویر درست است، پس چرا هیچ مقام، مسئول و نهادی پا پیش نمی گذارد و جلوی این طاعون بر منافع ملی را نمی گیرد؟ چرا نه دولت، نه مجلس، نه مجمع تشخیص نظام و نه هیچ نهاد و تشکیلات دیگری اقدامی نمی کنند؟ پاسخ متاسفانه روشن است؛ چون هیچ دستگاه و مقامی نمی خواهد با طرح افزایش قیمت بنزین، چهره اش نزد مردم خراب شود. همه شان قبول دارند بنزین هزارتومانی چگونه در حال برباددادن منافع ملی کشور است؛ اما هیچ کدامشان حاضر نیست هزینه سیاسی اصلاح آن را به گردن بگیرد. حاضر هستند منافع ملی به تاراج برود؛ اما گامی برندارند که باعث نارضایتی مردم شود. دولت با ترس و لرز در نظر داشت در لایحه بودجه 97 آن را به هزارو 500 تومان افزایش دهد؛ اما تا مختصر سروصدای اعتراضی بلند شد، آن را بایگانی کرد.
آیا به جز اطلاق مدیریت به روش پوپولیسم، نام دیگری بر آن می توان نهاد؟
                