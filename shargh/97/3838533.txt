شنبه ۱۰ آذر ۱۳۹۷
-----------------------------------------
بیانیه
-----------------------------------------
رئوس برنامه ها و جهت گیری های مهدی رحمانیان
-----------------------------------------

                    شرق: مهدی رحمانیان، مدیرمسئول روزنامه «شرق» و نامزد کرسی نماینده مدیران مسئول در هیئت نظارت بر مطبوعات، در آستانه برگزاری مرحله دوم این انتخابات، رئوس برنامه های خود در صورت پیروزی در این انتخابات را اعلام کرد. متن این بیانیه به شرح زیر است:هیئت نظارت بر مطبوعات، نهادی فراقوه ای است که در ترکیب آن علاوه بر نمایندگان سه قوه و نهادهای دیگر، یک نماینده منتخب مدیران مسئول رسانه ها نیز حضور دارد. این هیئت نقش مهمی در تنظیم فعالیت های رسانه ای کشور دارد. 
حیات رسانه با مجوز و تایید صلاحیت از سوی هیئت نظارت آغاز می شود و در طول حیات نیز بر بقای شرایط تبصره ماده «11» و عدم تحقق یکی از موارد مندرج در مواد «6» و «7» ق م نظارت دارد. 
این هیئت در موارد احراز تخلف، می تواند رسانه ها را از ادامه کار خود باز دارد. باور من این است که این باید آخرین ویژگی ای باشد که از این هیئت شناخته می شود. به بیان دیگر فارغ از هر شعار و ادعایی، نهادینه کردن آزادی مسئولانه باید شناسه و معرف و همزاد نام این هیئت باشد. رسانه ها انعکاس دهنده دیدگاه جامعه هستند و بر دولتمردان نظارت دارند و به همین دلیل به نگهبانان جامعه شهرت یافته اند. هیئت نظارت بر مطبوعات نیز ناظر بر این نگهبانان جامعه است؛ یعنی با نظارت خود می تواند آزادی بیان را تقویت کند. این هیئت با توجه به مسئولیت هایی که قانون بر عهده آن نهاده و ظرفیت و نقشی که در پایش فضای رسانه و اعطای مجوز به نشریات برای آن ترسیم شده است، حتما می تواند در رشد فرهنگ و ارتقای سطح آگاهی جامعه ، موثر عمل کند. اینها جملات شعاری یا آغازی رسمی برای سخنانی تکراری نیست. 
اگرچه ترکیب اعضای محترم هیئت، براساس قانون تعیین می شود، اما مدیران مسئول نشریات، خبرگزاری ها و پایگاه های خبری ظرفیت هایی دارند که با انتخاب یک نماینده واقعی به عنوان وکیل خود در هیئت نظارت، می توان آن را بالفعل کرد.
 نماینده ای که با ویژگی های منحصربه فرد مدیران مسئول رسانه های کشور و ظرفیت های آنان، مطابقت داشته باشد. 
فردی که از زیر و بم دشواری های حوزه رسانه شناخت لازم را داشته باشد و مصائب آن را در گذر ایام، درک کرده باشد. در مرحله نخست این دوره از انتخابات نماینده مدیران مسئول در هیئت نظارت بر مطبوعات، با وجود قرارداشتن همگی ما در رقابتی نابرابر، فقط و فقط به اتکای همت عالی همکاران ارجمند مدیرمسئول و حمایت های معنوی تک تک خبرنگاران، دبیران و سردبیرانی که به صورت فردی در حساب های رسمی کاربری خود خواستار حمایت از این جانب شده بودند، برگزیده دوم شرکت کنندگان در مرحله اول انتخابات شدم. 
ابتدا لازم است در همین فرصت، دستان یکایک همکارانی را که به من رای داده یا رقبای ارجمند را ترجیح دادند به سبب احساس مسئولیت برای این مشارکت خطیر به گرمی بفشارم. 
گلایه ها را به فرصتی دیگر موکول می کنم که شما عزیزان، بیش از من در جریان آن هستید. در این فرصت، به محورهای برنامه هایی که چه به صورت حضوری و چه در گفت وگوهای تلفنی و مجازی با شما، تشریح کردم به اختصار اشاره می کنم:
- ارائه گزارش فصلی مکتوب از عملکرد هیئت نظارت به مدیران
- حضور در مناطق و استان ها و دیدار چهره به چهره با مدیران رسانه ها
- پیگیری فعال مسائل رسانه ها و دنبال کردن مسائل صرفا از زاویه صنفی فارغ از دیدگاه و برنامه سیاسی هر رسانه
- گوش شنوا برای درد دل های همکاران رسانه ای
- جهان، توسعه یافته و رسانه های حرفه ای هم نو و متفاوت شده و با رسانه های اجتماعی، قرین شده اند، پس باید رسانه ها به ویژه پایگاه های خبری را که کمتر مدنظر تصمیم گیران بوده اند بیش از پیش مورد حمایت و توجه قرار داد و آنها را به رسمیت شناخت و در جلسات از آنها دعوت کرد.
- اصل تعامل با کل اعضای هیئت نظارت در چارچوب قوانین و مقررات برای رشد و توسعه جامعه مطبوعاتی کشور
- توجه به رسانه های تخصصی و تقویت بیش از پیش آنها برای جلب بیشتر مخاطبانی که شاید با رسانه های عمومی نتوانند یا نخواهند ارتباط برقرار کنند.
- رایزنی برای برگزاری جلسات هم اندیشی بین مدیران رسانه ها و اعضای هیئت نظارت بر مطبوعات
- ایجاد فرصت تعامل برای مدیران رسانه ها در جلسات هیئت نظارت در هنگام رسیدگی به تخلف احتمالی آنها. این مسئله می تواند از افزودن پرونده های دستگاه قضائی پیشگیری کرده و همچنین فرصت توضیح ابهاماتی را که برای هیئت نظارت پیش آمده توسط خود مدیران مسئول، فراهم کند.
- تلاش برای منظم ترشدن روند رسیدگی به درخواست های مجوز و تسهیل در این زمینه
از همه همکاران واجد شرایط در انتخابات درخواست می کنم با حضور در این عرصه مهم، حرکتی جمعی را که با هم آغاز کرده ایم، به نقطه بعدی برسانند. نمی گویم نقطه پایانی چون از فردای انتخابات، ارتباط تنگاتنگ ما برای آسیب شناسی وضع موجود و فعال کردن همه ظرفیت هایی که این هیئت می تواند برای بهبود شرایط رسانه های کشور ایجاد کند، تازه آغاز خواهد شد.
 قبلا تاکید کرده ام مدافع فعالیت صنفی همه همکاران عزیزم از اعتماد تا کیهان و از ایلنا تا فارس خواهم بود. مسیری که در «شرق» دنبال کردم و تریبونی برای همه تفکرات جامعه، تشکل ها و احزاب و چهره ها و نخبگان بودم، محک مناسبی برای میزان پایندی به این شعارهاست. درد مشترک رسانه ها، فارغ از هر خط کشی سیاسی و جناحی، می تواند با همدلی، همزبانی و همراهی همه خانواده بزرگ رسانه ای ایران، درمان شود. در این مسیر پیرایه های سیاست را زدوده و با رویکردی کاملا صنفی، در کنار شما خواهم بود.
مهدی رحمانیان
مدیرمسئول روزنامه «شرق»
نامزد شما برای نمایندگی در هیئت نظارت بر مطبوعات و خبرگزاری ها
                