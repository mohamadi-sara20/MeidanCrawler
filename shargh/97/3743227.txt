دو‌شنبه ۲۴ اردیبهشت ۱۳۹۷
-----------------------------------------
حرف اول
-----------------------------------------
محک زدن اروپا
-----------------------------------------

                    برخی صاحب نظران داخلی و خارجی عرصه سیاست در چند روز اخیر تاکید کرده اند: هدف غایی ترامپ در خروج از «برجام» صرفا تغییر حکومت ایران زیر فشارهای ناشی از تحریم یک جانبه آمریکاست. اما چنانچه ترامپ فقط برای تغییر حکومت در ایران به هتک حیثیت آمریکا در خروج یک طرفه از برجام که پشتوانه تصویب شورای امنیت سازمان ملل متحد را دارد، تن داده است، اگر این فرضیه را بپذیریم، چرا ترامپ به استفاده یا بهتر بگوییم به سوءاستفاده از سیستم موسوم به «ماشه» پیش بینی شده در متن برجام تمسک پیدا نکرد؟ همان سیستمی که مطابق آن: هریک از اعضای دائم شورای امنیت و ازجمله آمریکا به هر بهانه درست یا نادرستی درخصوص اقدامات هسته ای ایران (مانند بهانه موشک های بالستیک و...) این فرصت را دارند که برجام را به طور کلی منتفی کرده و تمامی تحریم های پیشین شورای امنیت درخصوص ایران را بازگردانند.1 مطمئنا بازگشت تحریم های پیشین و فراگیر شورای امنیت آزاردهنده تر از تحریم های یک جانبه آمریکا خواهد بود درحالی که آمریکا علاوه بر عدم استفاده از این سیستم حائز اهمیت، با خروج از برجام در واقع حق استفاده از این سیستم را نیز از خود سلب کرد؛ سیستمی که معلوم نبود ترامپ در آینده ولو به زور رژیم اسرائیل مجبور به استفاده از آن نمی شد.با این توصیف به نظر می رسد ترامپ که کشور ایالات متحده آمریکا را به سان یک شرکت تجاری و خود را مدیرعامل و منتفع در سود و زیان آن شرکت می پندارد، هم اکنون با اعمال تحریم های یک جانبه علیه ایران در حال برقراری یک تنش مستمر در منطقه خاورمیانه است تا برای مدتی طولانی از دولت های مرتجع منطقه که خود به عنوان گاوهای شیری از آنها یاد کرده است، متنعم شود. اما به اعتقاد نگارنده از همه مهم تر آن است؛ ترامپ که باوجود مخالفت هم پیمانان اروپایی خود از برجام خارج شده و همگان را در صورت تجارت با ایران به مجازات و جریمه تهدید کرده است، در واقع در یک بازی پیدا و پنهان و بزرگ تر از موضوع برجام، در حال محک زدن دیگر قدرت های بزرگ جهان و به ویژه اروپا است. پیام ترامپ به ویژه برای اروپا به عنوان هم پیمان استراتژیک آمریکا روشن است. دوران هم پیمانی سپری شده است، یا تبعیت بدون چون وچرا از سلطه و قدرت آمریکا یا رویارویی با آمریکا. هرچند به نظر نمی رسد قدرت های بزرگ و به ویژه اروپا ولو در ظاهر به تبعیت بدون چون وچرا از سلطه آمریکا رضایت دهند چه اینکه اروپا به خوبی می داند چنانچه هم اکنون در این مهم ناتوان ظاهر شود، بازی آمریکا در خروج از برجام در واقع شروع دومینویی است که انتهای آن برای اروپا معلوم نیست. البته اظهارات اخیر برخی مقامات اروپایی و ازجمله وزیر دارایی فرانسه ظاهرا نشان از عزم اروپا در تن ندادن به این ذلت دارد، اما نکته حائز اهمیت این است که با توجه به خروج انگلیس از اتحادیه اروپایی، آیا اروپا اصولا هماهنگی و در مرحله بعد، توان اقتصادی لازم برای مقابله با این سیاست خودکامگی آمریکا را دارد؟ مطمئنا نقش دیگر قدرت های بزرگ مانند چین و روسیه نیز در همراهی با اروپا در این مهم بسیار حائز اهمیت است؛ دولت هایی که با رای مثبت به تصویب قطع نامه های پیشین شورای امنیت درخصوص تحریم ایران، بیشتر و پیش تر چشم به انجام معاملات ویژه انحصاری با ایران تحریم شده دوختند. اما ایران قاعدتا در مسیر مقابله دیگر قدرت های بزرگ با این سیاست شوم آمریکا، سنگ اندازی نخواهد کرد.1- یادداشت نگارنده دراین باره منتشره در روزنامه «شرق» مورخ 5/5/94
                