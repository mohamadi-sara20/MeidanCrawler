شنبه ۳۰ تیر ۱۳۹۷
-----------------------------------------
حرف اول
-----------------------------------------
درد بی درمان کارگران
-----------------------------------------

                    در هفته تامین اجتماعی قرار داریم. مطابق سنت همه ساله، کارگران و بازنشستگان تحت پوشش سازمان تامین اجتماعی در این هفته برنامه های مختلفی برگزار و آخرین مواضع خود را در قبال سیاست های حاکم بر سازمان تامین اجتماعی و تعاملات بین این سازمان بین النسلی با دولت، بررسی می کنند. چند روز قبل، در اقدامی که می شد آن را پیش بینی کرد، حدود چهار هزار نفر از نمایندگان کارگران استان تهران و برخی شهر های نزدیک، خیابان ایوانک در منطقه مرفه نشین شهرک غرب تهران را مسدود کردند و در مقابل ساختمان مرکزی وزارت بهداشت و درمان ضمن طرح خواسته های خود، شعارهایی علیه وزیر بهداشت سردادند. در همان زمان، عده ای دیگر نیز به قصد رساندن پیام مشخصی مبنی بر صیانت از اموالشان، زنجیره ای انسانی دور ساختمان مرکزی سازمان تامین اجتماعی در خیابان آزادی تشکیل دادند. حدود دو هزار نفر نیز مقابل ساختمان خانه کارگر تهران تجمع کرده و شعار های مشابهی سرمی دادند.این تجمعات سه گانه که با نظم و سازماندهی مشخصی برگزار شد، هرچند به نظر غیرمترقبه می رسید؛ اما برای اصحاب رسانه مرتبط با حوزه کار و تامین اجتماعی، پیش بینی پذیر بود. دلایل عمده احصاشده آن را می توان این گونه برشمرد...1- پس از اجرای طرح تحول سلامت و معیار قرارگرفتن کتاب ارزش نسبی خدمات در نظام درمانی کشور، یکباره تعرفه پزشکان در برخی رشته ها به شدت افزایش پیدا کرد که باعث شد مجموع هزینه های درمانی کشور، در سه سال رشد دو تا سه برابری را تجربه کند. در این میان، هزینه های درمانی سازمان تامین اجتماعی با اعمال تعرفه ها و هزینه های القایی از حدود چهارهزارو 200 میلیارد تومان به بیش از 22 هزار میلیارد تومان در سال 96 رسید و طبیعی بود که اعتراضات به شکل دیگری نمود پیدا کند.2- با اقدام مشترک دولت و مجلس (برخلاف مخالفت صریح تشکلات صنفی و وزیر کار) تبصره ای در بودجه سال 97 کشور گنجانده شد که حکم به تفکیک سهم درمان از حق بیمه وصولی کارگران می داد و سازمان تامین اجتماعی را موظف می کرد هنگام وصول، آن را به صورت مستقیم به حساب خزانه داری کل کشور واریز کند.این مصوبه با واکنش شدید جامعه کارگری و کارفرمایی همراه شد که کماکان این واکنش ادامه دارد؛ هرچند به نظر می رسد این مصوبه تاکنون بنا بر دلایل فنی، قابلیت اجرائی نداشته است.3- خارج کردن برخی اقلام دارویی مهم از چتر حمایتی دولت، فشار به وزیر رفاه برای تغییر مدیرعامل سازمان تامین اجتماعی، قصد دولت و مجلس در واگذاری بنگاه های وابسته به تامین اجتماعی و شستا بدون توجه به بین النسلی بودن منابع صندوق و نحوه هزینه منابع حاصل شده، اقدام متناوب برخی دانشگاه های علوم پزشکی در بعضی استان ها در نپذیرفتن دفترچه های تامین اجتماعی یا ایجاد خلل در پذیرش آن، اهمال دولت در پرداخت بدهی حدود 140هزارمیلیاردتومانی خود به سازمان تامین اجتماعی در دهه های اخیر و...، مواردی بود که جای نگرانی دارد.* به نظر می رسد این تجمعات نادیده گرفتن منافعشان در اداره صندوق متعلق به خودشان باشد؛ صندوقی که باید سه جانبه اداره می شد، ولی سال هاست از سوی کارفرمای بدهکار بزرگ (دولت) اداره می شود.
                