شنبه ۲۰ مرداد ۱۳۹۷
-----------------------------------------
یادداشت
-----------------------------------------
مصالحه با شمالی ها به مصلحت است
-----------------------------------------

                    پس از فروپاشی اتحاد شوروی در 1991، مناطق ساحلی دریای خزر در آسیای مرکزی و قفقاز اهمیت فوق العاده ای پیدا کردند. هر پنج کشور ساحلی دریای خزر از منابع هیدروکربوری به مقدار زیاد برخوردارند. دلارهای ناشی از فروش نفت و گاز موجب تقویت اقتدارگرایی در سیاست داخلی و تشکیل شبکه های حامی حکومت در کشورهای منطقه شد. پول های بادآورده نفت، وضعیت جدید بین المللی ای برای کشورهای حاشیه خزر درست کرده است. از یک طرف، پس از فروپاشی شوروی و حادثه برج های دوقلوی نیویورک، همسایگی خزر با افغانستان، عراق و سوریه، اهمیت تازه ای به کشورهای حاشیه خزر داده، روابط آنها را با غرب در چارچوب جنگ علیه تروریسم توسعه داده و به پیمان های نظامی میان آنها و آمریکا منجر شده است و از طرف دیگر، یورش شرکت های بزرگ چندملیتی نفت از 1992 تا 2000، و هیاهوی بسیار برای یک خلیج فارس دیگر به تدریج به افسردگی و دلزدگی منجر شد. آیا برآمدن ولادیمیر پوتین دست آنان را از صنایع انرژی روسیه و کشورهای خارج نزدیک قطع کرد؟ آیا دستگاه رانتی بوروکراسی در کشورهای حاشیه خزر این گونه شرکت ها را به پرداخت های غیرمتعارف مجبور کرد؟ آیا انتقادات فراوان در سطح جهانی علیه پیامدهای ناشی از استخراج نفت و گاز در دریای خزر و حجم عظیم گوگرد و عدم توفیق در رسیدن به اهداف اولیه مانند آنچه در حوزه نفتی کاشغان در آب های قزاقستان اتفاق افتاده است، باعث دلسردی شرکت های بزرگ شد؟ آیا اختلافات ایران و جمهوری آذربایجان و ترکمنستان در خزر جنوبی باعث کمترشدن علاقه شرکت های نفتی به حضور در این منطقه است؟ هر چه هست، منابع هیدروکربوری دریای خزر، در عین استخراج و صدور، از آنچه ادعا می شد، کمتر است و هزینه آن بیشتر از حد تصور. با وجود بازارهای جذاب برای نفت و گاز در یک دهه آینده، توسعه حوزه خزر به قیمت نفت بستگی دارد.فرازوفرود قیمت نفت برای برنامه ریزی اقتصادی کشورها ضرر دارد. از طرف دیگر، تصمیم گیران در این کشورها عموما به منافع کوتاه مدت و سهل الوصول فکر می کنند و از برنامه ریزی آینده نگرانه عاجزند؛ بنابراین با بدبینی تمام، آینده خوبی را برای خزر از لحاظ مدیریت محیط زیست تصور نمی کنم.با تمام این تحولات، همه کشورهای حاشیه خزر باید با یکدیگر همکاری کنند. از گذشته های دور که استفاده از این دریا به صید ماهی و حمل ونقل چوب و کالاهای دیگر می گذشت، حاشیه نشینان این دریاچه ضوابط و روابط خود را برای استفاده از این دریا تعیین کرده بودند. شکست ایرانیان در جنگ های ایران و روس منتهی به سال های 1813 و 1828، حاکمیت در دریای خزر را یکسره به دست روس ها سپرد. اما انقلاب بلشویکی 1917 و امضای عهدنامه مودت 1921 بین ایران و جمهوری شوروی سوسیالیستی روسیه نظام حقوقی این دریا را به سمت مشارکت سوق داد و با موافقت نامه بحرپیمایی و تجارت 1940 کاملا استفاده از این دریاچه با روش مشاع و کاندومینیوم ممکن شد. پس از انقلاب اسلامی، ایران از حقوق خود در دریای خزر بیشتر استفاده و علاوه بر کشتی های تجاری، کشتی نظامی خود را نیز به آب های دریای خزر روانه کرد. سال 1991 اتحاد شوروی از هم پاشید و پنج کشور در حاشیه دریای خزر، خود را نشان دادند. از ابتدا قرار بود که کشورها با همکاری یکدیگر از منافع این دریاچه بهره برداری کنند.هم گرایی بعد از 22 سالاولین جلسه گروه کاری کشورهای حاشیه خزر سال 1996 در آلماتی قزاقستان تشکیل شد. حالا پس از گذشت 22 سال و 51 دوره از جلسات گروه کاری که عمدتا معاونان وزیران خارجه کشورها هستند، قرار است اجلاس سران کشورهای حاشیه دریای خزر 21 مرداد در شهر بندری آکتائو در کناره دریای خزر تشکیل شود تا متنی که گروه کاری و وزیران خارجه کشورهای ساحلی آماده کرده اند، به تصویب برسد. در این سال ها 10 بار وزیران خارجه کشورهای عضو به صورت جمعی با یکدیگر درباره وضعیت حقوقی دریای خزر ملاقات کرده اند و پنج بار رهبران کشورهای حاشیه خزر با هم دیدار داشته اند. وزیران امور خارجه یک روز قبل از اجلاس تلاش می کنند تا آخرین هماهنگی های لازم بین کشورها برای توافق بر سر کنوانسیون را به نتیجه برسانند.به نظر می رسد هرچند تفاوت دیدگاه ها همچنان باقی است، نظرهای کشورها به نوعی به هم گرایی با یکدیگر نزدیک شده است؛ به ویژه اینکه روابط ایران و روسیه در بهترین وضعیت دوره پس از فروپاشی اتحاد شوروی قرار دارد و روابط ایران و جمهوری آذربایجان با هفت بار ملاقات روسای جمهور دو کشور در چهار سال اخیر به سطحی گرم و مناسب رسیده است. بنابر اظهارنظر رسانه های روسی، دولت روسیه پیش نویس کنوانسیون وضعیت حقوقی دریای خزر با جمهوری آذربایجان، ایران، قزاقستان و ترکمنستان را تایید کرده است. در متن پیش نویس کنوانسیون پیشنهاد شده است که کناره دریا و عمق دریای خزر به بخش های مختلف تقسیم شود. هر دولت حق ایجاد یک منطقه ماهیگیری به طول 15 مایل دریایی در مجاورت آب های محلی خود را دارد. آیا این همان آب های سرزمینی مندرج در حقوق بین الملل دریاها برای دریاهای آزاد است؟ اگر این طور باشد، به نظر می رسد که با حقوق داخلی ایران و مصوبه مجلس شورای اسلامی برای عرض آب های سرزمینی کشور در دریاهای آزاد مطابقت دارد. ادعا می شود 90 درصد از پیش نویس کنوانسیون مورد توافق همه طرف ها قرار گرفته است. به نظر من، مسائل زیر می تواند مدنظر آقای رئیس جمهور و همکارانش قرار گیرد.دریا یا دریاچه، مسئله این استهمچنان مسئله مرغ و تخم مرغ مطرح است. آیا خزر دریا است یا دریاچه؟ اگر آن را دریاچه، یعنی پهنه آبی که به آب های آزاد راه ندارد، فرض کنیم، رژیم حقوقی آبی آن این گونه است که اگر دریاچه داخل یک کشور باشد، چگونگی استفاده از آن دریاچه به آن کشور مربوط است و می تواند از آن بهره مند شود، اما اگر بین چند کشور باشد، رژیم حقوقی آن به دو روش قابل بررسی است: روش اول «اصل تفاهم» است؛ یعنی طرفین تفاهم می کنند که چگونه از این دریاچه استفاده کنند. روش دوم «اصل انصاف» یا «اصل نصفت» است؛ آنهایی که به تفاهم نمی رسند به دیوان بین المللی دادگستری مراجعه می کنند. تاکنون چندین موضوع به آنجا رفته است. نتیجه دادگاه این بوده که بقیه کشورها به آن کشوری که گوشه تر است و دسترسی کمتری دارد، کمک می کنند تا بتواند به دسترسی بهتری برسد. برای مثال، خلیج «فونسکا» بین «هندوراس»، «السالوادور» و «نیکاراگوئه» در کنار اقیانوس آرام در آمریکای مرکزی قرار دارد. هندوراس در یک گوشه قرار دارد و دو کشور دیگر به دلیل اینکه جزایری داخل دریاچه دارند، گفتند ما آب های سرزمینی مان بیشتر است. آن دو کشور رای دیوان دادگستری را قبول کردند و آب بیشتری به هندوراس برای دسترسی دادند. در مورد دریای خزر، شکل ساحل و تقعر شدید آن حکم می کند که بقیه کشورها به این موضوع توجه کنند و حق استفاده بیشتری برای ایران قائل شوند. اما اگر خزر دریاست، یعنی به دریاهای آزاد دسترسی دارد، رژیم منتج از کنوانسیون حقوق بین الملل دریاها، از جمله اصل عبور بی ضرر بر آن حاکم است. براساس این اصل، هر کشور بر 10 تا 15 مایل آب های کنار ساحل حاکمیت بلامنازع داشته و بقیه آب ها برای کشتی رانی آزاد است و همه کشورها می توانند تردد کنند. در دریای خزر، ایران و روسیه مایل نیستند کشورهای دیگر با پرچم خودشان در این دریا بحرپیمایی کنند؛ چون همه کشورها، یعنی ترکیه و آمریکا هم می توانند بیایند. این همان جایی است که روسیه و ایران به شدت مانع آن می شوند، ولی جمهوری آذربایجان و قزاقستان از آن استقبال می کنند. دسترسی های دریای خزر از دو طریق است؛ یکی از طریق کانال ولگا-دن که رود ولگا را به رود دن به دریای آزوف و دریای سیاه وصل می کند؛ یکی هم از طریق سرشاخه های رودخانه ولگا به دریای بالتیک. اگر بگوییم که اولی مصنوعی است و دومی در اکثر اوقات یخ زده است، بنابراین خزر یک دریاچه است و هیچ راهی به دریای آزاد ندارد.موضوع انرژی و اختلافات قدیمینگاهی به مواضع کشورهای دیگر درباره رژیم حقوقی دریای خزر می اندازیم. جمهوری آذربایجان بیش از همه در مورد دریای خزر مدعی است. در گذشته، بیشترین مخالفت با هرگونه تفاهم مبتنی بر ادامه روش های گذشته بین ایران و شوروی را نماینده جمهوری آذربایجان، خلف خلف اف داشت. دلیلش هم شاید این است که جمهوری آذربایجان کشوری تازه بنیاد است که ابتدای سال 1992 مستقل شده و از سال 1994 وارد جنگی تمام عیار با ارامنه قره باغ و جمهوری ارمنستان شده است. بنابراین شاید بتوان توجیه کرد که کشوری که به خاکش تجاوز شده است، حساسیت بیشتری به این بخش از سرزمینش نسبت به سایر مناطق خود دارد. از 1992 تا به حال، جمهوری آذربایجان و قزاقستان مایل اند که اینجا دریاچه نامیده و در نتیجه تقسیم شود. قزاقستان می گوید بیایید به حقوق بین الملل دریاها بپردازیم. حقوق بین الملل دریاها در جاهایی که مسئله خیلی تنش زا می شود، از چیزی به نام «خط منصف» استفاده کرده است؛ خط منصف یعنی نقاطی از ساحل را به صورت عمودی به هم وصل کنید و وسط اینها را در نظر بگیرید. بنا بر پیشنهاد قزاقستان که می گوید از حقوق دریاها استفاده کنیم، محدوده آب های سرزمینی ایران چیزی حدود 13 و شش دهم درصد می شود. محدوده آب های سرزمینی قزاقستان هم حدود 28 و چهار دهم درصد می شود؛ چون ساحل این کشور حالت محدب و ساحل ما حالت مقعر دارد. براساس خط منصف، ساحل قزاقستان بیش از سایر کشورهاست. اینجاست که اصل نصفت مطرح می شود. کشوری که از دیرباز از این دریا استفاده کرده است، با روش حقوقی خط منصف به شدت زیان می بیند. روسیه در ابتدا می گفت که این یک دریای مشترک است و بهتر است همان رژیم حقوقی گذشته منطبق بر ششم مارس 1921 (یعنی پیمان مودت مابین جمهوری شوروی سوسیالیستی روسیه و دولت ایران) باشد. روس ها از سال 1992 تا 1996 حرفشان این بود که بهتر است به معاهدات گذشته رجوع کرد. وزارت خارجه و وزارت انرژی روسیه بر بوریس یلتسین، رئیس جمهور پس از فروپاشی شوروی، فشار آوردند. علت اصلی فشار وزارت انرژی روسیه این بود که سال 1994 قراردادی به نام قرارداد قرن بین حیدر علی اف، رئیس جمهور وقت جمهوری آذربایجان و رئیس شرکت بریتیش پترولیوم امضا شد. با این قرارداد، بی پی در جمهوری آذربایجان فعال شده و سه حوزه نفتی مهم (به نام آذری، گونشلی و چراغ) را که از دوره اتحاد شوروی نفت صادر می کردند، دوباره توسعه داد و حدود 10 میلیارد دلار هزینه کرد. مجددا یک بار دیگر 15 میلیارد دلار هزینه کرد و اخیرا 40 میلیارد دلار و تا سال 2024 بی پی در جمهوری آذربایجان جمعا حدود 130 میلیارد دلار سرمایه گذاری می کند. این نشان می دهد که چقدر این سه حوزه پربازده است. وزارت انرژی روسیه به بوریس یلستین می گفت: در جمهوری آذربایجان که از ضعیف ترین جمهوری های اتحاد شوروی بوده، در یک مورد، 10 میلیارد دلار سرمایه گذاری شده است، ولی وقتی ما به غربی ها می گوییم بیایید در روسیه سرمایه گذاری کنید، می گویند تا مسائل حقوقی تان را حل نکنید، ما نمی آییم. از همین رو، روسیه نیز به سمت رژیم حقوقی تقسیم خزر متمایل شد.ماجرای 20 درصد از سال 1997، یعنی در دوره سیدمحمد خاتمی و بوریس یلستین، دو کشور به بحث تقسیم پرداختند. حتی توافقی بین مرتضی سرمدی، معاون وزیر خارجه وقت ایران و پاستوخوف، معاون وزیر خارجه روسیه، برقرار شد که سهم ایران و هرکدام از کشورها از آب های خزر 20 درصد باشد. پس از آن، روسای جمهور آذربایجان و قزاقستان معترض شدند؛ آنها می گفتند بعضی کشورها ساحل بیشتری دارند، برخی کمتر، پس این 20 درصد از کجا آمده است. جمهوری آذربایجان و قزاقستان آن قدر فشار وارد کردند که یوگنی پریماکوف در روسیه، به عنوان نخست وزیر، وقتی سر کار آمد گفت همان قاعده مشاع مطابق دوره اتحاد شوروی باشد، بهتر است. روسیه معتقد بود بستر دریا و استفاده از منابع نفت و گاز دریای خزر مطابق رژیم حقوقی تقسیم براساس خط منصف باشد؛ اما دیگر موارد شامل سطح آب دریا، کشتی رانی، محیط زیست و فضای ماورای دریای خزر و ماهیگیری براساس کاندومینیوم باشد. شاید به دلیل آنکه روسیه همیشه مایل به دسترسی نظامی به جنوب دریای خزر بوده؛ به خاطر دسترسی راحت تر به روس هایی که در ازبکستان و تاجیکستان یا ارمنستان حضور دارند. همچنان روسیه نگران ارمنستان است که در فشار بین جمهوری آذربایجان و ترکیه ممکن است برای این کشور اتفاقی بیفتد. در جریان بحران سوریه نیز روسیه از جنوب دریای خزر 26 موشک را به سمت استان دیرالزور سوریه، مقر داعش، شلیک کرد. رژیم خزر در دوره پریماکف در 1998 دوگانه شد: در سطح، مشاع و در بستر، تقسیم.احمدی نژاد رژیم دوگانه خزر را پذیرفتدر دولت بعدی در ایران، برای محمود احمدی نژاد خیلی مهم بود که ولادیمیر پوتین برای شرکت در اجلاس سران دریای خزر به ایران بیاید. وقتی ولادیمیر پوتین برای شرکت در اجلاس روسای دریای خزر به ایران آمد، در نتیجه نهایی نوشته شد که رژیم حقوقی دریای خزر مبنی بر مشاع است، ولی در بستر تقسیم می شود. درحالی که ایران هیچ گاه رژیم دوگانه را قبول نکرده بود، محمود احمدی نژاد این بند را قبول کرد و در جلسه ای که نظربایف گفت که رژیم مشترک 1921 و 1941 مرده، احمدی نژاد جوابی نداد، اما هفته بعد، وزارت خارجه ایران اعلام کرد از نظر این کشور رژیم مشاع ملاک است. در اظهارنظرها و مواضع کشورهای دیگر ساحلی نوعی تداوم وجود دارد. در جمهوری آذربایجان از ابتدا تاکنون خلف خلف اف مسئول پرونده خزر بوده و هست. در کشور ما، به دلیل تغییرات در سطح دولت که حداقل هر هشت سال یک بار انجام شده، هم در محتوا و هم در فرم و هم در نحوه اعلام رسانه ای تغییرات چشمگیری انجام شده است.حضور نظامیدرباره حضور نظامی تاکنون چند روش پیشنهاد شده؛ یکی از آنها پیشنهاد غیرنظامی شدن دریای خزر است که آیت الله خامنه ای، در سفرشان به بندر انزلی در سال 2001، مطرح کردند. دومی ایجاد نیروهای دفاعی دریای خزر (CASFORCE) است که متشکل از برخی نیروهای نظامی کشورهای ساحلی است و روسیه آن را پیشنهاد داده است. جمهوری آذربایجان و قزاقستان با مشارکت در پروژه مشارکت برای صلح ناتو (PfP) به سازوکارهای غیرمنطقه ای گرایش دارند. برخی از صاحب نظران ایرانی پیشنهاد می کنند که ایران این بار روی نهاد امنیت جمعی خزر تاکید کند. باید دید که این پیشنهاد چه مقدار با مواضع قبلی ایران تفاوت دارد. گرچه همچنان غرق شدن ناوچه ایرانی در نزدیکی انزلی بررسی بیشتری را می طلبد.بی توجهی در بحث انرژیدر بخش انرژی، متاسفانه مسئولان وزارت نفت به دریای خزر توجهی نکرده اند و نمی کنند. چه خوب است که شرکت نفت خزر (کیپکو) سیاهه ای از پروژه های انجام شده در دریای خزر را ارائه می داد. دکل های ایرانی در دریای خزر از فرط بی کاری برای شرکت های طرف قرارداد با ترکمنستان کار می کنند. در فروردین 1397 زمانی که ایران می خواست یکی از پروژه های نفتی خود را فعال کند، با مخالفت شدید ترکمنستان روبه رو شد.یکی دیگر از نکات مهم در دریای خزر مسئله کریدور شمال - جنوب است. این کریدور اقتصادی روابط تجاری بین اروپا و آسیا و به ویژه بین روسیه، جمهوری آذربایجان، ایران و هند را تسهیل می کند. بخش مهمی از این کریدور در ارتباط با خط آهن داخل سرزمین ایران است. اگر خط آهن قزوین – رشت - آستارا تمام شود، هزینه حمل بار ریلی خیلی کمتر از حمل بار فعلی از خزر، یعنی حدود نصف می شود. در صورت تکمیل زیرساخت ها و سکوهای راه آهن و پلتفرم های کریدور شمال - جنوب، اهمیت دریای خزر به لحاظ حمل ونقل کالا کمتر می شود.مشتاقان توافقدر بین صاحب نظران ایرانی، اختلاف اساسی بر سر این مسئله است که آیا منافع ایران با یک توافق مورد اتفاق دیگر کشورهای ساحلی در این اجلاس بهتر حفظ می شود یا اینکه این بار هم مانند دفعات گذشته هیئت نمایندگی ایران تلاش می کند تا حصول توافق به جلسات آینده موکول شود. کشورهای جمهوری آذربایجان، قزاقستان و ترکمنستان برای رسیدن به توافق بر سر رژیم حقوقی دریای خزر بیشتر از ایران و روسیه عجله دارند؛ شاید به خاطر آغاز دو خط لوله موسوم به ترانس کاسپین، یکی از بندر ترکمن باشی تا سنگ چال در نزدیکی باکو برای صادرات گاز ترکمنستان و دیگری از بندر آکتائو تا سنگ چال برای صادرات نفت خام قزاقستان. واقعیت آن است که دو خط لوله بزرگ باکو – تفلیس - جیهان و باکو – تفلیس - ارزروم با تولید نفت خام و گاز طبیعی جمهوری آذربایجان پر نمی شود و سرمایه گذاران این دو خط روی انتقال نفت و گاز آسیای مرکزی به قفقاز و نهایتا به دریای آزاد از مدت ها پیش برنامه ریزی کرده اند. ترکمنستان نیز با نداشتن دسترسی به آب های آزاد در حال حاضر مجبور است که گاز تولیدی خود را به روسیه، چین و ایران بفروشد؛ اما دو نکته دیگر نیز باید در نظر گرفته شوند. یکی، وابستگی شدید ترکمنستان به چین که در خطوط لوله متعدد گازی در آسیای مرکزی از ترکمنستان به چین منعکس است، می تواند روسیه را نرم کند که به یک خط لوله گازی محدود از بستر دریای خزر اجازه دهد. دوم، جمهوری آذربایجان همواره ترکمنستان را رقیب خود در صادرات نفت و گاز دانسته و دو کشور سال هاست که بر سر منابع خزر مرکزی از جمله عثمان و کاپاز اختلاف دارند؛ اما جمهوری آذربایجان با واردات چیزی حدود 10 میلیارد مترمکعب گاز در سال از ترکمنستان می تواند دست بالا را در صادرات به گرجستان و پرکردن خط لوله ترانس آناتولیا (TANAP) در ترکیه داشته باشد. در وضعیت کنونی، روسیه و ایران مخالف هرگونه خط لوله انتقال انرژی همچنین کابل های برق و مخابرات از بستر دریای خزر هستند. علت مخالفت نیز اکثرا مسائل زیست محیطی و نبود یک توافق جامع درباره مالکیت بستر در پهنه آبی خزر عنوان می شود. کنوانسیون حفاظت از محیط زیست دریای خزر که در 2003 از سوی همه کشورهای ساحلی امضا شد، درباره حفظ و توسعه پایدار محیط زیست دریای خزر جامع و کامل است. در پیش نویس کنوانسیون حقوقی جدید منتشرشده از سوی روسیه حقوق کشورها مبنی بر ساخت و انتقال نفت از طریق خطوط لوله به رسمیت شناخته شده است؛ اما حتما باید ضوابط و استانداردهای زیست محیطی مورد تایید کشورهای واسط را داشته باشد.مشکل عدم توافق بر سر خط مبداعدم توافق بر سر خط مبدا آب های کشورها در دریای خزر یکی از اختلافات موجود است. اگر چنین باشد، این به آن معناست که کشورها با تقسیم دریای خزر موافقت کرده اند. در این صورت، نبود تفاهم بر سر خط مبدا به معنای وجود اختلاف نظر در بخش جنوبی دریای خزر است. در بخش شمالی روسیه، قزاقستان و جمهوری آذربایجان، هم به صورت دو به دو و هم سه جانبه، تحدید حدود مرزهای آبی خود را بین سال های 1998 تا 2003 انجام داده اند. در آن زمان سه کشور بر اساس روش خط منصف به نتیجه رسیدند و چون در بین قزاقستان و روسیه، مرزهای آبی جدید با فعالیت های نفتی در دوره شوروی و سال های پس از آن همخوانی نداشت، به روش خط میانه اصلاح شده پرداختند. بنابراین، مشخص نکردن وضعیت موقعیت دقیق خطوط مبدا در ساحل هر کشوری به معنای آن است که کارشناسان کشورهای حاشیه خزر به نوع ظریفی از مسئله مورد اختلاف گذشته اند.در زمان اجرای کنوانسیون، احتمالا توافقات دوجانبه و سه جانبه مانند آنچه بین روسیه و قزاقستان و جمهوری آذربایجان در گذشته انجام شده است، مورد عمل واقع خواهد شد.مصالحه با شمالی ها به مصلحت استمی خواهم نتیجه بگیرم که توافق ایران با دو همسایه بلافصل خود، یعنی ترکمنستان و جمهوری آذربایجان می تواند در کنار همکاری های پنج جانبه کشورهای ساحلی دریای خزر به پیش رود. روسیه در شمال دریای خزر با همسایگانی که مرز آبی مشترک دارد، به تفاهم رسیده است. اگر این بار کشورها به نتیجه برسند، مزیت های متعددی برای کشورهای ساحلی به بار خواهد آورد. از جمله حفاظت از محیط زیست این پهنه آبی یکتا به صورت جدی تری می تواند محقق شود. در عین حال حفظ امنیت در دریا و نقاط پیرامونی می تواند به صورت قابل توجهی ارتقا یابد. محدودبودن تردد کشتی رانی با پرچم کشورهای ساحلی می تواند ادامه یابد. اینکه اکنون موضع ایران چیست، خود یک بحث جداگانه ای می طلبد؛ اما واقعیت آن است که ایران برای رسیدن به اهداف مندرج در سند چشم انداز، باید اقدام به توسعه همکاری های خود با همسایگان کند. وضعیت روابط ایران با کشورهای دیگر در صحنه روابط بین الملل آن طوری نیست که دست ایران برای به حداکثر رساندن منافع خود حتی به بهای کم کردن دوستان خود باز باشد. روابط متشنج یا رابطه نداشتن ایران با برخی از کشورهای خلیج فارس و وضعیت تقابل با ایالات متحده آمریکا، ایران را به مصلحت اندیشی واداشته تا با کشورهای همسایه در شمال روابط بهتری داشته باشد. این به معنای آن است که اگر در آکتائو ایران امتیازاتی را به نفع رسیدن به یک مصالحه بدهد، در مجموع، به مصلحت کشور است. وضعیت در خلیج فارس، به دلیل تعدد بازیگران و موضوعات، پیچیده است؛ درحالی که در دریای خزر تعداد بازیگران کمتر است و کشورها عموما با ایران و تمدن ایرانی سر سازش دارند. نظر شخصی من آن است که با دیگر کشورها مراعات کنیم و آنچه با منافع ملی ایران به صورت حداقلی هم جهت است، بپذیریم و روابط خود را با کشورهای دیگر توسعه دهیم. نباید فراموش کرد که در نوشته های برخی از استراتژیست های آمریکایی آمده است که از معدود نقاطی که آمریکا کمتر نفوذی در آن دارد، دریای خزر است.در نهایت مسئله انعکاس مذاکرات اجلاس و چگونگی سخن گفتن با عموم جامعه نیز مهم است. در حالی که مصوبه دومای روسیه درباره دریای خزر در اختیار همگان است، شاید مناسب باشد که جامعه ایران نیز از مفاد پیش نویس رژیم حقوقی دریای خزر مطلع شود.
                