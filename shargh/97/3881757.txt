پنج‌شنبه ۲۳ اسفند ۱۳۹۷
-----------------------------------------
یادداشت
-----------------------------------------
قصه دلتنگی ما به جوانمردی مردان جنگ
-----------------------------------------

                    سال کهنه آخرین نفس هایش را می کشد. می گویند نفس تازه به سینه خسته از زمستان زمین بازگشته است. آیا در این روزها که بساط خانه تکانی و استقبال از بهار برپاست، سراغی هم از خانه دل مادران و خانواده شهیدان گرفته اید؟ در چنین ایام و روزهایی که بوی نوروز در فضای جبهه پیچیده بود، شماری از بهترین انسان های روزگار ما به آسمان پر کشیدند، حاج ابراهیم همت، حاج حسین خرازی، مهدی و حمید باکری و... .خبرها می گوید این هفته که شمارش معکوس رسیدن بهار و نوروز آغاز شده، آیین گرامیداشت شهدا برپا می شود و بیست و دوم اسفند به عنوان روز شهید ثبت شده است. چه تقارن شگفتی!می توان از اینجا گریز زد به دنیای احساس یادگاران شهید و از خود پرسید به راستی آنها 30 سال و 30 نوروز بعد از جنگ را چگونه به سر کرده اند؟آیا نوروز و بهار آنها نیز رنگ سبز و پرنشاط ایرانیان را دارد. آیا آهنگ زندگی با روح رنجور آنها سازگار شده یا اوضاع به گونه دیگری رقم خورده است.ما همین قدر می دانیم که در آخرین روزهای سال، مادران شهدا دل های غم زده خود را به بهشت زهرا می برند و بر سر مزار دلبندهای خویش نوای فراق و دلتنگی زمزمه می کنند. اگر سفره هفت سینی هم در منزل آنها گشوده شود، حتما جای پدر یا فرزند شهید را خالی می کنند. البته عده ای از بستگان شهدا همراه راهیان نور دل های خود را به سمت دشت های جنوب و دامنه های ارتفاعات غرب روانه می کنند.قصه دلتنگی برای مردان بی ادعای جنگ پایان ندارد. این روزها فقط خانواده شهدا نیستند که خیال وصال عزیزانشان از راه می رسد. گوشه و کنار شهر و دیار ایران کم نیستند کسانی که دلتنگ اخلاق و صفای جوانان آن روزها هستند. اینان از اوضاع امروز جامعه و نسل امروز دلگیر هستند. ذهن شان درگیر این معما است که چرا روح فداکاری و عشق به کشور از مناسبات مردم و جامعه رخت بسته است. ​
تردید نکنید اگر جامعه ایران، دوباره صفا و یک رنگی روزهای دفاع مقدس را بگیرد، غصه ها از چهره مادران و پدران و فرزندان شهیدان نیز خواهد رفت.  بیایید مجالس و مراسم های تجلیل از شهدا را فرصتی برای این بحث و گفت وگوها تبدیل کنیم و در این مجالس اهل رسانه به درد دل بازماندگان و یادگاران جنگ گوش بسپارند.  می توان از ابزارهای جدید دنیای ارتباطات و رسانه برای رساندن صدای نسل دفاع مقدس بهره گرفت و در شبکه های اجتماعی کمپین و چالش به راه انداخت تا در دل خانواده شهدا و انتظارات و مطالبات هم رزمان شهیدان به اشتراک گذاشته شود.  قصه ایثار و شهادت و جانبازی برای وطن هنوز برای نسل جدید بازگو نشده است و خاطرات و حرف های بسیار هنوز در سینه مردان جنگ ناگفته مانده است. هنوز جانبازان و ایثارگران بسیاری هستند که هیچ خبرنگار و گزارشگری سراغ آنها را نگرفته و رسانه ای نبوده که درد و دغدغه های آنها را به قلم آورد یا به تصویر بکشد. کمترین کاری که صاحبان رسانه ها می توانند در ادای دین به نسل جانبازان و فداکاران وطن انجام دهند، همین است که هنر و عزم خویش را برای بازآفرینی سیره زندگی پاک و بی آلایش شهیدان و جانبازان به کار بندند.  هنوز رسانه های ما در روزمرگی و هجوم خبرها و تراکم حوادث نتوانسته اند وقتی را برای شنیدن سخن مردان حماسه ساز تاریخ خویش کنار بگذارند. سهم خانواده بزرگ چند صد هزار نفری جانبازان و ایثارگران و آزادگان ما از رسانه ها یک صفحه است؛ آن هم در مناسبت هایی مثل هفته جنگ و آزادی خرمشهر و هفته بسیج. اهل رسانه هنوز دین خویش را به مدافعان بی ادعای وطن که زیر خاک آرمیده اند، ادا نکرده است. شاید الان بهترین فرصت برای جبران مافات باشد. رسانه ها امروز موقعیت و فرصت آن را پیدا کرده اند که آیین های شهید و شهادت را به متن جامعه بکشانند و گروه ها و تشکل های خودجوش مدنی را به سمت آشنا سازی با میراث قهرمانان این سرزمین سوق دهند. رسانه ها می توانند به دوران تبلیغات کلیشه ای و بی اثر در صداوسیما پایان دهند و از ادبیات و الگوهای نو برای رساندن پیام عمیق فداکاری برای کشور و ملت به نسل امروز و افکار عمومی آن سوی مرز بهره بگیرند. مگر هنر رسانه جز این است که «نسل جنگ و نسل بعد از جنگ» را دور یک میز بنشاند و از رهگذر گفت وگوی آنها شکاف ها و سوءتفاهم های نگران کننده «بین نسلی» را برطرف کند.
                