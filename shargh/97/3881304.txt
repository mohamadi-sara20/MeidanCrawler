سه‌شنبه ۲۸ اسفند ۱۳۹۷
-----------------------------------------
سرمقاله
-----------------------------------------
الزامات تدوین الگوی اسلامی- ایرانی پیشرفت
-----------------------------------------

                    هشت سال قبل رهبر معظم انقلاب موضوع «الگوی پایه اسلامی-ایرانی پیشرفت» را مطرح کردند و پس از هشت سال متنی با عنوان یاد شده تهیه و به ملاحظه ایشان رسانده شد. در 22 مهر 97 مقام معظم رهبری با ملاحظه سند مربوطه، مجمع تشخیص مصلحت، مجلس شورای اسلامی، دولت، شورای عالی امنیت ملی، شورای عالی انقلاب فرهنگی، شورای عالی فضای مجازی، دانشگاه ها و حوزه های علمیه و صاحب نظران را مامور بررسی و ارائه پیشنهادهای لازم برای ارتقای آن کردند. همچنین مرکز اسلامی-ایرانی پیشرفت را مامور کردند تا با هماهنگی با مراجع یاد شده برنامه زمانی بررسی نسخه موجود را تنظیم و متعاقبا از نظرات ارائه شده در راستای تکمیل سند بهره برداری کند. این ارجاع حاکی از دور اندیشی و نگاه دقیق ایشان است تا ضمن ارج نهادن به تلاش های انجام شده از نظرات عموم و خواص استفاده بهتری شود. در حال حاضر که پنج ماه از این فراخوان می گذرد، زمان بندی پیشنهاد شده معلوم و مشخص نیست. با توجه به آنکه بیش از هفت سال صرف تدوین پیش نویس سند از سوی مرکز مربوطه شده است، وصول نظرات مراجع یاد شده طبق قاعده مستلزم زمان درخور توجهی خواهد بود و طبعا تا سال 1400 که در ابلاغیه ذکر شده مبدا حرکت است، فاصله زمانی چندانی نیست. نظر به اینکه موضوع نیز به صورت عمومی مطرح نشده، جا دارد با طرح عمومی موضوع از لحاظ مفهومی و شکلی به کار کیفیت و سرعت داده شود و این نوشته نیز در همین راستا به رشته تحریر درآمده است. صرف نظر از آنکه مبانی ذکر شده در سند، به خاطر زمان مناسب و تلاش وافری که به کار برده شده، مطالب مفید و درخور توجهی است؛ اما پرمحتوا بودن جملات و عبارات به معنی نادیده گرفتن کلیت مجموعه برای آنچه می تواند وجود داشته باشد، نیست. گاه در یک مجموعه تک تک عبارات و کلمات از دقت و صحت کاملی برخوردار است؛ اما در درون خود ممکن است تعارضاتی با یکدیگر پیدا کنند و نیز مجموعه ای از خصلت هم نوایی و هم جهتی برخوردار نباشد. در این باره می توان با یک نگاه نظام مند (سیستمی) به موضوع توجه کرد. به طور کلی هر سیستم می تواند به عنوان سیستمی باز یا سیستم بسته مطرح شود و معمولا در طبیعت زنده هر سیستمی را در نظر بگیریم؛ به عنوان یک سیستم باز فعالیت می کند و حتی عناصر نیز به نوعی از این امر تبعیت می کنند. البته در سیستم های دست ساخته انسان اغلب کوشش شده که سیستم هایی به عنوان سیستم بسته طراحی شود؛ اما عملا این سیستم ها یا نابود شده یا به تدریج به سیستم باز مبدل شده اند. اگر مجموعه ارائه شده به عنوان یک سیستم باز در نظر گرفته شود، ناگزیر به چگونگی تعامل آن با دنیای 50 سال آینده باید اندیشید. دنیای متحولی که سرعت تغییرات آن در مقایسه با سال های گذشته بسیار فزون تر شده است. اگر اندیشه آفرینش یک دنیای زیبا باشد و به آن بسنده شود، طبعا یک امر انتزاعی انجام شده؛ یعنی تاثیر و تاثر دنیای خارج از خودمان نادیده گرفته شده است. قبل از هر طرحی برای آینده، باید پیشرفت و توسعه دنیا را تصور کرد و درجه مراودات و تعامل با آن را سنجید و سپس طراحی دنیای خود را آغاز کرد؛ مگر آنکه برخی فکر کنند آینده دنیا دست ما است.پیشرفت علوم و تکنولوژی تا زمان رنسانس از شیب کمی برخوردار بود... 
اما پس از رنسانس و استفاده از انرژی فسیلی و سپس اتمی سیر صعودی خاصی پیدا کرد و با ظهور دنیای انفورماتیک، هوش مصنوعی و علوم ژنتیک سیر جهشی خاصی به ویژه در دست کاری طبیعت و نهایتا انسان صورت گرفت و امروز در حال جهش به مرزهای دست نیافتنی است. این مسئله عملا همه مکاتب مانند مارکسیسم، لیبرالیسم، اگزیستانسیالیسم و اومانیسم را زیر سوال برده و خواهد برد. در این وادی اولین سوال آن است که دنیا چه خواهد بود و پس از آن است که می توان پرسید در این دنیا ما چه می خواهیم باشیم و سپس تدابیر خود را به صورت واقعی و عملیاتی برخوانیم.
اتفاقا در بخش «افق» خواسته اند تصاویری به دست دهند.
الف- در سند تهیه شده آمده است ایران در میان پنج کشور پیشرفته جهان در تولید اندیشه، علم و فناوری خواهد بود. سوال اینجاست که آن پنج کشور کدام اند و ملاک های پیشرفته بودن کدام است که ما آنها را پیشرفته (و نه توسعه یافته) می خوانیم. می توانستیم به جای پنج، اعداد 10، 12 یا سه و چهار بگذاریم. آیا تنها آرزوکردن کافی است؟
ب- در سند تهیه شده آمده است از نظر سطح کلی پیشرفت و عدالت ایران در شمار چهار کشور آسیا و هفت کشور برتر دنیا خواهد بود. سوال اینجاست کدام کشورها در شمار چهار یا هفت کشور فوق هستند و ملاک عدالت و پیشرفت کدام است؟ و آیا عدالت و پیشرفت آن کشورها با ابزار ما قابل سنجش است یا باید آنها را از هم اکنون وادار کنیم که مفهوم عدالت و پیشرفت ما را بپذیرند؟
ج- در سند تهیه شده آمده است تا آن زمان سلامت محیط زیست، پایداری منابع طبیعی، آب، انرژی و امنیت غذایی با حداقل نابرابری فضایی (غذایی) در کشور فراهم می شود.
می دانیم تقریبا همه این امور در کشور ما شیب منفی را می پیمایند. چگونه می توان شیب منفی را به مثبت برگرداند. علاوه بر آنکه رئیس دولت دهم برنامه چهارم توسعه را به گفته خود خمیر کرد. اصولا در اجرای برنامه های پنج ساله حداکثر تا 20 درصد توفیق حاصل می شود. در حال حاضر برنامه ششم توسعه در محاق فراموشی است و در تصویب بودجه سالانه مطلقا به آن توجه نمی شود. چگونه قرار است برای 50 سال آینده بدون شناخت از جهان برنامه ریزی شود. صدالبته برنامه ریزی با استفاده از عبارات زیبا و آرزوها در متن برنامه، محقق نمی شود اما زمان نشان داده حتی توفیق اجرای برنامه های کوتاه مدت هم وجود نداشته است.
علاوه بر آن و حتی مقدم بر همه مطالب به نظر می رسد حتی در تعبیر عبارات و اصطلاحات، توفیق لازم به دست نیامده است. در برخی فرهنگ ها برای کلمات مصداق یا مصادیقی می یابند؛ به طور مثال وقتی سخن از توسعه به میان می آورند ملاک آن را تولید ناخالص ملی می دانند؛ یعنی یک ملاک مشخص و واحد، اما وقتی ما می گوییم پیشرفت ملاک کدام پیشرفت است؟
اصولا الگو یعنی چه؟ در فرهنگ عمید می خوانیم: نمونه؛ نمونه و شکل چیزی که از کاغذ یا مقوا بریده باشند مثل الگوی لباس که خیاط از روی آن پارچه را می برد. پس «الگو» یا به عبارت دیگر «روبر» نمونه تطبیقی و عینی از اصل است و بسیار باید در دسترس و قابل مشاهده باشد.
البته اشخاص یا سازمان های مامور به کاری هرگز خود را ناتوان در اجرای آن کار اعلام نمی کنند. همانند وکلای دادگستری که نوعا وظیفه خود را دفاع از متهم می دانند و بسیار کم هستند که به جای دفاع از متهم دفاع از حق کنند، بنابراین آن مامور به کار سعی می کند که کار خود را ارائه دهد حتی اگر در باطن به آن کم اعتقاد باشد.در همین جا خاطرنشان می کنم بدون تردید تلاش برای ایجاد الگوی پیشرفت برای کشور و برنامه ریزی درازمدت بسیار لازم و ارزنده است و یقینا اندیشمندان کشورمان در این راه ماجور خواهند بود اما معلوم نیست در حالی که در شرایط فعلی کشورمان گرفتار محاصره اقتصادی همه جانبه آمریکا شده و فشار آن بر مردم منتقل شده و برای رفع آن باید چاره اندیشی کرد. برخی اندیشمندان فقط به انتقاد از دولت و نظام می پردازند در حالی که لازم است پیشنهادات خود را در قالب برنامه های کوتاه مدت و تبعات اجرای آن به دولت ارائه دهند تا مقاومت مردم کشورمان با تلخی همراه نشود. البته همان اندیشمندانی که دست در تدوین برنامه درازمدت دارند برای این کار بسیار توانمندتر هستند.
                