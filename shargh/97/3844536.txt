یک‌شنبه ۱۸ آذر ۱۳۹۷
-----------------------------------------
یادداشت
-----------------------------------------
فهم پوپولیستی از حرکت فرهنگی شهردار تهران
-----------------------------------------

                     در دو هفته اخیر پیروز حناچی، شهردار تهران، به پویش سه شنبه های بدون خودرو پیوست و با دوچرخه مسیر خانه تا محل کار را پیمود و شب هم با دوچرخه به خانه بازگشت. برخی چهره های سیاسی و رسانه ای از جمله آقایان غلامحسین کرباسچی، شهردار اسبق تهران و صادق خرازی که نامش در میانه گزینه های تصدی پست شهردار تهران مطرح بود، از این کنش فرهنگی- اجتماعی شهردار تهران با برچسب هایی مانند «پوپولیستی بودن» انتقاد کردند. «پوپولیسیت» و کلمات هم خانواده آن از واژگانی بودند که در ادبیات سیاسی ایران پس از سال 1384 برای توصیف رفتار و کنش سیاسی دولت آقای احمدی نژاد رواج پیدا کردند اما به تدریج معنای آن قلب شد و این روزها برخی از بازیگران سیاسی از آن به عنوان برچسبی برای القای پیام منفی درباره تصمیم و رفتار سیاسی رقیب یا هر نوع تصمیم و رفتاری که موافق حال و نظرشان نیست، استفاده می کنند.واقعیت این است که پیوستن شهردار تهران به سه شنبه های بدون خودرو و استفاده از دوچرخه را نمی توان حرکتی پوپولیستی یا عوام گرایانه دانست و به عبارتی می توان گفت نوعی بدفهمی واضحی درباره واژه پوپولیست (حتی به معنای رایج آن) در انتقادها از دوچرخه سواری شهردار تهران وجود دارد.  ویژگی اول «مدیر پوپولیست » این است که همیشه در برابر نخبگان فکری، اقتصادی و سیاسی قرار دارد و رویکردهایی خلاف آنها را دنبال می کند. پوپولیست ها، گروه نخبگان را عامل تباهی جامعه و دورافتادن سیاست و مدیریت از خواست مردم می دانند. 
البته هر نوع انتقادی از نخبگان را نمی توان پوپولیسم نامید و بسیاری از جریان های فکری و اجتماعی هستند که به نخبگان سیاسی و اقتصادی انتقادهای جدی دارند اما پوپولیست نیستند. پوپولیست ها رویکردهایی را برای مدیریت و حل مشکلات جامعه مطرح می کنند که در برابر رویکردهای نخبگان است؛ از جمله اینکه تلاش می کنند اهداف خود را مستقل از نهادهای موجود مانند نهادهای سیاسی، دانشگاهی و تصمیم ساز و با فراخوان توده ها به پیش ببرند.
ویژگی دوم پوپولیست یارگیری از طبقات مختلف و تلاش برای انکار تنوع و تکثر در جامعه و گروه های اجتماعی است. آنها جامعه را توده یکسان و همسانی فرض می کنند و آنها را در برابر گروه اندکی از نخبگان قرار می دهند.
ویژگی سوم پوپولیست ها این است که از خشم و هیجان و احساسات مردم برای رسیدن به اهداف خود استفاده می کنند؛ مثلا یک پوپولیست با ادعای عدالت گرایی از خشم مردم نسبت به تبعیض ها و بی عدالتی ها بهره می برد تا مخالفان خودش را منکوب کند و به عقب براند. بیشتر پوپولیست‎ها چارچوب فکری منسجمی ندارند و از هر ابزاری از جمله ملی گرایی برای تشکیل توده و تقابل آنها با نخبگان یا حتی مهاجران یا از مشکلات اقتصادی برای تقابل با رویکردهای محیط زیست گرا استفاده می کنند.
با توجه به این سه ویژگی، پیوستن شهردار تهران به سه شنبه های بدون خودرو و استفاده از دوچرخه برای کاهش آلودگی، بهبود سلامت عمومی و… اصولا نسبت مشخصی با پوپولیسم ندارد. هرچند در تفکر مقابل که از واژه ها به عنوان برچسب استفاده می کند، نمادهای پوپولیسم کاملا قابل مشاهده است.
شاید منتقدان با استفاده از این برچسب درباره شهردار تهران قصد دارند بگویند که حناچی برای حل مشکل پیچیده ترافیک راه حل ساده بینانه و دم دستی معرفی می کند که در ظاهر هم جذاب است اما نمی تواند مشکل ترافیک را حل کند. شهردار تهران اما هیچ جا اعلام نکرده که فقط با پیوستن به سه شنبه های بدون خودرو و استفاده از دوچرخه مشکل ترافیک تهران حل می شود؛ این یعنی شروع حل مسئله؛ یعنی راهی قابل دسترس برای حل مشکلی بزرگ و پیچیده.
شاید منظور منتقدان این باشد که آقای حناچی به جای حل مشکلات اصلی تهران به کارهای تبلیغاتی و عامه پسند روی آورده است. سه شنبه های بدون خودرو در تهران اما یک پویش و حرکت اجتماعی و فرهنگی است که مشابه آن در سراسر دنیا وجود دارد و اتفاقا مدیران شهر در پیوستن به آنها پیش قدم هستند. از طرف دیگر کسی نمی تواند منکر شود که این نوع فرهنگ سازی ها به تبلیغات و حضور چهره ها نیاز دارد تا توجه مردم جلب شود و الگوهای رفتاری پایداری در آنها شکل بگیرد. حرکت آقای حناچی که همه به او «متخصص» می گویند هم در این راستاست و اگر جنبه تبلیغاتی هم دارد باید از این منظر به آن نگاه کرد.
از طرفی برخی به شهردار تهران توصیه کرده اند به جای این نوع رفتارها صبح زود به دفترش برود و مشکل مترو را حل کند.
البته آقای حناچی برای حل مسائل مترو برنامه های خودشان را اعلام کرده اند و بهتر است از این طریق از شهردار مطالبه کرد، اما نباید فراموش کنیم حل مشکلات مردم به ویژه در مدیریت شهری با پشت میز نشینی صرف بدون جلب مشارکت مسئولان و مدیران در دنیای امروز ممکن نیست.
در واقع شهردار تهران با رفتن به سر کار با دوچرخه در روز سه شنبه بدون خودرو از شهروندان برای حل مشکلات ترافیک شهر دعوت به مشارکت می کنند و به مرور این نوع مدیریت می تواند برای سایر مشکلات و سایر حوزه ها هم استفاده شود. نتیجه اینکه مشکل ترافیک و آلودگی هوای تهران تنها با مشارکت مردم حل نمی شود اما حضور و مشارکت آنها می تواند به حل این مشکلات کمک کند.  
شهردار تهران یا هر کلان شهری برای مردم جایگاهی ویژه نسبت به سایر مسئولان دارد و این به دلیل ارتباط مستقیم عملکرد شهرداری با زندگی روزمره شهروندان است. فهم و مواجهه بی طرفانه با حرکت آقای حناچی قطعا موجب ارج نهادن به اقدام قابل توجه و پیشروانه او خواهد شد.
                