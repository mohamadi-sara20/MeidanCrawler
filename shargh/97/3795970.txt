یک‌شنبه ۴‌شهریور ۱۳۹۷
-----------------------------------------
یادداشت
-----------------------------------------
یک سالگی بحران پناهجویان روهینگیا
-----------------------------------------

                    نزدیک به یک سال از بحران ایالت راخین میانمار (برمه) و آوارگی صدها هزار روهینگیایی می گذرد.25 آگوست 2017 بود که در پی درگیری و خشونت های فراگیر و آوارگی زنان و کودکان، نام مردم روهینگیا مجددا بر سر زبان ها افتاد. در کمتر از یک ماه نزدیک به نیم میلیون نفر از شهر های شمالی ایالت راخین وارد منطقه کوکسس بازار بنگلادش شدند و سریع ترین و گسترده ترین مهاجرت پناهندگان در 50 سال گذشته در منطقه رقم زده شد. تعداد کل آوارگان 671 هزار نفر تخمین زده شد که از این میان بیش از 40 درصد کودکان زیر 12 سال و بقیه نیز غالبا زنان و افراد مسن نیازمند به حمایت های مداوم بوده اند. امروز و پس از گذشت یک سال از این بحران نزدیک به 1.2 میلیون نفر از مردم روهینگیا در داخل این کشور و در کشورهای همسایه همچنان آواره اند که آنها را با چنین فرایند افزایشی ای به چهارمین گروه پناهندگان و آوارگان جهان از نظر حجم جمعیتی در سال 2017 تبدیل کرده است. کمیساریای عالی سازمان ملل در امور پناهندگان تخمین زده نزدیک به 130 هزار نفر از مردم روهینگیا در کمپ های آواره شدگان داخلی در ایالت راخین زندگی می کنند، 900 هزار نفر در بنگلادش پناهنده هستند که از این میان 200 هزار نفر در بحران های گذشته وارد این کشور شده بودند و بیش از صد هزار نفر نیز در سایر کشورهای منطقه شامل مالزی، هند و تایلند زندگی می کنند. این در حالی است که نزدیک به 470 هزار روهینگیایی بدون تابعیت نیز در شهرهای ایالت راخین میانمار باقی مانده اند. در یک سال گذشته تلاش های گاه و بیگاهی از سوی جامعه بین الملل و کمیساریای عالی سازمان ملل در امور پناهندگان برای حل این بحران در جریان بوده است. تشکیل «کمیسیون مستقل تحقیق» برای رسیدگی به خشونت های صورت گرفته در ایالت راخین و فراهم شدن امکان فعالیت آژانس های سازمان ملل در ایالت راخین یکی از اقدامات صورت گرفته است که در اول ماه ژوئن سال جاری (2018) به توافق طرفین رسید.توافق دوجانبه میانمار و بنگلادش در ژانویه 2018 برای بازگشت روهینگیاها نیز به دلیل فراهم نشدن شرایط برای بازگشت امن و تضمین نیازهای اولیه روهینگیاها با مخالفت آوارگان و جامعه بین المللی روبه رو و پس از چندی متوقف شد. در مارس 2018 برنامه پاسخ مشترک برای بحران انسانی روهینگیا در بنگلادش توسط سازمان ملل برای ادامه سال ارائه شد که با هدف تامین رفاه و کرامت انسانی، فراهم کردن کمک های نجات بخش به موقع، از طریق حمایت از راه حل های پایدار برای پناهندگان و مردم آسیب دیده جامعه میزبان که حدود 336 هزار بنگلادشی تخمین زده شده بود، آغاز شده اما با گذشت پنج ماه از آغاز طرح فقط 32 درصد از بودجه مورد نیاز آن تامین شده و کمبود بودجه ارائه خدمات به آوارگان را با مشکلاتی روبه رو کرده است. «رویکرد همبستگی» جدیدترین رویکردی است که هفته گذشته توسط کمیساریای عالی سازمان ملل در امور پناهندگان معرفی شد.گزارش ها از گستردگی ناامنی ها در میان اقلیت های قومی و دینی، محدودیت جابه جایی برای روهینگیاها در ایالت راخین، نبود اعتماد به دولت و نیروهای امنیتی میانمار، محدودیت های معیشتی و خطر محدودشدن به زندگی در کمپ های نامناسب و شرایط حداقلی حکایت دارد که از بزرگ ترین موانع برای بازگشت روهینگیا به میانمار ارزیابی شده اند. آخرین گزارش دیده بان حقوق بشر از وضعیت تعداد بسیار محدودی از بازگشت کنندگان نیز امیدوارکننده نیست. پذیرش روهینگیاها به عنوان شهروندان میانمار که از اصلی ترین درخواست های روهینگیا و جامعه بین المللی برای بازگشت پایدار آنها به میانمار بوده است، با پیشنهاد دولت این کشور برای ارائه کارت های جایگزین به عنوان «کارت های تایید هویت ملی» برای روهینگیاها در ماه می سال جاری روبه رو شد. روهینگیاها اقلیت مسلمان بی تابعیت در میانمار هستند که در پی تغییر قوانین شهروندی در سال 1982 عملا دیگر به عنوان شهروند میانمار شناسایی نمی شوند و یکی از بزرگ ترین جمعیت های بی تابعیت (Stateless) در جهان را تشکیل داده اند. در دهه های گذشته گزارش های متعددی از اذیت و آزار روهینگیاها و شرایط زندگی اولیه آنها در ایالت راخین و همچنین مهاجرت اجباری آنها به کشورهای همسایه منتشر شده است. در آگوست 2017 این درگیری ها در ایالت راخین میانمار مجددا شعله ور شد و با حمله آشوبگران روهینگیا به بیش از 12 ایستگاه پلیس ایالت راخین و حملات تلافی جویانه و وحشیانه نیروهای امنیتی میانمار به اقلیت روهینگیا و قتل، تجاوز و آتش زدن خانه های آنها و مهاجرت اجباری حدود 700 هزار نفر به بنگلادش انجامید.
                