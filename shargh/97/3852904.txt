یک‌شنبه ۹ دی ۱۳۹۷
-----------------------------------------
یادداشت
-----------------------------------------
از نهضت سدسازی تا نهضت سندسازی
-----------------------------------------

                    در میان تمام جریان ها و تحولات گوناگون صورت گرفته در نظام برنامه ریزی و مدیریت توسعه سرزمینی که گاه دوره ای کوتاه و گاه طولانی داشته اند، دو جریان از جهات گوناگونی با یکدیگر قابل مقایسه اند:
ایران به عنوان کشوری با سرزمینی خشک و نیمه خشک که یک سوم متوسط جهانی بارندگی و سه برابر میانگین جهانی تبخیر دارد، در طول تاریخ (از زمان کوروش تا به امروز) همواره به صورت مزمن از پدیده کم آبی و خشک سالی رنج می برده است. علاوه بر این، توزیع نامتعادل همین میزان محدود بارندگی در پهنه سرزمین (به طوری که در سال آبی گذشته 85 درصد از میزان بارندگی در 15 درصد از سطح کشور و 15 درصد میزان بارندگی ها مربوط به 85 درصد باقی مانده از سطح کشور است)، خود یکی از دلایل تشدیدکننده عدم تعادل های منطقه ای و از عوامل موثر بر کمترتوسعه یافتگی برخی از قلمروهای سرزمین بوده است؛ از همین رو مردمان این سرزمین در قرون مختلف متناسب با پیشرفت علمی و ابزارهای در دسترس، در پی به کارگیری ابتکارها و راه حل هایی برای به زیستی و مدارا با اقلیم و طبیعت کم سخاوت برآمده بودند. احداث آب انبارها، حفر قنوات، چاه ها و سدسازی از مهم ترین تدابیر به کارگرفته شده در همین راستا بوده است. در برنامه دوم عمرانی کشور (1341- 1343) و در راستای توسعه و تحول در کشاورزی کشور، «سدسازی» به عنوان یکی از سیاست های تحقق این مهم در دستور کار دولت های وقت قرار گرفت. از آن زمان تا به امروز سدسازی همواره یکی از مهم ترین سیاست های توسعه و مدیریت منابع آب در ایران به شمار آمده و احداث حدود 19 سد پیش از انقلاب اسلامی و 160 سد پس از پیروزی انقلاب اسلامی در کشور، ایران را به سومین کشور سدساز دنیا تبدیل کرده است. این میزان سد در کشور هم اکنون بیش از نیمی از آب مورد نیاز شرب، کشاورزی و صنعت و نیز 15 درصد از تولید برق کشور را تامین می کند. در این بین، به ویژه در سال های اخیر عده ای بر ضرورت تداوم نهضت سدسازی و ذخیره سازی آب در شرایط خاص هیدرولوژیک ایران و عده ای دیگر نیز بر اعمال نفوذ مافیای سدسازی در -کشور که از این طریق میلیاردها تومان از بیت المال را به تاراج برده و اکنون نیز این مافیا در حال تعویض زمین بازی و دمیدن بر طبل انتقال آب بین منطقه ای و شیرین سازی آب دریاست- تاکید می کنند. دسته دوم اعتقاد دارند بسیاری از آسیب های مبتلا به سرزمینی مانند خشک شدن تالاب ها و دریاچه ها، اضمحلال اکوسیستم های حساس طبیعی، تشدید پدیده ریزگردها و مهاجرت های گسترده از روستاها و شهرهای کوچک به شهرهای بزرگ و کلان شهرها، همه و همه در پی آشکارشدن تبعات بلندمدت نهضت سدسازی صورت گرفته است. 
بااین حال، اگر بخواهیم ارزیابی دقیق و واقع بینانه ای از نتایج و پیامدهای این نهضت داشته باشیم، باید گفت بدون شک سدسازی فی نفسه سیاست غلطی برای مدیریت منابع آب در سرزمین خشک و کم آب ایران نبوده است، اما سدسازی های بی رویه و پرتعداد بی توجهی به ملاحظات اکولوژیکی و غفلت از رعایت حقابه زیست محیطی، ناتوانی در ایجاد چرخه های مدیریت ارزش و مستحدثات و تاسیسات مورد نیاز، سبب شده است بهره وری حاصل شده از اتخاذ این سیاست، با انتظارات و پیش بینی ها ناهمسو بوده و نتوان از این طریق بحران منابع آب را در کشور مهار کرد.
شاید بتوان احداث «سد گتوند» با آن میزان سوءتدبیرها و غفلت های جبران ناپذیر صورت گرفته در آن را یکی از فاجعه بارترین نمونه های این نهضت دانست. وقوع این ابرفاجعه و هم زمانی آن با تشدید برخی بحران های زیست محیطی در سراسر کشور، سبب جلب توجه به نتایج و پیامدهای نهضت سدسازی در کشور شده و گروه های مختلف، ازجمله فعالان محیط زیست، مجلس شورای اسلامی، دولت و طیف متنوعی از جامعه دانشگاهی کشور را به صرافت تامل بیشتر در این مقوله انداخته است.
                