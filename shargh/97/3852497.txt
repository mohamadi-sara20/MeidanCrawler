شنبه ۸ دی ۱۳۹۷
-----------------------------------------
یادداشت
-----------------------------------------
تله کابین «علوم و تحقیقات» و مدیریت جدید
-----------------------------------------

                    جاده های کشور بلاخیز است. چندین سال پیش و زمانی که سالانه بیش از 37 هزار نفر در جاده ها کشته می شدند، مطلبی  با این عنوان نوشتم: «جنگ در جاده ها ادامه دارد». برابر آمارهای موجود، تعداد شهدای جنگ تحمیلی کمتر از 300 هزار نفر است که در هشت سال در جبهه و بمباران ها به شهادت رسیده اند؛ یعنی سالی 37هزارو 500 نفر در آن سال ها. برابر آماری که از طرق مختلف به دست می آمد، تعداد کشته ها در جاده ها همین تعداد بود. با برنامه ریزی های بعد از جنگ و سرمایه گذاری در جاده ها و اتوبان ها و نوسازی های ناوگان حمل ونقل، از تعداد کشته های جاده ها کاسته شد و به زیر 20 هزار نفر در سال رسید؛ عددی که ایران را هنوز هم در ردیف کشورهای پرخطر از نظر حمل ونقل شهری و جاده ای قرار داده است. ناوگان فرسوده ای که با سخت گیری بجای راهنمایی و رانندگی و پلیس راهور کشور نمی تواند در جاده های بین شهری رفت وآمد کند از رده خارج نمی شوند، بلکه در مسیر های روستایی و جاهایی مانند واحد علوم و تحقیقات به کار گرفته می شوند. پلیس در جاده های روستایی حضور کمتری دارد و برابر قانون، ورود نیروی انتظامی به دانشگاه ها امکان پذیر نیست و نمی تواند نسبت به هدایت وسایل نقلیه عمومی که در واحد علوم و تحقیقات در تردد هستند، نظارت کند. از طرفی واحد علوم و تحقیقات که یکی از معتبرترین واحدهای کشور از هر نظر است، در منطقه کوهستانی حصارک ساخته شده و بعضی از واحدها و مکان های عمومی علوم و تحقیقات مثل هتل در ارتفاعاتی قرار دارند که دسترسی به آنها با توجه به شیب تند منطقه شرایط خود را می طلبد.  با روی کار آمدن دولت احمدی نژاد در اداره دانشگاه آزاد تغییراتی بنیادی صورت گرفت و عمده کارهای عمرانی دانشگاه تقریبا تعطیل شد. واحد علوم و تحقیقات نیز که با نقشه خاصی طراحی شد و رفت وآمد در آن هم تعریف ویژه خود را داشت به سرنوشت دیگر واحدها دچار شد. 
تا اینکه مجددا هیئت امنای دانشگاه توانست به روال سابق برگردد و حمید میرزاده ریاست دانشگاه را برعهده گرفت. سال 92 طرح جایگزینی سیستم جا به جایی دانشجویان و کارمندان واحد علوم و تحقیقات از اتوبوس به حمل و نقل کابلی از سوی معاونت عمرانی دانشگاه مهندس محسن هاشمی رفسنجانی کلید خورد. وی که نزدیک به دو دهه مدیریت متروی تهران را برعهده داشت، با همان نگاه به رفت و آمد در واحد علوم و تحقیقات درصدد برآمد که جاده هفت کیلومتری واحد علوم تحقیقات را که بیشترین وقت دانشجویان و کارمندان و استادان را می گرفت و مسیری پرخطر و کوهستانی است و در بعضی از ماه های سال به علت یخبندان امکان تردد در آن تقریبا امکان پذیر نیست، تبدیل به مسیری هزارو 800 متری با چهار ایستگاه در مکان های دانشجویی کند و سیستم حمل و نقل ایمن، سریع و متناسب با محیط و جغرافیای واحد علوم و تحقیقات را احداث کند. در ابتدا این پروژه جدای از بلندپروازی و نوگرایی آن، ظاهری اشرافی داشت اما نگاه بلند و دید وسیع و آینده نگر آیت الله هاشمی رفسنجانی بر همه موانع خط بطلان کشید. 
حرف بنیان گذار دانشگاه این بود که وقتی قصد ساختن متروی تهران را هم داشتیم اکثریت سرمایه گذاری در مترو را برنمی تابیدند و آن را اشرافیت حاکم بر نگاه توسعه طلبانه من می دانستند. حتی جناح چپ که علی القاعده باید به توسعه شهری دیدی متفاوت می داشت، با احداث مترو مخالف بود. این طرح هم مشابه متروی تهران است. کار گروهی تشکیل شد و با محاسبه هزینه جابه جایی دانشجویان با اتوبوس- اعم از هزینه سوخت و اتلاف وقت- آلودگی صوتی و آلودگی هوا و مخاطرات جاده ای به این نتیجه رسیدند که احداث تله کابین صرف نظر از فوایدی که برای دانشگاه دارد،  مهم ترین آن رفع خطری است که رفت و آمد در جاده پرپیچ وخم با شیب بالا را برطرف می کند و  هوای منطقه کوهستانی حصارک با رفت و آمد اتوبوس های خارج از رده در شیب تند آلوده نخواهد شد. مهم تر اینکه در روزهای تعطیل می توان طرح و برنامه ای پیاده کرد که از مسیر تله کابین استفاده همگانی شود و کوه نوردان و گردشگران حاشیه کوهستان را که مشتاق استفاده از تله کابین هستند، با سرویس دهی مناسب، جذب کرد که این امر هزینه احداث تله کابین را تامین می کند. کارشناسان بازگشت سرمایه اولیه را در کمتر سه سال برآورد کردند. 
با این رویکرد، مناقصه ای بین المللی در سال 1393 برگزار شد و شرکت  «دویل مایر»، یکی از معتبرترین سازندگان تله کابین در جهان، برنده مناقصه شد. چون نگاه آیت الله هاشمی رفسنجانی بر سازندگی در داخل کشور بود، تامین و تجهیز وسایل از طریق مناقصه به شرکت های داخلی واگذار شد و شرکت «تام ایران خودرو» انتخاب و عملیات اجرائی تله کابین در سال 94 آغاز شد. طرح نهایی تله کابین با ظرفیت 72 کابین هشت نفره که امکان جا به جایی چهار  هزار نفر را در هر ساعت به صورت رفت و برگشت امکان پذیر  و کل مسیر هزار و 800متری را در 10 دقیقه طی می کرد، شروع به ساخت کرد. تابستان 1395 کل زیرساخت تله کابین به پایان رسید و همه تجهیزات سامانه حمل ونقل کابلی یا در داخل ساخته یا از خارج وارد شد و تست اولیه و آزمایشی هم انجام گرفت. از نظر مهندسی بیش از 80 درصد پروژه پیشرفت داشت و این می رفت در سه، چهار ماه آینده پروژه مورد بهره برداری قرار گیرد. دست اندرکاران اردیبهشت سال 96 را هم زمان با سالروز تاسیس دانشگاه آزاد متناسب برای افتتاح پروژه می دانستند. در حالی که شرکت های سازنده زمان نزدیک تری را برای افتتاح پروژه تعیین کرده بودند. 
دی ماه تلخ سال 95 فرا رسید و فوت ناباورانه آیت الله هاشمی رفسنجانی که مردم را در بهت و حیرت فرو برد، اتفاق افتاد. دفتر ایام ورق خورد و مدیریت دانشگاه تغییر کرد و با تاسف پروژه ای که می توانست تا به امروز بخش مهمی از هزینه اولیه خود را جذب و جلب کرده و علاوه بر تلطیف هوا، باعث زنده بودن دانشجویانی شود که امروز همه ایران داغدار آنان هستند متوقف شد. سابقه ندارد در محیط دانشگاه این تعداد تلفات جانی رخ دهد. مسئولان فعلی دانشگاه بدانند با هاشمی زدایی کاری از پیش نمی برند و مردم خادمان خود را می شناسند و می ستایند.
 اگر در مدتی که مدیریت دانشگاه تغییر کرده است، تجهیزات تله کابین را که آماده و به دانشگاه حمل شد و در انبار خاک می خورد نصب کرده بودند، امروز عزادار 10 جوان که یکی از آنها دانشجوی سابق نگارنده بود که با امید به آینده ادامه تحصیلات تکمیلی خود را در دانشگاه علوم تحقیقات شروع کرد، نبودیم.
                