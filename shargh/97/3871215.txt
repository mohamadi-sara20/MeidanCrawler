چهار‌شنبه ۱ اسفند ۱۳۹۷
-----------------------------------------
یادداشت
-----------------------------------------
صدای شریعتی، مرام آزادگی
-----------------------------------------

                    به مناسبت درگذشت مرحوم خانم شریعت رضوی، همسر و همدم مبارزات دکتر شریعتی ناگزیر شدم به خاطر بستن در حسینیه ارشاد، چند کلمه ای بنویسم. تئوریسین ها و لیدرهای حرکت فکری و اجتماعی در تاریخ انقلاب ها جایگاهی بلند می یابند. دکتر علی شریعتی از این نوع مصلحان تاریخی است. هیچ کس نمی تواند به اندازه شریعتی در بیداری جوان های نسل دهه های 1330 و 1340 علیه ظلم و ستم پهلوی و پیروزی انقلاب نقش داشته باشد. بدون شک شریعتی در شکستن کلیشه های فکری، درانداختن پرسش های جدید معرفت شناسانه و نیز روش های مبارزاتی اصلاح گرایانه و غیرخشونت آمیز نقش مهمی در تاریخ ایران و جهان دارد. شریعتی به دیانت آن روز صورتی زیبا داد؛ او اولین دانشگاهی زمان خود است که در بسط و ارائه تئوری اجتماعی دینی کوشید. او معرفت دینی را با معرفت بشری درآمیخت و از فلسفه، علم و جامعه شناسی امام علی، امام حسین، فاطمه زهرا، ابوذر و عالمان جهان از جمله دکارت، کانت، فارابی، سهروردی، هگل، دورکهایم، وبر، چارلز میل و فوکو استفاده کرد؛ بنابراین ما باید از سر انصاف سپاسگزار روشنفکران دین دوستی باشیم که باب این دیالوگ ها و پارادوکس های زمانه را گشودند.همان طور که مثنوی می گوید: تا نزاد او مشکلات عالم است/آنکه نازاده شناسد او کم است؛ بنابراین اتهام ها و حملاتی که به این متفکر و خانواده او وارد می شد و می شود، از سوی رژیم پهلوی و گروه های چپ اعم از توده ای ها و کمونیست ها بی سابقه بود. او از دانشگاه آمده بود و با متد دانشگاهی روز با سخن، قلم و منطق خود از اسلام نوین و ایران در آن دوران خفقان دفاع می کرد و این واقعا حیرت انگیز و ستودنی است. ما دوران شاه را دیده بودیم و هر روز جو سنگین پلیسی آن روز را چه از زبان پدر که یک دانشگاهی بود و چه در خیابان و محافل علمی و حسینیه ارشاد می دیدیم که تا چه اندازه سخن گفتن از سیاست و دین می توانست هزینه بر و در پس آن سرنوشت هولناکی برای گوینده و نویسنده اش به دنبال داشته باشد. می دانستیم متفکرانی جسور، معتقد و وطن دوست مانند شریعتی که تمام گام های زندگی اش حساب شده برای تبیین اسلام اجتماعی زنده و کارآمد و برای اعتلا و پیشرفت کشور استبدادزده اش برداشته می شد، تا چه اندازه زیر فشار بودند. همین بس که شریعتی در همان زمان اختناق و جو پلیسی کتاب های «حسین وارث آدم»، «علی»، «فاطمه فاطمه است»، «ابوذر»، «خودسازی انقلابی» و… را می نویسد. بدون شک برای شریعتی به عنوان یک استاد دانشگاه درس خوانده در خارج که در کشور از دین سخن می گوید، در آن زمان نمی توان نظیری یافت. شریعتی در سه جبهه سیاسی و فکری جنگید و پیروز شد؛ با متحجرانی که اسلام را فقط مختص محدوده ای خاص می دانستند، گروه هایی که به دنبال ترویج جهانی کمونیسم و سوسیالیسم در تخاصمات بین المللی میان دو ابرقدرت در دوران جنگ سرد بودند و بالاخره رژیم شاه که خواهان محو او بود. او اسلام اجتماعی را برای اولین بار در ایران با زبان و متد روز علمی و دانشگاهی معرفی کرد؛ در زمانی که «سنتی ها» سخن گفتن دانشگاهیان از اسلام را امری موهوم و بدعت می دانستند. مگر شریعتی نمی توانست مانند بسیاری از همکاران دانشگاهی خود ساکت بماند و سر در کار معلمی و درس و بحثش داشته باشد؟ خیلی از کسانی که امروز از مناصب و موقعیت های جمهوری اسلامی در دانشگاه، حوزه، صداوسیما و ده ها مسئولیت و موقعیت های سیاسی، اجتماعی و اقتصادی بهره مند شدند و همچنان می شوند و بیش از شریعتی ادعای انقلابی بودن و مبارزه با رژیم گذشته را در کارنامه خود درج کرده اند، نتوانستند بر اندیشه خود مانند شریعتی مستدام، صالح و شفاف باقی بمانند. تمام مصلحان و انقلابیون در ترازوی قضاوت تاریخ، جنبه های مثبت بسیاری دارند که باید آنها را دیدید و ارج نهاد؛ در غیر این صورت ما جامعه ای کوتاه مدت و بدون پیشینه افتخارآمیز تاریخی خواهیم بود.  به هرجهت، عده ای می خواستند و هنوز می خواهند صدای شریعتی و نمادهای وابسته به او خاموش بماند. زمانی که خبر بسته بودن در حسینیه ارشاد، این بلندگوی تاریخ انقلاب و مصلحان دین و کشور و منبر وعظ و خطابه دکتر شریعتی را روی مراسم تشییع همسر مبارز، یار همراه و دلبندش بسته دیدم، برخود لرزیدم. به راستی صدای شریعتی مرام آزادگی و مردانگی است، شریعتی در این راه، بدون همسر و فرزندانی آزاده و همسو نمی توانست به درستی موفق و پیروز شود.
                