دو‌شنبه ۵‌شهریور ۱۳۹۷
-----------------------------------------
یادداشت
-----------------------------------------
تهیدستانی که به ثروتمندان یارانه می دهند
-----------------------------------------

                    از اقتصاددانان شهیر کشور اجازه می خواهم به زبانی ساده و برگرفته از گفت وگو با زنان و مردانی که هر روز با آنان در ارتباطم، نکته و برگی از دفتر صدبرگ رنج معاش امروز آنان را بازگو کنم. شاید کمتر شهروندی باشد که در غروب یک روز پنجشنبه در معابر و خیابان های مرفه شهر اتومبیل های گران قیمتی را که به قول جوان های امروز «دوردور»کنان فخر خود را به رخ فقر طبقه متوسط و پایین جامعه می کشند، مشاهده نکرده باشد. بعید است که هر روز کودکان پابرهنه و زنان حامله فال فروش و گل فروش را پشت چراغ قرمز چهارراه ها نبینیم یا قامت خمیده مردان و کودکان زباله گرد آزارمان ندهد. این روز ها کم نیستند مکالمه هایی درباره تاثیر شرایط حال حاضر کشور بر ثروتمندترشدن و چندین برابرشدن املاک تجاری، مسکونی و دارایی های مرفهان بی درد شهر که در بین مردم با حسرت و خشم ردو بدل می شوند. فضای مجازی و حقیقی رسانه ها نیز عمدا یا سهوا با تاثیر از شرایط حال حاضر در حال تولید هشتگ های خشم آلود و نفرت پراکنی های قبیله ای، قومی و صنفی هستند. از همه نگران کننده تر موضوع گفت وگو های خانوادگی و دوستانه است که سرشار از سرزنش و حسرت از نداشتن ها و غفلت از فرصت هاست. سردی افسوس های کوچک و بزرگ در جملات ماضی شرطی ولی میهن سوز مانند: «اگر 10میلیون داشتم و سه هزار دلار خریده بودم، حالا شده بود 30 میلیون»، «اگر 100 میلیون پس اندازم را دلار خریده بودم، حالا شده بود 300 میلیون، اگر پنج سکه کادوی عروسی دخترم را برای پرداخت شهریه پسرم نفروخته بودم، حالا می شد 15 سکه و شهریه تا پایان تحصیلاتش تامین می شد» و...؛ اگر هایی که ریشه اخلاق، نوع دوستی و وطن دوستی را می سوزاند و بی اعتمادی و بدبینی به حاکمیت را با ناامیدی از آینده و رفتارهای ضداجتماعی نمایان می کند. در این میان تداوم اشتباهات هرچند قانونی توام با بی تدبیری برخی طرح های مداخله ای تصمیم گیران و تصمیم سازان نیز نه تنها باری از دوش شرایط بغرنج اقتصادی اجتماعی مردم نمی کاهد بلکه هر روز بر رنج و آلام آنان می افزاید و غرور و اعتمادبه نفس قشر پاک دست کشور را نیز نشانه می گیرد. بیش از سه دهه است که مدیریت آزمون و خطای کشور، بدون کمترین نوآوری و خلاقیتی فقط بر مبنای تلاش همه جانبه برای کنترل همه امور جامعه دست به دست می چرخد و آینده، رفاه و آسایش مردم را قربانی اصرار بر آزمون مجدد روش های کهنه و غیرشفاف و شعار های بعضا پوپولیستی خود کرده است. کنترل قیمت ارز، کنترل فعالیت های فرهنگی اجتماعی، نظارت های جورواجور، ممیزی، تایید و رد صلاحیت، گزینش های ظاهر محور و... همچنان خردورزی، نوآوری، روزآمدی، تغییر و دگرگونی در شیوه زمامداری را به بند کشیده است. کنترل هایی که سرانجام آن نه تنها به کاهش امید و مسئولیت پذیری اجتماعی شهروندان منجر شده بلکه با بسط نابرابری سبب پرداخت یارانه ای عظیم از جیب محرومان، کارمندان و کارگران به ثروتمندان شده است.... به همین دلیل سرمایه داری که در یکی دو ماه گذشته به برکت دونرخی شدن ارز و تحریم ها، اتومبیل، خانه و مغازه اش چندین برابر ارزش افزوده داشته است، سهمش در اداره شهر مانند کارگر مستاجری است که درآمدش به یک سوم کاهش یافته است و سنگینی بار هزینه های زندگی وادارش کرده تا به خودکشی فکر کند. همراه با ارزیابی شیوه های تامین منابع مالی تامین اجتماعی کشورهای توسعه یافته و موفق و تحلیل وضعیت موجود کشور مدت هاست که در شورای شهر تدوین راهکاری برای بهبود رفاه و آسایش مردم شهر و کاهش بدهی های شهرداری مطرح است و به نظر می رسد بهترین راه حلی که پتانسیل عملیاتی شدن دارد، همان راهی است که کلان شهر های جهان انتخاب کرده اند و آن اداره شهر از محل اخذ عوارض و مالیات بر ارزش افزوده بر اساس میزان برخورداری فرد از مزایای زندگی در آن شهر است. عمده اداره شهر باید بر عهده افرادی باشد که از برکت زندگی و کسب و کار در شهری نظیر تهران توانسته اند به ثروتی عظیم دست یابند و اگر تهران با این ویژگی هایش نبود، آنها هم در چنین موقعیتی قرار نداشتند. متاسفانه مصوبات کنترلی هیئت دولت مبنی بر عدم افزایش تعرفه ها و قیمت ها به بیش از 10 تا 15 درصد، ابتکار عمل را از شورا ها گرفته و توسعه عدالت اجتماعی را در کلان شهر ها سخت کرده است. سخت ترشدن تحریم ها و وضعیت بحرانی قابل پیش بینی در ماه های آینده، به همراه بدهکاری عظیم به جای مانده از گذشته ایجاب می کند تا بیش از این برای اصلاح شیوه وضع عوارض و مالیات بر ارزش افزوده تعلل و غفلت نشود. امروز نیازمند آن هستیم که با توسعه درآمدهای پایدار شهری برای شهرداری های عمدتا ورشکسته کشور توجه ویژه ای هم به اقشار آسیب پذیر و طبقات میانی جامعه داشته باشیم. آنهایی که بیشترین بار تلاطم های بازار اقتصاد امروز کشور را به دوش می کشند و بیشترین خشم، یاس و ناامیدی را نیز با خود حمل می کنند اما کمترین سهم را از آسمان شهر دارند. تا دیرتر نشده است مجلس و دولت کمک کنند تا شورای شهر تهران و سایر کلان شهر ها بتوانند بر مبنای مصالح مردم لایحه اصلاحی افزایش میزان دریافت عوارض دارایی های تملیکی را با قید فوریت در دستور کار قرار دهند و درآمد حاصل از آن به مناطق کم برخوردار شهر و توسعه زیرساخت هایی برای فقرزدایی و کاهش اثر بحران های اقتصادی بر زندگی مردم اختصاص داده شود. دلیلی ندارد فردی که با یک اتومبیل چندصدمیلیون تومانی در اتوبان های شهر تردد دارد، میزان عوارض پرداختی اش فقط چنددرصد بیشتر از سایر شهروندان باشد یا برای بنزین مصرفی سوبسید دریافت کند. عادلانه نیست که مالک خانه ای که علاوه بر شرایط متلاطم بازار به واسطه طرح تفصیلی شهرداری یا اجرای پروژه های عمرانی به راحتی قیمت چندبرابری پیدا کرده مانند کارمندی عوارض بپردازد که در مسکن مهر ساکن است. همچنین توجیه شدنی نیست که مالکان مال های لوکس تجاری مانند کسبه جزء عوارض کسب و پیشه پرداخت کنند؛ علاوه بر این عوارض اجتماعی تحمیل شده بر ساکنان منطقه نظیر ترافیک، آلودگی صوتی و بهره مندی از جغرافیای محل کسب نیز قابل دریافت است. پسندیده نیست تا بیش از این افراد محروم و فقرا به ثروتمندان کلان شهر ها یارانه پرداخت کنند. فضاهای شهر اعم از پارک ها، معابر، اتوبان ها، کوه و بیابانش متعلق به همه شهروندان است و آنکه بیشتر از آن بهره می برد، باید بیشتر بپردازد.
                