دو‌شنبه ۱۲‌شهریور ۱۳۹۷
-----------------------------------------
یادداشت
-----------------------------------------
شاکی، نه متهم
-----------------------------------------

                    همین که سروصدای کاهش منابع آب سطحی و زیرزمینی کشور به عرصه های عمومی و رسانه ای کشیده شد، انگشت های اتهام به طور شتاب زده به سوی بخش کشاورزی گرفته شد؛ بخشی که از دیرباز رسالت نانوشته تامین غذای جامعه را بر عهده داشته و در حقیقت بعد از عرصه های زیستی، خود مالک بی منازع منابع آبی به شمار می آید. گرچه از اهمیت جایگاه استراتژیک کشاورزی و در رقابت نابرابر با درآمد نفت در دهه های اخیر بسیار کاسته شد، اما به یمن تهدید تحریم های جهانی اخیر، فرصت اقبال دیگر به سویش شتافته تا که بیش از پیش نقش حیاتی آن پررنگ شود. در چنین فضایی ضرورت مبرم بسیج همگانی که هر فرد و تشکلی به فراخور باید سهم خود را در کمک به این بخش مشخص کند، به چشم می خورد، اما متاسفانه هنوز زمزمه هایی ناکوک از بعضی تریبون ها به گوش می رسد که ادعا می کنند اساسا کشاورزی در شرایط حال حاضر کشور توجیه اقتصادی ندارد. شگفتا که این مدعیان که همواره در محاسبات سود و زیان فقط به عدد و رقم های خشک بسنده می کنند، چرا بین بخش ها و شاخه های مختلف اقتصادی فقط از بخش کشاورزی حسابرسی سود می کنند؟ بخشی که حدود 70 درصد غذا و 25 درصد از اشتغال موجود را تامین می کند، به جای گلایه از حقابه تاریخی خود این چنین در مظان اتهام در مصرف آب قرار دارد. آیا آنها که در کمین توقف کشاورزی کشور هستند، برای جای گذاری پنج میلیون بهره بردار آن، چه چاره و توصیه ای ارائه می دهند؟ مگر ظرفیت قطارهای مترو گنجایش چه تعداد دست فروش بیشتر را دارد؟ بدون تردید توصیه توقف به جای بهبود و توسعه کیفی کشاورزی مانند مبادرت به خودکشی و از بیم مرگ است. در شرایطی که افزایش بهای جهانی محصولات اساسی کشاورزی و منابع مصرف، چشم اندازی تیره را ترسیم می کند، صاحب نظران دلسوز در این وادی فقط به افزایش بهره وری و گسترش فرهنگ اعتدال در مصرف توجه و عنایت دارند. مدیریت کشاورزی کشور در انبوه این سرزنش های نابجا اما بردبارانه نه تنها نوید دستیابی به ارقامی امیدبخش در تولید بلکه دستیابی به توسعه پایدار در زیرساخت های بخش را می دهد. به گفته معاون آب و خاک وزارت جهاد کشاورزی، سیستم آبیاری تحت فشار در دومیلیون و 40 هزار هکتار از اراضی سنتی و مدرن کشور عملیاتی شده که 745 هزار هکتار آن معادل 30 درصد، در دولت روحانی به سرانجام رسیده است. ارتقای میانگین راندمان آبیاری از 37 به 44 درصد و گسترش شبکه های تحت فشار از 1.3 میلیون به دو میلیون هکتار و افزایش صرفه جویی در مصرف آب به میزان دو میلیارد مترمکعب در خلال پنج سال گذشته از خبرهای سبز و امیدبخش است، اما نکته ای که بارها از سوی این راقم و دیگر کنشگران این حوزه منعکس شده، ضرورت استفاده هوشمندانه مدیریت منابع آب از محل این صرفه جویی هاست. این مدیریت و در مناطقی که راندمان آبیاری افزایش یافته است، باید به کاهش سهمیه آب بهره برداران مبادرت کند. در غیر این صورت بدیهی است که از آب مازاد صرفه جویی شده برای گسترش سطح کشت بیشتر استفاده خواهد شد. به خاطر بسپاریم در این نامعادلات که تغییرات اقلیمی دست در دست تحریم های جهانی، کانون های تولید غذای مردم ما را نشانه گرفته است، باید بتوانیم از وجب به وجب این میدان و کارزار سبز و از قطره قطره منابع آن حراست کنیم تا بیش از این استقلال ایران دستخوش نظریه تجاری «توقف کشاورزی» نشود؛ استقلالی که نه تنها بهره برداران و متولی رسمی آن بلکه تمامی مردم کشورمان در حوزه مصرف باید به صیانت و حمایت از آن بپردازند تا آیندگان گلایه مند از نسل ما درعین حال این خیزش مدنی را پاس بدارند.
                