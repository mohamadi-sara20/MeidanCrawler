شنبه ۱۸ فروردین ۱۳۹۷
-----------------------------------------
حرف اول
-----------------------------------------
پرواز جعفر
-----------------------------------------

                    جعفر افقهی، از نمایندگان فراموش نشدنی مجلس ششم، معلمی فرهیخته و سیاست پیشه ای پاک سرشت بود. از خطه فریمان و سرخس در منتها الیه شمال شرقی ایران، ولایت استاد مطهری، به نمایندگی مردم برگزیده شده بود. آن مجلس ذخایری داشت که هنوز برخی از آنها ناشناخته اند. در بیرون مجلس و در فضای رسانه ای آن زمان، برخی از چهره ها بیشتر نامی شدند و مورد مصاحبه روزنامه ها قرار گرفتند. شاید نویسنده این سطور نیز یکی از آنان باشد؛ اما کارآمدی آن مجلس و تاثیرگذاری آن بر فضای سیاسی ایران، تنها مدیون آنان که نامی شدند نبود. در مجلس ششم نمایندگانی بودند که به خوبی حق رفتار منضبط تشکیلاتی را به جا آوردند و حلقه ارتباطی محکمی بودند برای رساندن مجموعه نمایندگان اصلاح طلب آن مجلس به تصمیمات و اقدامات کارساز و موثر. مرحوم جعفر افقهی از زمره آنان بود که در مجلس آرام و قرار نداشت. تمام آن چهار سال سرنوشت ساز را کار کرد و برای تحکیم و انسجام فراکسیونی نمایندگان اصلاح طلب زحمت کشید. در ضمن برای حوزه انتخابیه خود نیز از هیچ تلاشی فروگذار نکرد.آنان که با کار مجلس آشنا هستند، می دانند مجلس روی شانه نمایندگانی می گردد که بر جای خود ننشسته اند.مرحوم سعدایی، نماینده فقید مردم جهرم در مجلس ششم و نیز شادروان جعفر افقهی به ندرت روی صندلی خود دیده می شدند؛ دائما در میان نمایندگان در حرکت بودند و نمونه های موفقی از لابی پارلمانی را برای حصول هم گرایی در طیف سیاسی اصلاح طلبان از خود به نمایش گذاشتند.جعفر افقهی درعین حال عضو فعال کمیسیون آموزش و تحقیقات مجلس نیز بود و بنده در دوران پرافتخار مجلس ششم، به کمک او و دیگر دوستان توانستیم ارتباط موثر و سازنده ای با مجموعه آموزش و پرورش و تشکل های فرهنگیان برقرار کنیم.خدا رحمتش کند؛ باورم نمی شود از این سرای فانی رخت برکشیده باشد. چهره ای بشاش و دوست داشتنی داشت. یاد ندارم اخمی بر چهره او دیده باشم. تبسمی همیشگی در چهره معصوم او بود که فراموش نشدنی است.بعد از دوران پر تب و تاب مجلس ششم، جعفر افقهی نیز مانند قریب به دوصد نماینده همفکر خود کنار گذاشته و توانمندی هایش نادیده گرفته شد. او البته فعالیت آرام و بی سر وصدای سیاسی را کنار نگذاشت. تا جایی که می دانم در حاشیه تشکل های فرهنگیان و درکنار یاران سابق سازمان مجاهدین انقلاب اسلامی فعالیت می کرد و در رنج آنان شریک بود.مرگ نابه هنگام مرحوم افقهی در حادثه تصادف رانندگی خبری تلخ و ناگوار بود. به سهم خویش این حادثه دردناک را به خانواده شریف او و همکارانم در مجلس ششم تسلیت می گویم. آرزو می کنم به جایی برسیم که پس از ایام نوروز، ازاین دست اخبار تلخ به حداقل رسیده باشد.
                