چهار‌شنبه ۳ مرداد ۱۳۹۷
-----------------------------------------
حرف اول
-----------------------------------------
چرا ایران به این روز درآمده است؟
-----------------------------------------

                    جمهوری اسلامی در قالب برنامه های پنج ساله توسعه، سیاست ها و راهکارهای متعددی را برای اصلاح اجزای نظام تدبیر به صورت قانونی پیش بینی کرده، اما گزارشی از عملکرد آنها به طور مستقل و عینی منتشر نشده است. در دو یادداشت قبلی در دو هفته گذشته، یادآور شدم آنچه در گذشته و حتی اکنون مغفول مانده، بی توجهی یا بی اعتنایی به این امر است که نظام تدبیر از عهده امر توسعه برنیامده و قادر نبوده سیاست ها و برنامه های درست و موثری را به صورت جامع و همه جانبه طراحی و اجرا کرده و همه جامعه و مناطق کشور را به طور یکسان از حداقل ثمرات برنامه ها بهره مند کند. برای نمونه، تنها در دوره هشت ساله دولت های نهم و دهم (1384-1392) با صرف صدها میلیارد دلار درآمد ثروت و سرمایه نفتی کشور، نه تنها مسائل و مشکلات مزمن اقتصادی- اجتماعی کشور کاهش پیدا نکرده، بلکه بر این مشکلات نیز افزوده شده است.اصلاح نظا م تدبیر در این سال ها به محور اصلی اصلاحات در بیشتر کشورها تبدیل شده است؛ همان طور که دهه 1980، شاهد آزادسازی، خصوصی سازی و تثبیت اقتصادی به عنوان محورهای اصلاحات در اغلب کشورها بود. جمهوری اسلامی ایران نیز به عنوان یکی از کشورهای درحال توسعه، با مسائل و مشکلات زیادی در نظام تدبیر در هر دو سطح کلان و خرد روبه رو بوده که پاره ای از آنها در سطح کلان به شرح زیر است:1. کثرت بیش از اندازه قوانین و مقررات در عین ضعف شدید قانونمندی در هر دو بخش دولتی و خصوصی، از آغاز مشروطیت و قانون گذاری های مجالس مقننه تاکنون که احتمالا بیشتر آنها همچنان لازم الاتباع باقی مانده اند. یکی از دلایل وجود این همه قانون، رواج این باور همگانی بوده و هست که تمامی امور در سطح کشور، اقتصاد، جامعه و فرهنگ را تنها از طریق قانون گذاری و اجرای قانون باید مدیریت و حل وفصل کرد. دلیل دیگر کثرت قوانین در کشور، دایربودن همیشگی و روزانه دوره های مجلس قانون گذاری و اشتغال دائمی آن در طول سال و ماه به قانون گذاری است.2. ضعف یا فقدان نظارت کارآمد، جدی، سریع، بهنگام، امروزی و معطوف به نتیجه در سطوح مختلف هرم نظارتی، در عین تعدد مراجع نظارتی و نظارت های غیرموثر قبل و بعد از اجرا.از ویژگی های نظام نظارتی کشور به ویژه در امور مالی، بودجه ای و برنامه ای، کشف و اعلان همه مفاسد و تخلفات مرتکبه مربوط به هر دوره از حاکمیت یک دولت در دولت بعدی است- گویی همه تخلفات و جرائم و فسادها تنها در دولت های پیشین رخ می دهد.3. تمرکز شدید امور مرتبط با فعالیت های اقتصادی در دولت.4. تمرکز شدید اداری در مرکز با وجود دستگاه های عریض و طویل دولتی در استان ها.5. فقدان دیدمان و دیدمان کوری، غیبت آینده و آینده نگری علمی در تصمیمات و اقدامات.6. ناپایداری قوانین و سهولت تغییر قوانین برنامه ای، مالی و محاسباتی با هماهنگی دولت و مجلس یا توسط شوراهای عالی که موجب بروز تغییرات ماهوی و اساسی در نهادها و روش ها، یا استراتژی ها و سیاست های کلی می شوند.7. مداخلات در آمارهای کلان اقتصادی (نرخ بی کاری، رشد سرمایه گذاری داخلی یا خارجی، رشد تولید، اشتغال جدید، موجودی حساب ذخیره ارزی یا صندوق توسعه ملی) و تلاش برای تفسیر و جاانداختن این رشدهای کلان به معنای بهبودهای خرد در سطح فرد و خانوار که موجب بی اعتمادی و بی اعتبارشدن نظام آمار و اطلاعات کشور می شود.8. کارانبودن نظام شورایی در مدیریت و فرایند توسعه استان ها و شهرستان های کشور و نبود انطباق قانون شوراها با روح اصول نظام شورایی مندرج در قانون اساسی (اصول 100 تا 107) و شکل گیری دیوان سالاری عظیم در سطح کشور بدون ثمربخشی در فرایند توسعه استان، شهر و روستا.9. استمرار شیوه متمرکز برنامه ریزی توسعه در سطح ملی و کلان، بدون مشارکت و مسئولیت استان ها یا حتی بدون توجه به اولویت های اقتصادی- اجتماعی مردم 31 استان کشور.اقتصاد ایران به دلیل مشکلات نظام تدبیر به صورتی مزمن، به شکل نبود تعادل در محورهای زیر روبه رو شده است:1. نبود تعادل در تراز پرداخت های غیرنفتی.2. نبود تعادل در بودجه دولت (رشد هزینه های جاری و محدودیت درآمدها).3. نبود تعادل در بودجه خانوار (رشد مخارج و کاهش قدرت خرید).4. نبود تعادل در بازار انرژی (رشد مصرف به واسطه قیمت های تصنعی).5. نبود تعادل در نظام پولی و بانکی (فشار تقاضای تسهیلات و رشد حجم معوقات).6. نبود تعادل بین حال و آینده (مصرف گرایی شدید و قلت تشکیل سرمایه).7. نبود تعادل در بازار کار (عرضه انبوه نیروی بی کار و دانش آموخته و تقاضای ناچیز بازار کار).8. نبود توازن توسعه منطقه ای که پدیده توسعه نیافتگی را در تعدادی از استان های کشور خطرناک کرده است.وضعیت اجتماعی در سطح کلان نیز متاثر از کیفیت نظام تدبیر، دارای ویژگی هایی به شرح زیر است:1. تنزل سرمایه اجتماعی.2. تضعیف طبقه متوسط.3. سطح نازل شاخص کیفیت زندگی (مرتبه 80 در میان 111 کشور)4. سطح بالای شاخص فلاکت (6/30 درصد) در مقایسه با کمترین (قطر 5/2 درصد) و بالاترین (مقدونیه 35 درصد).5. نابرابری درآمدها و اتکای طبقه متوسط به وام و طبقه نابرخوردار به یارانه برای حفظ سطح زندگی حداقلی6. نااطمینانی نسبت به آینده.7. هزینه سنگین و قیمت تمام شده خدمات دولتینهادهایی که در فرایند اصلاح نظام تدبیر، موثر و معنی دار هستند و باید مشمول اصلاحات شوند، عبارت اند از نهادهای مربوط به: تامین امنیت مالکیت، تنفیذ قراردادها، مشوق کارآفرینی، راه گشاینده ادغام با اقتصاد جهانی، موجد و موید تثبیت اقتصاد کلان، آینده نگری و مدیریت مخاطرات اقتصادی، عرضه خدمات تامین اجتماعی و تورهای ایمنی و ارتقای حق اظهارنظر و حسابدهی. تحقق هر کدام از این امور و سیاست ها، به شیوه های گوناگونی امکان پذیر است. ضرورت بازنگری و اصلاح نظام تدبیر کشور، یعنی تغییر در شیوه اعمال مدیریت توزیع منابع و توزیع قدرت از طریق اصلاح قوانین، نهادها و مقررات ناظر بر روابط میان اجزای نظام و پاسخ گویی به خواست های مردم و نیازهای زمانه و به منظور نیل به توسعه اقتصادی پایدار، از سوی تعداد قابل توجهی از مقامات و مسئولان کشور و به دفعات بیان شده و می شود.
                