یک‌شنبه ۱۰ تیر ۱۳۹۷
-----------------------------------------
یادداشت
-----------------------------------------
هم افزایی برای حمایت از تولید داخلی
-----------------------------------------

                    دهم تیر سال جاری به عنوان روز ملی صنعت و معدن، در حالی که موضوع «حمایت از تولید داخلی» به عنوان شعار سال ابلاغی مقام معظم رهبری محور همه فعالیت ها قرار گرفته است، متفاوت تر از گذشته در کانون توجه قرار دارد. آنچه در این میان به طور جدی باید مطمح نظر قرار گیرد، نیاز ضروری بخش تولید و صنعت به یک هم افزایی فرابخشی در عرصه دانش های بین رشته ای است.بدون تردید فرایند حمایت از تولید داخلی نقشه راه خاص خود را در عرصه تخصصی تولید، روزآمدسازی صنعت، دانش فنی فناوری های نو و کیفیت افزایی محصول دنبال خواهد کرد. بهبود فضای کسب وکار و تدبیر کردن خط مشی های کارشناسانه و حمایتگرانه از کارآفرینان و ساده سازی مسیر سرمایه گذاری و تولید به علاوه پشتیبانی های مالی و... همه از ضرورت های حمایت از تولید و صنعت داخلی قلمداد می شود که در حال انجام جدی است.در این میان آنچه باید دور از نظر نداشت، نیاز عرصه تولید به حمایت و هم گرایی عرصه های دیگر دانش های کاربردی است.ایجاد یک تصویر دلچسب سالم و منطقی از تولید داخلی در ذهن مصرف کننده ایرانی، نیازمند به کار بستن ترکیبی مهندسی شده، عالمانه و هوشمندانه از دانش و مهارت های علم ارتباطات، تبلیغات و مخاطب شناسی دقیق است.هم افزایی فرابخشی دانش محور در عرصه های اطلاع رسانی در قالب های خلاقانه و روزآمد، مبتنی بر سلیقه مخاطبان و در قالب پویش (کمپین) های مهندسی شده در حوزه ارتباطات و تعامل با مصرف کنندگان نیاز جدی و اساسی بخش صنعت برای تحقق بهینه استراتژی حمایت از کالای داخلی است.چنانچه تمام تلاش های تخصصی در بخش صنعت به طور پیوسته جاری شود و کالای داخلی نیز با ویژگی های رقابتی تولید و به بازار عرضه شود؛ اما نگاه و رفتار مصرف کننده را برای خرید کالا و مصرف محصول نهایی نتوانیم همسو سازیم، بخش کلیدی زنجیره حمایت واقعی از تولید داخلی ناقص مانده است.امروز بیش از هر زمان دیگری ضرورت تعامل و همکاری گسترده صاحبان دانش و تخصص در عرصه های ارتباطات، رسانه و تبلیغات با اصحاب صنعت و تولیدکنندگان داخلی احساس می شود. قطعا اهالی تولید بر به کار بستن ایده های علمی و خلاقانه مبتنی بر ظرافت های ارتباطی برای به دست آوردن سهم بیشتر بازار، واقف هستند و امروز باید متخصصان و صاحبان دانش کاربردی در عرصه اطلاع رسانی و ارتباطات دوشادوش بنگاه های تولیدکننده کالای داخلی قرار گیرند تا نتیجه نهایی که حمایت واقعی و مستمر از کالای مرغوب ایرانی از طریق ایجاد نگاه مثبت مخاطبان و مصرف کنندگان و تغییر رفتار مطلوب و بیش از پیش مصرف کنندگان است، حاصل شود.ظرافت های بسیار در مسیر اقناعی و ارتباطی بین تولیدکننده کالای ایرانی و مصرف کننده نهایی لزوم طراحی های کوتاه مدت، میان مدت و بلندمدت اساسی را هویدا می کند.این طراحی ها قطعا باید بر پایه شیوه های نوین تعامل بین بخشی حوزه صنعت و ارتباطات شکل بگیرد. ذهنیت های مجرد و مجزای این دو حوزه به صورت منفک و جزیره ای قطعا نخواهند توانست نسخه ای موفق را به دست بدهند؛ بلکه انتقال تجربیات و شناخت دهی از عمق میدان اجرائی و بافت صنعت به متخصصان ارتباطی و آن گاه طراحی مدل های ارتباطی موثر از سوی متخصصان رسانه و تبلیغات برای ایجاد و تقویت نگاه و باور مثبت و حمایتگرانه از تولید داخلی راهکاری منطقی خواهد بود.در این مسیر صاحبان صنعت باید به این اقناع برسند که پرداخت هزینه های همکاری حرفه ای با اصحاب تبلیغات و رسانه ها در مجموع بازخوران اساسی مانند ایجاد اعتبار برای نشان تجاری ایشان، ارزش افزوده تجاری و تغییر رفتار منتهی به خرید مصرف کننده را در یک برنامه معین در پی خواهد داشت. آنچه این اقناع را حاصل می آورد، خلاقیت، نوآوری، روزآمدسازی فراتر از مدل های مرسوم کلیشه ای به عنوان یک ضرورت است.باید کارگزاران و مراکز علمی-پژوهشی عرصه ارتباطات و تبلیغات خود را به آن تجهیز و در طراحی پویش های خود برای کالاها و تولیدکنندگان داخلی به کار ببندند. افزایش بیش از پیش مسئولیت پذیری تولیدکنندگان و برجسته سازی نشانه های ملموس آن برای خریداران، تنوع و در عین حال ساده سازی مسیرهای فروش، اعتمادآفرینی بیشتر در مصرف کنندگان تولیدات داخلی، از طریق گزاره های صادقانه و قابل اندازه گیری و بهره جویی از شیوه های غیر مستقیم و موثر اقناع و تبلیغ هوشمندانه مبتنی بر نظریات علمی حوزه ارتباطات، برندینگ (نشان سازی و اعتبار بخشی به نشان های داخلی) و... می تواند وجوه غالب این هم افزایی فرابخشی دانش محور باشد.کوتاه سخن اینکه به عقیده نگارنده در مسیر حمایت واقعی و پایدار از تولید ملی و کالای داخلی هم افزایی فرابخشی و دانش محور، ارتباط منسجم، سامان یافته و مستمر بین تولیدکنندگان داخلی با متخصصان ارتباطات، رسانه و تبلیغات برای طراحی های هوشمندانه ای که در نهایت منجر به ارتقای نگاه عمومی و تغییر بیش از پیش مثبت رفتار مردم و مصرف کنندگان به سمت مصرف و حمایت از کالای ایرانی می شود (مثال: الگوی سلسله مراتبی لاویج اشتاینر) می تواند ضرورتی حیاتی و فوری در این برهه زمانی قلمداد شود که وظیفه حرفه ای هر دو جانب این تعامل اعم از دستگاه های سیاست گذار نخبگان دو حوزه، به ویژه بخش خصوصی فعال است تا هرچه سریع تر زمینه های بسیار بیشتر این همکاری را برای حمایت از تولید داخلی فراهم آورند.
                