شنبه ۲ تیر ۱۳۹۷
-----------------------------------------
سرمقاله
-----------------------------------------
مرغ یک پا ندارد
-----------------------------------------

                    دستیابی به سرشت قدرت سیاسی در ایران کار دشواری است؛ از این رو برای معنابخشیدن به تغییرات سیاسی از استعاره استفاده می شود. از جمله این استعاره ها این استعاره است: «اصلاح طلب اصولگرا دیگه تمومه ماجرا». استعاره، معنای جاافتاده یک اصطلاح را تغییر داده و ما را تشویق می کند تا نگاهی متفاوت و تازه به اصطلاحات سیاسی بیندازیم. استعاره توان آن را دارد تا از اصطلاحات تکراری و متداول در معرفتی آنی و ناخودآگاه رمزگشایی و آن را مجددا کدگذاری کند. نخستین بار که تحلیلگران سیاسی از استعاره «توازن قدرت» استفاده کردند، هر دو این نتایج به دست آمد. ریشه کاربرد استعاره توازن قدرت به تحلیل گوئیتچاردینی از تصرف دولت شهرهای ایتالیا در پایان قرن پانزدهم بازمی گردد. گوئیتچاردینی معتقد است استقلال و روابط مسالمت آمیز دولت شهرها را در آن سال ها باید به توازن قدرت نسبت داد. این گفته او در حین تازگی تعریف جدیدی از معنای روابط قدرت به دست می دهد. در قرون وسطی برداشت سلسله مراتبی از قدرت حاکم بود؛ قدرت از بالا اعمال می شد و خداوند در صدر قرار داشت و اختلاف پاپ و امپراتور با این برداشت از قدرت، لاینحل باقی می ماند. توازن قدرت این امکان را فراهم کرد تا قدرت از نو در شکل غیرسلسله مراتبی احیا شود. حتی با این تعاریف دستیابی به سرشت قدرت سیاسی ایران اگر ناممکن نباشد، دشوار است. قدرت در ایران از شکل سلسله مراتبی سلطنتی به توازن قدرت جمهوری اسلامی بعد از انقلاب تغییر رویه داد و استعاره خدا، شاه، میهن که استعاره اسطوره سلطنت را تداعی می کرد، ناباورانه در میان حیرت حامیان سلطنت و جهانیان فروریخت. هنگامی سلطنت فروریخت که دیگر استعاره خدا، شاه، میهن، از معنا تهی شده و اسطوره سلطنت کارکرد خود را از دست داده بود. اسطوره نوعی ساده سازی بیش از حد یک واقعیت پیچیده است. اسطوره سلطنت در کنار این ساده سازی، دستگاهی بود که به سلسله مراتب در قدرت معنا می داد؛ از این رو بی دلیل نبود که شاه بیش از آنکه سلطنت کند، خود نیز مهره ای از اجزای این دستگاه قدرت بود و بیش از آنکه جایگاهش عینی و واقعی باشد، ذهنی و تاریخی بود. نوعی حافظه تاریخی که همواره باید احیا می شد. احیای آن، متضمن سلسله مراتب قدرت بود و می توانست حامیان سلطنت را چون کودکی در لفاف خود محافظت کند. از این منظر فرار شاه از کشور در روزهای بحرانی مانند روزهای قبل از کودتای 28 مرداد، معنایی دیگر می یابد. در روزهای بحرانی، شاه غایب بود، چون باور داشت دستگاه سلطنت کار خودش را می کند. سلطنت وابسته به او نبود. به اعتقاد شاه، سلطنت همواره خواهد بود و تا سلطنت باشد، گزندی به او نمی رسد. این همان کارکرد اسطوره ای سلطنت بود که شاه را واداشت در روزهای انقلاب به بهانه معالجه از کشور بگریزد. باوری که حتی در میان سلطنت طلبان کنونی خارج از کشور نیز طرفدار جدی ندارد و آنان نیز به توازن قدرت روی آورده اند.این دستاورد کمی نیست که آن را انقلاب اسلامی در سال 57 به بار آورده است. اسطوره سلطنت دیگر توان سیاسی اش را از دست داده و حامیانش ناگزیرند برای رسیدن به قدرت آن را نادیده بگیرند و به توازن قدرت روی آورند. اغلب تحلیل های طیف های اپوزیسیون خارج از ایران به دلیل درک و دریافت نادرست از شرایط کنونی توازن قوا در کشور اگر راه به بیراه نبرد، سطحی و کم رمق است. از این رو است که آنان در پس همه تحلیل هایشان خواسته یا ناخواسته دل به کشورهای همسو با آنان و قدرتمند چون آمریکا بسته اند. از این منظر بین سلطنت طلبان و مجاهدین خلق(منافقین) که خصم یکدیگرند، تفاوتی وجود ندارد. توازن قدرت در ایران تغییراتی اساسی کرده است. اعتراضات دی ماه 96 این توازن قدرت را علنی کرده و نشان داد استعاره «اصلاح طلب اصولگرا دیگه تمومه ماجرا» فقط یک سویه از آن است. استعاره ها سویه های دیگری نیز دارند که مغایر با سویه های علنی آنها است. در توازن قدرت هم نشینی اصلاح طلب و اصولگرا جای امیدواری زیادی برای اپوزیسیون نمی گذارد. جریان های سیاسی داخلی چون در بازی توازن قدرت مشارکت دارند، بی تردید از مزایای آن نیز سود خواهند برد. مزایایی همچون انعطاف پذیری در مقابل جریان های نوظهور داخلی و به استقبال صلح و مدارا شتافتن پیش از تخاصم. از همین رو است که اپوزیسیون به سرعت به اشتباه خود پی برد و سعی کرد دوباره اصلاح طلبان و حتی اصولگرایان را در سیاست داخلی جدی بگیرد. حوادث سال 88 و دی ماه 96 به پیامدهای خواسته خود دست نیافت. پیامدهای ناخواسته آن اگر به نفع منتقدان داخلی بود، اما برای اپوزیسیون خارجی دستاوردی جز جنگ تبلیغاتی نداشت. اینک نقشه جغرافیایی سیاسی ایران علنی شده و این جغرافیا به نفع کسانی است که از قدرت اثرگذاری بیشتری برخوردارند. این اثرگذاران الزاما از میان منتقدان داخلی و خارجی نیستند. هر توان سیاسی، بخشی از توانش را در علنی شدن از دست خواهد داد و بخش دیگرش با طولانی شدن فرایند مطالبات در زمان مستحیل خواهد شد؛ خاصه اگر این جریان ها به مطالبات حداقل جاری خود دست یابند. دور از انتظار نیست که در انتخابات 1400 همه طیف های نقشه جغرافیایی سیاسی ایران پای صندوق های رای بروند و مسیر دموکراسی را به روش گذشته ادامه دهند. تجربه چهار دهه سیاست ورزی در انقلاب اسلامی ایران نشان داده مرغ یک پا ندارد.
                