پنج‌شنبه ۱۵ آذر ۱۳۹۷
-----------------------------------------
یادداشت
-----------------------------------------
فرصت کار داوطلبانه
-----------------------------------------

                    سیدابراهیم صادقی
فعالیت داوطلبانه، فعالیتی آگاهانه، مسئولانه و انسان دوستانه است. روز پنجم دسامبر به موجب قطع نامه 40/212 مورخ 17 دسامبر 1985 مجمع عمومی سازمان ملل متحد روز جهانی داوطلبی برای توسعه اقتصادی و اجتماعی یا به اختصار «روز جهانی داوطلب» نامیده شده است. در این قطع نامه مجمع عمومی از دولت ها خواسته است تا آگاهی درباره اهمیت خدمات داوطلبانه را افزایش دهند و به این ترتیب افراد بیشتری را برای ارائه خدمات داوطلبانه هم در کشور خود و هم خارج از آن جذب کنند. همچنین از آنها خواسته شده با اتخاذ اقدامات آگاه سازانه، نقش مهم خدمات داوطلبانه را شدت بخشیده که موجب تحریک و تشویق افراد بیشتری برای انجام خدمات داوطلبانه در تمام جنبه های زندگی در خانه و خارج از آن شود. در سال 1997 مجمع عمومی با صدور قطع نامه 52/17، سال 2001 را «سال جهانی داوطلبان» اعلام کرد که هدف آن شناساندن بیشتر داوطلبان، تسهیل کار آنان از طریق ایجاد شبکه ای از ارتباطات و همچنین افزایش مزایای خدمات داوطلبانه بود. در سال 2001 مجمع عمومی مجموعه ای از توصیه ها را در قالب قطع نامه 56/38 مورد پذیرش قرار داد که راه هایی را برای حمایت از فعالیت داوطلبانه به دولت ها و سیستم سازمان ملل متحد ارائه می داد و بالاخره شعار سال 2017 روز جهانی داوطلب، «داوطلبان اول اقدام می کنند؛ اینجا و همه جا» بوده است و به این نکته اشاره کرده که در مواقع بحران، داوطلبان نخستین کسانی هستند که واکنش نشان می دهند. روز بین المللی داوطلب (IVD،  International Volunteer Day) فرصتی مطلوب برای سازمان ها و افراد داوطلب برای ترقی و ترویج سهم آنها در توسعه در سطوح محلی، ملی و بین المللی است. این روز فرصت مناسبی برای داوطلبان و سازمان ها است تا اقدامات خود را جشن بگیرند، ارزش های خود را به اشتراک بگذارند و کار خود را در جوامع شان، سازمان های غیردولتی، آژانس های ملل متحد، مقامات دولتی و بخش خصوصی ترویج دهند.به این ترتیب مشارکت گسترده ای در سطح بین المللی شکل می گیرد که نوع بشر از آن بهره مند می شوند و چه بسا ابعاد منافع آن به دایره جمادات و نباتات و حیوانات و محیط زیست طبیعی گسترده شود. نمونه  فعالیت های داوطلبانه در راستای کمک به توسعه اقتصادی و اجتماعی مواردی نظیر حفاظت از جنگل ها، گسترش کشاورزی علمی، فرهنگ سازی برای استفاده بیشتر از دوچرخه و خودروهای پاک، تولید غذای ارگانیک، تلاش برای توسعه انرژی های جایگزین شونده، هماهنگی و تسهیلگری، نوشتن مطالب برای نفع عموم مردم، انجام پژوهش های رایگان، مشاوره و آموزش مهارت های سودمند به دیگران، تعلیم و تربیت کودکان و نوجوانان، اشتغال زایی و کارآفرینی، کمک به حل بحران های بزرگ و بلایای طبیعی، توسعه بنیان های فرهنگی و نظام های شهروندی، کمک به تقویت امر بهداشت و درمان و توسعه پیشگیری است که با توجه به چالش های ملی کشور و زیست بوم فرهنگی-اجتماعی و اقتصادی ایران جالب توجه به نظر می رسند. البته در فعالیت های خودانگیخته و داوطلبانه بیشتر موارد به صورت سازمان یافته، مشارکتی و نهادی با اهداف خیرخواهانه و به صورت غیرسیاسی و غیرانتفاعی انجام می گیرد که در این باره می توان به سمن ها یا سازمان های مردم نهاد اشاره کرد که فعالیت های توسعه اقتصادی و اجتماعی را نه به صورت انفرادی، بلکه در قالب تشکل های گروهی تخصصی پیگیری می کنند. سمن ها در کنار نظام مندکردن مشارکت اجتماعی شهروندان در تدبیر امور مربوط به جامعه، زمینه فعال شدن و اثربخشی بیشتر مشارکت را نیز فراهم می کنند.خوشبختانه رویکرد دولت تدبیر و امید توانمندسازی تشکل ها و سازمان های مردم نهاد بوده است؛ به طوری که در پنج سال گذشته به لحاظ کمی شمار تشکل ها و سازمان های مردم نهاد رشد صد درصدی داشته است. آمارها نشان می دهد بیشترین حوزه های فعالیت تشکل ها و سازمان های مردم نهاد به خیریه، اجتماعی و فرهنگی، بهداشت و درمان و محیط زیست اختصاص دارد که حاکی از آن است که زمینه فعالیت آنها بیش از گذشته فراهم شده است. این در حالی است که طبق مطالعه ای که به تازگی از سوی دانشگاه تهران با همکاری وزارت کشور از پنج هزار و 17 تشکل مجوز دار در کشور انجام گرفته، حضور زنان بیش از 30 تا 35 درصد بوده است. در هر صورت با توجه به جایگاه مشارکت های مردمی و داوطلبانه در توسعه فرهنگی- اجتماعی، اقتصادی و سیاسی در کشور و در راستای اهداف و وظایف کلان وزارت تعاون، کار و رفاه اجتماعی، تقویت و گسترش فرهنگ کار داوطلبانه می تواند در توسعه فراگیر محلی، منطقه ای، ملی و جهانی ایران اسلامی و تثبیت و توسعه سرمایه اجتماعی، نقش برجسته ای ایفا کند. به همین دلیل است که این بخش همواره از اهداف مهم سیاست گذاری های بخش عمومی به شمار می رود. 
با توجه به ماهیت ماموریت های وزارت رفاه در قوه مجریه، تلاش های صورت گرفته در زمینه سه جانبه گرایی میان دولت، بخش های کارگری و کارفرمایی، اصالت دادن به اصل گفت وگوهای اجتماعی و مشارکت دادن به همه ذی نفعان از طرح مسائل گرفته تا سطوح تصمیم سازی، خیر جمعی، مسئولیت پذیری اجتماعی، بهزیستی جامعه محور، کرامت انسانی، اعتماد و امید اجتماعی، دولت فروتن، اهمیت این بخش را نشان می دهد. بپذیریم که تقویت سرمایه اجتماعی به عنوان یک ضرورت برای همراهی کردن مردم در تصمیمات مهم و سرنوشت سازی که دولت اتخاذ می کند، امری حیاتی و اجتناب ناپذیر است و یکی از شاخص های سرمایه اجتماعی نیز میزان انجام کارها به وسیله افراد جامعه، بدون انگیزه نفع شخصی و با انگیزه تولید خیر یا منفعت جمعی است. پیشنهاد نگارنده این است که روی قوانین تسهیل کننده مشارکت مردم به ویژه خیرین در نهادهای مدرنی نظیر شهرک های علم و فناوری، کارآفرینی، عرصه های بهداشت و سلامت، فقرزدایی و… به صورت جدی تر کار شود. ظرفیت های موجود در ساختار و فرهنگ دینی و سنتی جامعه ایران مانند منبعی گران بها می تواند در راستای رفع انواع چالش ها (کنترل و کاهش آسیب های متعدد اجتماعی- چه سنتی و چه نوپدید- کاهش بی کاری، فقرزدایی اعم از فقر آموزشی، فقر تغذیه ای، بهداشت و سلامتی و…) و کمک به بهبود کیفیت زندگی مردم به ویژه اقشار کم درآمد و گروه های محروم تر جامعه مانند کارگران، نقش آفرینی کند. لازمه کار البته بهره گیری از اصحاب خرد و تجربه و درانداختن طرح و برنامه ای نوین به این منظور است. دولت ها به تنهایی قادر نیستند از پس مشکلات برآیند. جوامع جدید پیچیده اند و آن قدر مشکلات دارند که جز از طریق فرهنگ سازی و بسیج ظرفیت های مردمی و نیز ترغیب و تشویق مردم به مشارکت و انجام فعالیت های داوطلبانه ای که مردم برای خیر جمعی جامعه شان انجام می دهند، نمی توان بر مشکلات پیروز شد. روز جهانی داوطلبی فرصتی است که از زحمات افراد مشارکت جو و مشارکت پذیر و همه سازمان های مردم نهاد و نیز فعالان و کنشگران عرصه خیر جمعی جامعه در بخش های عمومی و غیرعمومی تقدیر شود.
                