چهار‌شنبه ۹ خرداد ۱۳۹۷
-----------------------------------------
حرف اول
-----------------------------------------
زنانی که هیچ کس دوستشان ندارد
-----------------------------------------

                    چند روز پیش، رئیس سازمان زندان ها و اقدامات تامینی و تربیتی کل کشور گفت: 40 درصد از زندانیان زن در زندان ها هیچ ملاقات کننده ای ندارند که این باعث مشکلات روحی و روانی بسیاری در آنها می شود.این خبر احتمالا ذهن بسیاری از مخاطبان را درگیر کرده است که چرا 40 درصد زنان زندانی ملاقات کننده ای ندارند؟ یا به عبارتی کسی آنها را دوست ندارد؟ قبل از اینکه به عواقب این ماجرا بپردازیم، لازم است بدانیم آمار زنان زندانی در کشور چقدر است و 40 درصد این زنان چشم انتظار چقدر می شود؟ از سویی دیگر لازم است بدانیم جرائم این زنان چیست که این گونه طرد شده اند و کسی از آنها سراغی نمی گیرد. در ایران آمار دقیقی درباره جرائم زنان و نسبت زنان زندانی در سال های اخیر در دست نیست و تنها منبع در دسترس درباره این آمار، اعداد و ارقامی است که گاه و بی گاه، آن هم نه به صورت منسجم و دسته بندی شده، از سوی مسئولان ارائه می شود. اصغر جهانگیر، رئیس سازمان زندان ها، اول خرداد 96 جمعیت زندانیان را 223 هزار نفر عنوان کرد. همان روز حمید شهریاری، معاون رئیس قوه قضائیه به خبرگزاری تسنیم گفت: 225 هزار نفر در زندان های کشور زندانی اند. به گفته او به ازای هر صد هزار نفر، 287 نفر زندانی وجود دارد. 30 روز بعد خبرگزاری تسنیم به نقل از رئیس کل دادگستری استان خوزستان نوشت: تعداد زندانیان کشور 240 هزار نفر است. طبق ادعای مسئولان سهم زنان و کودکان از این آمار سه الی چهار درصد است. اگر مبنا را همان 223 هزار زندانی (آمار رئیس سازمان زندان ها) در نظر بگیریم، مفهوم چهار درصد آن، یعنی حدود هشت هزارو 960 زن و کودک زندانی هستند که به گفته رئیس سازمان زندان ها، 40 درصد این زنان ملاقات کننده ندارند؛ یعنی چیزی حدود سه هزار و 568 نفر. اگرچه به لحاظ آماری و عنصر دربرگیری که یکی از عناصر مهم خبر را تشکیل می دهد، این رقم ناچیز است اما باید دید این رقم برای چه افرادی تعریف می شود؛ زنانی که قرار است پس از خاتمه کیفر و تحمل زندان به خانه و جامعه بازگردند و نقش خود را به عنوان همسر یا مادر ایفا کنند. مشکل اصلی این افراد نه در طی کردن مراحل جامعه پذیری دوباره در کانون خانواده و تبدیل رفتار نابهنجار به هنجار است، بلکه استمرار وضعیت اصلاح شده آنان در عرصه عمومی جامعه است. در واقع حضور این اقشار آسیب پذیر در چنین مراکزی، داغ ننگی را بر پیشانی آنان می زند که زدودن آن را حتی ساختار های رسمی هم برنمی تابد. براساس آمارهای موجود از نظر ترکیب جرم زنان، بیشترین جرائم در میان آنها، جرائم اخلاقی، جنسی و مواد مخدر بوده و نسبت کمی (حدود 30 درصد) به جرائم خشونت آمیز و اقتصادی اختصاص داشته است. با نگاهی به این ترکیب می توان حدس زد زنان بدون ملاقات کننده، احتمالا مرتکب جرائم اخلاقی و جنسی هستند. عوارض فردی، خانوادگی، اجتماعی و سیاسی زندانی شدن یک فرد، خصوصا یک زن بر هیچ کس پوشیده نیست. در این زندانیان می توان به راحتی بروز توهم، شک و تردید، یاس، تضعیف اعتمادبه نفس و سرکوب غرایز جنسی را مشاهده کرد. حضور مادر خانواده در زندان، علاوه بر ضربه جبران ناپذیر به پیکره زنانه او، خانواده و اطرافیان را درگیر کرده و موجبات توسعه جرم در جامعه را فراهم می کند. زندانی شدن زنان جرم زا خواهد بود؛ چراکه دیگر از نقش مادر در خانواده و تثبیت کننده نظم و آرامش خبری نیست و زندانی شدن او، تبعات منفی فرهنگی و اجتماعی زیادی به بار می آورد. نبود مادر، باعث افزایش جرم و بزه فرزندان و از هم پاشیدگی کانون خانواده و... می شود. یعنی محکمه، زندان، قانون و خانواده به جای اصلاح، او را تبدیل به یک موجود خطرناک کرده اند که هر لحظه می تواند رفتارش خطرآفرین باشد. زنان به عنوان اقشار آسیب پذیر جامعه محتاج نگاه ویژه ای از سوی سازمان زندان ها هستند. اگر قرار باشد زندان جایی برای تنبیه و تربیت باشد، بدون اداره این تنش و ناامنی، فقط ابزاری برای رنج زنان و پایه گذاری نابسامانی های روانی برای آنان و جامعه در کوتاه مدت و درازمدت می شود. ازاین رو باید فرهنگ پذیری مراقبت و کوشیدن برای بازگشت مجرمان به جامعه در دستور کار قرار گیرد.سازمان زندان ها می تواند با شناسایی این زندانیان و خانواده های آنان، سعی کند پیوندی دوباره میان آنها برقرار کرده یا از برخی گروه ها و نهادهای مدنی بخواهد به دیدار این زنان بروند تا امید و بازگشت به جامعه را در آنها تقویت کنند. این سازمان همچنین می تواند از روان شناسان و مشاوران و حتی جامعه شناسان برای حل این معضل کمک بگیرد. از سویی دیگر رسانه ها نیز باید در این راه دشوار قدم گذاشته و آموزش های عمومی لازم را در اختیار این خانواده ها قرار دهند تا آنها برای دیدار با زن زندانی تمایل پیدا کنند. ضرورت دارد که در صداوسیما، مدارس و مراکز مرتبط، آموزش مسائل حقوقی و کیفری ارائه شود تا از دامن گستری جرائم و زندانیان زن کاسته شود. تخفیف مجازات و اجرائی کردن مجازات های جایگزین هم از دیگر راهکارهاست. برای مقامات قوه قضائیه هم مشخص شد که زندان با شرایط کنونی نه تنها مانع از بروز جرائم نمی شود بلکه به خودی خود باعث رشد بسیاری از جرائم می شود. به همین خاطر قانون جدید آیین دادرسی کیفری با رویکردی نوین بحث جایگزینی مجازات حبس را مطرح و دست قضات را در استفاده از مجازات های جایگزین به جای زندانی کردن افراد باز گذاشته است؛ مجازات هایی مانند ارائه انواع خدمات اجتماعی به اشکال مختلف و ارائه راهکارهای نوین دیگری که در کشورهای توسعه یافته کاربردی شده است، می تواند نقش بسزایی در کاهش جرائم زنان داشته باشد تا آنها از برچسب زندانی شدن رهایی یابند.
                