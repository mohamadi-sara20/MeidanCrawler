چهار‌شنبه ۷ آذر ۱۳۹۷
-----------------------------------------
سرمقاله
-----------------------------------------
ساخت و ساز اروپایی برای برجام
-----------------------------------------

                    بیش از 50 سال است مقوله ای به اسم «ساخت وساز اروپا» -که بیشتر با عنوان فرانسوی آن (Construction européenne) شناخته و استفاده می شود- در ادبیات و مباحث سیاسی اروپا ورود پیدا کرده است. امروزه کمتر تحلیلگری می تواند به صورت جدی رفتارها، کنش ها، واکنش ها، سیاست ها و جهان بینی جریان های سیاسی قاره اروپا را بدون آنکه درک درستی از این مفهوم داشته باشد، پیش بینی کند. حقیقت این است که درباره رابطه اتحادیه اروپا با برجام نیز نمی شود به درک و پیش بینی درستی از رفتار اروپا بی آنکه مقوله «ساخت وساز اروپا» را در تحلیل ها لحاظ کرد، رسید. معتقدم تحلیلگرانی که موضوع را با شناخت کافی از فضای سیاسی اروپا در 50 سال اخیر و با لحاظ این مقوله بررسی می کنند، بیش از دیگران بر اهمیت حفظ برجام برای اتحادیه -حتی در ازای درگیری سیاسی با آمریکا- واقف هستند و نسبت به آینده توافق هسته ای خوش بینی بیشتری دارند.  اما «ساخت وساز اروپا» چیست و در گفتمان سیاسی اروپا چه جایگاهی دارد؟ در تعریف متعارف، کلمه «ساخت وساز اروپا» به یک روند تاریخی و مستمر اشاره دارد که در آن دولت های اروپایی برخی اختیارات حاکمیتی و برخی حقوق «ملی» خود را به تدریج به نهاد های «اتحادیه اروپا» تفویض می کنند تا این بازیگر جدید، «منافع مشترک» آنها را در تصمیماتی که در سطح فراملی گرفته می شود، تامین کند. پیدایش این روند نیز -بیش از هر عامل دیگری- متاثر از یک «برآورد امنیتی» و تجربه تلخ چندین جنگ (با محوریت فرانسه و آلمان) است که در آنها ده ها میلیون شهروند قاره اروپا جان خود را در فاصله سال های 1870 و 1945 میلادی (که شامل دو جنگ جهانی می شود) از دست دادند و ویرانی غیرقابل وصفی برجا گذاشتند. به عبارت دیگر، پروژه «اتحادیه اروپا» -و روند تشکیل آن- پدید آمد تا رقابت های راهبردی و نظامی قدرت های قاره را مهار کرده و محیطی جدید، امن و هم افزاینده برای مردمان این سرزمین ایجاد کند؛ اما روند «ساخت وساز اروپا» یا «ادغام منافع قدرت ها» فقط یک روند سیاسی/حقوقی نیست و درک ظرافت ها و پیچیدگی های این مقوله از تعریف متعارف آن به مراتب فراتر می رود. در واقع، فرایند «ساخت وساز اروپا» نه تنها مستلزم ابتکارات و زمینه چینی های فنی و دقیق حقوقی و اداری است، بلکه یک «مهندسی اجتماعی» فراگیر، یک «فرهنگ سازی» گسترده، یک «هویت سازی» پیچیده و یک «روایت پردازی» سیستماتیک، مستمر و پرچالش را می طلبد که همواره با مقاومت و دشمنی شدید جریان های ناسیونالیست و ملی گرا -که تحت عنوان جریان «اتحادیه ستیز» (Eurosceptic) ظهور کرده اند- مواجه می شود. به عبارت دیگر، صحنه سیاسی امروز اروپا، صحنه برخورد و رویارویی جریانی است که -با استناد به درس های تاریخ- همچنان به ایده «اروپای واحد» وفادار مانده و جریانی محافظه کار و گاه تندرو که گاهی حتی «مشترک المنافع»بودن قدرت های اروپا را نیز زیر سوال می برد و با تکیه بر عواطف و احساسات پوپولیستی، به تدریج در صحنه سیاست این کشورها پیشرفت می کند و پروژه «ساخت وساز» را به چالش می کشد. اگر امروز رئیس جمهور فرانسه و صدراعظم آلمان از ضرورت تحکیم اتحادیه، استقلال بیشتر آن و حتی ضرورت ایجاد «ارتش اروپایی» سخن به میان می آورند، جریان های پوپولیستی مقابل نیز در فرانسه، آلمان، اتریش، لهستان، هلند و سایر کشورها رفته رفته کرسی های پارلمان ها را تصاحب می کنند و با تکیه بر پیمانی نانوشته با دونالد ترامپ و اروپاستیزان ایالات متحده، روند ادغام اروپا و بالطبع روند تسکین تنش های تاریخی این قاره را با مشکل مواجه می کنند. 
اکنون درباره آنچه به ایران مرتبط می شود، لازم به یادآوری است که در بستر این رویارویی و در چنین فضایی بود که «برجام» به عنوان اولین و مهم ترین دستاورد «سرویس اقدامات خارجی اروپا» (که معادل وزارت خارجه تازه تاسیس اتحادیه است) پدید آمد و به همین خاطر است که در راستای تحقق پروژه «ساخت وساز اروپا»، نقش و جایگاه ویژه ای پیدا کرده است. به بیان دیگر، اگر امروزه جریان های اصلی سیاسی و سران دولت های اروپا -با وجود همه پیش بینی های «اقتصادمحور»- حفظ برجام را بر حفظ روابط حسنه با دولت ترامپ ترجیح داده اند، دلیل این سرسختی، اعتقاد راسخ آنها به پروژه اروپای واحد و «رسالت تاریخی»ای است که برای خود قائل شد ه اند. در راستای پاسداری از همین فرایند تاریخی است که -با وجود تمام کارشکنی ها و تهدید ها از سوی واشنگتن- تلاش خواهند کرد ملزومات حفظ برجام (مانند ایجاد SPV) را با جدیت دنبال کنند. در این میان -یعنی در فضایی که سران جریان های اصلی اروپا برای خود رسالتی در مقیاس «تاریخ» قائل شده اند- معتقدم نوسانات موقت سیاسی در واشنگتن، تهدید ها به جریمه های مالی و شاخ وشانه کشیدن های وزارت دارایی ایالات متحده یا حتی ملاحظاتی از قبیل اینکه «مقر میزبانی SPV کجا باشد»، وزن و اهمیت چندانی نخواهد داشت. امروز، هزینه پذیری اروپا در رابطه با برجام، هم در بعد بین المللی، هم در بعد سیاست داخلی و هم در بعد «هویتی»، برای اتحادیه اروپا به یک ضرورت تبدیل شده است.
                