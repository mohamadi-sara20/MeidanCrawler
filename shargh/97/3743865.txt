سه‌شنبه ۲۵ اردیبهشت ۱۳۹۷
-----------------------------------------
یادداشت
-----------------------------------------
نوشدارو بعد از مرگ سهراب؟
-----------------------------------------

                    رئیس جمهوری اول اردیبهشت جاری در جمع مسئولان ارشد اجرائی کشور موضوعاتی را بیان کرد که بسیار مهم و تعیین کننده است و هنوز آن گونه که باید به آن پرداخته نشده است. مخاطب این سخنان، حاضران یعنی وزیران، معاونان، استانداران و سایر مقامات دولتی بودند. نباید فراموش کرد وقتی انگشت اشاره به سوی دیگران است، سه انگشت دیگر، خود ما را نشانه رفته است. این را مانند بعضی افراد فرصت طلب و ماجراجو نمی گویم که هر حرکت رئیس جمهوری را نقطه ضعفی می شمرند و از پشیمانی از رای خود سخن به میان می آورند. هرچند آنها که این را به زبان آوردند، همان موقع هم به ایشان رای ندادند. در اینجا لازم می دانم به برخی نکات بیان شده اشارتی شود تا به حول و قوه الهی ادامه راه را درخور نیاز جامعه طی کنیم. اصولا تصمیم گیری ها باید براساس موقعیت و سنجش وضع جامعه باشد. از آنچه درمورد تصمیم گیری درباره ارز گفته شده معلوم می شود تصمیم گیران، خوش باورانه به دنبال یکسان سازی نرخ ارز هستند اما رئیس جمهوری از ابتدا مخالف این روش بوده است. سوال اینجاست که با حجم فزاینده نقدینگی، تمایل برخی به خروج سرمایه از کشور، نیاز ارزی برای ورود کالای قاچاق و سایر نیازها آیا می توان حد یقفی برای نرخ ارز تصور کرد؟ آن هم ارزی که با آن همه مشقت و فداکاری اعم از استخراج، انتقال و فروش نفت به دست می آید. باید پذیرفت تصمیم گیران اصلا ارزش ارز را نشناخته اند و این عنصر حیاتی که در لغت به آن پول سخت و قوی اطلاق می شود (hard currency) برای آنان، برگه های سبز به ریال تبدیل شده است (هم برای دولت، هم برای بانک مرکزی هم برای مجلس و هم برای بسیاری دیگر!) دوم آنکه دولت (مثل سایر دولت های قبلی و از جمله دولت های نهم و دهم) درحالی که سیاست خارجی ما براساس مقابله با قدرت های استکباری و اذناب آنان شکل گرفته، در داخل به دنبال پیاده کردن سیاست های لیبرالیستی پوپولیستی بوده و به هیچ وجه هماهنگی سیاست اقتصادی و اجتماعی داخلی را با سیاست های خارجی کشور (و نه دولت) رعایت نکرده است (مثل بقیه!) مگر ممکن است کشوری با استکبار و اقدامات آنها بستیزد و در داخل شعار رفاه بدهد؟ اگر قرار است با استکبار بستیزیم، همه باید در داخل کمربندهای خود را محکم کنند و دولت به مردم حقیقت را بگوید و آنها را مهیا و آماده مقابله دائم کند؛ اما مشاهده می شود که همه (از جمله سخنگوی دولت) مدام وعده های شیرین همراه با لبخند به مردم تحویل می دهند. هرچند در نهایت به ضعف دولت اعتراف و افتخار می کنند که دولت توانسته در سال 1396 حقوق کارکنان خود را پرداخت کند. جناب آقای رئیس جمهور باید بداند عامل اصلی نابسامانی ها، غلبه فرهنگ رهاسازی و عدم الزام به دقت در امور است، کمااینکه از سال ها پیش موضوع کم آبی و مشکل کشاورزی مطرح بوده اما با بی اعتنایی با آن روبه رو شده اند.این فرهنگ رهاسازی، عدم مسئولیت پذیری و تسامح در دقت به امور و رهاکردن اوضاع کشور به دست حوادث، با وجود همه تهدیدهای خارجی و مشکلات داخلی اینک مورد گلایه قرار گرفته است. اینکه مسئولان روزه سکوت گرفته اند و نهادهای نظارتی در کار اجرائی دخالت می کنند هم ناشی از همین روحیه است. اگر نهادی نظارتی مثل سازمان بازرسی کل کشور در وزارتخانه ها مستقر است، این به هیچ وجه به معنی دخالت نیست، بلکه این خود مدیران هستند که تمایل دارند برای کارهای خود از دفتر سازمان بازرسی استعلام گرفته و کسب اجازه کنند! وجود نهاد نظارتی بسیار لازم و ضروری است، اما مدیران که حتما نباید خلاف قانون عمل کنند. باید به تشخیص و مسئولیت خود تصمیم گیری کرده و صد البته اگر نهاد نظارتی موردی را تشخیص داد، گزارش کند. روحیه رها سازی و کشیدن گلیم خود از آب و ترس از پاسخ گویی در مراجع مختلف، مدیران را به این شکل درآورده است. انتقاد رئیس جمهوری از مدیران بسیار بجاست، اما برنامه دادن مگر کار امروز است؟ اولا برنامه ششم مصوب مجلس است که عملا انجام آن ممکن نشده و در صورت اجرا هم که با اعتبارات فعلی ممکن نیست قادر به حل مسائل اصلی کشور باشد. اینکه به دستگاه ها باید برنامه بدهند- حتی در چارچوب برنامه ششم یا حسب ضرورت ها - البته به خود وزارتخانه ها و دستگاه های اجرائی بازمی گردد، ولی می توان گفت ایفانکردن وظیفه مربوطه توسط سازمان مدیریت و برنامه و البته پیگیری معاون اول، این وضع را به وجود آورده و در حقیقت رسیدگی به کار وزارتخانه ها و اخذ گزارش و برنامه های اجرائی و تطابق عملکرد وزارتخانه ها با برنامه ها در وظیفه سازمان مدیریت و برنامه است. در حقیقت رابط اصلی وزارتخانه ها با رئیس جمهور، سازمان مدیریت و برنامه و معاون اول است تا رئیس جمهور در جریان واقعی امور قرار بگیرد. آیا به جز بحث های وزیر بهداشت و وزیر کار در هیئت دولت، بحث های جدی و درگیری های فیمابین رخ می دهد یا همه مسائل با تسامح و بزرگواری و سکوت در هیئت دولت روبه رو می شود. البته وجود بحث در دستگاه های اجرائی چندان مطلوب نیست، اما نشان از حرکت و زندگی دارد و سکوت علامت مرگ است. در سال های 59 تا 93 در وزارت صنایع تجربه ای امتحان شده است؛ تشکیلات وزارتخانه متشکل از تعدادی معاون تخصصی صنایع و هرکدام شامل چهار زیرمجموعه بود و همراه آن چهار معاون که زیرمجموعه ها را نظارت و هماهنگی می کردند شکل گرفت و به قولی تشکیلات ماتریسی ایجاد شد. طبعا در این رهگذر یک تحرک و تولید صدای نارضایتی بین زیرمجموعه ها و معاونان ایجاد شد که در ابتدا بسیار بود، اما آن نشانه کار و فعالیت و حل مسائل بود و به تدریج صداها منطقی و سازنده شد و گرفتاری های میان بخشی کمتر شد، اما تحرک و پویایی و نشاط در آن جریان داشت. سکوت و بی صدایی نشانه های مرگ است و جامعه پویا صدا و فریاد دارد و صدالبته در مواقع لازم رئیس جمهور باید اقتدار خود را نشان دهد و با تصمیم های به موقع و الزام افراد به اجرای آن کار را پیش ببرد. طبیعی است پس از مرگ سهراب گله از اجرانشدن تصمیم ها به خاطر مسامحه یا بی حوصلگی یا هر علت دیگر داروی درد نخواهد بود.
                