سه‌شنبه ۱۵ آبان ۱۳۹۷
-----------------------------------------
حرف اول
-----------------------------------------
توطئه آنها، انفعال ما
-----------------------------------------

                    حمله تروریستی اهواز در آخرین روز شهریور، محصول ائتلاف چند گروه تروریستی اعم از داعش و گروه های خلقی بود که سابقه اقدام خرابکارانه آنها دست کم به سال 1358 و غائله خلق عرب در خوزستان می رسد. دلایلی جدی وجود دارد که نشان می دهد اقدام تروریستی اهواز اگر نگوییم صرفا به مباشرت گروه های تجزیه طلب، دست کم در پروسه مشارکت آنها با داعش انجام شده است. در سال 1396 همه گروه های خلقی در کنفرانسی در قاهره، لیگ واحد عربی علیه ایران تشکیل داده و در یک جبهه متحد شده بودند. در حملات اخیر نیز هریک از گروه های موسوم به خلق عرب، به همراه داعش سهمی داشت؛ به همین دلیل به جای یک گروه چند گروه مسئولیت آن را بر عهده گرفت. 
حدود 9ساعت پیش از این حمله، حساب توییتری گروهی به نام «الجبهه الدمیقراطیه الشعبیه الاحوازیه»، به سرکردگی محمود مزرعه از این حمله خبر داده بود. همچنین حبیب نبگان (جبر)، سرکرده حرکه انضال، یک روز پیش از حمله در یک پیام توییتری، خواستار مقاومت در برابر ایران (!) شده بود. سخنگوی حرکه انضال چند ساعت پس از حملات اهواز در گفت وگو با یک تلویزیون وابسته به سعودی و نیز خبرگزاری رویترز مسئولیت حمله را بر عهده گرفت. حکم جلب بین المللی حبیب نبگان و 13 نفر دیگر از هم دستانش سال هاست که از سوی اینترپل صادر شده است. 
با این توصیف، ملاحظات زیر درباره رفتار دستگاه دیپلماسی کشور وجود دارد: 
1. چرا با وجود حکم جلب تروریست ها از سال ها پیش، هیچ اقدامی برای استرداد این افراد صورت نگرفته است؛ به طوری که آنها در این مدت چندین حمله تروریستی دیگر را در کشور مهندسی کرده اند که حملات اهواز فقط یکی از ده ها اقدام انجام شده است. چرا وزارت خارجه و سفارت های اروپایی کشورمان، اقدام معناداری برای تحویل و استرداد افرادی که دفتر کار و محل زندگی شان مشخص است، نکرده اند؟ در سال های گذشته با وجود حکم بازداشت اینترپل برای نبگان و هم دستانش، دستگاه سیاست خارجی در معرفی این گروه ها کوتاهی کرده است. 
به طوری که ما به دنیا اعلام نکرده ایم گروه های مزبور براساس مرام نامه سیاسی و عملکردشان، مشی تروریستی داشته و کشورهای میزبان، باید متوجه پیامدهای حقوقی و سیاسی حمایت یا میزبانی از این گروه ها باشند. 
2. چرا وزارت خارجه و سایر دستگاه ها، حتی پس از حملات تروریستی اهواز، با توجه به مستندات کافی، ازجمله اقرار افراد در خبرگزاری های معتبر و شبکه های اجتماعی تا جایی که حتی فیلم حملات مختلف را در سایت های رسمی شان بارگذاری می کنند، یعنی با وجود ادله کافی، اقدامی جدی برای استرداد تروریست ها نکرده اند؟  هنگامی که پای امنیت ملی در میان باشد، هیچ توجیهی برای کوتاهی در این زمینه پذیرفتنی نیست. اکنون کار به جایی رسیده است که ایران بابت حملات انجام شده در اهواز باید هزینه هایی مانند تحریم اتحادیه اروپا را متحمل شود. این شرایط قطعا مسئولانی دارد که یا باید به صورت فوری دست به کار شده و جبران مافات کنند یا پاسخ گوی مردم باشند. 
3. تلویزیون ایران اینترنشنال وابسته به سعودی است که اصولا بدنه آن از افراد تجزیه طلب و خرابکار در همکاری با جناج رسانه ای تروریست های خلقی عمل می کند. این شبکه در یکم مهر یکی از اعضای حزب تروریستی تضامن را به عنوان میهمان به برنامه شامگاهی خود دعوت کرد و ده ها مطلب سوگیرانه در حمایت از این حزب در وب سایت خود منتشر کرده است.  این شبکه که حتی نام خلیج فارس را نیز تحریف می کند، این روزها تبدیل به تریبون رسمی گروه های بمب گذار و تجزیه طلب شده است که حتی مغایر با قوانین ضدترور بریتانیا است. چرا سفیر ایران در این کشور و سایر دستگاه های اجرائی در برداشتن گامی معنادار برای اقدام حقوقی علیه این رسانه تعلل می کنند؟ و چرا دعاوی حقوقی علیه شبکه مذکور که در جامعه روزنامه نگاری ایران به شدت منفور است، مطرح نمی کند؟
4. از یک زاویه دیگر به مسئله نگاه کنیم. اگر یک اقدام تروریستی در اروپا، مثلا دانمارک اتفاق می افتاد و عاملان آن، در ایران دفتر و سایت داشتند و جلسه هماهنگی برگزار و با رسانه های وابسته به ایران مصاحبه کرده و به رگبار بستن مردم را با افتخار برعهده می گرفتند، دولت دانمارک یا بریتانیا چه واکنشی نشان می داد؟ آیا غیر از این بود که فورا ایران را به حمایت از تروریسم و صدور بنیادگرایی متهم می کردند؟ انفعال دولت، در استرداد تروریست های بین المللی، به درجه ای از آسیب رسید که موساد با پهن کردن دام چنین جلوه داد که ایران قصد ترور آنها را داشته است! تا از این طریق در شرایط فعلی روابط ایران و لااقل بخشی از اروپا را تخریب کند. اکنون مدت هاست که موساد، سناریوهای ارزانی در ارتباط با موضوع برنامه هسته ای یا اقدامات ایران در فرانسه، بلژیک و دانمارک می سازد و به اروپایی ها می فروشد. سرویس های امنیتی اروپا نیز با تجاهل العارف در این دام ها می افتند. 
5. دانمارک با پناه دادن به تروریست هایی که دستشان به خون بسیاری آلوده است، در حال تبدیل شدن به دولت حامی تروریسم و زدودن پرستیژ بین المللی خویش است. سایر دولت های اروپایی نیز برخلاف قوانین داخلی خود، در حوزه رسانه و احزاب سیاسی میزبان گروه ها، سایت ها و رسانه های تروریست یا حامی تروریسم هستند. هرچند ممکن است قوای مجریه این کشورها، به دلایلی بر اقدامات آنها سرپوش بگذارند اما ایران باید همچنان مسیرهای حقوقی برای شکایت و استرداد این افراد یا توقف فعالیت رسانه هایشان را پیگیری کند. از سوی دیگر، دانمارک باید بداند، گروه های تروریستی مانند النضال که اکنون تحت حمایتش قرار دارند، روزی امنیت ملی همین کشور را به مخاطره خواهند انداخت. ترور «احمد مولا» از سرکرده های انشعابی حرکه النضال، توسط شاخه نبگان در هلند، فقط یکی از این اقدامات بود که در آینده ممکن است دامنه دار شود و امنیت کشورهای اروپایی را به مخاطره بیندازد. 
6. معمولا پس از حملات تروریستی در هر کشور، اولین اقدامی که صورت می گیرد تصویب قوانین ضدترور (پاتریوت) است. آنچه امروز نیاز داریم، تصویب قانون میهن پرستی در مجلس است نه چیز دیگر. در غیر این صورت همان طور که شاهد بودیم، فعالیت شبکه ترور و خلقی ها، محدود به حادثه شهریورماه نخواهد بود. کمااینکه از آن روز تاکنون حملات جسته وگریخته ای در چند شهر دیگر ازجمله اهواز انجام داده و فیلم آن را منتشر کرده اند.
                