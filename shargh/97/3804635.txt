پنج‌شنبه ۲۲‌شهریور ۱۳۹۷
-----------------------------------------
type_unknown
-----------------------------------------
شمشیر دولبه FATF
-----------------------------------------

                    گروه سیاست، امیرمحمد حسینی: هرچه بهارستان به پایان تعطیلات مجلس نزدیک تر می شود، تنور بحث های لوایح مبارزه با پول شویی هم داغ تر می شود؛ جایی که FATF بعد از دو ماه مسکوت ماندن باید به دستور کار مجلس بر گردد و از سوی دیگر نمایندگان باید ایرادات اصلاح قانون مبارزه با پول شویی را که از شورای نگهبان به مجلس برگشته، بررسی کنند. اما همه ماجرا به همین جا ختم نمی شود. چون در آستانه بررسی این لوایح پای یک طرح دیگر به میان آمد؛ شفافیت آرای نمایندگان. این طرح به گفته طیبه سیاوشی کپی طرح اصلاح طلبان است که در آذرماه سال پیش به هیئت رئیسه مجلس ارائه شد، اما اعلام وصول نشد. با این حال، حسینعلی حاجی دلیگانی طرحی را با این عنوان مطرح و بعد از تلفیق با طرح محمدجواد فتحی در همین زمینه به هیئت رئیسه مجلس ارسال کرد. اما نمایندگانی که طرح شفافیت آرا را امضا کرده بودند به اندازه نمایندگان ولایی برای بررسی آن عجله نداشتند و در آخرین جلسه علنی با بررسی این طرح با یک فوریت مخالفت کردند. به این ترتیب این طرح باید روند عادی خود را در کمیسیون مربوطه طی کند تا به صحن علنی مجلس برسد. اما باز هم تلاش ها برای شفافیت آرا در آستانه بررسی لوایح مربوط به مبارزه با پول شویی خاتمه پیدا نکرد. حاجی دلیگانی در صفحه توییتر خود از راه دیگری برای رسیدن به این مقصود خبر داد. او نوشت که نامه ای خطاب به رئیس مجلس نوشته تا آرای نمایندگان در کمیسیون ها و صحن مجلس روی سایت قرار بگیرد. نماینده شاهین شهر در مجلس از نمایندگان خواست تا یکم مهر از طریق پیامک موافقتشان را به او اعلام کنند.به ظاهر پرچمدار شفافیت شده ایدسخنگوی فراکسیون امید مجلس در همین زمینه پرسیده که چرا مخالفان FATF پرچمدار شفاف سازی رای نمایندگان شدند؟ بهرام پارسایی به «ایسنا» گفت: «این اقدام در آستانه چراغ سبزهایی که برای تصویب لوایح چهارگانه به مجلس داده شده، انجام می شود و در واقع آنها می خواهند از این موضوع به عنوان حربه ای استفاده یا در موارد مشابه از این مسئله به عنوان تهدیدی برای رد صلاحیت نمایندگان استفاده کنند که در این صورت نه تنها منفعتی برای مردم ندارد، بلکه استقبال نمایندگان مردم را از آنها می گیرد و باعث می شود آنها ملاحظات دیگری را در رای خود لحاظ کنند».او ادامه داد: «طرح موضوع شفاف سازی رای نمایندگان از سوی نمایندگان جبهه پایداری صورت گرفته، آنها مخالف لوایح چهارگانه هستند و در دوره قبل هم مخالف برجام بودند. در حالی که موضوع شفاف سازی رای نمایندگان باعث می شود قوانینی در مجلس وضع شود که تامین کننده منافع ملی نیست و لطمه سنگینی به کشور وارد می کند».این عضو کمیسیون اصل نود مجلس افزود: «لوایح چهارگانه به عنوان مقدمات FATF بهترین مسیر برای شفاف سازی است و همه می دانند چه کسانی مخالف آن هستند. در حال حاضر فقط سه کشور بسیار عقب مانده به این قرارداد بین المللی نپیوسته اند. البته ممکن است این قرارداد بندهایی داشته باشد که می توانیم آنها را نپذیریم، اما اصل پیوستن به آن موجب شفافیت می شود».سخنگوی فراکسیون امید با بیان اینکه اصرار بر شفاف سازی رای نمایندگان منافع گروه اقلیت قدرتمند را تامین می کند، تاکید کرد: «آنها از حربه های مختلف برای پیشبرد اهداف جناحی خود استفاده می کنند و حالا در آستانه مطرح شدن لوایح چهارگانه کمپین به راه انداخته اند و مردم فریبی می کنند. در واقع آنها از مطالبه مردم برای شفاف سازی برای تامین منافع خود استفاده می کنند و به بهانه شفاف سازی، شفافیت را ذبح می کنند. در واقع هدف اصلی آنها از این موضوع کاملا مبهم است». پارسایی همچنین در این باره در صفحه توییتر خود نوشت: «گروکشی رای نماینده ها به بهانه شفافیت آرا، بازی جدیدی از مردم فریبی است. آیا باید باور کنیم که تصادفا در آستانه بررسی مجدد قوانین مبارزه با پول شویی، همه مخالفان FATF یکباره طرفدار شفافیت آرا شده اند؟ شما که امروز به ظاهر پرچمدار شفافیت شده اید، چرا با FATF مخالفید؟». فاطمه ذوالقدر از دیگر نمایندگان فراکسیون امید هم که جزء امضاکنندگان طرح شفافیت آرا بوده، درباره آن به «ایلنا» چنین گفت: «یک نماینده باید آزادانه عمل کند و به وظایف خود بپردازد، اما این طور نباشد که بعد از رای دادن به موضوعی برایش دردسر ایجاد و اسرارش فاش شود». ذوالقدر تاکید کرد که نباید این طور باشد که رای دادن درباره مطلبی بعدها به اهرم فشاری تبدیل شود.پیوستن به کنوانسیون های بین المللی در گرو تصویب مجلسبه گزارش «ایسنا»، معاون پارلمانی رئیس جمهوری درباره لوایح در دستور کار مجلس گفت: «لوایح متعددی در مجلس داریم که یکی از مهم ترین آنها لایحه چهارم از لوایح چهارگانه درباره مقررات مالی کشور است. به تعبیری که می شود از این لایحه به عنوان لایحه FATF نام برده شود». حسینعلی امیری افزود: «تهیه و تدوین این لوایح به عنوان یکی از ضرورت های کشور برای ساماندهی امور مالی و بانکی در مجامع مالی بین المللی و بانک های بین المللی و موسسات مالی دنیاست. زمانی که این قانون در مجلس شورای اسلامی تصویب شود و به تایید شورای محترم نگهبان برسد، فرایند الحاق به کنوانسیون های جهانی شروع خواهد شد».
                