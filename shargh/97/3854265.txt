چهار‌شنبه ۱۲ دی ۱۳۹۷
-----------------------------------------
سرمقاله
-----------------------------------------
مشکل قدم اول
-----------------------------------------

                    روز 10 دی ماه از ساعت 17 تا 20 در دانشکده علوم اجتماعی دانشگاه تهران نمایش و نقد فیلم «بمب ساعتی» برگزار شد. در این جلسه، نگارنده یکی از اعضای میزگرد نقد فیلم بودم. این فیلم درباره  مشکل صندوق های بازنشستگی و ضرورت اصلاح آن است. با اعداد و ارقام، ابعاد مشکلات صندوق ها را توضیح دادم؛ از جمله گفتم که ایرانی ها 10 سال زودتر از مردم سایر کشورها بازنشسته می شوند. حدود پنج میلیون بازنشسته داریم که متوسط حقوق آنها دو میلیون تومان است. به این ترتیب (پنج میلیون ضرب در دو میلیون) هر ماه 10 هزار میلیارد تومان یعنی یک چهارم بودجه سالانه آموزش و پرورش صرف این سیاست غلط می شود. ما مسئولان از حقوق کم بازنشستگان شرمنده ایم و دولت هر ماه باید این بودجه کلان را صرف این سیاست غلط کند. اگر ایرانی ها به طور متوسط به جای 55 سال تا 65  سال کار می کردند و البته کارهای دیگری مانند بهره برداری درست از سرمایه گذاری و جلوگیری از فساد در شرکت ها را انجام داده بودیم، اینجا نبودیم. بیایید صندوق ها را اصلاح کنیم.
در این جلسه حرف بسیاری از حضار که همه از پژوهشگران و دانشجویان خوب و علاقه مند بودند، این بود: «دولت برود اول جلوی اختلاس ها، حقوق های نجومی و ده ها مسئله دیگر را بگیرد بعد برسد به سایر اصلاحات».
یادم آمد در ابتدای طرح تحول سلامت در یکی از جلسات با مسئولان وزارت بهداشت، گفتم باید با سیاست های مختلف از تجویز داروها و ارجاعات غیرضروری به متخصصان، آزمایشگاه ها و…  جلوگیری کنیم و اگر هزینه های بخش سلامت را کنترل نکنیم، نمی توانیم به طرح تحول سلامت  ادامه دهیم. در آنجا جلسه مسئولان وزارت بهداشت بدجور دلخور شدند. آنها هم می گفتند پول پزشکان متخصص بر شما سنگین آمده است، حقوق پزشکان را با کشورهای همسایه مقایسه کنید، سخت گیری را از پزشکان شروع نکنید. بالاخره من که در دولت به عنوان نماینده سازمان های بیمه گر و در دفاع از طرح تحول سلامت در آبان ماه 1392 پاورپوینت ارائه داده بودم، به رئیس جمهور به عنوان دشمن طرح تحول سلامت معرفی شدم و داستان هایی شروع شد. یکی از دانشجویان که جزء دانشجویان استثنائی کشور است، در پایان همین جلسه دهم دی ماه به من صادقانه گفت واقعا از صندوق ها باید شروع کنیم. پاسخ من به آن دانشجوی عمیق و دلسوز این بود: به عنوان یک اقتصادخوانده نقطه شروع اصلاحات اقتصادی در ایران را یکپارچگی خزانه داری می دانم؛ اصلی از قانون اساسی مشروطه و قانون اساسی جمهوری اسلامی که هرگز اجرا نشد و هر روز با آن فاصله گرفتیم؛ اصلی که فقط نیازمند تغییر رفتار مدیران دولتی و نهادهای عمومی حکومتی است و به همراهی مردم نیاز ندارد و برای مردم فقط شهد شیرین است. همه پول های کشور مطابق با اصل 53 باید به حساب خزانه داری واریز شود تا بتوان تورم و فساد را کنترل کرد. اما به عنوان یکی از سیاست گذاران حوزه رفاه اجتماعی، می گویم از هرجایی که می توانیم باید شروع کنیم. معاونت رفاه در سال 92 با تطبیق کد ملی افراد تحت پوشش دو نهاد حمایتی کمیته امداد و بهزیستی شروع کرد که از دل آن 50 هزار هم پوشانی مددجویان آن دو نهاد در آمد. گرفتن دو سی دی کد ملی پس از پنج سال امروز به تشکیل شناسنامه اقتصادی خانوارها رسیده است که هر چند هنوز نقصان دارد اما با همه عیبش هزار منفعت برای مردم و حکومت دارد. از تغییر نترسیم. گام نخست همان جاست که ایستاده ایم.
                