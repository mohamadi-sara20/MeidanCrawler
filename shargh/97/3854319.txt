پنج‌شنبه ۱۳ دی ۱۳۹۷
-----------------------------------------
یادداشت
-----------------------------------------
آمریکا؛ خروج از سوریه بقا در عراق؟
-----------------------------------------

                    سوریه با آینده ای شکننده مواجه است؛ این سرتیتر مشترک رسانه های پرشمارگان آمریکا از نیویورک تایمز تا واشنگتن پست است. نشانه ها در سوریه و صف آرایی قدرت ها در بیرون از مرزهای سوریه نگران کننده است. نگرانی ها نسبت به اوضاع امنیتی خاورمیانه زمانی بیشتر می شود که در آمریکا فردی بر صندلی اتاق بیضی شکل کاخ سفید تکیه زده که پیش بینی ناپذیر است و تصمیمات خارج از قاعده می گیرد و همین امر هراس را نسبت به جنگ آفرینی های جدید در منطقه ژئواستراتژیک خاورمیانه برانگیخته است. ترامپ از یک طرف بر استراتژی خروج از سوریه تاکید دارد و اینکه دو هزار سرباز حاضر آمریکایی در سوریه باید خاک این کشور را به دلیل اتمام ماموریت مبارزه با داعش ترک گویند و از سوی دیگر، سر از پایگاه مهم هوایی عین الاسد در استان الانبار در می آورد. این رفتارها منطقه را از تصمیمات گاه و بی گاه ترامپ مضطرب کرده که واقعا رئیس افراط گرای آمریکا چه اندیشه ای را در سر می پروراند. ترامپ هم اکنون در طیف متنوعی از موضوعات داخلی و بین المللی با هم حزبی ها و اعضای کنگره درگیر است. پدیده روس گیت، قتل شائبه برانگیز خاشقجی، دیوار مرزی مکزیک، طرح درمانی اوباماکر و از این دست موضوعات محل مناقشه ترامپ با طیف اکثریت اعضای کنگره و سران بزرگ جمهوری خواهان است. سقراط، فیلسوف بزرگ یونانی، معتقد است که دیکتاتورها برای ایجاد وحدت درونی و منحرف کردن اذهان مردم و سیاست مداران مخالف از مشکلات داخلی، دست به ماجراجویی در عرصه های بین المللی می زنند. تبلور عینی این تئوری امروز در رفتار و سکنات ترامپ متجلی است. رئیس جمهوری آمریکا دائم به دنبال تنش آفرینی و درگیری با قدرت های جهانی از اتحادیه اروپا گرفته تا چین، روسیه و ایران است. دنیای امروز  از عصر باستان سقراط متفاوت است. ماهیت جنگ و ماجراجویی متحول شده و امروز این امر را در رقابت های اقتصادی و مسئله تعرفه ها شاهد هستیم. اما در خاورمیانه وضعیت رقابت ها بیشتر بعد نظامی دارد. عرصه کنشگری ترامپ در این منطقه از نوع نظامی است و به دنبال استفاده از این کارت است. خروج از سوریه و بقا در عراق، ترکیبی متناقض و درعین حال خطرناک برای منطقه است. دقیقا از روز اعلام خروج آمریکا از سوریه، بحران در سوریه به مراتب پیچیده تر و امکان صلح دشوارتر شده است. ترکیه از حمله به سوریه برای نابودی جنگجویان کرد سخن می گوید. ارتش سوریه در حال آماده سازی برای حرکت به سمت پایگاه نیروهای آمریکایی در شمال غربی سوریه برای پرکردن خلا حضور نیروهای آمریکایی است. اسرائیل به بمباران مواضع نیروهای شیعی و حامی ایران در سوریه دست می زند. روسیه مهیای نبردی بزرگ برای پاک سازی کامل سوریه از حضور نیروهای مبارزه جوی مخالف است. دقیقا متعاقب آموزه های رئالیستی، موازنه در سوریه به هم خورده و این عدم توازن، صلح و ثبات نسبی در این کشور را به هم زده است. سایر بازیگران حاضر در سوریه، چه جریان های داخلی سوریه و چه قدرت های ذی نفع بیرونی، به دنبال برجسته سازی موقعیت شان در فردای خروج آمریکا از سوریه هستند. برای همین است که از نگاه رسانه های آمریکایی، ایران و روسیه برنده اصلی کارزار سوریه هستند و دستی بالاتر در آینده سوریه و مسیر سیاسی این کشور خواهند داشت. ریچارد هاس، رئیس شورای روابط خارجی آمریکا، در توییتی با مضمون خوشامدگویی به خاورمیانه پسا آمریکایی، بر این دیدگاه است که جهان وارد دوره بی نظمی شده است. نمود عینی این بی نظمی در خاورمیانه است؛ جایی که بازیگران این منطقه در تقابل آشکار با یکدیگر قرار گرفته اند. جریان های تروریستی در سوریه در حال بازسازی هستند و احتمال قدرت گیری داعش در سوریه دور از ذهن نیست. برای همین، ریچارد هاس  آغاز باب گفت وگو میان آمریکا با ایران و سوریه را برای حل منازعه حزب الله و اسرائیل پیشنهاد می دهد. در طول تاریخ روسای جمهوری آمریکا، دیپلماسی را امری ذهنی دیده اند و هیچ گاه رابطه ای معنادار میان ارزش های آمریکایی با ابزار مذاکره برقرار نکردند. جورج بوش پسر دیپلماسی را ابزار تعامل صرفا برای کشورهایی می دانست که مطابق استانداردهای رفتاری آمریکا باشند. درحالی که دیپلماسی استراتژی و گزینه ای بی طرف است که باید از آن برای ارتقای منافع آمریکا حتی در مواجهه با جبهه مخالف کمک گرفت. ترامپ امروز بی تمایل به مذاکره با ایران است و این شانس موفقیت آمریکا را در خاورمیانه پایین می آورد. از سوی دیگر، برنامه های نامطمئن و نامتوازن ترامپ در منطقه، فضای خاورمیانه را به سمت منازعه بیشتر سوق می دهد. تلاش ترامپ برای حفظ پنج هزار سرباز آمریکایی در عراق و تاکید بر ماموریت این نیروها در بحران سوریه در صورت نیاز، نشان از بازگشت خوی جنگ طلبی از سوی دولت آمریکا دارد. 
 برای همین جمهوری اسلامی ایران به عنوان یکی از طرف های اصلی سیاست آمریکا در منطقه باید رویکردی هماهنگ تر با قدرت های منطقه ای به ویژه ترکیه و روسیه در سوریه داشته باشد و در گام دوم، باب دیپلماسی را از سمت خود باز و فعال نگه دارد. کلازوئتیس، متفکر نظامی، بر این باور است که جنگ پایان دیپلماسی است. زمانی که دیپلماسی به بن بست برسد، آن هنگام جنگ آغاز شود. با عطف به این واقعیت، باید درهای تعامل و مذاکره حداقل در سطح منطقه ای حفظ شود و این اجازه از سوی قدرت های منطقه ای که ضامن اصلی امنیت منطقه هستند، به ترامپ داده نشود که بتواند ابتکار عمل را برای فضاسازی جنگی در دست داشته باشد.
                