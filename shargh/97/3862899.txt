یک‌شنبه ۳۰ دی ۱۳۹۷
-----------------------------------------
سرمقاله
-----------------------------------------
اصلاح ضروری بودجه ریزی
-----------------------------------------

                    لایحه بودجه کل کشور برای سال 1398 را کامپیوترها بهتر از اذهان کارشناسان و نمایندگان مجلس می توانند درک و تحلیل کنند. درک ارقام ماده واحده لایحه تقریبا از توان ذهنی یک انسان معمولی خارج است. 17 میلیون و 32 هزار و 332 میلیارد و 270 میلیون ریال را چگونه می توان تصور کرد. حتی با تبدیل آن به تومان هم یک ذهن معمولی دچار مشکل می شود. در تلاش ناکام برای درک این ارقام به یاد نوشته ای در مجله (world future review) 1 در مصاحبه با Ed Gordon  افتادم که مردم تصوری از تریلیون ندارند. اگر ما یک تریلیون ثانیه به عقب برگردیم به 32000 سال پیش می رسیم. یعنی زمانی که نئاندرتال ها روی کره زمین قدم می زدند. پس داریم از مبالغ زیادی پول صحبت می کنیم. (ماخذ: جست وجوی منابع جدید در شرایط پسرفت اقتصادی، مصاحبه گوردن با مجله ورلد فیوچر ریویو، 2009، ترجمه بایزید مردوخی) بودجه ریزی فرایند تخصیص منابع محدود به نیازهای دست یافتنی در یک سال است. در سند بودجه، هدف ها و راهبردهای دولت و سازمان های دولتی به صورت عبارت های مالی تعریف شده است. برنامه ریزی و بودجه ریزی به عنوان ابزارهای کلیدی نظام تدبیر شایسته، در مقابل راهکارها و اقدامات جزئی و پراکنده و ناهماهنگ که ممکن است در کوتاه مدت و به صورت موضعی کارساز باشند، می توانند از بروز تعارضات فوق و عوارض زیانبار آنها و اتلاف منابع انسانی و مادی جامعه جلوگیری کنند و دستیابی به رشد و توسعه اقتصادی- اجتماعی را تسریع کرده و بهره وری منابع انبوه مصرف شده را ارتقا بخشند.
بودجه ریزی در کشور نیاز به اصلاحاتی دارد که بارها مورد تاکید و تایید قرار گرفته اما همچنان این نیاز به قوت احساس می شود. پاره ای از این اصلاحات به شرح زیر است :
1- رعایت زمان بندی فرایند بودجه ریزی از مرحله تدوین تا تصویب
2- ایجاد شفافیت بیشتر در منابع و مصارف بودجه
3- ایجاد ارتباط میان نظام بودجه ریزی و حساب های ملی
4- اصلاح طبقه بندی بودجه مبتنی بر استانداردهای بین المللی
5- اصلاح ساختار احکام بودجه با تاکید بر خروج احکام با ماهیت دائمی
6- حرکت نظام بودجه ریزی به سوی بودجه ریزی واقعی مبتنی بر عملکردها/ فعالیت ها
7- ایجاد ارتباط منطقی بین بودجه دولت و اهداف کمی برنامه توسعه
8- اصلاح ساختار نظارت و ارزیابی بودجه
9- افزایش اختیارات دستگاه های اجرائی در فرایند تدوین و اجرای قانون بودجه
10- ایجاد ارتباط میان نظام بودجه ریزی و  برنامه ریزی
11- بهبود انضباط مالی در فرایند تدوین و اجرای قانون بودجه
12- برقراری روالی منطقی و عادلانه در فرایند تخصیص بودجه
13- ساماندهی ردیف های متفرقه در بودجه
14- نتیجه محور کردن اعتبارات دستگاه ها و ایجاد امکان رصدکردن تحقق اهداف بر پایه هزینه ها
15- ایجاد نظام تدوین بودجه و جلوگیری از تاثیرپذیری آن از افراد و سلایق فردی و گروهی
16- تفکیک وظایف حاکمیتی دولت از وظایف غیرحاکمیتی و تمرکز مجلس بر مبانی حاکمیتی بودجه
17- تبدیل نظام تهیه و تنظیم بودجه از صورت بخشی به یک نظام مشارکت محور مبتنی بر اولویت ها و نهادهای استانی با هدف خاتمه دادن به عدم توازن های توسعه ای مناطق و استان ها.
بودجه و بودجه ریزی
حداکثرکردن رفاه اجتماعی، مهم ترین مسئله بودجه ریزی است که با رهیافتی غیربازاری در چارچوب الگویی مبتنی بر فرض های زیر امکان پذیر است:
1- دولت، کارگزاری دارای هویت یکپارچه و همگون است.
2- دولت، کارگزاری همه چیزدان است.
3- دولت، کارگزاری خیرخواه عموم است.
در این صورت است که دولت ها سازوکار بودجه ریزی منابع عمومی را به منظور بیشینه کردن رفاه اجتماعی و برآوردن رجحان های جمعی مدیریت می کنند. در این شرایط، آثار توزیعی بودجه ای به وسیله دولت، مورد رضایت همگان خواهد بود و برداشت یا تصاحب خودسرانه منابع عمومی بودجه به حداقل ممکن کاهش خواهد یافت.
جیمز بوکانن2، اقتصاددان شهیر برنده نوبل سال 1986، سه شرط را برای برقراری یک الگوی مناسب در نظم سیاسی قانونی لازم می داند:
1- فعالیت عامل های خصوصی و عمومی به وسیله قانون اساسی و دیگر محدودیت های معتبر محدود شود.
2- تمامی اعضای واحد سیاسی در چارچوب قانون به ساختارهای تصمیم گیری دسترسی یکسان داشته باشند و به همه آنها وزن یکسانی در تعیین تصمیمات جمعی داده شود.
3- تمایز مشخصی بین اقدامات جمعی که در چارچوب قانون اساسی و قوانین عادی صورت می گیرد و اقدامات جمعی که برای تغییر خود قوانین انجام می شوند، وجود داشته باشد. در این صورت باید قاعده تصمیم موثر برای تغییر قوانین پایه (ارگانیک)، از قاعده تصمیم سازی های جمعی که در چارچوب قوانین عادی شکل می گیرند، فراگیرتر باشد.3
بودجه ریزی دولتی در همه جوامع، سازوکاری است که از طریق آن توزیع و نحوه بهره مندی از حقوق مالکیت عمومی روی منابع بودجه در هر سال تعیین می شود. هرساله حجم عظیمی از درآمد ملی جامعه از طریق بودجه ریزی دولتی برداشت می شود و در واقع حقوق مالکیت اعضای جامعه بر بخشی از درآمدهای به دست آمده از تلاش و کوشش جمعی و فردی شان سلب می شود. سپس در چارچوب سیاست های بودجه ای، نحوه بهره مندی اعضای جامعه از منابع عمومی بودجه از طریق مصرف کالاهای عمومی، مجددا تعیین می شود.
کیفیت نظام تدبیر که تصمیمات بودجه ای هم در داخل آن شکل می گیرد و نیز فرایندهایی که این تصمیمات باید از طریق آنها پیاده و اجرا شوند، به میزان زیادی به نحوه ارتباطات بین خود اجزای نظام بستگی دارد. در اقتصادهای رانتی، دولت های رانتیر به میزان زیادی خود را از مالیاتی که مردم می توانند بپردازند، بی نیاز می کنند تا از پاسخ گویی به مردم در قبال برنامه ها و سیاست هایشان مصون بمانند و در اقداماتشان آزادی عمل بیشتری داشته باشند. در این گونه اقتصادهای رانتیر، رجحان های گروه سیاسی حاکم آنها را شکل خواهد داد. گفتنی است که سازوکار بودجه ریزی در هر کشور اعم از توسعه یافته و کمترتوسعه یافته در هر حال ساختی رانت جویانه دارد. میزان و شدت رانت جویی بین جوامع فرق می کند و به ترتیبات نهادی حاکم بر هر جامعه، ساختار سیاسی قدرت و ساختار نظام اداری یعنی در یک کلام، به نظام تدبیر آن جوامع بستگی دارد. این به آن معناست که در محیط های نهادی شکننده و کمتر انعقادیافته نظام تدبیر و در ساخت های سیاسی غیرمردم سالار و همچنین دارای نظام اداری فربه و ناکارآمد، امکان هدایت خودسرانه منابع عمومی بودجه به سوی گزینه های غیرتوافقی و ناسازگار با خواست و نیاز مردم، بیشتر خواهد بود. در چنین نظام تدبیر و محیط سیاسی- نهادی ای، بودجه ریزی دولتی سازوکاری برای تسهیل فرایند انتقال عمومی بودجه (شامل منابع مالی رانتی)، به گزینه های موردنظر گروه های همسود سیاسی شکل دهنده تیم سیاسی حاکم و پیروها یا حامیان آنها خواهد بود.
مبانی و اصول پایه بودجه دولت در نظام تدبیر ایران را قانون اساسی جمهوری اسلامی ایران4 در اصول مختلف مشخص کرده است. علاوه بر آن سازوکارهای تهیه و تنظیم بودجه نیز در قوانین عادی معین شده است. در اصل 52 قانون اساسی، تهیه بودجه سالانه کل کشور و تسلیم آن برای رسیدگی و تصویب به مجلس شورای اسلامی از وظایف دولت است. در اصل 53، تمرکز کلیه دریافت های دولت در حساب های خزانه داری کل پیش بینی شده و همه پرداخت ها در حدود اعتبارات مصوب امکان پذیر اعلام شده است. در اصل 55، رسیدگی یا حسابرسی کلیه حساب های دولتی و تضمین عدم تجاوز هزینه ها از اعتبارات مصوب و تسلیم گزارش تفریغ بودجه هر سال و در دسترس عموم قرار دادن این گزارش، وظیفه دیوان محاسبات کشور است. در اصل 75، تصریح شده است که طرح ها، پیشنهادها و اصلاحات نمایندگان درخصوص لوایح قانونی که به تقلیل درآمد عمومی یا افزایش هزینه های عمومی می انجامد، در صورتی قابل طرح است که طریق جبران کاهش درآمد یا تامین هزینه جدید معلوم شده باشد. در اصل 80، گرفتن و دادن وام یا کمک های بدون عوض داخلی و خارجی از طرف دولت موکول به تصویب مجلس است. در اصل 126، رئیس جمهور مسئولیت امور بودجه را مستقیما برعهده دارد و می تواند اداره آن را بر عهده دیگری بگذارد.
مراحل و اقدامات مختلف سازوکار تهیه و تنظیم بودجه هر سال (مکانیک بودجه ریزی) از مرحله تهیه بخش نامه بودجه، ابلاغ بخش نامه، دستورالعمل و فرم ها، نحوه تهیه پیشنهاد بودجه توسط دستگاه های دولتی، نحوه رسیدگی به بودجه ها، نحوه تنظیم لایحه بودجه پیشنهادی، مراحل رسیدگی لایحه در دولت، زمان و نحوه تقدیم لایحه بودجه به مجلس، شکل و ساختار لایحه بودجه، نحوه رسیدگی به لایحه بودجه در کمیسیون های مجلس و در جلسه علنی، نحوه مشارکت دولت در جریان رسیدگی ها و در مذاکرات بودجه ای در جلسه های علنی مجلس، زمان بندی رسیدگی به لایحه بودجه و تصویب آن در مجلس، نحوه ابلاغ بودجه توسط دولت، شیوه تخصیص اعتبارات بودجه، موافقت نامه های فعالیت های هزینه ای (جاری) و طرح های تملک دارایی های سرمایه ای (عمرانی)، مراحل و سازوکارهای هزینه کردن توسط دستگاه ها و نظارت و ارزیابی عملکردها، نحوه تامین کسری بودجه و نحوه انطباق علمکردهای بودجه ای با اولویت های برنامه های پنج ساله تا تفریغ بودجه، اجزای عمده نظام تدبیر بودجه ریزی کشور است که در طول چندین دهه در سازمان برنامه و بودجه کشور و دولت های مختلف ایران به تکامل رسیده است. قانون برنامه و بودجه (مصوب 1351)، قانون محاسبات عمومی (مصوب 1366)، قانون تنظیمی بخشی از مقررات مالی دولت (مصوب 1382 و تنفیذ شده برای دوره برنامه چهارم توسعه) و قوانین برنامه های توسعه پنج ساله نیز اجزای دیگر نظام تدبیر بودجه ریزی کشور را مشخص کرده اند.
بودجه ریزی در ایران مانند هر کشوری در جهان، متاثر از تعامل مستقیم و غیرمستقیم چهار گروه عمده اجتماعی؛ یعنی رای دهندگان (تامین کننده هزینه ها)، گروه سیاسی حاکم (شکل دهنده هزینه ها)، بوروکرات ها (هزینه کنندگان) و گروه های فشار (جهت دهندگان هزینه) است. طبق نظریه انتخاب عمومی، این چهار گروه همواره می کوشند تا با تحت تاثیر قراردادن فرایند بودجه ریزی و سیاست های بودجه ای، هدف های خود را بیشتر برآورده کنند. آنها زمانی همسو با منفعت عمومی رفتار خواهند کرد که محدودیت های اساسی قانونی و موثری -و نه محدودیت های ارشادی و انذاری- بر رفتارشان قرار داده شود و نهادهای مقتدر این محدودیت ها را اعمال و ضمانت های اجرائی معینی در این باره تمهید شده و به اجرا گذاشته شوند.
در نظام تدبیر کشور، رای دهندگان یعنی تامین کنندگان هزینه ها، مردم کشورند که از طریق کارگزاران مقدم خود یعنی نمایندگان شان در مجلس شورای اسلامی تنها مرجع قانونی تصویب بودجه دولت هستند. نهاد مجلس در ایران هم مانند سایر کشورهای نفت خیز خاورمیانه و شمال آفریقا (MENA)، به دلیل وجود درآمدهای سرشار نفت و گاز که به طور مستقیم عاید خزانه دولت می شود، از وظایف اصلی قانون گذاری، نظارت و نمایندگی فاصله می گیرد و بیشتر به یک نهاد مشورتی تبدیل می شود، ضمن اینکه وجاهت قانونی مصوبه های آن مشروط به تاییدیه شورای نگهبان است. سرازیرشدن درآمدهای نفت و گاز به خزانه دولت، نمایندگان مجلس را بعضا به تلاش برای اختصاص سهمی از منابع بودجه به حوزه های انتخابیه وادار می کند.
وجود درآمدهای سرشار نفت و گاز به آن معناست که وجود یک محیط معیوب و ناقص تدبیر تا وقتی که کالاهای عمومی را می توان به جمعیت ارائه کرد، قابل استمرار خواهد بود- وضعیتی تعادلی که آن را «فقدان مالیات، فقدان نمایندگی» نامیده اند، وجود ثروت های معدنی مانند نفت در یک کشور، ممکن است به خودی خود موجب شکست نظام تدبیر نشود؛ ولی می تواند از شکل گیری و توسعه نهادهای تدبیر شایسته ممانعت یا آن را مشکل کند.5 در نتیجه هر سال حجم عظیمی از ثروت ملی جامعه به صورت عایدات صادرات سرمایه نفتی از طریق بودجه ریزی برداشت می شود و در واقع حقوق مالکیت نسل های آینده بر بخش مهمی از ثروت ملی سلب شده و صرف تامین نیازهای عمدتا کوتاه مدت می شود.
 در هر صورت هرچند ضعف یا فقدان نمایندگان رای دهندگان در فرایند بودجه ریزی را دولت ها با اعطای یارانه ها و پرداخت های انتقالی ممکن است ترمیم کنند، به گفته نوت ویکسل*، اقتصاددان سوئدی، «این بی عدالتی محض است اگر فرد را مجبور به تحمل بخشی از بار هزینه های فعالیتی کنیم که منافع او را افزون نمی کند یا حتی ممکن است با منافع او قاطعانه در تضاد باشد6». به این گفته می توان اضافه کرد که منابع بودجه باید از درآمد تلاش و کوشش زندگان جامعه و حقوق مالکیت آنها به صورت توافقی تامین و برداشت شود.
در نظام تدبیر کشور، گروه سیاسی حاکم یعنی شکل دهندگان هزینه ها، از آنجا که ماموریتی این جهانی برای خود قائل نیستند، در چارچوب نظریه انتخاب عمومی نمی توان این انگیزه را تحلیل کرد. بوکانن می گوید «انتخاب یا اقدام افراد در بازار، بیشینه ساز ارزش های آنهاست بدون الزام به دخالت دادن یک معیار ارزیابی خارج از وجود خود آن افراد». او می گوید چنین برداشتی از «بیشینه سازی ارزش» را نمی توان از بازار به قلمرو سیاست تعمیم داد؛ زیرا آن ساختار سازگار باانگیزه که در بازار وجود دارد، در سیاست تعبیه نشده است. به عبارتی دیگر، همتایی سیاسی برای دست نامرئی آدام اسمیت وجود ندارد. او در نهایت می گوید «قوه مجریه و مقننه، هیچ کدام در حقیقت آن چیزی که تئوری حاکم القا می کند، نیستند. هیچ کدام از اینها آن ارگان های خالص اجتماعی که به چیزی جز ارتقای سعادت عمومی نیندیشند، نیستند و اعضای مجالس نمایندگان در اکثر موارد همان اندازه به رفاه عمومی علاقه مندند که موکلین و حوزه های انتخابی آنها - نه بیشتر و نه کمتر».
بوروکرات ها که هزینه کنندگان بودجه در نظام تدبیر کشورند که بار اصلی اجرای فعالیت های جاری و طرح های عمرانی را به عهده دارند و تنها سطح بالای این گروه، در سیاست ها و جهت گیری های بودجه احتمالا تاثیرگذارند، آنچه در این سطح مشهود است، گرایش شدید بخشی و بخشی نگری آنهاست که توسعه متوازن منطقه ای و حوزه های موضوعی و غیربخشی مانند فقرزدایی را دستخوش غفلت و کم توجهی کرده است. گروه های فشار یا همسود، یعنی کسانی که در تلاش برای جهت دادن به هزینه ها برای تامین منافع خود هستند، در ایران نیز همانند همه جوامع دیگر همواره کوشش می کنند در هر دو سطح پایین و بالای هزینه ها تاثیرگذار باشند. سازوکار اعمال این تاثیرها پیچیده تر از آن است که این مختصر قادر به تحلیل یا حتی ترسیم ساده آن باشد.
جمع بندی و نتیجه گیری
گستره وظایفی که طبق قانون برعهده دولت گذاشته شده است و همچنین وظایفی که براساس ساختار حاکمیت سیاسی کشور از دولت انتظار می رود، نامحدود و بسیار غیرشفاف است و بر پایه آن می توان هر نوع اقدامی را جزء وظایف مدیریت دولتی طبقه بندی کرد. انعکاس این گستره بی کران در بودجه ریزی کشور نمایان می شود. به علت محدودیت منابع بودجه ای، غالبا بعضی از وظایف دولت همراه با کمبود اعتبار و کسری بودجه روبه رو می شوند و بعضی از ماموریت های دولت نیز که طبق قوانین و مقررات یا در برنامه های پنج ساله تکلیفی برای دولت محسوب می شوند، مصداق «ماموریت ها و اختیارات بدون بودجه»* را پیدا می کنند که به هرحال نشان از ضعف نظام تدبیر بودجه ریزی کشور دارد. ارائه نقطه نظرات تعدادی از صاحب نظران و دست اندرکاران کشور، می تواند به مشکلات بودجه ریزی در نظام تدبیر کشور، روشنایی بیشتری ببخشد:
1- دکتر محمد خضری7 پژوهشگر اندیشمند و صاحب نظر می گوید: «شاخص ناپذیری و کرانمندنبودن هدف ها و ماموریت های متعددی که بر دوش دولت قرار دارند، می تواند هر نوع برنامه و گزینه بودجه ای را توجیه پذیر کند. گستردگی بی کران هدف ها و ماموریت های دولت، هم ناشی از قانون اساسی و هم نتیجه ساختار سیاسی شکل گرفته در این سه دهه است».
2- دکتر محمد لاریجانی8: «ما بعد از انقلاب به نوعی مملکت داری عادت کردیم که مملکت داری کارپردازانه است. مسائل و مشکلات پیش می آید و ما درصدد حل مشکلات و مسائل برمی آییم و در واقع به برنامه ریزی در کشور ما توجه نشده است اینکه گفته می شود برنامه در کشور ما یک جوک است، یک حادثه اتفاقی نیست؛ چون در واقع دیده می شود اعتقاد چندانی به برنامه وجود ندارد؛ مثلا وقتی یک برنامه نوشته می شود سال اول که بودجه می آید آن قدر انحراف وجود دارد که برنامه از مسیر منحرف می شود».
3- دکتر فرشاد مومنی9: از اولین بودجه ای که بعد از انقلاب مشروطیت ریخته شده تا بودجه سال 1387 یعنی یک دوره صدساله، همواره اهتمام به رفع محرومیت از گروه های درآمدی مردم و مناطق محروم در دستور کار بوده و برای آن بخش های قابل توجهی از منابع مادی و انسانی دولت و جامع درگیر بوده ولی در کل این دوره شاید حتی یک منطقه محروم به منطقه غیرمحروم تبدیل نشده است».
4- رئیس دانشکده مدیریت دانشگاه تهران: «در دولت 15 میلیون فرایند وجود دارد که تدبیر خوب باید به آنها بپردازد».
                