سه‌شنبه ۱۷ مهر ۱۳۹۷
-----------------------------------------
type_unknown
-----------------------------------------
زیباکلام به رئیس قوه قضائیه نامه نوشت
-----------------------------------------

                    گروه جامعه: داستان زلزله کرمانشاه و کمک چهره های سرشناس و جمع آوری پول از مردم و ناکامی در تامین نیازهای مردم زلزله زده تمامی ندارد. در روزهای اولی که زلزله کرمانشاه به وقوع پیوست، مردم گروه گروه به مناطق زلزله زده رفتند تا اقلام موردنیاز زلزله زدگان را فراهم کنند. سیل مسافر به مراکز زلزله زده به حدی بود که ماشین های امدادی ساعت ها در ترافیک می ماندند و بخش عمده ای از اقلام اهدایی به دلیل ازدحام اقلام، در طبیعت رها  یا فاسد می شد. تصاویر کپه های نان کپک زده در منطقه سرپل ذهاب یکی از تصاویر معروف ثبت شده از زلزله کرمانشاه است. همان روزها هم عده زیادی از چهره های سرشناس فرهنگی، ورزشی و سیاسی به کرمانشاه رفتند و شماره حساب اعلام کردند و مبالغ زیادی را در حساب هایشان جمع آوری کردند، اما شاید به دلیل ندانستن مدیریت امداد، آن طور که بایدوشاید نتوانستند نمود بیرونی تلاششان برای مصرف این پول ها را به نمایش بگذارند. وسواس در خرج کردن پول ها باعث شد که پس از نزدیک به یک سال از وقوع زلزله کرمانشاه، هنوز مردم زیادی سروسامان نداشته باشند و مدرسه های زیادی هم تعطیل بمانند، درحالی که شاید اگر پول های جمع آوری شده مستقیم در اختیار هلال احمر قرار می گرفت، داستان جور دیگری رقم می خورد و کار به مسدودسازی حساب و احضار نمی رسید.
گزارش کار و اسناد هزینه های دهکده امید را به همه داده ام
روز شنبه، «شرق» گزارش احضار صادق زیباکلام و علی دایی به پلیس آگاهی را درباره مبالغی که هنگام زلزله کرمانشاه توسط مردم به حساب آنان ریخته شده بود، منتشر کرد. صادق زیباکلام، استاد علوم سیاسی دانشگاه تهران، در نامه ای خطاب به رئیس قوه قضائیه، توضیحاتی دراین باره داده است. متن این نامه که با موضوع «بسته شدن حساب کمک های مردمی به زلزله زدگان» در اختیار «شرق» قرار گرفته، به شرح زیر است: ریاست محترم قوه قضائیه: با سلام و تحیات، به دنبال وقوع زلزله آبان ماه سال گذشته در کرمانشاه بنده حساب بانکی ام را در فضای مجازی جهت کمک رسانی به زلزله زدگان اعلام نمودم. تصورم آن بود که ده، بیست میلیون تومان جمع آوری می شد و بنده آن را ارسال می کردم به اشخاصی که می شناختم در منطقه برای خرید مایحتاج اولیه. اما به سرعت و در طی ساعات بعدی به صدها میلیون تومان و ظرف 48 ساعت به یک میلیارد تومان بالغ شد. آن حجم کمک باعث شد که خودم به منطقه بروم. به دنبال چندین بار بازدید از منطقه و رایزنی های گسترده از یکسو با مسئولین و از سویی دگر با دست اندرکاران کمک رسانی و بالاخره همکاران دانشگاهی تصمیم بر بازسازی یک روستا بر اساس الگوی «توسعه پایدار» گرفته شد. قرارداد همکاری میان بنده با بنیاد مسکن در تهران در دی ماه منعقد شد. لوله کشی و تصفیه فاضلاب روستا و استفاده از آن در کشاورزی، ایجاد مرکزی به منظور توانمندسازی روستاییان بالاخص زنان، ساخت مزرعه خورشیدی و بررسی برخی طرح های اشتغال زایی از جمله طرح های «دهکده امید» بودند. هدف ما در ایجاد دهکده امید از یکسو فقرزدایی در روستا بود و از سویی دیگر به کارگیری روش هایی که مخرب بر محیط زیست نباشند. با اینکه ساخت مسکن برعهده بنیاد بود معذالک استفاده از تکنولوژی تری دی پانل در ساخت دیوارها و سقف منازل به علاوه نصب پنجره های دوجداره را هم تیم دانشگاه پذیرفت. با اینکه پروژه ما بلندمدت است اما نزدیک به یکصد دستگاه کانکس هم تهیه شد. از همان ابتدا با انتقادات زیادی روبه رو بودیم اما همکاری و حمایت شخصیت های فرهیخته و هموطنان کردمان به علاوه شخص آقای مهندس هوشنگ بازوند استاندار کرمانشاه باعث دلگرمی بود. 
در 11 ماه گذشته بنده 17 بار جهت بررسی کارها و تشریک مساعی با همکاران دست اندرکار به منطقه رفته ام به علاوه جلساتی که در تهران با مسئولین داشته ام. هربار هم گزارش کاملی از پیشرفت یا عدم پیشرفت کارها داده ام. چهار ماه پیش دادستانی تهران بنده را احضار کرد که در جریان بازپرسی چندین ساعته توضیحات شفاهی و کتبی دادم. عرض کردم هر ابهام و پرسش دیگری باشد در خدمت هستم. هیچ خبری نشد تا هفته گذشته از سوی آگاهی احضار شدم که همان توضیحات را این بار با کلی اسناد و مدارک از هزینه ها و درآمدها خدمتشان ارائه دادم.
زیباکلام در ادامه این نامه آورده است: ریاست محترم قوه قضائیه، نخستین پرسشم آن است که دستگاه قضا کدام اطلاعات را خواسته و به آنها داده نشده است؟ کدام سؤال در قوه قضائیه یا آگاهی از بنده پرسیده شده و پاسخ قانع کننده ای دریافت نکرده اند؟ کدام اسناد و مدارک را خواستند ببینند و اطاعت نشد؟ کدام دفعه بنده احضار شدم و لدی الاطلاع امتثال امر نکردم؟ حتی برای گزارش تحقیق پلیس آگاهی، فرصتی به این ضابط قضائی داده نشد. چهارشنبه 11 مهر ساعت 17:30 کار بنده در آگاهی تمام شد. شنبه 14 مهر حکم مسدودشدن حسابم صادر و بانک هم یکشنبه صبح آن را دریافت و حساب را مسدود کرد. این در حالی است که شاکی عمومی و خصوصی وجود نداشت و هیچ ارگان یا نهاد دولتی از بنده شکایت نکرده است. گیرم از بنده شکایتی مبنی بر حیف ومیل پول های جمع آوری شده مطرح باشد. هیچ اطلاعی از اینکه در کدام دادگاه این شکایت رسیدگی شده و حکم بر محکومیت بنده و مسدودشدن حسابم صادر شده است در دست نیست. امیدوارم در این زمینه، پاسخ کافی به متهم داده شود.
اطلاعی از پول های جمع آوری شده سلبریتی ها نداریم
داستان اینجا پیچیده تر می شود که معاون وزیر کشور و رئیس سازمان مدیریت بحران کشور در گفت وگویی با ایلنا با بیان اینکه هنوز اطلاعی از پول های جمع آوری شده از سوی سلبریتی ها برای زلزله زدگان کرمانشاه نداریم، می گوید: برخی از این افراد مقدار مبالغی را که جمع آوری کردند، حتی اعلام هم نکردند و گفته می شود برخی از آنها بدهکار بانکی بودند و بانک این مبالغ را برداشت کرده است.
اسماعیل نجار درباره احضار برخی سلبریتی ها به آگاهی ناجا برای پاسخ گویی در زمینه کمک های جمع آوری شده برای مردم زلزله زده کرمانشاه گفت: از طریق رسانه ها مطلع شدم برخی از این افراد سلبریتی برای ارائه یک سری اطلاعات به آگاهی ناجا احضار شده اند و از جزئیات این احضارها اطلاعی ندارم. رئیس سازمان مدیریت بحران کشور با بیان اینکه مانند دیگر نقاط دنیا برای بازسازی مناطق زلزله زده  دستورالعمل هایی وجود دارد، خاطرنشان کرد: براساس دستورالعمل هایی که تعیین شده، دستگاه ها نیز وظیفه خود را انجام می دهند؛ از این رو به همه افرادی که مبالغی در موضوع کمک به مناطق زلزله زده از طریق مردم جمع آوری کرده اند، اعلام کردیم تا این مبالغ را درصورتی که درباره امدادرسانی به مردم زلزله زده است، در اختیار جمعیت هلال احمر قرار دهند و اگر درباره بازسازی این مناطق است، مبالغ را به بنیاد مسکن انقلاب اسلامی تحویل دهند؛ چراکه این بنیاد وظیفه بازسازی در این مناطق را برعهده دارند. نجار با بیان اینکه بازسازی در کرمانشاه از سوی بنیاد مسکن انقلاب اسلامی رو به اتمام است، تصریح کرد: برای اینکه نظارتی بر کمک های جمع آوری شده باشد، به افرادی که پول هایی را برای بازسازی جمع آوری  کرده اند، تاکید کردیم این کمک ها را در اختیار بنیاد مسکن قرار دهند و این بنیاد براساس ماموریتی که دارد، کار را دنبال می کند که متاسفانه این اتفاق نیفتاده است. او تصریح کرد: اطلاع دقیقی از تعداد افرادی که برای کمک به مردم زلزله زده پول جمع آوری کرده اند، نداریم. تاکنون نیز گزارشی از این افراد به ما ارائه نشده است؛ البته عده ای در همان زمان کمک هایی را جمع آوری کرده بودند که این افراد چهره شاخص تری دارند؛ اما برخی ها ممکن است در محدوده جغرافیایی محدودتری باشند و شناسایی این افراد سخت است. هر چقدر ابعاد این کمک ها روشن تر شود، بهتر خواهد بود.
رئیس سازمان مدیریت بحران کشور خاطرنشان کرد: شنیده ها درباره این افراد و کمک هایی که جمع آوری کرده اند، بسیار است و برخی مدعی شدند که اعتمادی به دولت نیست و این پول را مردم در اختیار آنها گذاشته اند و وظیفه آنهاست که این مبالغ را در مناطق زلزله زده هزینه کنند؛ در صورتی که این گونه هم باشد، باید این افراد هماهنگی را با دستگاه های مربوطه از جمله استانداری، بنیاد مسکن، هلال احمر و… انجام می دادند که متاسفانه این اتفاق نیفتاده است. نجار تصریح کرد: یکی از افرادی که اقدام به جمع آوری کمک  برای مناطق زلزله زده کرده بود، به آنجا رفته و کلنگی را هم برای شروع اقدامات به طور نمادین بر زمین زده؛ اما هیچ اقدام دیگری انجام نداده است.
به گفته رئیس سازمان مدیریت بحران کشور فقط یک خانم در منطقه زلزله زده اقداماتی را انجام داده است و دیگر افرادی که برای کمک رسانی به مردم زلزله زده مبالغی را جمع آوری کرده بودند، اقدام خاصی انجام نداده اند و با دستگاه های مربوطه هماهنگ نشدند. نجار با اشاره به اینکه برخی از این افراد مقدار مبالغی را که جمع آوری کرده بودند، حتی اعلام نکردند، گفت: گفته می شد برخی از این افراد بدهکار بانکی بودند و بانک این مبالغ را برداشت کرده و به هر دلیل اقدام خوبی صورت نگرفته است.
نجار با اشاره به یکی از مصاحبه هایش درباره مناطق زلزله زده که چند ماه پیش منتشر شده است، گفت: در آن مصاحبه خبرنگار اعلام کرد، آقای زیباکلام قصد دارد در یکی از روستاهای زلزله زده کرمانشاه دهکده امید را بنا کند و در این باره قراردادی هم با بنیاد مسکن انقلاب اسلامی منعقد کرده است؛ اما از آنجایی که استانداری نظراتی در این باره داشته، اتفاق خاصی در این زمینه صورت نگرفته است. او ادامه داد: همان طور که آن موقع هم اعلام کردم، بحث اصلی ما در حال حاضر ساختن سرپناه برای مردم است. باید تمام هم و غم ما این باشد که یک سرپناه مناسب در شان این مردم ایجاد کنیم تا بتوانند زندگی نسبی خود را در آن از سر بگیرند. بقیه موارد در حال حاضر اضافه است و همه افراد باید همت کنند تا پول های جمع آوری شده در این زمینه هزینه شود.
دایی: با بستن حساب من به مردم ضربه زدند
علی دایی روز گذشته در گفت وگویی خبر از مسدودشدن حساب خود داده  عنوان کرد: خیلی ما را اذیت کردند. حساب های مردمی  را مسدود کردند. الان که با شما صحبت می کنم، شماره حسابی که داده بودیم تا مردم به هم وطنان شان کمک کنند، مسدود شده است. سعی می کنم در اولین فرصت جلسه ای با دادستان کل کشور داشته باشم و دلیل این کار را از ایشان بپرسم. از روز اول شفاف کار کردیم و دادستانی از همان روز در جریان تمام کارهای ما بود و تمام موجودی را چک می کرد. مردم نگران نباشند؛ تا ریال آخر را به زلزله زدگان داده و حساب پس می دهیم. مردم بدانند که علی دایی امین آنهاست.
دایی گفت یک بار در مشهد حساب را مسدود کردند و یک بار هم در اصفهان؛ اما خدا را شکر مردم ما را تنها نگذاشتند؛ ولی باید این مسئله برای همیشه حل شود. مردم مطمئن باشند بابت ریال به ریال پول شان جواب گو هستیم. خود من صدها میلیون زمانی که حساب ها بسته شده یا اخلال ایجاد کرده اند، برای پیشرفت روند کار از جیب هزینه کردم. برای ریال به ریال هزینه ها مدرک داریم؛ اما آقایان چرا به مردم پاسخ گو نیستند؟! بهتر است آنها هم به مردم پاسخ گو باشند. این حساب علی دایی نیست، حساب مردم است. اگر سنگ اندازی ها و اخلال در کار نباشد، 60، 70 خانوار در خانه های شان اسکان پیدا می کنند. اینها با بستن حساب من در این سرما به مردم ضربه می زنند؛ نه من. دایی همچنین در دو پست آخر خود در اینستاگرام گزارشی تصویری از تلاش خود در بازسازی کرمانشاه منتشر کرده و می نویسد: همیشه دوست داشتم مردم من را به  خاطر فوتبالم دوست نداشته باشند، به  خاطر خودم و به  خاطر شخصیتم دوستم داشته باشند، اگر پای مردم ایستادن جرم است، من این جرم را تا آخر عمرم با جان و دل قبول می کنم.
او همچنین در ادامه این پست اینستاگرامی نوشته است: «دانش آموزان مدرسه ای در روستای مله رولان از کلاس اول دبستان تا سوم دبیرستان کیف، کفش، لوازم التحریر و گرمکن نداشتند که برای این عزیزان تهیه شد و حیاط سازی، دیوارکشی و محوطه سازی مدرسه هم انجام خواهد شد. ساخت وساز خانه های مردم هم با عزمی راسخ تر در حال انجام است. اگر آقایان بگذارند تا زمستان نشده، به اهدافمان در روستاهای زلزله زده کرمانشاه می رسیم. اگر سنگ اندازی ها و اخلال در کار نباشد، به زودی همه عزیزان در خانه های  خودشان اسکان پیدا می کنند».
                