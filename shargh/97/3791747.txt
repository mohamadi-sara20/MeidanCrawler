چهار‌شنبه ۲۴ مرداد ۱۳۹۷
-----------------------------------------
type_unknown
-----------------------------------------
محتکران 6 هزار میلیاردی
-----------------------------------------

                    گروه اقتصاد، شکوفه حبیب زاده: این روزها خبرها داغ است؛ خبر از درآمدهای گزافی است که با افزایش نرخ ارز، روزهای به ظاهر خوشی را برای برخی منفعت جویان فراهم کرده. حالا با کمبود عرضه در بازار، برخوردها هم با محتکران آغاز شده، درحالی که وزارت صمت از حدود سه هفته پیش، دستور الزام به عرضه کارخانه ها و شرکت ها را اعلام کرده، سازمان تعزیرات حکومتی هم به صورت قانونی وارد عمل شده تا با این سودجویان برخورد قانونی کند.سخنگوی سازمان تعزیرات حکومتی، در گفت وگو با «شرق» از دانه درشت هایی خبر داده که در دام افتاده اند. رایگانی در این گفت وگو از دو پرونده بزرگ در حوزه آهن و میلگرد خبر داده که ارزش آنها نزدیک به شش هزار میلیارد تومان برآورد می شود. این دو انبار که یکی در آذربایجان شرقی و دیگری در اصفهان قرار دارد، در این مدت بزرگ ترین پرونده های کشف شده احتکار محسوب می شوند.او با اشاره به افزایش نرخ ارز، از انگیزه سودجویی برخی از افراد خبر می دهد: در این بازه زمانی که وزارت صمت دستور الزام به عرضه را صادر کرده، نسبت به قبل، با افزایش 150 تا 200 درصدی در پرونده های احتکار روبه رو بوده ایم. به گفته او، پرونده های احتکار از زمانی از لحاظ قانونی مصداق دارد که الزام به عرضه آن از طرف وزارت صمت اعلام شده باشد که از این الزام، حدود سه هفته می گذرد. رایگانی با بیان اینکه روزانه در کل کشور به صورت میانگین بالای 35 پرونده داریم، درباره بزرگ ترین پرونده های کشف شده تاکنون می گوید: دو انبار آهن و میلگرد؛ یکی در آذربایجان شرقی به ارزش حدود چهار هزار و 900 میلیارد تومان و یک انبار در استان اصفهان به ارزش تقریبی 700 میلیارد تومان در این بازه زمانی کشف شده است. از او درباره ارتباط بین کشفیات اخیر با افراد سرشناس می پرسم. رایگانی می گوید: پرونده یک احتکار دارویی مربوط به دختر یکی از مقامات سابق گشوده شده که در قالب دو فقره پرونده بوده است و پرونده پنج میلیارد و یک میلیارد تومانی. سخنگوی سازمان تعزیرات حکومتی تاکید می کند که شیوه برخورد این سازمان با محتکران یکسان بوده و تفاوتی بین آقازاده ها و دیگر افراد قائل نیست. بااین حال این مقام مسئول می گوید که در این مدت به جز این پرونده به پرونده دیگری که مربوط به افراد سرشناس و آقازاده ها باشد، برنخورده اند. رایگانی با اشاره به اینکه برخورد با متخلفان، بسته به نوع و حجم احتکار آنها متفاوت است، توضیح می دهد: با توجه به تاکیدی که دادستان محترم کل کشور داشتند، گذشته از این جرائم تعزیراتی که در سازمان تعزیرات تعیین می شود، مانند گران فروشی، احتکار، عدم ایفای تعهدات ارزی و تخلفاتی که در روز پیگیری می کنیم، دادستانی هم به عنوان مدعی العموم برای آنها به عنوان مفاسد اقتصادی، جرائمی را در نظر می گیرد. 3 هزار تن مواد اولیه پتروشیمی در کهریزکاو به کشفیات دیروز نیز اشاره کرده و می افزاید: در روند بررسی آخرین پرونده ها، یک انبار بزرگ مواد پتروشیمی در کهریزک که بالغ بر سه هزار تن محصول که بر اساس مصوبه سازمان حمایت از حقوق تولیدکنندگان و مصرف کنندگان باید در شبکه توزیع قرار می گرفت، کشف شده و پرونده آن در دست رسیدگی قرار گرفته است. این در حالی است که اخیرا، الزام به توزیع مواد پتروشیمی در بورس کالا موکدا از سوی مسئولان تاکید شده، اما این صنف، نه تنها اقدام به چنین کاری نکردند، بلکه در عرضه ارز نیز با ممانعت خود از عرضه، بازار را به شدت تحت تاثیر قرار دادند. رایگانی همچنین به کشف انبار بلبرینگ ماشین هم اشاره کرده و می گوید: یک انبار بلبرینگ ماشین که خرید آن مربوط به چند سال قبل بوده نیز امروز به دستمان رسیده است. این بلبرینگ ها باید در زمان خرید محاسبه شده و به فروش می رسیدند، اما چنین اقدامی صورت نگرفته و ارزش آن نیز هنوز مشخص نشده است. او در خبری دیگر به کشف انبار 200تنی عدس خارجی که تا شش ماه دیگر اعتبار مصرف دارد، نیز اشاره می کند. کارخانه ای که چند کارخانه را به تعطیلی کشاندسخنگوی سازمان تعزیرات حکومتی با بیان اینکه یکی از انبارهای کشف شده و احتکار یک شرکت متخلف، برخی کارخانه ها را به تعطیلی کشانده می گوید: یک کارخانه بزرگ مملو از فوم و مواد اولیه که بالغ بر چندین هزار تن احتکار در آن صورت گرفته بود، باعث تعطیلی چند کارخانه زیردست شد که با آن نیز به شدت برخورد صورت گرفته و به دنبال الزام به عرضه و رسیدگی برای تعیین جرائم در دستور کار قرار گرفت. یک سال مصرف تولیدکنندگان کفش در یک انباردر یکی دیگر از این پرونده ها همچنین به انباری اشاره می شود که چسب و مواد اولیه تولید کفش در آن ذخیره شده بود. این انبار مصرف یک سال تولیدی های کفش را در شهر ری احتکار کرده بود که با کشف آن، فورا دستور الزام به عرضه صادر شد و با متخلف برخورد قانونی صورت گرفت. احتکار 21 میلیاردی یک برند لوازم خانگیرایگانی با اشاره به کشف یک انبار بزرگ لوازم خانگی با یک برند خارجی نیز می گوید: این انبار هم لوازم خانگی به ارزش بالغ بر 21 میلیارد تومان را در خود احتکار کرده بود. این مقام مسئول همچنین از کشف یک خانه بزرگ چهارطبقه در استان البرز خبر داد که به عنوان انبار برای لوازم خانگی در نظر گرفته شده بود. او با اشاره به کشف دو سوله در استان البرز نیز می گوید: در دو سوله مملو از دو برند پوشاک بچگانه بالغ بر یک میلیون بسته احتکار شده بود که فورا الزام به عرضه آن صورت گرفت. کشف 8 هزار مترمربع زیربنا مملو از لوازم آرایشی - بهداشتیسخنگوی سازمان تعزیرات حکومتی از کشف یک انبار بزرگ در حوزه بهداشتی- آرایشی نیز خبر می دهد: یک انبار بزرگ با هشت هزار متر مربع زیربنا در استان البرز کشف شده که کل زیربنا، مملو از خمیردندان و شامپو و لوازم آرایشی- بهداشتی به قصد گران فروشی بود. ردگم کنی یک محتکراو همچنین از پلمب یک انبار بزرگ لوازم یدکی یکی از شرکت های خودروساز خبر می دهد: یک شرکت خودروساز در استان آذربایجان غربی اقدام به احتکار لوازم یدکی به ارزشی بالغ بر سه میلیارد تومان کرده بود. اما نکته جالب توجه آن است که انبار این شرکت در استان البرز بوده تا به نوعی رد گم کند. پلمب یک انبار بزرگ ام دی اف در شهرستان پردیس نیز از دیگر پرونده های تشکیل شده در سازمان تعزیرات در روز گذشته بود. سخنگوی سازمان تعزیرات حکومتی با تاکید بر اینکه برخورد قانونی با متخلفان در دستور کار جدی این سازمان قرار دارد، می گوید: همه استان ها ملزم شده اند کشفیات مربوط به احتکار و مفاسد اقتصادی مرتبط با بازار را بلافاصله تشکیل پرونده داده و بدون فوت وقت برای مسئول آن شرکت یا کارخانه احضاریه بفرستند تا همان روز رسیدگی به آن آغاز شود. به گفته او، اولویت سازمان تعزیرات حکومتی آن است که بلافاصله بعد از کشف احتکار و آغاز به فرایند رسیدگی آن، الزام به عرضه هم انجام شود تا التهاب در بازار کنترل شود.
                