یک‌شنبه ۲۸ مرداد ۱۳۹۷
-----------------------------------------
یادداشت
-----------------------------------------
همان آش و همان کاسه
-----------------------------------------

                    می گویند روزی ناصرالدین شاه برای بازدید از املاک خود به قزوین رفته بود. به سر قناتی رفت که مقنی ها در آن مشغول کار بودند. سرمقنی به امر شاه از قنات بیرون آمد. سر و صورت او کثیف و بویناک بود. شاه از او پرسید هر چند وقت یک بار به حمام می رود؟ مقنی پاسخ داد «عید به عید». سپس مقنی از شاه پرسید «قربان، تو خودت کی به حمام می روی؟ شاه گفت «هر دو هفته یک بار». مقنی گفت «قربان، مگر تو مرغابی هستی؟» شاه خندید؛ اما پاسخی برای گفتن نداشت. حالا باز هم حکایت ایران است و کمی ها و کاستی های آن. زمانی که بچه بودیم، هر دو هفته یک بار ما را به حمام می بردند. تازه ما بچه حاجی بودیم، دیگران که خدا داند. حمام کثیف بود و آن قدر آب نداشت که کف آن را همواره تمیز نگه دارند. استفاده از دوش حمام محدود بود. با یک دوش مختصر، به زیر دست دلاک می نشستیم که چرک تن ما را با کیسه زمخت خود پاک کند. شست وشوی اصلی ما در خزینه صورت می گرفت. خزینه آن قدر کثیف بود که توصیف ناپذیر است. آب کم بود. آب از راه جوهای باریک و روباز کوچه به منبع آب گرمابه که پایین تر از سطح کوچه بود، وارد می شد. طبیعی است که این آب هم بسیار کثیف و آلوده بود. من بارها به چشم خود می دیدم که افرادی که بدن شان پر از زخم بود، خود را در همان خزینه می شستند که ما در آن بودیم. سپس به سربینه حمام می آمدند، روی لنگی که برای آنها پهن می کردند، می نشستند. تن او را با لنگ حمام خشک می کردند. لنگ های ترشده را در حیاط بالای سقف حمام روی طناب پهن می کردند تا خشک شود و دوباره یا صدباره به کار آید؛ بدون اینکه آنها را هر روز بشویند. آب حمام با سوزاندن خار بیابان در جایی موسوم به «تون حمام» گرم می شد. با هر روز فعالیت یک حمام شاید خار بیش از صد مترمربع بیابان نابود می شد. ادامه خارکنی و مصرف آن در حمام و نانوایی خانه ها و کارگاه ها، زمین های اطراف شهرها را از پوشش گیاهی تهی و آنها را از آبادی (آباد و سرسبز) به بیابان (جایی بی آب) تبدیل می کرد.بعدها آموختم که همین نظافت مختصر در گذشته های نه چندان دور در اروپا هم نبوده است. گرمابه از شرق به غرب رفته است. در همین صد سال گذشته که کشور ما در فقر انرژی و آب بوده از منابع سرشار انرژی و آب برخوردار بوده است؛ اما نفت ایران را انگلیسی ها غارت می کردند و ایران از باکو نفت وارد می کرد که کالایی لوکس به شمار می آمد. آب زیر زمین را با بهترین متد روزگار یعنی با حفر قنات به اراضی شهری و روستایی می رساندند. قنات ایران امروز ثبت جهانی شده است؛ اما امروز قنات هدر داده می شود و با استفاده بی رویه از تکنولوژی حفر چاه عمیق سطح آب چنان پایین آمده که قنات کارایی خود را از دست داده است. در استفاده از انرژی به شکلی عمل شده که آلاینده های مواد هیدروکربوری شهرهای ما را به کشتارگاه های زیبا تبدیل کرده است. در طول تاریخ، کشورهای آسیایی - از ایران تا ژاپن - با اختراع و استفاده از کرسی، محیط زندگی خود را در هوای سرد زمستان به نحو شایسته و با کمترین انرژی ممکن گرم می کرده اند. امروز به برکت تکنولوژی های استخراج نفت و گاز چنان در مصرف انرژی دست و دلباز عمل می شود که علاوه بر آلودگی محیط زیست اگر یک روز انرژی کافی به نیروگاه ها نرسد، باید مصرف نیروی برق را جیره بندی کرد؛ کاری که هم اکنون در تهران صورت می گیرد. استانداردهای بهداشتی مدرن از غرب به ایران آمده؛ اما در فرایند آن تجربیات تاریخی کنار نهاده شده و مردم با فراموش کردن روش های صرفه جویی در انرژی و آب، امروز با مصرف بیش از صد برابر انرژی مورد نیاز در مقایسه با معیارهای گذشته بازهم در تنگنا قرار گرفته اند. در اوایل انقلاب که کمبود انرژی مردم را رنج می داد، نگارنده با وجود اینکه هیچ تخصصی در کاربرد انرژی نداشتم، از روی کنجکاوی، دست به ساختن کرسی برقی زدم. با تولید و تکثیر آزمایشی کرسی برقی تاشو، به روش تولید انبوه، تا آنجا که توانستم به مردم در محیط اطراف خودم خدمت کردم.به خریداران کرسی حالی می کردم که با استفاده از کرسی سنتی مصرف انرژی در منزل را می توان به زیر یک درصد رساند و سلامت خانواده به ویژه کودکان را تضمین کرد؛ اما امروز ما با گرم کردن همه فضای خانه، بیش از صد برابر انرژی کمیاب و مورد نیاز را هدر می دهیم. نویسنده در این اواخر در تماس با همکاران خود در سازمان های امدادرسانی بین المللی، برتری کرسی را در مقایسه با روش های گرم کردن محل سکونت به ویژه در مناطق زلزله زده و سیل زده و توفان زده شرح داده ام. مسئولان محترم چنان تحت تاثیر استفاده از تکنولوژی مدرن در گرم کردن محیط هستند که اصلا صرفه جویی به روش های شرقی را کنار گذاشته اند. بالا ترین کشوری که عملا مواد انرژی زا را دور می ریزد، همین ایالات متحده آمریکای ترامپ است. مصرف سرانه انرژی در آمریکا سه برابر اروپاست. به همین دلیل نقش آمریکا در آلودگی محیط زیست و - به ویژه با استفاده از نیروگاه های زغال سنگی - از همه کشورهای جهان بیشتر است. تازه خود را عاقل و بالغ می پندارد و زیر بار پیمان های کیوتو و پاریس نمی رود. متخصصان اطراف یک مدیر می توانند همه اطلاعات لازم را در اختیار او بگذارند اما در عمل، همان آش است و همان کاسه.
                