پنج‌شنبه ۳ خرداد ۱۳۹۷
-----------------------------------------
سرمقاله
-----------------------------------------
مسائل دشوار ایران
-----------------------------------------

                    خروج آمریکا از توافق نامه برجام موضوع ازدیاد مشکلات اقتصادی ما را بار دیگر مطرح کرده است. هرچند پیش از امضای برجام در «شرق» نوشتم با امضای برجام انتظار حل مشکلات اقتصادی را نباید داشت، اما جمع کثیری از مردم به ویژه مسئولان در این خط بودند که برجام حلال مشکلات است. بی تردید دیپلماسی ایران در امضای برجام به یک پیروزی بزرگ دست یافته بود. خروج آمریکا هم این پیروزی را دوچندان کرده و چهره آمریکا را یک چهره (به قول خودشان) بازنده و فریب خورده در مذاکرات قبلی و بدعهد در اقدام اخیر نشان داد. اگر واقع بینانه و مستقل بیندیشیم، باید حل مسائل خود را در درون بجوییم و نه آن را به تصمیمات خارجی ها وابسته کنیم. صدالبته باید از هر نوع همکاری با خارجی ها استقبال کنیم و موضع مثبت اروپا در قبال خروج آمریکا از برجام را درک و ما نیز به صورت مثبت با آن برخورد کنیم. در سال های گذشته هزینه هایی بابت برخی نظرات و اقدامات از جیب ملت شریف ایران پرداخته شده و سیاست های نادرست به قول مهاتیر محمد به جای آنکه به نفع ایران و مردم ایران باشد، در راستای راضی کردن مردم به کار گرفته شده که آن هم ممکن نشده است. صرف نظر از هیاهوی ترامپ آمریکایی و داخلی هایی که از دهانشان حرف های او درمی آید، ببینیم مسائل داخلی کشور کدام است. اعتراض کشاورزان شرق اصفهان و نابسامانی بازار ارز در ابتدای سال 97 اشاراتی است بر برخی مسائل اصلی کشور.بدیهی است هیچ اقدامی بدون برنامه نمی تواند پا بگیرد و در صورت دست یازیدن به اقدام بدون برنامه نه تنها آن اقدام به ثمر نمی نشیند که گاه پاسخ برعکس به بار می آورد. البته جمهوری اسلامی برنامه مدونی برای پنج سال آینده دارد و این برنامه یعنی برنامه ششم توسعه به تصویب مجلس و تایید شورای نگهبان رسیده است، ولی مطابق برنامه های گذشته ممکن است فقط چنددرصدی از برنامه عملی شود. به علاوه اجرای برنامه نیاز به مبالغ معتنابهی اعتبارات دارد که طبعا دولتی که افتخار آن توفیق در تامین حقوق کارکنان است و بدهی های فراوان دارد، نمی تواند چنین اعتباراتی را منظور کند. برنامه ششم توسعه باید بتواند تصویری ملموس و واقعی از کشور ارائه دهد و فقط به عدد و ارقام برآوردی از پایان برنامه بسنده نکند، اما روشن است که این برنامه، فاقد چنین تصویر سازی است. بحث درباره تاثیرات برنامه ششم روی شاخص های اقتصادی و فرهنگی نیاز به یک تحلیل دقیق دارد که در این مختصر نمی گنجد و به روزهای آینده واگذار می شود. اما به طور اجمالی می توان به دلایل ناکارآمدی آن پرداخت.1- حجم نقدینگی: براساس اطلاعات بیان شده حجم نقدینگی در کشور در پایان سال 96 بالغ بر 1600 هزار میلیارد تومان شده است. این حجم نقدینگی که در مالکیت اشخاص حقیقی و حقوقی است (صرف نظر از آنکه به بخشی از آن دائما سود تعلق می گیرد)، به طور متوسط سالانه 30 درصد افزایش پیدا می کند. اگر این حجم نقدینگی بتواند در سیستم سرمایه گذاری در اقتصاد کشور به حرکت درآید، نتایج مثبت قابل ملاحظه ای به بار خواهد آورد اما اگر به سمت تجارت روی کند، بحران های عظیمی در پی خواهد داشت چنانچه روزی به سمت ارز، روز دیگر به مسکن و به هرحال به هر پدیده ای رو کند، بحران های عمیقی پدید می آورد. رهاکردن و افزودن به نقدینگی کشور بدون هیچ برنامه ای حتما کار صوابی نیست. چه برنامه ای دراین باره نزد دولت است؟ موضع دولت و سایر مقامات درخصوص نقدینگی و افزایش آن اثباتا، یا نفیا معلوم نیست.2- بدهی دولت و بودجه دولت: معاونت رئیس جمهور و رئیس سازمان برنامه و بودجه اعلام کرد سال 96 سال سختی بود و به هر طریق که ممکن بود حقوق کارکنان دولت تدارک دیده شد. دولتی که به زحمت و البته با کمک فروش ارز گران می تواند فقط هزینه های جاری در حد حقوق و دستمزد را تامین کند، برای 600 هزار میلیارد تومان (رقم حسب نظرات اعلام شده است) بدهی یعنی دو برابر بودجه سالانه خود چه می خواهد انجام دهد. با چند 10 هزار میلیارد تومان اوراق قرضه که آن را هم باید با سودش بازپس دهد، آیا چشم اندازی برای پرداخت بدهی ها دارد و اصولا چه روشی برای پرداخت بدهی ها دارد؟ فراموش نکنیم به جز بدهی بیمه ها و بانک ها و احیانا نهادهای حقوقی غیرخصوصی، بسیاری از افراد بخش خصوصی با مشکلات اساسی ناشی از بدهکاربودن دولت روبه رو شده اند به نحوی که برخی از آنها تا آستانه اضمحلال پیش رفته اند. کارآفرینانی که بسیار فعال بوده اند، برخی ترک کار و انحلال شرکت داشته اند و برخی با مشکلات ناشی از عدم دریافت طلب قانونی و بدهی رو به تزاید بانکی روبه رو هستند و در این حال مسئولان می گویند کارآفرینان را تشویق می کنیم و در جست وجوی کارآفرینان جدید هستند.3- با وضع فعلی آب و فرونشست دشت ها و شیوه موجود کشاورزی و باغداری، به زودی کشاورزی در بخش زیادی از سطح کشور منقرض می شود (مثل شرق اصفهان). وزارت جهاد کشاورزی هم در سال های گذشته (صرف نظر از وزرای مختلف) در پی آماردادن تولید و توسعه کشاورزی بدون توجه به مسائل مختلف بوده است. عدم تثبیت و نوسازی کشاورزی به مهاجرت روستاییان (پیش بینی 10 تا 15 میلیون مهاجر از روستاها به سمت شهرها می شود)، کویری شدن روستاها و وابستگی بیشتر غذای مردم به خارج می انجامد و در کنار آن بحران های اجتماعی درون شهرها رو به تزاید می گذارد و این بحران ها قابل بازگشت نیست.4- پایدارکردن محیط زیست و حل مسائل فاضلاب و بازگرداندن اشتباهات محیط زیستی هم از نظرها دور مانده است. مسئولان ارشد و مردم همه باید قبول کنند تخریب محیط زیست یعنی تخریب زیستگاه انسان، یعنی عدم امکان زندگی مردم، اگر جنگل تراشی و آلوده کردن آب های جاری می تواند متوقف شود اما خشک شدن دریاچه ارومیه و شورشدن آب خوزستان بر اثر وجود سد گتوند و سایر عوامل آلوده کننده قابل توقف نیست و در این موارد باید تصمیمات قاطع و قابل اجرا گرفته شود و بر آن قدرتمندانه پافشاری کرد. اصولا محیط زیست به نظر برخی مسئولان و بسیاری از مردم کشورمان امری فانتزی و مانع توسعه قلمداد می شود و آن را در حفاظت از جانوران و امور مشابه به شمار می آورند درحالی که محیط زیست یعنی محل زندگی و ارتزاق انسان ها.اگر محیط زیست تخریب شود، کشور تخریب می شود و سرزمینی که برای حفظ مرزهای آن جان ها داده شده است، از داخل مضمحل می شود. برنامه و دستورالعمل کشور برای حفظ محیط زیست، کشاورزی و منابع طبیعی چیست و چه مقدار باید برای آن هزینه کند و چشم انداز 10ساله آن چیست؟5- می دانیم بانک یک ایده و ابداع مغرب زمینی است و با توجه به نبود پول اعتباری در صدر اسلام، هیچ حکمی راجع به پول اعتباری وجود نداشته است. پول اعتباری و بانکداری اعتباری پدیده و تعریف جدیدی است که حکم آن باید روشن باشد. سوارکردن احکام مشارکت های اسلامی و بانکداری اعتباری آنها را به موسسات بزرگ سرمایه گذاری تبدیل کرده است و از سویی سود منظورشده برای مشتریان به هیچ وجه با درآمدهای واقعی تطبیق ندارد و بانک ها عملا به موسسات غیرخدمتگزار صنعت و کشاورزی و تولید تبدیل شده اند. آیا وقت آن نرسیده که شجاعانه درخصوص سیستم بانکی که در صورت اصلاح می تواند یاری دهنده توسعه باشد، اندیشید؟6- هزاران طرح نیمه تمام در کشور وجود دارد و اعتبارات عمرانی کشور بسیار پایین است. گواینکه دولت اعلام کرده که تکمیل آنها را به بخش خصوصی واگذار می کند اما با آیین نامه های موجود و نوع تحرک حاضر این واگذاری سال ها به درازا می کشد و شاید هرگز عملی نشود. دولت با همکاری مجلس باید تمهیداتی در جهت واگذاری سریع همه پروژه ها مثلا در یک سال و تکمیل آن در مدت معینی بیندیشد.7- هماهنگ نبودن سیاست خارجی با شیوه زندگی داخلی و سیاست های داخلی نیز باید مدنظر باشد. دشمنان ما به هر نوع حربه ای برای به انزواکشاندن و صدمه زدن به جمهوری اسلامی روی آورده اند؛ جنگ تحمیلی، حمایت از گروه های تروریستی داخلی، ایجاد گروه های تروریستی علیه ایران مانند القاعده و داعش و تصویب قطع نامه های تحریم اقتصادی و آخرین آن عمل نکردن آمریکا به مفاد توافق نامه برجام از جمله اقدامات آنان است. درعین حال سیاست های داخلی به جای آنکه موجب تجهیز و قدرتمندشدن جامعه ایرانی و آمادگی مردم برای پذیرش مشکلات شود، صرف عادی سازی و حتی گرایش به زندگی مرفه در جامعه شده تا نشان داده شود تحریم ها در داخل ایران تاثیری نداشته است درحالی که این امر باعث نابودی ثروت ها و عدم آگاهی مردم از موقعیت ما در جهان شده است. تضاد بین دو سیاست شاید مهم ترین عامل در به وجودآوردن وضع فعلی اقتصادی و اجتماعی ما شده است. مقامات کشور چه سیاستی را در این مورد دنبال می کنند؟البته مسائل و مشکلات به این هفت بند ختم نمی شود و شاید برخی مسائل که ذکر نشده مهم تر از این مطالب باشد اما هرچه باشد این مطلب شاید بهانه ای قرار گیرد برای شکستن سکوت دولتمردان و باعث شود مسئولان به راه حل ها بیندیشند و با شکستن سکوت خود مردم را در جریان مسائل و تصمیمات قرار دهند.
                