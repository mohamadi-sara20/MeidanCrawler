چهار‌شنبه ۲۵ مهر ۱۳۹۷
-----------------------------------------
type_unknown
-----------------------------------------
کنایه های رگباری زنگنه
-----------------------------------------

                    
شرق: «آمریکا شرایطی را به بازار نفت تحمیل می کند، درواقع سوزنی به خودشان می زنند و بعد آخ آخ می کنند و می گویند بیایید مشکل ما را حل کنید. باید به آنها گفت لازم نیست به خودتان سوزن بزنید، تحریم ها را بردارید تا قیمت ها درست شود و بازار از حالت بی تعادلی خود خارج شود». این را بیژن زنگنه، وزیر نفت، در کنگره راهبردی و نمایشگاه نفت و نیرو می گوید. او که البته زمان های زیادی با کنایه حرف خود را می زند، بازهم خطاب به ترامپ گفت: «ترامپ فکر می کند می تواند با گردن کلفتی قیمت نفت را کاهش دهد. ترامپ می خواهد هر کاری که دوست دارد، انجام دهد؛ درحالی که باید عکس العمل های بازار را بررسی کرد. بازار در حال حاضر ملتهب و به شدت نگران است و نگرانی بازار برای این روزها نیست بلکه برای آینده است. کشورهای تولیدکننده نفت یکی پس از دیگری تحریم می شوند اما این شرایط تا کی می تواند ادامه پیدا کند؟ آینده بازار چه خواهد شد؟ 
بازار یک سازوکار هوشمند دارد، همه در حال حاضر نگران هستند و ترامپ نتوانسته آنها را قانع کند، به همین دلیل بازار مدام دچار مشکل می شود.ما هم جزء بازار هستیم». او می افزاید: «هیچ کدام از تولیدکنندگان توان تولید بیشتری ندارند. عربستان از ذخایر خود استفاده می کند و در حال حاضر هم دچار چالش سیاسی با یکدیگر شده اند». حرف های او در این کنگره، حول محورهای گوناگونی گذشت اما یکی از مهم ترین آنها درباره عرضه نفت خام در بورس بود. او معتقد است: «عرضه نفت در بورس حرف خوبی است اما صدها مسئله کوچک دارد که باید حل شود که کسی اگر در این معامله شرکت می کند، بداند در یک معامله بدون ابهام شرکت کرده است. باید به جزء جزء سوالات جواب داده شود تا بتوان اوراقی را در بورس عرضه کرد. این بهانه گیری نیست بلکه باید تکلیف مردم روشن شود». این در حالی است که به گفته مدیرعامل شرکت ملی نفت ایران نیز عرضه نفت خام در بورس یک هفته پیش از آغاز تحریم ها با نرخ پایه هر بشکه 79.15 دلار کلید خواهد خورد.
 ایران اطلاعاتی به آمریکا نمی دهد
وزیر نفت همچنین درباره مذاکرات نفتی با اروپا تصریح کرد: این موضوع دنبال می شود و زمانی که به نتیجه رسید، اعلام خواهد شد. بارها اعلام کرده ایم که درباره تحریم اطلاعاتی به آمریکا نمی دهیم. من درباره تحریم یک کلمه هم حرف نمی زنم، قرار نیست برای خوشحالی مردم حرف هایی بزنم و کارهایی را که در این حوزه انجام می دهم لو بدهم.
 آمریکا بازار را با تناقض روبه رو کرده است
زنگنه در ادامه با بیان اینکه منشا ثروت و تولید بخش بالادستی است، افزود: امروز در بازار به صورت مرتب شاهد تغییرات مهم هستیم. آمریکا، بازار را با تناقض روبه رو کرده است و از طرف دیگر نمی خواهد قیمت نفت بالا باشد؛ البته چین و اروپا هم به دلیل فشار اقتصادی مایل نیستند قیمت بالا برود. از طرف دیگر آمریکا به کشورهای تولیدکننده نفت مانند ایران، ونزوئلا و روسیه هجوم می آورد و روسیه را برای تحریم سرمایه گذاری تهدید کرده است. این به آن معناست که بازار در سه سال آینده با کمبود مواجه خواهد شد. او با تاکید بر اینکه ترامپ بازار را نامتعادل کرده است، افزود: هر روز یک بمب خبری در بازار ایجاد می شود. ایران همیشه امنیت عرضه را برای بازار جهانی تضمین کرده و الان هم همین طور است. ایران دنبال قیمت بی ربط و بالا نبوده و همیشه معتقد است که قیمت بالا برای مصرف کننده و تولیدکننده مضر است اما زمانی که قیمت بالا می رود، ما مسئولیتی نداریم.
 کنایه زنگنه به عربستان و روسیه
وزیر نفت با اشاره به برخی اظهارات ترامپ درباره عربستان، گفت: من واقعا افسوس می خورم که این همه توهین به ملت و دولت منطقه می شود. او با اشاره به همکاری اوپک و غیراوپک در تعهد کاهش تولید گفت: ایران مشکلی با این موضوع ندارد اما اوپک یک موضوع است و غیراوپک یک موضوع؛ باید از مسئولیت های اعضای اوپک و غیراوپک که این ناهمکاری ها از آن ناشی می شود، چشم پوشی کنیم.
 بررسی درباره کارت سوخت ادامه دارد
زنگنه در ادامه با اشاره به مباحثی که درباره احیای کارت سوخت مطرح می شود، تاکید کرد: کارت سوخت امر پیچیده ای است و سهمیه بندی یکی از روش هایی است که فواید و مشکلاتی دارد. این موضوع در دولت در حال بررسی است تا ببینیم به چه تصمیمی می رسیم.
 بهره برداری از 3 فاز پارس جنوبی تا پایان سال
زنگنه در ادامه با اشاره به وضعیت میدان گازی پارس جنوبی گفت: تا پایان سال سه فاز از این میدان هرکدام به ظرفیت یک میلیارد فوت مکعب که جمعا 80 میلیون گاز ترش است، به مدار می آید که درمجموع 24 فاز جنوبی تکمیل می شوند. به گفته وزیر نفت، ایران در زمینه گاز نیازی ندارد. او با تاکید بر اینکه برای تحرک در اقتصاد باید جریان توسعه را در صنعت نفت زنده نگه داریم، خاطرنشان کرد: در این راستا طرحی در حال اجراست که همان بسته های شش میلیارددلاری است. اجرای این طرح از ماه آینده آغاز می شود و مناقصه های آن برگزار خواهد شد. این سرمایه باید از داخل تامین شود. ما اقلام اصلی مورد نیاز را در مناقصات ذکر کردیم که باید از داخل کشور تامین شوند.
 تولید بی سابقه بنزین در کشور
وزیر نفت در ادامه با تاکید بر اینکه تولید بنزین در کشور در سال های قبل رکورد زده است، گفت: در سال 91 میزان تولید بنزین در کشور به طور متوسط 52 میلیون لیتر در روز بود که این میزان در شهریورماه سال جاری به 90 میلیون لیتر در روز رسیده است. بنزین ما را در شرایطی قرار داد که ترامپ در تحریم های خود از منع فروش بنزین به ایران حرفی نزد.
 کنایه زنگنه به عاملان قاچاق سوخت
زنگنه با کنایه درباره افزایش قاچاق سوخت در کشور گفت: وضع قاچاق بنزین الحمدلله خوب است و از همه مرزها با موفقیت انجام می شود! این موضوع، هم شامل گازوئیل و هم شامل بنزین می شود. او با اشاره به تفاوت نرخ سوخت در ایران و سایر کشورها گفت: برای مثال، هر تن گاز مایع در ایران 10 دلار و در بازار 500 دلار است. حتما این موضوع باعث قاچاق می شود که باید برای آن تدبیری در نظر بگیریم.
 طرح معمای قیر از زبان زنگنه
وزیر نفت با اشاره به تولید قیر در کشور گفت: از عجایب دنیا این است که تولید قیر در ایران پنج میلیون تن و مصرف آن 9 میلیون تن است که سه میلیون تن آن صادر می شود، چهار میلیون تن به صورت رایگان برای راه سازی و دو میلیون تن آن مصرف داخل است. خودمان هم نمی دانیم چطور!
 عرضه نفت خام در بورس یک هفته قبل از آغاز تحریم ها
مدیرعامل شرکت ملی نفت ایران هم در این کنگره از عرضه نفت خام در بورس از تاریخ ششم آبان ماه (یک هفته قبل از آغاز تحریم ها) خبر داد و گفت: حداقل حجم قابل خرید 35 هزار بشکه است. علی کاردر با اشاره به عرضه نفت خام در بورس، اظهار کرد: میزان عرضه یک میلیون بشکه نفت خام سبک در رینگ بین المللی بورس انرژی است. تسویه معامله به صورت 20 درصد ریالی (نقدی) و 80 درصد ارزی (اعتباری) است و قیمت پایه بر اساس قیمت های معاملاتی امور بین الملل شرکت ملی نفت ایران در اطلاعیه عرضه اعلام شده (هر بشکه 79.15 دلار) و متقاضیان روی قیمت نفت خام رقابت می کنند. مدیرعامل شرکت ملی نفت ایران ادامه داد: قیمت نهایی فروش، بر اساس نوسان قیمت نفت خام تا زمان تحریم تعدیل شده و مبنای تسویه قرار می گیرد. برای بخش 80 درصد ارزی اعتباری خریدار باید ضمانت نامه ریالی معادل 125 درصد بخش ارزی ارائه کند که پس از تسویه کامل آزاد می شود. حداقل حجم قابل خرید 35 هزار بشکه بوده و شرط شرکت در معامله صرفا پرداخت معادل ریالی 10 درصد ارزش سفارش به صورت نقدی قبل از شروع عرضه است.
                