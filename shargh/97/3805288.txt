شنبه ۲۴‌شهریور ۱۳۹۷
-----------------------------------------
سرمقاله
-----------------------------------------
جامعه ایران در چه شرایطی است
-----------------------------------------

                    آنچه این روزها از آن با عنوان گریز از بن بست یا قفل شدگی سیاسی نام می برند، چیزی نیست جز خلاصی از وضعیت موجود. مخالفان تلاش می کنند این خلاصی را رهایی جلوه دهند و جامعه ایران را به سوی حرکت جمعی سوق بدهند. بعید است این کار جز تشویش و تفرقه و به قولی اتمیزه کردن مردم حاصلی داشته باشد. مردم از تنگناها و نابرابری های اقتصادی، خاصه بی کاری خسته شده اند. از فضاها و آدم های کلیشه ای سیاسی دلزده اند و باورشان را به برخی از آنان از دست داده اند و اگر باوری هم داشته باشند، آن را عیان نمی کنند. هرکس درصدد است به نوعی با اتکا به توان و ظرفیتش، خود را از وضعیت موجود خلاص کند. خلاصی استعاره ای فردی است که نفع شخصی در آن مستتر است. در هنگامه عقب نشینی در جنگ به ندرت کسی به غیر از خودش به دیگری فکر می کند. آدم هایی هستند که رفقای زخمی شان را بر دوش گرفته و به عقب بازمی گردانند، گاه جنازه آنان را حتی. این استثنائی است که به قاعده در نخواهد آمد. خلاصی حرکت جمعی نیست و براساس ایده یا آرمانی شکل نمی گیرد. مردم به کلیتی وابسته اند و دست کم در شرایط سخت فعلی درصدد تغییر بنیادین آن نیستند؛ چون هرکس به انگیزه ای با این کلیت ارتباط دارد. گروهی اعتقادی، گروهی اقتصادی، گروهی اقتصادی و اعتقادی، گروهی غیراقتصادی و صرفا اعتقادی با رویکردی انتقادی و اصلاحی و مردم بسیاری با رویکرد آیینی و ملی به معنای واقعی توده مردم. گروه هایی هم هستند که در هیچ کدام از این دسته جات قرار نمی گیرند یا مخالف اند یا بی تفاوت؛ اما همه این گروه ها در خلاصی از وضعیت موجود هم داستان هستند. یکی از اثرات مهم خلاصی اتمیزه شدن مردم است. در این وضعیت مردم به ندرت بر سر موضوعات با یکدیگر به توافق می رسند. اگرچه این رویکرد در ابتدا به نفع دستگاه های سه گانه کشور است، در درازمدت این دستگاه ها با تلنباری از مطالبات موجه و ناموجه مردم روبه رو می شوند که با لاینحل ماندن آنان تصویر ناکارآمد این دستگاه ها در نزد مردم قوت می گیرد. مخالفان به این آسیب پذیری آگاه اند. آنان با تمرکز بر موضوعاتی که توان جذب و هم گرایی مردم را دارند، سعی می کنند تا استعاره خلاصی از وضعیت موجود را با رهایی منطبق سازند. اینک جامعه ایران در چنین شرایطی است. حال آنکه گشودگی سیاسی در کنشگری سیاسی است، نه واکنش به آن؛ کاری که اینک دستگاه های سه گانه انجام می دهند. آنان بیش از آنکه مفاهیمی سیاسی تولید کنند، با استعاره های تولیدشده از سوی مخالفان برخورد می کنند. این واکنش با رویکردی سلبی همراه است. رویکردی که معادلات و تناقضات را پیچیده تر می کند و مانند ویروسی به ابعاد دیگر جامعه ازجمله احزاب اصلاح طلب و اصولگرا و مردم نیز سرایت می کند. این گونه است وضعیتی که اکنون همه در آن گرفتارند. شرایط کنونی شرایط تازه ای است که پیش از این در دولت های گذشته انقلاب اسلامی تجربه نشده است. شاید بدیع بودن این شرایط، عبور از آن را دشوارتر کرده است. بعد از دولت سازندگی و نابرابری های به وجودآمده، جامعه سیاسی ایران برای احیای سیاست به دولت اصلاحات روی آورد؛ دولتی که برابری اقتصادی را از طریق توسعه سیاسی دنبال می کرد. اگر روندی که در دولت اصلاحات آغاز شده بود، ادامه پیدا می کرد و دولتی هم گرا با آموزه های دولت اصلاحات روی کار می آمد، شاید مشکلات امروز بر سر راه دولت روحانی و جامعه ایران نبود. بی تردید دولت احمدی نژاد، گسستی در روند اصلاحات و توسعه سیاسی ایجاد کرد و از این منظر می توان ادعا کرد که عمده مشکلات امروز نشئت گرفته از دولت احمدی نژاد است. این به معنای انداختن طوق تقصیر بر گردن دولت نهم و دهم نیست. دولت احمدی نژاد با بیان مکرر خلاف واقع مردم را به دستگاه اجرائی کشور بی اعتماد کرد. اگر اکنون اقناع کردن مردم به دشواری صورت می گیرد، از نتایج عملکرد این دولت است. چیزی که اصولگرایان هنوز به آن باور ندارند و با اینکه دولت روحانی قربانی این طرز تفکر است، به او حمله می کنند. از این منظر آنان با اپوزیسیون هم داستان هستند. برخی اصولگرایان از مردمی حرف می زنند که مطابق خواسته آنان سیاست ورزی می کنند. همان طور که اپوزیسیون از مردمی حرف می زند که مطابق رویاهای آنان سیاست ورزی می کنند. اپوزیسیون به اصطلاح درصدد استحاله وضعیت خلاصی به رهایی است و برخی اصولگرایان برآن اند تا از وضعیت خلاصی بهره برداری و دولت روحانی را از در به در کنند. در این صورت بندی، گرچه اصولگرایان و اپوزیسیون خصم یکدیگرند و تضاد منافع عمیقی دارند، در فرایند عملکردشان یکدیگر را یاری می کنند؛ چراکه تبعات این رویکرد جز نادیده گرفتن مردم نخواهد بود. رویکرد سنتی طیف هایی از اصولگرایان به سیاست و رویکرد به ظاهر رادیکال جریان غالب اپوزیسیون به ایجاد وضعیتی ایستا منجر شده و راه را نیز بر خلق سیاست می بندد.
                