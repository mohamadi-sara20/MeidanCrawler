یک‌شنبه ۱۶ دی ۱۳۹۷
-----------------------------------------
سرمقاله
-----------------------------------------
فرهنگ مهربانی برای توسعه ایران
-----------------------------------------

                    اگر بپذیریم هدف اجرای سیاست های اجتماعی بالابردن سطح رفاه عمومی است و یکی از مهم ترین محورهای رفاه عمومی، خشنودی و رضایت مردم است، آن گاه باید تاکید کرد رضایت و خشنودی مردم فقط با پول، ثروت و توسعه اقتصادی به دست نمی آید. در این چارچوب باور نگارنده این است که گسترش فرهنگ کنش داوطلبانه، گسترش کار خیر و به طور کلی مهربانی و مدارا با یکدیگر از نیازهای امروز جامعه ایرانی است. در ادبیات اقتصادی هم این موضوع مهم است. امروز تلاش بنگاه ها برای افزایش رضایتمندی مشتریان بر پایه رضایتمندی از کارکنان و ایجاد نظام انگیزش و آموزش برای تحقق این هدف حقیقتی انکار ناپذیر است. از سوی دیگر در سال های اخیر کنش داوطلبانه به طور وسیعی از سوی سیاست گذاران با اقبال مواجه شده و اثرگذاری آن فراتر از از ابعاد انسان دوستانه و خیرخواهانه به عنوان یک منبع اقتصادی تاثیرگذار بر تولید ناخالص داخلی کشورها مورد توجه قرار گرفته است. از سوی دیگر برخی گزارش های بین المللی بیان می کند که داوطلبان تاب آوری جوامع را برای مقابله با شوک ها و تنش ها از طریق افزایش سرمایه انسانی، تقویت سرمایه اجتماعی و رفاه، افزایش سرمایه طبیعی و رشد سرمایه مالی افزایش می دهند.بر اساس یکی از پیمایش های سنجش سرمایه اجتماعی کشور، ارزیابی مردم از میزان وجود ویژگی های اخلاقی نظیر گذشت و رعایت حقوق دیگران در جامعه چندان مثبت نیست و در عوض، اعتقاد نسبی به شایع بودن ویژگی هایی نظیر حسادت، دورویی، تقلب و خودخواهی وجود دارد. بنابراین لازم است در جهت ترمیم این امر رویکرد جدیدی اتخاذ کرد. معتقدم باید فرهنگ توسعه به مثابه مهربانی را در جامعه امروزمان گسترش دهیم و نهادینه کنیم چراکه یکی از ابعاد رفاه، رضایت و خشنودی شهروندان است و یکی از مهم ترین پایه های رضایتمندی و خشنودی نیز مهربانی و مهربانانه برخوردکردن با یکدیگر است. اخیرا گزارشی از دانشگاه هاروارد را مطالعه می کردم که بر اساس یک سنجش معین عنوان می کرد آنهایی که مهربانی خود را تقسیم می کنند، احساس عمیق به هم نوع خود دارند، عشق و خوشرویی را تقسیم می کنند و دوستی عمیق تری با دیگران دارند، عمرشان طولانی تر است. این به معنای توجه به وجوه اجتماعی سلامت در نگاه جدید است. این همان نکته ای است که در فرهنگ اسلامی ما هم متواتر روایت شده است. در فرهنگ دینی ما هم مهربانی در مواجهه مردم با یکدیگر و هم در برخورد حاکمان با مردم یک رویکرد توصیه شده است. امام هشتم شیعیان مشهور به ضامن آهو است که نه تنها با انسان ها مهربان بود، بلکه مهربانی را در حق حیوانات نیز روا می داشت. مهربانی، گذشت و فروتنی ویژگی هایی بودند که در طول زندگی پیغمبر بزرگوار، در وجود آن حضرت دیده می شد و به تعبیر قرآن کریم ایشان رحمه للعالمین بودند. از امام علی (ع) نقل شده است: مومن کسی است که لبخند بر چهره دارد و خوشرو است و اگر گرفتاری و غمی دارد، آن را در قلب خود نگه می دارد و خوشرویی را با دیگران تقسیم می کند. در این چارچوب به عنوان مسئول بزرگ ترین نهاد اجتماعی، حاکمیتی و وزارتخانه ای که حدودا روزی یک میلیون مراجعه کننده دارد، معتقدم باید این وزارتخانه پیشرو و پیشتاز گسترش فرهنگ عظیم و اساسی کنش داوطلبانه و کار خیر و مهربانی و خوشرویی با مردم باشد.
 همچنین وظیفه دارم هم خود و هم هموطنان را دعوت کنم به مهربانی با یتیمان، با نیازمندان، با آسیب دیدگان اجتماعی، با کودکان کار و با همه گروه های محروم جامعه.  در این مسیر سخت همه نخبگان، فعالان مدنی، کنشگران سیاسی، روزنامه نگاران، دانشگاهیان و عموم مردم را به یاری می طلبم. با بیان نظرات، با ارائه پیشنهادات، با نقد عملکردها و سیاست ها، با انعکاس اشتباهات و با حساسیت نسبت به عملکرد این وزارتخانه ما را همراهی و یاری کنید.
                