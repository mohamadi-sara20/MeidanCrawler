پنج‌شنبه ۲۳ اسفند ۱۳۹۷
-----------------------------------------
حرف اول
-----------------------------------------
پیش از نوشیدن زهر
-----------------------------------------

                    سقراط نام بزرگی در میان متفکران جهان و از مبدعان و پدیدآورندگان مکتب فلسفه غرب است. از سقراط گرچه چندان مکتوب و نوشته ای باقی نمانده است؛ اما به واسطه شاگردان بزرگی که هر کدام خود از سرآمدان عرصه فکر و فلسفه و اندیشه بوده اند، یک مکتب فکری به یادگار مانده که چندین و چند قرن است مانند چشمه جوشانی دائم در حال زایش و افزایش دانش و معرفت است. سقراط، «خرمگس» آگاهی است؛ به گونه ای که خودش بارها گفته «من خرمگسی هستم که خداوند مرا برای بیدار کردن یونانیان فرستاده است». سقراط در دو هزار و چند صد سال پیش در محکمه ای به ظاهر قانونی و با حضور هیئت منصفه به جرم آگاهی بخشی ناچار شد شوکران مرگ را سر کشد و جهان فانی را ترک کند...
 اما روح او و راه و سنتش همچنان زنده و پویاست. شاگردان و علاقه مندان او نسل اندر نسل سنت او را زنده نگه داشته اند؛ چه با کلام، چه با نثر و هنر. این اشاره بیان شد تا به نمایش دیدنی و پر نشانه و ارزشمند حمیدرضا نعیمی در خلق سقراط بپردازم؛ نمایشی که بار دیگر در تالار وحدت و تا پایان اسفند روی صحنه می رود. نقش آفرینی فرهاد آییش، یک بازی نیست. او سقراط را زندگی کرده است. هنگام تماشای نمایش گو اینکه روح سقراط در کالبد آییش حلول کرده است و از فراز قرن ها گذر کرده و به امروز رسیده است. 
سایر هنرمندان روی صحنه نیز چنان درخشان ظاهر شده اند که زندگی و زمانه سقراط این فیلسوف بلند آوازه یونانی را به زیبایی هرچه تمام تر در نمایشی با ضرباهنگ قدرتمند در بیش از 120 دقیقه بی وقفه در دید و قضاوت تماشاگران قرار داده اند.
 در سال های گذشته در حوزه تئاتر، آثار قابل تقدیری روی صحنه رفته است؛ اما نمایش سقراط از جنس دیگری است؛ چراکه پلی محسوس میان امروز و دیروز ایجاد کرده است. 
دیالوگ سقراط پیش از نوشیدن جام زهر با همسرش زانتیپه تاکید چندباره بر دیدگاه محوری فیلسوفی است که تلاش کرد با زبان مردم سخن بگوید: «خودت رو بشناس، خودت رو به عنوان یک انسان بشناس، خودت رو از طریق درد و رنج بشناس...». افلاطون، سافو، زانتیپه، تئودوته و حتی گرگیاس، کاراکترهایی نه برای یونان باستان؛ بلکه شخصیت هایی با ما بازای دیروزین و امروزین هستند.
 در حین تماشای سقراط ضمن لذت بردن از آن در دل حسرت خوردم که ای کاش برای هنرمندان فرصتی فراهم بود که چهره و شخصیتی مانند امیر مومنان علی(ع) را روی صحنه ببرند؛ چراکه علی الگویی مقبول برای همه عصرها و همه نسل هاست و زندگی و زمانه علی (ع) می تواند الگویی برای همه جوامع بشری باشد. چندان که جرج جرداق مسیحی آرزو می کند کاش مادر تاریخ یک بار دیگر از سترونی خارج شود و دگربار شخصیتی چونان علی بزاید؛ اما به هر دلیلی، متاسفانه امکان طراحی و اجرای چنین نمایشی وجود ندارد تا بتوان از وجوه متعالی چنین شخصیت بزرگ تاریخ انسانیت بهره برد.
 جای شکر آن باقی است که شخصیت های بزرگی مانند سقراط به عنوان نمونه ها و الگوهای بزرگی برای آموختن در جوامع بشری هستند، تا نمایش نامه نویسان درباره آن بنویسند و کارگردانان آن را روی صحنه ببرند. به سهم خود از کارگردان محترم نمایش سقراط، حمید رضا نعیمی و هنرمند برجسته کشورمان فرهاد آییش و سایر عوامل این نمایش پربازیگر تقدیر می کنم. پیشنهاد می کنم همشهریان عزیز چند روز باقی مانده برای دیدن آن را از دست ندهند. خوشبختانه در این سال ها شاهد رونق قابل اعتنایی در عرصه هنر نمایش و تاسیس تماشاخانه های خصوصی بودیم و امیدوارم این مسیر همچنان ادامه داشته باشد و جامعه ایران بتواند از هنرنمایی هنرمندان بیشتر بهره ببرد.
                