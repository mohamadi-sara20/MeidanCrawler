پنج‌شنبه ۱ آذر ۱۳۹۷
-----------------------------------------
یادداشت
-----------------------------------------
مردم تحمل می کنند اگر…
-----------------------------------------

                    1. تامین و تضمین حقوق مردم در گرو پیش بینی یک نظم و نظام حقوقی شایسته است؛ نظام حقوقی مناسب، توانایی تامین خیر عمومی را دارد. به این معنا که با قواعد از پیش تعیین شده و منعطف، موجبات تسهیل و تدارک منافع حداکثری شهروندان را فراهم می کند. ساده، سریع، منسجم، منعطف و تضمین کننده حقوق همه است؛ درست مثل یک چراغ راهنمایی و رانندگی حساب شده که صحیح و بهنگام عمل می کند و مآلا سرعت آمدوشد مردم را تسهیل و زمینه دسترسی شهروندان را هموار می کند. در عین انتظام بخشی، همه اطراف را به حق پیش بینی شده خود در موعد مقرر می رساند. از این چراغ راه، همه خجسته اند هرچند باید معطلی را برای رسیدن ایمن و به موقع تحمل کنند.
2. نظام حقوقی بد، راه هموار را پیچیده می کند، منافع مردم در آن گم می شود، منجمد و بی انعطاف است، خود را مسئول و پاسخ گو نمی داند، به جای درست کردن امور مردم، بدتر موجبات گرفتاری و آشفتگی شهروندان را فراهم می کند. درست مثل همان مثال چراغ راهنمایی که اختلال دارد و تنظیم نیست، خودش موجد گره و مسبب ترافیک، شلوغی و مختل شدن وقت و منابع است و به جای اینکه حل مسئله کند، خودش مسئله تولید می کند.
3. فقط زیاده خواهان نظام حقوقی خوب را به زیان خود می بینند و سعی در اختلال و کارشکنی می کنند. فرصت طلبان در بستر بی نظمی و کاستی نظام حقوقی تنفس می کنند. برای این عده فشل بودن و ناهمسازی سیستم حقوقی، تاروپود پیله فساد و بذر هویت زالوصفتانه است. خطر در کمین نظام حقوقی، ناامیدی از کارآمدی است. اگر امید ها از توانایی سیستم حقوقی قطع شود، گریز از قانون و هوس خودبنیادی منفعت طلبانه شهروندان به اوج می رسد و منطق زور غلبه خواهد کرد. عموم شهروندان از آنجا که نظام حقوقی خوب را پشتوانه لازم تامین حقوق خود می دانند، حاضر به پرداختن هزینه های آن و تمکین به اوامر و نواهی آن هستند.
4. سیستم حقوقی باید مجهز به کارافزار اصلاح و ترمیم و توانمندسازی برای مقابله با انجماد و قفل ناگشودنی و اژدهای هفت سر فساد باشد. نظام حقوقی نباید ایستا باشد. محافظه کاری در اصلاح و بهینه سازی، سم مهلک است. اما نظام حقوقی لایتغیر نیست و وفق قاعده اولویت سیستم عملکرد، توانایی پاسخ به نیاز عمومی را دارد. در نظام حقوقی خوب حتی قانون اساسی هم وحی منزل نیست. مهم تامین خیر عمومی است نه فرمالیسم حقوقی. نظم مستقر فریزشده نیست و باید منعطف عمل کند.
5. فساد، فقر و تبعیض میوه نظام حقوقی نامناسب است. فساد سبب نضج سیستماتیک تبعیض می شود. تبعیض همراز با مناسبات رانتی در بستر پنهان کاری و توزیع ناعادلانه منابع است. عواملی که همبستگی مستقیم و تاریخی ای با فقر و فاقه اکثریت به بهای سوداگری و تکاثر اقلیت دارد.
6. تلاش برای کارایی و اثربخشی نظام حقوقی در گرو استقرار نظام حکمرانی خوب است. درست مانند درختی که ریشه اش حکمرانی و میوه اش نظام حقوقی خوب است. برای اینکه محصول باکیفیت برداشت شود، باید هزینه ها و مواد اولیه آن تامین شود. هرکسی آن درود عاقبت کار که کشت.
7. هر نظام حقوقی، اول با معیار و شاخص و دوم در آینه آمار و ارقام چهره خود را با مدل تعالی شایسته می سنجد. وضعیت کیفی نظام های حقوقی در دسترسی به رفاه، خرسندی، شادی، امنیت، آرامش و رونق و ثبات امور شهروندان توصیف می شود. نظام قضائی عادلانه و کارآمد و سیاست گذاری عمومی در جهت اصلاح و بهینه سازی عملکرد نهادهای عمومی در مسیر اراده و نظر مردم تعیین کننده است. نظام حقوقی بر وجدان و پندار مردم سوار است و نباید آن را امری انتزاعی و ناملموس تلقی کرد. باید دید مردم حالشان با وجود نظام حقوقی بهتر می شود یا خیر؛ بیشتر در مشکلات غوطه ور می شوند و احساس بی پناهی می کنند.
8. برای نمونه نظام حقوقی حامی کارآفرینی و موید فضای سرمایه گذاری و تولید، زمینه ساز بستر مساعد و مناسب کسب وکار، موجد شکوفایی تولید و رشد موفق واحدهای تولیدی و تنگ کننده عرصه دلالی های تولیدکش و اشتغال ستیز است. یکی از مولفه های این نظام، تضمین بلاقید و شرط حقوق مالکیت محسوب می شود. نقض حقوق مالکیت ازجمله موانعی است که انگیزه برای سرمایه گذاری، نوآوری و تولید را از بین می برد. به همین دلیل، مسئله حقوق مالکیت، کیفیت و راهکارهای تضمین آن، واجد جایگاه مهمی در مباحث مربوط به کارآفرینی و محیط کسب وکار است. 
اگر نظام حقوقی به تبع حکمرانی نسبت به این حقوق سهل انگاری کند، نتیجه آن ارج ننهادن به مالکیت و ریزش انگیزه سرمایه گذاری و تولید ثروت و به تبع آن سقوط آزاد شاخص های امنیت شغلی و بی کاری و تقلیل ارزش پول ملی و منفعت اقتصادی شهروندان است.
9. پس نظام حقوقی باید اهداف خود را روشن کند. قوه اقدام کننده این روشنگری، نهاد حکمرانی است. با این وصف تقویت و توصیف شاخص های حکمرانی خوب در تثبیت نظام حقوقی خوب موثر است. با حداقلی از نهادهای دموکراتیک و پاسخ گو که حامی حاکمیت قانون بوده و اراده مردم را نمایندگی کرده و متکی به قواعدی شفاف، مشارکتی، منعطف و موثر باشند و برای خرسندی فرد و ساختن جامعه ای انسانی، خشونت پرهیز، فسادستیز، کرامت مدار و منقاد حقوق شهروندان همت گمارند. نهادی با اتکا به عزم مبارزه با فساد در پرتو شفافیت، اصلاح و توان افزایی نظام انتخابات برای استقرار شایسته سالاری منهای رانت، نظام تحزب قوی که هرچه تواناتر، نمایندگان ناب مردم را برکشیده و بر اریکه تصمیم مجاری عمومی نشاند و توسعه، صلح، محیط زیست، حقوق بشر و زیست اخلاقی و شایسته را در پرتو کرامت انسانی هدف قرار دهد.
10. حکمرانی مردم دار سعی می کند چیدمانی از نظام حقوقی را به تصویر بکشد که از دل آن رانت، نقض حقوق اقلیت و اجحاف به اقشار ضعیف و عدم تامین نیازهای شهروندان درنیاید و رضایت، رعایت آداب امانت دولت، رسم خدمت گذاری به منبع موسس و مولد قدرت و مقتضیات حمایت از حقوق یکایک ملت را پاس می دارد.
11. نظام پذیرا، فروتن، منقاد اراده مردم، مجاب کننده افکار عمومی و پاسخ گو به نظر و نیاز ایشان، در خدمت همگان و دسترس محرومان خواهد بود و در مقام وضع قواعد حقوقی عنایت ویژه ای به گروه های خاص آسیب پذیر مبذول می دارد؛ چه اینکه اقدامات جبرانی و تامینی به منظور توانمندسازی و بی نیازی این قشر شرط سلامت و صحت عملکرد عادلانه حکمروایی شایسته منظور می شود. اصلاحات حقوقی در روند توسعه نظام اداره عمومی با شاخص های استاندارد مورد تایید نمایندگان مردم، این امید و اطمینان را می دهد که نظم حقوقی مستقر، موید، محامی و متضمن خیر عمومی آنهاست و اگر هم نارسایی دارد، درک محدودیت منابع و وضعیت های اضطرار دوران گذار این راه ناهموار را برای مردم قابل تحمل خواهد کرد. 
                