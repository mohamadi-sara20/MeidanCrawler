چهار‌شنبه ۱۵ فروردین ۱۳۹۷
-----------------------------------------
حرف اول
-----------------------------------------
کره شمالی؛ مقدمه فشار بر ایران
-----------------------------------------

                    در یک سال گذشته، کشورهای تاثیرگذاری مانند چین، روسیه و کشورهای عضو اتحادیه اروپا در حال تامل درباره نحوه ارتباط با آمریکا هستند و این مسئله را می توان از بلاتکلیفی در تصمیم گیری ها و رویکردهای آنان ملاحظه کرد. روسیه به دنبال بازسازی رابطه دو ابرقدرت با یکدیگر بود؛ اما موضوع دخالت مسکو در انتخابات ریاست جمهوری آمریکا، ترامپ و پوتین را در موقعیت دشواری قرار داده است. حساسیت ترامپ درباره قدرت اقتصادی شدن چین و مشروط کردن برداشتن تحریم های روسیه به بازگشت شبه جزیره کریمه به اوکراین، افق روابط آمریکا با این دو کشور را تیره می کند. اینکه آمریکای ترامپ، نهادها و اشخاصی مرتبط با آزمایش های سیستم موشکی ایران را در فهرست تحریم ها قرار داده و از سوی دیگر با همداستان شدن با اعراب منطقه، ایران را به ثبات زدایی از خاورمیانه و حمایت از تروریسم بین الملل متهم می کند، نشانه تغییر رویکرد آمریکا در قبال ایران است. حملات دامنه دار ترامپ به توافق برجام و قریب الوقوع بودن خروج این کشور از توافق هسته ای جهانی را نیز باید به فهرست تحولات اضافه کرد. با توجه به نقش آمریکا در صحنه جهان، تغییر رویکرد این کشور نسبت به ایران - در مقایسه با دوران اوباما- می تواند در روابط دیگر کشورها از جمله اعضای اتحادیه اروپا، چین، روسیه، کره جنوبی، ژاپن و... با ایران، تغییراتی پدید آورد. کشورهای عرب منطقه نیز از این موضع گیری آمریکا استقبال کرده اند و حتی نخست وزیر انگلیس هم ایران را به ایجاد ناآرامی ها در منطقه متهم می کند. اتحادیه اروپا در مقابل رفتارهای ترامپ، راهکارهایی را در پیش گرفته؛ اما هنوز به یک وحدت رویه تبدیل نشده است. اتحادیه اروپا در تلاش است در برابر ایران باثبات در منطقه بی ثبات خاورمیانه، نگرش مثبت ایجاد کند. رابطه ایران با روسیه و با چین هم سمت و سوی استراتژیک دارد. مواضع رئیس جمهور آمریکا دچار تعارض های بنیادین است؛ اما نوعی تلاش برای پیش بینی ناپذیر بودن را نیز دنبال می کند که خطرات عملکردی او را به شدت افزایش می دهد. مواضع او در قبال کره شمالی را نیز باید در همین راستا ارزیابی کرد.او تهدید کره شمالی را دستمایه فرستادن سیگنال به کشورهای همسایه این کشور قرار داده و بنا دارد هزینه تامین امنیت منطقه را از خود کشورهای منطقه دریافت کند. البته آمریکا حمایت اتکایی و استراتژیک خود را از این کشورها خواهد داشت. این عملکرد ترامپ در کنار تهدید جدی نظامی علیه پیونگ یانگ، سبب شد رهبر این کشور خود را تنها بیابد و به طور رسمی خواستار مذاکره با ایالات متحده شود. «اون» می داند باید به محدودیت ها در تکنولوژی موشکی و هسته ای خود تن دهد. البته نتیجه این مذاکرات احتمالی، بستگی به رفتار «اون» خواهد داشت که چه امتیازهایی از آمریکا بخواهد و در سوی مقابل، آمریکا و غرب تا کجا به این خواسته ها تن دهند. حتی در داخل آمریکا نیز سازمان های امنیتی و نظامی از این دیدار و مذاکره ابراز نگرانی کرده اند. اگر مسئله کره شمالی حل شود و نگرانی های جهانی و منطقه ای برطرف شود، دستاورد بزرگی برای ترامپ به شمار خواهد رفت. اگر به نتیجه نرسد، این نگرانی پا برجا خواهد ماند و آمریکا باید تصمیمات دیگری در مواجهه با کره شمالی اتخاذ کند. نکته بسیار مهم در این تحولات بین المللی این است که اگر این مدلی که ترامپ با استفاده از افزایش فشار و تهدید کره شمالی را وادار به مذاکره کرد، به نتیجه برسد، شیوه عملی برای او خواهد بود تا فشار خود را بر ایران متمرکز کند؛ چراکه نگاه امنیتی آمریکا بعد از کره شمالی متوجه ایران است. بدون تردید موفقیت ترامپ در فرایند این مذاکرات، موجب تمرکز فشارهای آمریکا بر ایران خواهد شد و سعی خواهد کرد با استفاده از دستاوردهای این پیروزی یک موضع سخت گیرانه تر در قبال ایران اتخاذ کند. با کادر جدید دستگاه سیاست خارجی آمریکا، ایران بیش از هر زمانی نیازمند هوشیاری و وحدت نظر استراتژیک در سیاست خارجی خواهد بود.
                