شنبه ۲۰ مرداد ۱۳۹۷
-----------------------------------------
سرمقاله
-----------------------------------------
بیچاره «گرزم»ها
-----------------------------------------

                    اگرچه «گرزم» در شاهنامه نقش برجسته ای ندارد، از روزی خواران خوان شاه گشتاسب است، شخصیتی فرعی در داستان رستم و اسفندیار دارد و با عقل معاش اندیش در خدمت او است؛ اما کارکرد سیاسی و تاریخی اش را همان گونه که باید، به سرانجام می رساند. کارکردی که برای او سرنوشتی مانند سرنوشت سلفش رقم می زند. «جاماسب» هم منجم دربار است و سرنوشت شاهان را ظاهرا از ستارگان آسمان رج می زند. رصد ستارگان دستاویزی است برای «عقل نیرنگ باز» او تا کار ماشین قدرت گشتاسب را بهینه و عمرش را طولانی کند. اگر دربار گشتاسب را موتوری بزرگ بدانیم، دو تسمه نقاله، این موتور را به حرکت وامی دارد؛ گرزم و جاماسب. گرزم نفس منفصل و جاماسب عقل منفصل گشتاسب هستند.این تسمه ها در دولت های مدرن نیز کارایی دارند و نقش آنها به فراخور دموکراتیک و غیردموکراتیک بودن دولت ها کاهش و افزایش می یابد اما رنگ نمی بازد. این تسمه ها در دولت مدرن احمدی نژاد نقش مهمی ایفا می کردند و در دولت اصلاحات بسیار کم رنگ شده بودند و در دولت هاشمی بیش از دولت روحانی کارایی داشتند. تسمه ها موتورهای کوچکی را راه می اندازند که گردش موتور بزرگ به واسطه آنها میسر می شود. نقش گرزم در شاهنامه کمدی و جاماسب تراژدی است. در شاهنامه فردوسی خاصه در داستان رستم و اسفندیار، گرزم و جاماسب مهم نیستند؛ مهم اسفندیار است که با قدرت و بر قدرت است و دست آخر در دستیابی به قدرت ناکام می ماند.گشتاسب، پدر اسفندیار، شاه جاه طلبی است که قدر قدرت را می داند و نیز می داند که قدرت از آن کسی است که بیش از همه به آن دچار باشد و شیفته اش. او تاج را با کمک نظامی رومیان از چنگ پدر (لهراسب) به در آورده و بر سر می گذارد و پدر را بدون هرگونه تعارف و ترحمی به عبادتگاه تبعید می کند.نگاه واقع بینانه گشتاسب به قدرت، او را از بدترین شرایط و بحران ها نجات می دهد. نقش گرزم با اینکه برای او ابتدایی، اما موثر است. او همان چیزی را بر زبان می آورد که گفتن آن دور از شان گشتاسب است. سخنانی که نشان زیاده طلبی و حرص و آز است. بهتر آن است این سخنان از زبان گرزم باشد تا به اتوریته گشتاسب خللی وارد نشود و اگر در عمل کار به سرانجامی نیک رسید، ثمره اش برای شاه باشد و هزینه شکستش را راوی بدهد. در رمان برادران کارامازف، نوشته داستایوسکی،اسمر دیاکف، بار این نقش را بر دوش می کشد. آنتوان یکی از سه برادر کارامازف ها، آرزوی مرگ پدر را دارد اما آن را بر زبان نمی آورد. اسمر دیاکف، نوکر خانه زاد به این خواسته برزبان نیامده جامه عمل می پوشاند و وقتی آنتوان به او معترض می شود، با صراحت می گوید: «من همان کاری را کردم که تو آرزویش را داشتی!».از این رو است که دستگیری و تبعید اسفندیار نه از زبان گشتاسب که از زبان گرزم بیرون می آید. در اینجا خواسته حداکثری گشتاسب که همان کنارگذاشتن پسر از قدرت است، با خواسته حداقلی گرزم محقق می شود. اسفندیار که بعد از پیروزی بر دشمنان در انتظار قدرشناسی و جانشینی پدر بود، در کوهستانی در بند و قفل و زنجیر می شود؛ اما نقش کلیدی «گرزم»ها نه در پیروزی، که در شکست هاست. آنجایی که ادامه حیات دولت نیاز به یک قربانی دارد. البته نقش گرزم در داستان رستم و اسفندیار به استعاره قربانی هم دست پیدا نمی کند. او چون خائنی است که آگاهانه یا ناآگاهانه گشتاسب را فریب داده است. گشتاسب پس از شکست از ترکان چین، جاماسب، عقل منفصل خود را فرامی خواند تا راه چاره ای پیدا کند؛ اما راهی جز بازگشت اسفندیار وجود ندارد. او باید بازگردد تا دوباره حیات دولت را احیا کند. اینجاست که گشتاسب تظاهر می کند که بیهوده فریب گرزم را خورده است. این همان نقش کلیدی گرزم است که از نقش اول او فراتر می رود. جاماسب به کوهستان می رود تا دل اسفندیار را نرم کند؛ اما پسری که از پدر رکب خورده، سخت دل می بازد. جاماسب هم نقش تاریخی اش را بلد است. او راوی روایت های بسیاری می شود که هیچ کدام در اسفندیار کارگر نمی افتد. دست آخر، آخرین تیر عقل نیرنگ باز خود را رها می کند تا غیرت و جوانمردی پهلوانی را به واسطه اسارت خواهرانش در دست خاقان ترکان چین تحریک کند. تیر به هدف می نشیند و اسفندیار راهی نبرد می شود. ابتدا باید پدر را از کوهستان که ترکان محاصره اش کرده اند، نجات دهد. اینجا نقطه عطف زندگی سیاسی اسفندیار است که به راحتی نباید از آن بگذرد، که می گذرد. اسفندیار در نزدیکی کمینگاه نعش غرقه به خون گرزم را که به دست دشمنان کشته شده می بیند و دچار همان احساسی می شود که هر آدم معمولی دیگر می شود؛ احساس لذت از ارضای انتقام. احساسی که مانع از دیدن پس پشت واقعی حقیقت می شود. از نظر اسفندیار، گرزم به چاهی در افتاد که خود کنده بود. اشتباه اسفندیار نیز از همین جا آغاز می شود. او خود را متفاوت از گرزم و جاماسب و گشتاسب می داند، غافل از اینکه خود هم تسمه ای دیگر از ماشین قدرت است. گیرم چندی خاموش مانده باشد. اسفندیار بعد از نجات پدر و با وعده جانشینی او به فتح رویین دژ به کشور ترکان چین حمله می کند. در آنجاست که اسفندیار مراتب پهلوانی را کنار می گذارد و در قدرت، استحاله می یابد. بعد از بازگشت از رویین دژ اسفندیار به نبرد با رستم می رود. پهلوانی نه چندان آموخته از قدرت و آمیخته با آن. نبردی که به شکستش می انجامد. فردوسی چه هوشمندانه نقطه ضعف اسفندیار را در چشم او نهاده است؛ چشمی که پس از دیدن تجربه های بسیار از جنگ سیاست درس نگرفت و چشمانش به نیرنگ و دسیسه های قدرت ناگشوده ماند.
                