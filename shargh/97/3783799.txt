سه‌شنبه ۱۶ مرداد ۱۳۹۷
-----------------------------------------
یادداشت
-----------------------------------------
روزشماری برای برگزاری مراسم تدفین مطبوعات کشور
-----------------------------------------

                    پرده نخست: هشدارها آغاز شداواسط سال 96 بود که صدای هشدار مدیران مسئول مبنی بر خردشدن استخوان نشریات و روزنامه های خصوصی با بحران کاغذ یا همان اصلی ترین ماده حیات مطبوعات بلند شد. این فشارها که به راحتی در آرشیو رسانه ها قابل بررسی و مشهود بود، آن قدر افزایش یافت که حتی صدای برخی نشریات وابسته به نهادهای دولتی و عمومی هم بلند شد. کاغذ کمیاب، گران و احتکار شده بود. این هشدارها اما تکانی به مسئولان دولت نداد و مطبوعات مثل بقیه اقشار و صنوف که به نوعی به حال خود رها شده و دولت برنامه ای برای آنها نداشت، ناچار خود دست به کار شدند. راهکار مدیران مسئول رسانه ها اما چه بود؟- برخی تیراژ نشریات خود را کاهش دادند و کاهش تیراژ به توزیع نشدن نشریات در برخی شهرستان ها منتهی شد.- برخی تعداد صفحاتشان را کم کردند.- بعضی از نشریات دوره انتشارشان را کاستند (برای مثال تعدادی از روزنامه ها پنجشنبه ها منتشر نمی شوند).- عده ای به تعدیل نیرو رو آوردند.- گروه دیگری از نشریات هم از تیراژ کاستند و هم از تعداد صفحات و پرسنل و هم از دوره انتشار زدند.- برای تعدادی از نشریات اما دیر شده بود و هیچ کدام از راه های مذکور کفاف اموراتشان را نداد و چراغشان خاموش شد و تعطیل شدند.انتشار انبوهی از اعتراض های مدیران مسئول رسانه ها و جلسات بی فایده پی درپی اما تکانی به کار مطبوعات نداد و باز هم کسی اهمیتی به مشکلات و آینده و تعطیلی مطبوعات نداد.پرده دوم: وعده ای که وعید شدماه ها از تقلای مطبوعات گذشت و همچنان خبری از تحرک و برداشتن گام عملی از سوی مسئولان دولتی نبود؛ تا آنکه وزیر ارشاد با یک توییت وعده حل مشکل کاغذ نشریات کشور را داد.26 فروردین سیدعباس صالحی در توییتر خود این گونه نوشت: «کاغذ در فهرست کالاهایی اساسی چون مواد غذایی و دارویی قرار گرفت و از تفاوت ارزی که دولت تامین می کند، برخوردار خواهد بود. برای ناشران، نویسندگان و اصحاب مطبوعات، خبر خوشایندی است که دولت نیاز فرهنگی را چونان غذا و دارو برای کشور مهم و اساسی می داند!».پرده سوم: ارزی که به شرکت های صوری رسیدبعد از وعده وزیر ارشاد درباره تخصیص ارز کاغذ در رده غذا و دارو، اگرچه از همان ابتدا هم عده ای چندان خوش بین نبودند، اما منتظر ماندند تا ببینند سرنوشت این وعده به کجا می رسد. مدتی گذشت و مدیران مسئول با پول نقد در کوچه پس کوچه ها دنبال واردکنندگان و فروشندگان قدیمی کاغذ می گشتند تا چراغ نشریات را روشن نگه دارند، تا شاید کاغذها به دست ایشان برسد. اما باز هم خبری از کاغذ نبود تا اینکه فهرست گیرندگان ارزهای دولتی منتشر شد. بلافاصله پس از انتشار گزارش بانک مرکزی مبنی بر تخصیص ارز برای واردات کاغذ روزنامه ماجرای تلخی رقم خورد. گزارش رسمی بانک مرکزی حکایت از تخصیص 34 میلیون یورو به 23 شرکت واردکننده کاغذ روزنامه داشت و نکته شایان توجه آن، تخصیص 23 میلیون یورو به دو شرکت بود که اعضای هیئت مدیره اش خیلی اتفاقی با هم نسبت درجه یک فامیلی داشتند و این در حالی بود که این دو شرکت نه تنها در این حوزه فعال نبودند، بلکه به نظر می رسید با ارز دریافتی یک کیلو کاغذ هم وارد نکرده اند.متعاقب آن اما بررسی های رسانه ها از سایت روزنامه رسمی نتایج جالب توجهی در پی داشت.«شرکت هانا تجارت پرلیت» (دریافت کننده بیش از 14 میلیون یورو ارز دولتی در دو ماه ابتدای سال 97) در سال 1389 با نام «عمران راه پرلیت» با موضوع پیمانکاری راه و ساختمان و با صد هزار تومان سرمایه تاسیس شده و در سال 1393 با دلالی یکی از شرکت های فعال در حوزه ثبت شرکت ها به افرادی با نام های حمیدرضا جان محمدی و فرهاد بی طمع خمیران واگذار می شود و نام شرکت نیز به هانا تجارت پرلیت تغییر می کند. در همان ایام دیگر برادر با نام محمدرضا جان محمدی با مشارکت فرهاد بی طمع خمیران اقدام به خرید شرکت دیگری با نام «خدمات پشتیبانی صنعت ساحل پرشیا» (دریافت کننده قریب به 9 میلیون یورو ارز دولتی) می کند.با مراجعه به سامانه روزنامه رسمی نشانی دفتر این دو شرکت در خیابان های میرداماد و شریعتی تهران را شناسایی و به صورت حضوری به آن دفاتر مراجعه کردیم.دفتر هانا تجارت پرلیت واقع در بلوار میرداماد (که اخیرا نیز از سوی شهرداری پلمب شده بود و پلمب آن به صورت غیرقانونی باز شده بود) را شخصی باز کرد و گفت: «اشتباه آمدید و چنین شرکتی اینجا نداریم»؛ بنابراین مراجعه به دفتر صنعت ساحل پرشیا در خیابان شریعتی نیز حاصلی نداشت چون ظاهرا منزلی مسکونی بود که هیچ کس در آن ساکن نبود.پیگیری های کالایی خاص و مرتبط با یک حوزه فرهنگی بسیار ضعیف (از نظر مالی) نتایج فوق را دربر داشت و این حکایت از تخصیص ارز دولتی در سایر صنایع کشور را دارد و باید گفت آقایان مسئول «مشت نمونه خروار است...».پرده چهارم: دو ماه بیشتر کاغذ نداریمدرحالی که دولت و مسئولان وزارت ارشاد واکنشی به عدم واردات و عرضه کاغذ مطبوعات بعد از گزارش بانک مرکزی و شرکت های صوری دریافت کننده ارز دولتی نداشتند، هفته قبل وزیر ارشاد گفت: در تنظیم بازار کاغذ، عوامل قیمت جهانی کاغذ و افزایش ارز تاثیر داشته و تلاش می کنیم کاغذ با قیمت پایه در اختیار مطبوعات و حوزه نشر قرار گیرد.وی با بیان اینکه عرضه کاغذ بالاتر از قیمت پایه در بازار غیرمجاز است، افزود: موجودی ما در تامین کاغذ فقط دو ماه آینده است و باید بانک مرکزی برای تامین کاغذ سفارش با نرخ ارز دولتی تضمینی را داشته باشد.به این ترتیب مشکل کاغذ مثل برخی مشکلات دیگر وارد مرحله پاس کاری میان دستگاه های دولتی شد تا آینده نشریات خصوصی کشور با ابهام و تاریکی بیشتری مواجه شود.پرده پنجم: کاغذ در گمرکات حبس شده استاما پیگیری خبرنگار ما نشان می دهد در مشکلی مشابه بسیاری از کالاها، کاغذ یکی از واردکنندگان قدیمی مطبوعات، در گمرکات کشور حبس شده و معطل پول برای ترخیص است؛ کاری که با یک هماهنگی ساده و یک کلیک قابل انجام است.محمدتقی خوش بین، مدیرعامل شرکت ارمغان گسترنوید، یکی از واردکنندگان اصلی کاغذ مطبوعات به خبرنگار ما می گوید: در ماه های گذشته کاهش تولید کارخانجات، افزایش قیمت مواد اولیه خمیرکاغذ و حمل ونقل و همچنین تعطیلی موقت چندین کارخانه کاغذسازی در جهان از مهم ترین عوامل افزایش قیمت جهانی کاغذ بود و ما همه این موارد را از قبل می دانستیم و با طرف های تجاری خود برای مدیریت واردات و مصرف مذاکره کردیم تا مطبوعات بتوانند از این بحران به سلامت عبور کنند.به گفته وی، مهم ترین وظیفه تامین کننده و بازرگان مدیریت بین عرضه و تقاضاست، ولی ضلع دیگر این مثلث دولت و نماینده آن بانک مرکزی و قوانین و بخش نامه های خلق الساعه است که توازن بازار را برهم زده و عامل این بحران شده اند.این تاجر قدیمی گفت: قریب به 30 سال است که در بازار کاغذ فعالیت می کنم و با راهکارهای مقابله با این گونه بحران ها آشنایی کامل دارم، دولتمردان ما باید بدانند که اقتصاد دستوری نیست و مسیر خودش را می رود.وی ادامه داد: شرکت ما براساس تجربه های گذشته و آمار مصرف مطبوعات ثبت سفارش های خود را انجام داده و کاغذ مورد نیاز مطبوعات وارد کشور شده و در آینده نیز (مشروط به تخصیص ارز) ادامه خواهد داشت.عضو انجمن واردکنندگان کاغذ افزود: مطبوعات به دلیل نداشتن کاغذ در آستانه تعطیلی هستند، حجم زیادی کاغذ در گمرک موجود است، ولی به دلیل عدم تخصیص ارز قادر به ترخیص آن نیستیم، به نظر می رسد دولت هیچ اراده ای برای حل مشکل کاغذ مطبوعات ندارد و این درحالی است که ما این موضوع را به تمامی مسئولان وزارت ارشاد، وزارت صمت و بانک مرکزی اطلاع داده ایم.وی افزود: در حال حاضر مقادیر قابل توجهی کاغذ روزنامه به وسیله این شرکت وارد شده و در گمرک نوشهر است که به دلیل عدم تخصیص ارز از سوی بانک مرکزی هر روز هزینه انبارداری به آن اضافه می شود و نهایتا بر قیمت مصرف کننده اضافه خواهد شد و هرچه فریاد می زنیم که این کاغذ عامل حیات مطبوعات در این ایام است، ولی گویا تصمیم گیران دولتی دوست دارند نظاره گر مرگ مطبوعات باشند و تمایلی به ادامه فعالیت آنها ندارند.این شرکت در هشت ماه اخیر بازار را مدیریت کرده و با همه نوسانات اخیر در سه ماه اخیر قیمت را برای مطبوعات نگه داشته است.مدیرعامل شرکت ارمغان گستر نوید گفت: بازار انواع کاغذ تحریر و روزنامه سالانه 380 هزار تن است که سهم مطبوعات قریب به 70 هزار تن است و چنانچه مصرف این نوع کاغذ ها را بر ایام کاری سال تقسیم کنیم، باید روزانه 60 کامیون کاغذ تحریر و روزنامه از گمرکات سراسر کشور خارج شوند تا بازار ثبات داشته باشد و فعالان حوزه چاپ و نشر با آرامش فعالیت کنند.این در حالی است که بر اساس گزارش منتشره بانک مرکزی از ارز تخصیصی در دو ماهه ابتدای سال معادل 43 هزار تن کاغذ (34 میلیون یورو)کاغذ ثبت سفارش شده که نیاز مطبوعات کشور برای هفت ماه تامین می شده که متاسفانه بخش عمده ای از این تخصیص ها برای دو شرکت صوری بوده است و کاغذی وارد نشده و به این ترتیب شاهد افزایش قیمت تا 200 درصد و متعاقب آن احتکار برخی سودجویان در بازار هستیم.وی افزود: قریب به یک سال است که این تعادل برهم خورده و از آنجا که متولیان واردات وزارت صنعت، بانک مرکزی و گمرکات کشور هستند که جملگی تحت نظر دولت فعالیت می کنند، پس دولت باید پاسخی شفاف و روشن در قبال مشکلات اخیر مطبوعات و صنعت نشر بدهد، بحران کاغذ مطبوعات از قیمت خارج شده چون در حال حاضر موجودی کاغذ در انبارها به صفر رسیده و به زودی شاهد تعطیلی بسیاری از نشریات خواهیم بود.این فعال حوزه کاغذ معتقد است چنانچه دولت و به ویژه بانک مرکزی تصمیمی عاجل درباره تخصیص ارز به واردکنندگان اصلی نگیرند، باید خود را برای مراسم تدفین مطبوعات آماده کنند.پرده ششم: آمار چه می گوید؟بر اساس آخرین گزارش منتشرشده در پایگاه اطلاع رسانی معاونت امور مطبوعات و اطلاع رسانی وزارت فرهنگ و ارشاد اسلامی، تعداد 9هزارو 237 رسانه از هیئت نظارت بر مطبوعات مجوز فعالیت دریافت کرده اند که نزدیک به 80 درصد آنها چاپی هستند و این به معنای آن است که مواد اولیه برای فعالیت بیش از هفت هزار نشریه کاغذ است؛ ولی گویا مدیران دولتی فقط تمایل به ارائه آمار و ارقام از صدور مجوز دارند و مخاطبان این گزارش ها نیز با تکیه بر این ارقام، تصور می کنند صدور پروانه برای هفت هزار نشریه به معنای اشتغال برای هزاران سرپرست خانوار است، پس نمره دولت در امر ایجاد اشتغال در حوزه مطبوعات 20 است.روی دیگر این سکه، اما انتشار این نشریات است که باید روی کاغذ باشد. کمیابی و بحران کاغذ مشکلی است که از پاییز سال گذشته شروع شد و در ماه های اخیر بارها سوژه رسانه های مختلف چاپی، دیداری، شنیداری و آنلاین بود.پرده هفتم: دولت دنبال تعطیلی مطبوعات است؟ماحصل این گزارش نشان می دهد مشکل کاغذ نشریات، به ویژه نشریات خصوصی و مستقل، از بیش از یک سال قبل مطرح بوده و مسئولان امر با جزئیات کامل در جریان آن قرار داشتند. بعد از آن مسئله تخصیص ارز دولتی مطرح شد و ماجرای شرکت های صوری و کاغذهایی که به بازار نرسیدند و مشکلی که پابرجا ماند.حالا و درحالی که وزیر ارشاد می گوید تا دو ماه بیشتر کاغذ برای انتشار مطبوعات نداریم و در همین حین تعدادی نشریات تعطیل شده اند و تعدادی در نوبت فروش قرار گرفته اند و تعدادی دست به دامن کمک های مردمی شده اند و امنیت شغلی هزاران نفر به خطر افتاده، خبر می رسد کاغذ مطبوعات در گمرکات کشور معطل یک تصمیم و هماهنگی ساده برای ترخیص و تزریق در بازار است.واقعیت آن است که هستند نشریاتی که برخی از مردم حتی نام آنها را نیز نشنیده اند و چه بسا حتی همکاران مطبوعاتی نیز متوجه تعطیلی آنها نشوند؛ اما کم نیستند نشریات قدیمی، خصوصی و مستقلی که اگر نباشند، بخش هایی از کشور و جامعه در تاریکی کامل فرو می رود و رسانه های وابسته، دولتی و عمومی (چه از نوع چاپی، صوتی، تصویری و آنلاین) به واسطه نقش، جایگاه و کارکردی که برای آنها تعریف شده، هیچ گاه نه می توانند و نه می خواهند که جای خالی آنها را پرکنند.خلاصه آنکه رکن چهارم دموکراسی (مطبوعات) که سال هاست بر اثر برخوردها، فشارها، تهدیدها، شکایت ها، بی مهری ها و تبعیض ها، نحیف و دچار ترک های متعدد شده، حالا به تلنگری برای فروریختن بند است.این ستون که فرو بریزد، هزاران روزنامه نگار حرفه ای نیز پراکنده شده و یک سرمایه عظیم انسانی از دست خواهد رفت؛ آن هم در شرایطی که کشور بیش از هر زمان دیگری به اصلاحات، شفافیت و روشنگری مطبوعات نیازمند است.با تمام این تفاسیر، این پرسش باقی می ماند که آیا دولت با وجود اطلاع و اشراف کامل بر مشکل کاغذ مطبوعات خصوصی و مستقل، تعمدا دنبال تعطیلی آنهاست؟
                