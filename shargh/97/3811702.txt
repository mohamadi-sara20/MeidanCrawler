پنج‌شنبه ۵ مهر ۱۳۹۷
-----------------------------------------
یادداشت
-----------------------------------------
قهرمان یا ضدقهرمان
-----------------------------------------

                    یکی از مراحل دشوار در عکاسی خبری، پس از انتشار عکس های هر رویداد خبری آغاز می شود. حساسیت های عرفی، اجتماعی، قانونی و سیاسی پس از منتشرکردن عکس های خبری تا آنجا پیش می رود که در برخی موارد این پرسش مطرح می شود که آیا عکاس خبری حق ثبت یا انتشار عکس ها را داشته است یا خیر؟ در طول شبانه روز، اتفاقات، حوادث و رویدادهای بسیاری از سوی روزنامه نگاران و خبرنگاران در رسانه ها و شبکه های مجازی منعکس می شوند…
اما تمام عکس ها و اخبار تولیدی از ارزش خبری و رسانه ای یکسانی برخوردار نیستند و بعد از انتشار به یک میزان به آنها پرداخته نمی شود. گاهی عکس های خبری به مراتب بیشتر از خود رویدادها خبرساز می شوند. از این رو توجه به ابعاد مختلف عکاسی خبری و به ویژه پرداختن به عکس های منتشرشده پس از رویدادها می تواند درس آموخته های بسیاری برای عکاسان این حوزه در بر داشته باشد. یکی از ویژگی های مهم عکس خبری این است که اگر زمان برای ثبت عکس از دست برود، فرصت مجدد در اختیار عکاس قرار نمی گیرد. به همین علت است که در بسیاری از رویدادهای مهم خبری دنیا، در انتخاب محل قرارگرفتن عکاسان توجه ویژه ای می شود. در ماجرای اهواز، هراس ناشی از حمله تروریستی و بهت حاصل از ماجرا، هم مکان قرارگرفتن عکاسان را دستخوش تغییر کرد و هم امکان ثبت برخی از موقعیت ها را گرفت. در جریان حمله به رژه نیروهای نظامی در اهواز، «عکاسی خبری»، سوژه عکاسان خبری شد. مدت ها بود که به مصائب و سختی های این حوزه کاری، چندان توجه نمی شد. تصویر فاطمه رحیماویان، درحالی که بر زمین دراز کشیده و دوربین به دست دارد، از همین جنبه توجه بسیاری از مخاطبان را به خود جلب کرده است. پس از ثبت و پیش از انتشار عکس، مهم ترین مرحله ای است که عکاس باید هیجانات را از خود دور نگه دارد و به عوامل متعددی قبل از بارگذاری و ارسال عکس بیندیشد. درست در این حین، عکاس با تناقضی مواجه خواهد شد که در خبر اهمیت بسیاری دارد. تضاد میان سرعت عمل در انتقال و دقت انتشار در بسیاری از موارد مشکلاتی را برای عکاسان خبری و افراد مؤثر در آن رویداد ایجاد کرده است. در عکاسی خبری گاهی این امکان وجود ندارد که بتوان تمام جنبه های یک رویداد را ثبت و منعکس کرد. در عکاسی از حمله تروریستی اهواز نیز همین محدودیت در عکاسی از تمام رویداد منجر به نتیجه گیری های نادرست برخی رسانه های خارجی مبنی بر ضعف نیروهای نظامی ایران شد. چنانچه عکس هایی از دستگیری و کنترل تروریست ها هم ثبت و منتشر شده بود یا به تعبیری دیگر جنبه های مختلف این رویداد نمایان شده بود، این تحلیل رخ نمی داد. با این اوصاف عکاسی خبری به ژانری مؤثر در حوزه خبری تبدیل شده است. پاشنه آشیل عکاسی خبری، توجه به محدودیت ها و نبایدهای این حوزه است. عکاس می تواند و حق دارد هر عکسی را که توجهش را جلب می کند، ثبت کند؛ اما مسئله اصلی جایی شروع می شود که باید عکس ها را برای انتشار گزینش کند؛ جایی که می تواند از عکاس خبری، یک قهرمان یا یک ضدقهرمان بسازد. مصائب شیرین این حرفه درست در میانه این بزنگاه هاست. 
                