پنج‌شنبه ۱۶ فروردین ۱۳۹۷
-----------------------------------------
یادداشت
-----------------------------------------
رقابت سیاسی یا نزاع مخرب؟
-----------------------------------------

                    هر عقل سلیمی این نکته را می پذیرد که نمی توان آحاد و نخبگان یک کشور را از صافی مشترکی گذراند تا همه شبیه به یکدیگر شوند. وجود اختلاف نظر در مسائل جزئی و فرعی و حتی کلیات، امری بدیهی است. در بسیاری از کشورها، همین تفاوت دیدگاه ها، مجرا و مسیر طبیعی خود را برای تغییر مدیریت در سطوح کلان ایجاد می کند؛ چراکه در غیر این صورت، به اختلاف مخرب منجر می شود و آنها می دانند این به صلاح توسعه یک جامعه نیست. اگر این اختلاف دیدگاه ها مجرای درستی برای جریان یافتن پیدا کند، نه تنها مضر نیست، بلکه فواید بسیاری دارد. حتی موضوع گفت وگوی میان دو جریان رقیب نیز می تواند عامل تقویت منافع ملت باشد که یکی از مهم ترین مولفه های امنیت ملی است. با پذیرش این حقیقت که در هیچ کشوری هیچ فرد وطن پرستی حاضر نمی شود اختلافات فکری و سیاسی به منافع ملی آسیب بزنند، می توان چنین نتیجه گرفت که لزوما این اختلاف دیدگاه نیست که به منافع ملی صدمه می زند، بلکه نبودن قواعد رقابت و خارج شدن یک جریان از میدان سیاسی و استفاده از دیگر ابزارها برای حذف فکر و شیوه رفتاری رقیب است که می تواند سطح منازعات را افزایش دهد. وقتی یک گروه و جناح به بهانه های مختلف، سلایق سیاسی خود را تحمیل کند، اصل وحدت خدشه دار می شود. درعین حال، باید به این موضوع نیز توجه کرد که تعیین مصادیق منافع ملی بسیار ساده است؛ برای مثال، مرزهای هر کشور جزء منافع ملی است یا اقتصاد هر کشور در مقابل اقتصاد سایر کشورها، پول ملی، سلامت شهروندان و حقوق شهروندانی که هم کیش ما نیستند یا مهاجرت کرده اند، از مصادیق منافع ملی محسوب می شوند. نگاه ها و برنامه های مختلفی در اداره کشور وجود دارد که باید امکان بروز پیدا کنند. مسیری که می تواند اختلافات را طوری سازمان دهد که منجر به کشمکش های مخرب نشود و به بهبود اوضاع بینجامد، قانون است. در واقع قانون مسیری است که تعیین می کند سلایق سیاسی مختلف چگونه فعالیت کنند، با یکدیگر رقابت سالم و عادلانه داشته باشند و به نتیجه برسند؛ برای مثال، در مقوله انتخابات، وقتی قانون انتخابات در یک کشور پذیرفته شود و بپذیریم نخبگان نظرات یکسانی ندارند، ولی به رای مردم تمکین می کنند، فسخ خصومت را به دنبال دارد. در کشورهای دموکراتیک، احزاب با وجود آنکه اختلافات خود را کنار نمی گذارند، در فصل انتخابات هرچه رای مردم باشد تمکین می کنند؛ بنابراین وقتی قانون محل احترام باشد و به جای حل وفصل اختلافات به محملی برای تحمیل اراده گروهی بر گروه دیگر تبدیل نشود، اختلافات منجر به تنازع و کشمکش نمی شود؛ اما اگر چنین نباشد، نمی توان انتظار گفت وگو و رسیدن به تفاهم بر سر برخی مسائل کلی یا همان رسیدن به وحدت را داشت. اگر همه آحاد بشر بر سر چگونگی اداره کشورها با یکدیگر هم رای و هم نظر باشند، تفاوت سلیقه و نگاه بی معنا می شود و اصولا ریاست جمهوری، نخست وزیری، مجلس و... نیازی به انتخابات و رقابت ندارند. ولی انسان حاضر در جامعه مدنی، در چارچوب نظم اجتماعی کار می کند و بر همین اساس باید اختلاف نظر و عقیده را بپذیرد، نظر بدهد و به اختلاف دیدگاه ها رسمیت ببخشد. این مهم ترین عنصر پذیرش اصل دست به دست شدن قدرت است. ممکن است در یک کشور، یک حزب سیاسی 10 سال در مناصب باشد؛ ولی باید پذیرفته شود آنچه می تواند به پایان خصومت منجر شود، پذیرش قانون و اصل جابه جایی قدرت و توجه به این امر طبیعی است که مردم همواره به یک گروه اقبال ندارند و حتی بدون دلیل خاصی ممکن است از چهره ها و تکراری بودن آنها خسته شوند و سراغ رقیب بروند.مثال روشن این مقوله، کشورهای عربی هستند که مردم آنها از روسای مادام العمر خسته شده و خواهان پایان ریاست این افراد شدند و بهار عربی به راه افتاد. اتفاقا این مقوله سومین سطحی است که در بحث وحدت باید به آن توجه کرد. اصولا در میان جریان های سیاسی بر اساس توافق های خاصی که درباره موضوع یا موضوعاتی انجام می شود، گفت وگو، تفاهم، وحدت و در پاره ای موارد ائتلاف شکل می گیرد. این ائتلاف می تواند بلندمدت یا میان مدت باشد؛ همان طور که از سال 92 تا امروز میان اصلاح طلبان و برخی جریانات سیاسی دیگر، نوعی همسویی برای اداره بهتر کشور به وجود آمده و حتی به ارائه فهرست و نامزد مشترک انجامیده است. به اعتقاد نگارنده، اختلاف نظر در هر سطحی مجاز است از جمله دیدگاه سیاسی، اجتماعی و مدیریتی و فقط اختلافات در بحث منافع ملی جایز نیستند که این منافع نیز به راحتی قابل احصاست. جناح اصولگرا و بخش تندتر این جناح، وجود و پیکره قدرت خود را با منافع ملی مترادف می داند و بر این تصور است که اگر روزی گوشه ای از این قدرت ساییده شود، به منافع ملی لطمه خورده است و به همین بهانه، راه را بر فعالیت های طبیعی رقیب می بندد. این جریان نه تنها با رقیب اصلاح طلب، بلکه با طیف های همسو با خود نیز دچار اختلافاتی شده است. کسانی که تا دیروز یار دولت احمدی نژاد بودند و آن را دولت امام زمان(عج) می دانستند، این روزها چنان مقابل یکدیگرند که بی شباهت به دشمنان خونی نیستند. در دولت نهم، احمدی نژاد احزاب را باج خواه می نامید و طیف های اصولگرا نیز مهر سکوت بر لب داشتند. حتی احزاب ریشه دار آنها نیز واکنشی به رئیس دولت محبوب خود نشان نمی دادند. اگر جریان مقابل به میدان گفت وگو و تعامل گام بگذارد، در نهایت مسئولیت تصمیم خود در قبال دولت های نزدیک به خود را نیز می پذیرد. معتقدم گروه ها باید با هویت، اساسنامه و مرام نامه کار سیاسی کنند؛ درحالی که شاهدیم همواره گروه هایی در آستانه انتخابات در جریان اصولگرا ظهور کرده اند که پس از انتخابات و برخی ناکامی ها، اثری از آنها نیست.رسیدن به مرحله گفت وگو میان جریان های سیاسی در عین وجود اختلاف نظر، به ساماندهی اختلافات نیاز دارد و این کار نیز ابزاری می خواهد ازجمله مطبوعات و احزاب. کار حزبی و تربیت کادر شایسته برای اداره کشور، کار درازمدتی است. در حوزه رسانه نیز که وضعیت کاملا مشخص است؛ به نظر می رسد قرار نیست مطبوعات بتوانند به شکل حرفه ای و مستقل جای خود را در میان مردم باز کنند. البته رسانه های اجتماعی امروز با توجه به پیشرفت های کم نظیر ارتباطی، جلوی تک صدایی را گرفته اند. در نبود این ابزارها، اختلاف های معمول سیاسی می توانند پتانسیل تبدیل شدن به نزاع های مخرب را داشته باشند.
                