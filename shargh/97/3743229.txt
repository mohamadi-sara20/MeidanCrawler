دو‌شنبه ۲۴ اردیبهشت ۱۳۹۷
-----------------------------------------
یادداشت
-----------------------------------------
فرمان آرا؛ روایت هم صحبتی با جنون
-----------------------------------------

                    «سرفه شانه های شازده را لرزاند. و شازده شنید که شیشه های رنگی پنجره ها، چلچراغ ها، کاسه بشقاب های روی رف ها، عکس پدربزرگ و مادربزرگ، پدر و مادر، عمه ها و حتی فخرالنساء لرزیدند. و شازده دید که فخرالنساء، دراز به دراز، زیر آن شمد سفید دراز کشیده است و خون دارد به شمد نشت می کند و پهن تر می شود. سرفه کرد و خون دهان و کنار لبش را تر کرد. موش ها رفته بودند. سر شازده زیر بود، روی ستون دست هایش. دست هایش می لرزید. پیشانی اش سرد شده بود. صبح کاذب همه اتاق را روشن کرده بود و از دوردست ها خروس ها می خواندند. شازده عوعوی سگ ها را شنید و صدای حرکت چرخ ها روی قالی و بعد صدای باز و بسته شدن در را... پله ها نمور و بی انتها بود. و شازده که می دانست نتوانسته است، که پدربزرگ را نمی شود در پوستی جا داد، که فخرالنساء... از آن همه پله پایین تر و پایین تر می رفت، از آن همه پله که به آن دهلیزهای نمور می رسید و به آن سردابه زمهریر و به شمد و خون و به آن چشم های خیره ای که بود و نبود.» داستان «شازده احتجاب*» هوشنگ گلشیری، نسخه ای تمام عیار از روایت زوال است در ادبیات معاصر ما. داستان در اتاقی آغاز می شود که بوی نا گرفته و تنه شازده که باز تب اجدادی گرفته، تنها گوشه ای از صندلی اجدادی را پر کرده است اما «دلش راه نمی دهد که خودش را مثل آن اتاق درندشتی که جابه جا از همه اشیاء عتیقه تهی شده بود، به دست سرفه و تب بسپارد». و صدای آواز جیرجیرک نخی بی انتها بود، کلافی سردرگم که در تمامی پهنه شب ادامه داشت... این تصاویر «شازده احتجاب» از فروپاشی سنتی خبر می دهد که در فرهنگ ما از دیرباز جا خوش کرده بود: نظام موروثی و سلطنتی. مفهوم «زوال» از همین جاست شاید که به سینمای بهمن فرمان آرا نیز سرایت می کند در فیلمی که او از رمان «شازده احتجاب»* می سازد و در فیلم های دیگر او، خاصه فیلم اخیرش؛ «حکایت دریا» که به نوع دیگر با مفهوم زوال و فروپاشی مواجه شده است. داستان «حکایت دریا» سرگذشت مرد نویسنده ای است در آستانه فروپاشی روانی، زوال حافظه و فراموشی. «طاهر» در آسایشگاه بستری است تا روند درمان خود را طی کند اما ذهن و روان نویسنده چنان با واقعیات آشفته بیرون هماهنگ و هم آواست که توان تغییر وضعیت او از دست رفته است. از اینجاست که «ادبیات» سر می رسد تا سویه ای رهایی بخش به فیلم تلخ و سرد فرمان آرا ببخشد. فیلمسازی که همواره دغدغه ادبیات داشته و به گواه پیوند آثارش با داستان و خرده داستان و ادبیات معاصر ما، بیش از دیگران با ادبیات خو گرفته است. روایت خطی «حکایت دریا» با حضور ادبیات است که برهم می خورد، دیگر «حافظه» نیست که بار روایت را بر دوش می کشد.بحث بر سر حافظه یا یادآوری خاطره نیست چه آن که هرجا طاهر از خاطره ای می گوید، یا پای تداعی در میان است، با حافظه ای مواجهیم که نسبت به صحت محتویات آن چندان اعتباری نیست. از این رو بیش از آن که داستان خطی «حکایت دریا» پیش برنده فیلم باشد، تصاویر گذرا و تکه پاره از گذشته است که روایت را پیش می برد؛ عکس شاگرد قدیمی بر دیوار با روبانی سیاه بر گوشه اش به نشانه مرگ و نیستی. اما فرد در قاب در جایی بعدتر سر می رسد تا از رفتن بگوید، از اینکه در وضعیت موجود راهی جز فرار برایش نمانده است و در عین حال پایی برای رفتن هم ندارد، پس برمی گردد اما نیمه جان با گلوله ای در تن. فیلم فرمان آرا چنان که خودش می گوید از تاریخ داربودن منع شده است و از این رو گویا بی زمان و بی مکان شده و آنچه مانده مرده ریگ گذشته است که تا امروز کش آمده و در اکنون ما ریشه دوانده است و دست بر قضا، برسازنده وضعیت امروز ما است.از قضا این بدون تاریخ شدن فیلم وضعیتی ساخته است خلاف جریان سینمای اجتماعی اخیر و وجه غالب ادبیات ما که در کار بازنمایی تکه ای از تاریخ معاصر یا بزنگاهی است و از بازنمایی صرف واقعیت پیش تر نمی رود؛ و اثر هنری را به «سلفی گرفتن با فاجعه» فروکاسته است. صیانت از حافظه و روایت از حافظه، میل بی محابایی است که فضای ادبی و هنری ما را در یکی دو دهه اخیر تسخیر کرده است و فرمان آرا با پیش کشیدن ادبیات در ذهن شخصیت خود که نویسنده است تلاش می کند این بختک را دست کم از فیلم خود بزداید. اگر رخداد تاریخی به عنوان گذشته ای که بناست در فیلم به روایت در بیاید، به تمامی روایی می شد، راه را بر هرگونه مقاومت می بست. زیرا چنان که آنتونیو نگری می گوید روایت طعمه مناسبی برای اعمال سلطه است و تاکنون امکان ساخت روایت برای فاتحان بیش از شکست خوردگان فراهم بوده است. نگری از این روست که در ستایش از فراموشی رخداد می نویسد و بر خطر تسلیم رخداد به حافظه تاکید می گذارد. داستان نویسی طاهر در این فیلم به کار می آید تا فیلم را از شر حافظه های بسته بندی شده و کلیشه های موجود برهاند. ادبیات اینجا در حکم گریزی است که فیلم را از گزارش تصویری یک واقعه نجات دهد و در عین حال واقعیتی تاریخی را بسازد که سرشار است از کابوس و تاریکی. طاهر خود از نوشتن رمانی خبر می دهد که بناست از دست نوشته هایش در آسایشگاه که به قاعده چمدانی است، خلق شود و نام رمان «هم صحبتی با جنون»، خود گویای وضعیتی است که جامعه، و نویسنده اش با آن مواجه است. دست کم از یک قرن گذشته، «حافظه» دیگر دستمایه خلق ادبیات نبود و ادبیات مدرن با خلق «وضعیت» شکل گرفته است. داستانی که طاهر می نویسد نیز همان فاصله گذاری روایت فیلم با محتوای حافظه است. گیرم تمام نشانه های موجود در فیلم بر مقطعی خاص از تاریخ ما دلالت کند که «حاوی یاد و خاطره» است اما مسئله بر سر مقاومت است، بر سر فراموشی، «فراموشی مولد». زیرا «اگر مقاومتی نشان ندهیم، نفوذپذیر می شویم». این است که در ذهن طاهر یادها مدام جابه جا می شوند، یاد دیگری می آید، کسی که دیگر نیست، و ترجیع بند حرف های طاهر این جمله است که نمی خواهم مرگ عزیزانم را باور کنم! این است که زمان در فیلم جابه جا می شود، رفیقی سر می رسد که سالیانی مرده است و بار واقعیت روز را کسی بر دوش می کشد که در صحنه های ابتدایی فیلم در قاب عکسی در قامت مرده ای جا گرفته است. وضعیتی که هم چون سر مرد پریشان احوال پر از حفره است و خاطراتی که در همه جا گسترده و ذهنی که به وقت نوشتن بی تمرکز است. همان بی حافظه گی به وقت خلق ادبیات که فیلم را از بازنمایی مکرر واقعیت نجات داده است. از این روست که «حکایت دریا» نوعی هم صحبتی با جنون است، جدال حافظه است با آنچه به حافظه درنمی آید و در حفره های سر پناه می گیرد و در قالب «ادبیات» شاید بتواند روایت دیگر بسازد و راهی به رهایی بیابد.* «شازده احتجاب»، اثر معروف هوشنگ گلشیری اخیرا پس از یک دهه واندی برای پانزدهمین بار در نشر نیلوفر بازنشر شده است.
                