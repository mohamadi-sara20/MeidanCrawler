شنبه ۷ مهر ۱۳۹۷
-----------------------------------------
یادداشت
-----------------------------------------
تاکسی های اینترنتی؛ تهدید یا فرصت
-----------------------------------------

                    با رشد تکنولوژی و ابزارهای جدید بر پایه اینترنت، کسب وکارهای جدیدی نیز متولد شده اند که مدل های سنتی کسب وکار را به چالش رقابت کشانده اند؛ سایت های فروش اینترنتی کالا، فروش اینترنتی بلیت قطار و هواپیما و امثال آن از نمونه های این دعوت به چالش هستند؛ برخی از این کسب وکارها شکست خوردند و نتوانستند با بازارهای سنتی رقابت کنند، اما برخی دیگر به طور جدی کار را به حذف بازار سنتی رقیب خود کشانده اند؛ در این میان، شاهد یکی از پررنگ ترین چالش ها در زمینه حمل ونقل مسافر درون شهری هستیم. طبیعی است کسب وکارهای سنتی در مقابل کسب وکارهای جدید موضع تقابلی قوی بگیرند، اما سؤال این است که تاکسی های اینترنتی، تهدید هستند یا فرصت؟! برای پاسخ دادن به این پرسش بهتر است کمی به بنیان های ایده  تاکسی های اینترنتی بپردازیم. در روش سنتی تاکسی رانی در کشور، یک سازمان گسترده و پرهزینه با اتصال به بودجه عمومی شهرداری ها در هر شهر، برای ساماندهی تاکسی های شهری تشکیل شد و با حمایت قانونی، کمک های اساسی در تامین قطعات، بیمه کردن راننده ها، تشکیل نهادهای بازرسی و استخدام نیروهای بسیار و صرف هزینه های گزاف برای بازرسی، در راستای ساماندهی حمل ونقل مسافر در درون شهر، گام برداشت، اما در موارد بسیاری، شکست هایی در کارنامه خود دارند. ایده تاکسی متر، برای کنترل مبلغ کرایه که هزینه سنگینی دربر داشت، به سرعت شکست خورد. بازرسان نتوانستند در مواقع حساس، مانند زمان بارندگی قیمت ها را کنترل کنند، رانندگان در خطوط کاری خود تشکیلات به راه انداختند و کنترل حضور و غیاب رانندگان عملا از سیطره کنترلی سازمان مربوطه خارج شد. در زمان سهمیه بندی بنزین، بسیاری از رانندگان به جای ایجاد شرایط بهتر برای مردم به بنزین فروشی و فروش یا اجاره کارت بنزین سهمیه دار روی آوردند و به جای خدمت درون خط که وظیفه اصلی آنان بود، به مسافربری دربستی روی آوردند. ایده «فون پی» که به تازگی نیز اجرایی شده مشکلات ساختاری و نرم افزاری فراوان دارد و از طرفی نتوانسته به عنوان یک طرح اینترنت پایه مطلوبیت ایجاد کند. در مقابل، تاکسی های اینترنتی به مشتریان حق انتخاب های فراوان دادند، انتخاب مبدا و مقصد با دقت کمتر از چند قدم، یکی از این انتخاب ها بود؛ در واقع مشتری تاکسی اینترنتی می تواند انتخاب کند، دقیقا در چه محلی سوار شود و دقیقا در چه محلی پیاده شود، مشابه گرفتن تاکسی های تلفنی در گذشته، با این تفاوت که مکانیسم بسیار مشخصی برای محاسبه قیمت سفر وجود دارد؛ در واقع تاکسی های اینترنتی رقیب تاکسی رانی خطی نیستند، بلکه جایگزین امروزی تاکسی تلفنی های سابق اند. تاکسی های اینترنتی بستر را برای سفر کودکان و سالمندان، در مسافت های طولانی شهری، بدون نیاز به همراه فراهم کرده اند که از چند منظر گوناگون می توان برای این مشخصه مزایایی ذکر کرد. به طور قطع در آینده نزدیک، جریان تعامل بر اساس نیاز مشتری، تاکسی های اینترنتی را به ایجاد تمهیدات مناسب برای سفر جانبازان، معلولان و افراد کم توان جسمی و حرکتی هدایت خواهد کرد. اگر امکان انتخاب زبان غیرفارسی، برای مسافران مهیا شود و راننده های مسلط به زبان های دیگر برای سرویس دهی به توریست ها اعلام آمادگی کنند، مشکل بزرگ توریست ها در سفرهای شهری در ایران برطرف خواهد شد. برطرف کردن این دو مشکل از طریق تاکسی های اینترنتی بسیار آسان است و هیچ هزینه ای از بودجه عمومی دربر ندارد، اما در نظر بگیرید برای برطرف کردن همین دو مشکل، اگر سازمان های عمومی یا دولتی بخواهند وارد عمل شوند، چند سازمان باید وارد عمل شوند، چقدر زمان، چقدر هزینه و چقدر برنامه ریزی نیاز است و آیا سازمان های عمومی و دولتی در نهایت خواهند توانست این مشکلات را حل کنند یا خیر؟ درصدی که تاکسی های اینترنتی از راننده اخذ می کنند، در مقابل ارقامی که در گذشته آژانس های تاکسی سرویس می گرفتند واقعا ناچیز است. در ضمن در سفرهای به مقصد طرح ترافیک، نه تنها درصدی اخذ نمی کنند، بلکه در موارد بسیار جایزه هم به رانندگان می دهند؛ در زمان هایی که بنا به هر دلیل رانندگان تمایل کمتری به خدمت رسانی دارند، مانند ایام عید نوروز، شرکت های تاکسی اینترنتی جوایزی به رانندگان می دهند تا آنان را به سفر بیشتر در این زمان ها تشویق کنند و با اهرم تشویق، به یاری مسافران می شتابند. همه این موارد را باید در ضمن این نکته متصور شد که هیچ بودجه ای از بودجه های عمومی و شهری برای این فرایند ارزشمند هزینه نمی شود؛ در واقع بخش  خصوصی با راه اندازی تاکسی های اینترنتی وارد گود شده تا مشکلات بسیاری را برطرف کند و احترام به مشتریان را، چه در داشتن حق انتخاب و چه در فرایند سفر و چه در امنیت سفر، ایجاد کند و این خود به تنهایی مستوجب تقدیر از ایجادکنندگان آنهاست. به باور نگارنده، تاکسی های اینترنتی نه تنها تهدید نیستند… 
بلکه فرصتی طلایی برای کم کردن بار ترافیکی شهرها هستند؛ مدیران شهری و نمایندگان مردم در شوراهای شهر، به جای ممانعت کردن از فعالیت این فعالان بخش خصوصی، بهتر است جایگاه قانون گذاری خود را به رسمیت بشناسند و به منظور رعایت منافع عمومی مردم به تدوین چارچوب قانونی فعالیت این شرکت ها بپردازند و در ضمن پذیرفتن هویت و ماهیت انکارناپذیر آنان، راه را برای توسعه هرچه بیشتر فعالیت آنان و کاهش هزینه های تاکسی رانی از بودجه های عمومی هموارتر کنند. بهتر است از همه مدیران و مسئولانی که تاکسی های اینترنتی را تهدید می دانند، دعوت شود فقط یک بار در ساعت یک بامداد، بدون راننده و خودروی شخصی خود، به سطح شهر تهران که پایتخت ایران است، بیایند تا ببینند عملا حتی در میادین اصلی شهر، هیچ خبری از شبکه حمل ونقل عمومی نیست و مسافران مستاصل راهی به جز اعتماد پرریسک و پرخطر به رانندگان خودروهای شخصی گذری ندارند و اگر تاکسی اینترنتی در اطرافشان نباشد، با صدها نوع خطر مواجه خواهند شد. مدیرانی که خودروی شخصی با راننده  دارند هرگز حال مردمی را که حمل ونقل نیمی از دغدغه روزانه شان را تشکیل می دهد، درک نخواهند کرد. به عنوان عضو بخش خصوصی اقتصاد به مدیران و مالکان سایر کسب وکارها به طور جدی پیشنهاد می کنم با راه اندازی استارت آپ و دعوت از متخصصان و فعالان آی تی و مدیران کسب وکارهای موفق اینترنتی به بررسی مجدد کسب وکار خود برای ارائه مدل اینترنت پایه به عنوان جایگزین کسب وکار فعلی خود بپردازند. با اطمینان می گویم دوره بسیاری از کسب وکارها در آینده نزدیک به سر خواهد آمد و اتاق بازرگانی به عنوان پارلمان بخش خصوصی باید همه تلاش خود را برای دفاع از حقوق فکری، قانونی و اقتصادی مالکان کسب وکارهای نوین و دانش بنیان و اینترنت پایه به کار بگیرد.
                