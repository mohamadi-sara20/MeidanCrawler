پنج‌شنبه ۲۹ آذر ۱۳۹۷
-----------------------------------------
type_unknown
-----------------------------------------
جراحان اجاره ای
-----------------------------------------

                    
 جراحی زیبایی در گاراژ خانه، عمل جراحی تکنیسین به جای پزشک؛ پزشکانی که در خانه نشسته و دیگران به نامشان عمل جراحی می کنند، مهر پزشکان جراح که بین تکنیسین ها دست به دست می شود، تکنیسین هایی که به صورت تجربی جراحی را یاد گرفته اند و… . این یک روی سکه این گزارش درباره برخی عمل های جراحی زیبایی است و روی دیگرش سرنوشت کسانی است که یا جانشان را زیر تیغ این افراد از دست داده اند یا سلامتی و زیبایی شان را.
«جراح عمومی که کار را بلد نیست مهرش را می گذارد و تکنیسین اتاق عمل که به صورت تجربی برخی از روش های جراحی را از جراحان پلاستیک آموخته، در اتاق عمل کار را انجام می دهد. آنها پول را بین خودشان تقسیم می کنند». این را یکی از کارشناسان به «شرق» گفته است. او که نمی خواهد نامش منتشر شود و ما در این گزارش از او با عنوان آقای «میم» یاد می کنیم، می گوید: «بیش از 80 درصد از جراحی هایی که منجر به آسیب و حتی مرگ بیمار می شود توسط افراد غیرمتخصص و کسانی که جراح زیبایی نیستند انجام می شود».
 «میم» در ادامه به «شرق» می گوید: «همه جراحان برای انجام عمل یک تیم جراحی متشکل از پرستار و تکنیسین های اتاق عمل دارند. وقتی تکنیسین کنار دست ما کار می کند، آموزش های سطحی به این افراد می دهیم تا هنگام عمل مشکلی ایجاد نشود. این افراد پس از چند سال کارکردن با جراحان پلاستیک برخی از روش های آنها را به صورت تجربی یاد می گیرند، به همین خاطر قیمت پیدا می کنند و جراحان عمومی برای همکاری با آنها به این افراد پیشنهاد مالی بالا می دهند. مدتی پیش یکی از همین جراحان به تکنیسینی که با من کار می کند پیشنهاد داده بود با او عمل کند و حق العمل را با او نصف می کند که همکار من پیشنهادش را قبول نکرد. تکنیسین اتاق عملی را می شناسم که پس از چند سال کارکردن با یکی از بهترین جراحان پلاستیک از او جدا شد و به جای یکی از جراحان عمومی به اتاق عمل می رود حالا یک خودروی گران قیمت با راننده شخصی دارد. خیلی جالب است، برخی از این جراحان عمومی وقتشان و عمل هایشان را با وقت این تکنیسین ها هماهنگ می کنند. یکی از دوستانم تعریف می کرد منشی یکی از این جراحان عمومی با تکنیسینی که با او کار می کرد تماس گرفت تا برای آخر هفته یک وقت عمل بگذارد، اما تکنیسین به او گفته بود تا سه هفته دیگر وقتم پر است و نمی توانم برای عمل بیایم. در بیشتر این عمل ها پزشک اصلا در اتاق عمل حضور پیدا نمی کند و تکنیسین عمل را انجام می دهد. از سوی دیگر جراحان عمومی نیز وجود دارند که با آزمون وخطا کار را یاد می گیرند».
مرجان 33 ساله دو سال پیش به جراح عمومی مراجعه کرد تا کمی خوش اندام تر شود. پزشک او را عمل کرد، اما هنگام عمل متوجه نشد که کلیه بیمارش را سوراخ کرده است و بعد از چند روز مرجان فوت کرد. مادرش درباره آن روز ها به «شرق» می گوید: «وقتی از اتاق عمل خارج شد، درد شدیدی داشت و آن شب را در بیمارستان ماند. فردای آن روز ساعت 9 صبح با همان درد از بیمارستان او را مرخص کردند. وقتی به پرستار می گفت درد دارم، در جواب می گفت ناز نکن، هر کی خوشگلی می خواد همینه. مرجان که به خانه آمد، باز هم درد داشت، به همسرش گفتم حال دخترم بد است. او را به بیمارستان نزدیک خانه شان برد. چند آزمایش از او گرفتند و گفتند ما سر درنمی آوریم به چه دلیل دخترتان این قدر درد دارد. او را به همان بیمارستانی ببرید که عمل جراحی را انجام داده است. همان موقع یک آمبولانس گرفتیم و او را به بیمارستانی که در آن عمل شده بود منتقل کردیم. آنجا به ما گفتند او را قبول نمی کنیم، به دلیل اینکه پزشک معالجش از همکاران ما نیست و فقط یک تخت در اینجا اجاره کرده است».
ادامه قصه تلخ این زن جوان هم به این شرح است: «در نهایت با اصرار های ما مرجان را بستری کردند. بچه ام درد داشت و تا صبح درد کشید. صبح هم او را به اتاق مراقبت های ویژه بردند. با پزشکش که تماس گرفتیم، گفتند برای عروسی دخترش به خارج از کشور رفته». جمله اش تمام نمی شود، صدای گریه اش بلند می شود، با صدای لرزان کلماتی که از گلویش درمی آید از شدت گریه نامفهوم هستند. کمی آرام می شود و ادامه می دهد: «وقتی وارد اتاق مراقبت های ویژه شدم، دست و پاش یخ کرده بود. از پرستارها خواهش کردم، گفتم بچه ام درد می کشه، تورو خدا کمک کنید. دخترم یک لحظه به من نگاه کرد و همان لحظه جلوی چشمم تمام کرد». گریه امانش نمی دهد و کلماتی که ادا می کند از شدت گریه هر لحظه نامفهوم تر می شوند. بعد از اینکه کمی آرام تر شد، علت فوت دخترش را می پرسم. می گوید: «دکتر با لیزر دو میلی متر از کلیه دخترم را سوراخ کرده بود و به دلیل خون ریزی داخلی فوت کرد. بچه من الکی فوت کرد، دکتر محکوم شد، اما با این کار بچه من زنده می شود؟».
اکرم 51 ساله یکی دیگر از کسانی بود که سال گذشته توسط یک جراح عمومی در کلینیک عمل شد و یک هفته بعد به دلیل آمبولی جان خود را از دست داد. همسرش درباره این اتفاق می گوید: «همسرم برای افتادگی شکم به پزشک مراجعه کرد. قرار بود دو کیلو از وزنش کم شود. فردای آن روزی که عمل را انجام داد، به سختی نفس می کشید، برای همین باز هم به پزشک معالجش مراجعه کردیم که با خنده به ما گفت خودش را لوس می کند، این چیزا بعد از عمل طبیعی است. در آن یک هفته چهار، پنج بار با پزشکش تماس گرفتیم و دوبار هم حضوری به آنجا رفتیم، اما پزشک گفت همه چیز طبیعی است و یک هفته بعد همسرم فوت کرد». بیشتر جراحی هایی که منجر به آسیب و حتی مرگ بیمار می شود، به دست افراد غیرمتخصص انجام می شود. آقای «میم» دراین باره می گوید: «حدود چند سال پیش بررسی هایی انجام شد که نشان داد بین 85 تا 90 درصد آسیب های ناشی از جراحی زیبایی به دست افراد غیرمتخصص و کسانی که جراح زیبایی نبودند، انجام شده بود. این آمار هرگز رسمی اعلام نشد. هنگام مجازات این افراد کسی به آنها نمی گوید شما حق نداشتید عمل جراحی زیبایی انجام دهید؛ بلکه فرد متخلف به پرداخت دیه محکوم می شود. تعداد جراحان زیبایی در کل ایران حدود 300 نفر هستند؛ درحالی که چندی پیش در یک مقاله ای خواندم در کشور چند هزار نفر ادعا می کنند جراح زیبایی هستند. بسیاری از این جراحان عمومی را می شناسم که با وجود اینکه بارها به بیمارانشان آسیب زده اند؛ اما با رابطه هایی که دارند، باز به کار خود ادامه می دهند».

جراحان عمومی هر کاری می کنند

 جراحان عمومی برای اینکه جلوی کارشان گرفته نشود، هر کاری می کنند. این منبع آگاه دراین باره نیز به «شرق» می گوید: «در ماجرای ممنوعیت لیپوساکشن برای جراحان عمومی بعضی افراد پیگیری هایی کردند تا بتوانند این حکم را لغو کنند که البته حدود یک سال هم حکم متوقف شد؛ اما حکم در نهایت به شرایط خودش برگشت. گاهی در چند اتاق عمل به اسم یک جراح عمومی تکنیسین ها عمل انجام می دهند و بیرون از اتاق نشسته، کار خود را انجام می دهند. متاسفانه برخورد نهاد های نظارتی با تخلف جراحان درست نیست و در بیشتر پرونده ها جراح فقط به پرداخت دیه محکوم می شود؛ درحالی که مثلا در آمریکا ممکن است همین تخلف منجر به 20 سال حبس برای جراح شود؛ اما در کشور ما گاهی اوقات این پزشکان متخلف حتی در جلسات رسیدگی حاضر نمی شوند و می گویند ما تا بخواهیم بیاییم آنجا و برگردیم، دو تا عمل انجام می دهیم. برای چه بیاییم؟».
به گفته آقای «میم» پزشک برای منافع مالی خود از تکنیسینی که عمل را انجام می دهد، محافظت می کند. او دراین باره می گوید: «مهر جراح عمومی پای پرونده می خورد و همان مهر از تکنیسین محافظت می کند. هنگامی که بیمار آسیب می بیند و بعد از جراح شکایت می شود، جراح عمومی اعلام می کند که من این عمل را انجام داده ام. بعد از آن پرونده بررسی می شود و مشخص می شود که پزشک چند درصد مقصر است و بیمه خسارت را پرداخت می کند. چند سال پیش بیماری به من مراجعه کرد که بعد از عمل جراحی دو سوراخ روی بینی اش ایجاد شده بود. وقتی از او پرسیدم چه کسی تو را عمل کرده است، پاسخ داد فردی که من را عمل کرد، پزشک نبود. آقای… من را در یک اتاق در مطب عمل کرد. روی یک صندلی من را نشاند؛ حتی همراه من هم در اتاق عمل بود و از عمل جراحی فیلم گرفت». عکس های داخل لپ تاپ را نشانم می دهد؛ همانی که بیمارش به او داده بود. جراح بدون ماسک و با دست هایی پر از مو در حال جراحی بود و صورت زن جوان پر از خون شده بود. ادامه می دهد: «بیمار از او شکایت کرد؛ اما هرگز این آدم محکوم نشد؛ چون یک پزشک عمومی روی پرونده عمل این خانم مهر زده بود. آن پزشک از عملی که این مرد انجام می دهد، منبع درآمدش است. هرگز پشت او را خالی نمی کند. پزشک داخل خانه می نشیند، روزی بین 10 تا 15 میلیون پول مفت می گیرد؛ بنابراین خودش را به آب وآتش می زند که این فرد مجرم نشود و حاضر می شود قسم بخورد که من این کار را انجام دادم. این یک نمونه است. صد ها نمونه مثل این وجود دارد». عکس ها و فیلم های داخل لپ تاپش را یکی یکی رد می کند. به عکس پسر جوانی می رسد. کمی مکث می کند و می گوید: «شاید برخی بگویند جراحان پلاستیک هم عمل هایشان خراب می شود. این مثل این می ماند که یکی بدون گواهینامه برود جاده تصادف نکند و چون یکی با گواهینامه تصادف کرده، بگوییم از این به بعد گواهینامه لازم نیست».
لیلا، 33 ساله، یکی دیگر از کسانی است که برای عمل لیپوماتیک به جراح عمومی مراجعه کرد؛ اما نه تنها عمل موفقیت آمیز نبود؛ بلکه از مهر 96 تاکنون در حال درمان جای عملش است. لیلا که آن زمان فرزندش پنج سال داشت، نزدیک بود جان خود را از دست بدهد. او دراین باره به «شرق» می گوید: «آن زمان پزشک ها به همسرم گفته بودند دچار یک سرماخوردگی ساده هم شود، وارد کما خواهد شد. اگر توان مالی نداشتم، نمی دانم چه بلایی سرم می آمد».
لیلا کمی مکث می کند و ادامه می دهد: «بازو هایم شل شده بودند و می خواستم آنها را با عمل لیپوماتیک سفت کنم؛ برای همین به صفحه اینستاگرام پزشکی که به من معرفی کردند، رفتم و کامنت ها را خواندم. همه کامنت ها مثبت بودند. برای همین تصمیم گرفتم برای یک مشاوره رایگان سراغش بروم. سیستم شیک و مرتبی داشت. مشاور به من گفت اگر این تاریخ نیایید، ما تا سه ماه دیگر وقت نداریم. با شنیدن حرف های مشاوره مجاب شدم که عمل کنم». کمی صدایش می لرزد و می گوید: «در کلینیک و به صورت سرپایی عمل شدم. فردای همان روز دچار تب و لرز شدم».
او آه بلندی می کشد و ادامه می دهد: «حالم هر لحظه بدتر می شد. برای همین با خواهرم که پزشک بود، تماس گرفتم. قسمت هایی از دستم که سیاه شده بود، باید کامل تخلیه می شد، پزشک معالجم از من خواست به بیمارستان نروم و خودش در خانه من را معالجه کند؛ اما خواهرم اجازه این کار را نداد و در نهایت من در بیمارستان بستری شدم. تمام قسمت هایی از دستم که سیاه شده بود، تخلیه شد و زخم خیلی بزرگی روی دستم ایجاد شد. درنهایت تصمیم گرفتند با گرفتن پوست از پایم پیوند پوست انجام دهند». لیلا که پس از این اتفاق از پزشکی که او را عمل کرده بود شکایت کرد، می گوید: «تا به امروز حدود 150 تا 200 میلیون هزینه کرده ام. چهار بار جراحی روی بازوهای من انجام شده. یک عمل دیگر هم دارم که بعد از آن تصمیم گرفته خواهد شد باز هم نیاز به عمل جراحی خواهم داشت یا خیر. چند ماه پیش حکم دادگاه آمد که ایشان به قصور پزشکی و انتخاب روش اشتباه و به 30 درصد دیه و پرداخت هزینه ها محکوم شدند. وکیلم متوجه شد همان سال 10 نفر دیگر با همین عوارض از ایشان شکایت کرده بودند».
                