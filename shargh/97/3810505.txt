سه‌شنبه ۳ مهر ۱۳۹۷
-----------------------------------------
سرمقاله
-----------------------------------------
فرصت طلایی در شورای امنیت
-----------------------------------------

                    زمانی  که جان کری، وزیر امور خارجه آمریکا، با پای شکسته ترجیح داد آخرین رایزنی های گروه 1+5 با ایران را از ترس شنود لابی قدرتمند صهیونیست ها در راهپیمایی تاریخی با وزیر امور خارجه ایران در کنار دریاچه لمان سوئیس انجام دهد، کسی فکر نمی کرد یکی از تجار بدنام آمریکایی که عمری را پشت میز قمار از هر نوع آن سپری کرده بود، ناباورانه وارد اتاق بیضی شکل کاخ سفید بشود و برای بی اعتبارکردن امضای وزیر امور خارجه آمریکا، این بار از پشت میز شورای امنیت سازمان ملل علیه قطع نامه ای داد سخن بدهد که پشت همین میز با رای اکثریت 15 عضو شورای امنیت سازمان ملل با عنوان قطع نامه 2231 شورای امنیت، به یکی از قدیمی ترین اختلافاتی که سازمان ملل را چندین سال درگیر کرده بود، پایان داد و در آن ایران از ذیل بند 7 منشور خارج شد. سازمان ملل از بدو تشکیل هرساله مجمع عمومی خود را در ماه سپتامبر و با حضور رؤسای کشورهای عضو یا نمایندگان این کشورها در مقر سازمان ملل- نیویورک- برگزار می کند و امسال هفتادوسومین مجمع عمومی در حالی برگزار می شود که ریاست دوره ای شورای امنیت که یکی از ارکان سازمان ملل متحد است و وظیفه پاسداری از امنیت و صلح بین المللی را بر عهده دارد، به آمریکا رسیده است. شورای امنیت از طرف سازمان ملل مسئول اصلی حفظ صلح و امنیت بین المللی است و این اختیار را دارد که اجازه استفاده از قوه قهریه را در صورت لزوم برای حفظ یا اعاده صلح صادر کند.
اختیارات شورای امنیت سازمان ملل فراخوانی اعضا برای اعمال تحریم های اقتصادی و سایر اقداماتی که بدون توسل به زور علیه یکی از اعضای سازمان ملل اعمال و اجرا شود، است. علاوه بر آن، شورای امنیت بر اساس فصل هفتم منشور ملل، این قدرت را دارد که به بهانه تهدید صلح جهانی یکی از اعضا، اقداماتی جدی مانند استفاده از نیروی مسلح نظامی برای نگهداری یا بازگرداندن صلح و امنیت جهانی را در قطع نامه ای ذیل فصل هفتم تصویب کند. برای نمونه، شورای امنیت سازمان ملل در سال 1950 در جنگ کره استفاده از نیروی نظامی را تجویز و اجازه استفاده از نیروهای چندملیتی را نیز در زمان اشغال کویت از سوی عراق در سال 1991 صادر کرد. درباره لیبی نیز در سال 2011 اجازه اقدام بین المللی علیه قذافی را صادر کرد و به نیروهای بین المللی علیه گروه القاعده در افغانستان در سال 2001 اجازه حمله نظامی داد. یکی دیگر از اختیارات شورای امنیت بر مبنای فصل هفتم، این است که دولت ها یا افراد متهم به نقض قوانین بشردوستانه را تحت عنوان نقص حقوق بشر در دادگاه های بین المللی تحت پیگرد و محاکمه قرار دهد یا به مجمع عمومی سازمان ملل این اجازه را بدهد که پرونده دولتی را که متهم به ارتکاب جنایت علیه بشریت است، در دادگاه کیفری بین المللی تعقیب کند. هفتادوسومین مجمع عمومی سازمان ملل از این نظر مهم است که هم زمان با تشکیل مجمع عمومی، شورای امنیت نیز که ریاست یک ماهه دوره ای آن با دولت آمریکاست، تشکیل جلسه می دهد. در ابتدا نیکی هیلی، نماینده دائم آمریکا در سازمان ملل، اعلام کرد شورای امنیت به ریاست دونالد ترامپ، رئیس جمهور آمریکا، برگزار می شود و ریاست جمهوری آمریکا خواهان آن است که موضوع اتمی ایران در دستور کار شورای امنیت قرار گیرد. بر اساس سازوکار حقوقی شورا، تقاضای تشکیل جلسه شورای امنیت به این ترتیب است که درخواستی تقدیم ریاست شورا می شود که در آن تشکیل جلسه فوری یا عادی شورا مطرح شده است. این درخواست می تواند از طرف یک دولت عضو سازمان ملل باشد؛ این عضو می تواند طرف مناقشه باشد یا حتی نباشد. زمانی که جلسه شورای امنیت به ادعای یکی از اعضا علیه عضو دیگری تشکیل می شود، بر اساس مفاد فصل ششم منشور ملل در حل وفصل مسالمت آمیز اختلافات، باید عضوی که به اختلاف آن در جلسه شورا رسیدگی می شود نیز در جلسه شورای امنیت حاضر باشد و موضوع اختلاف به اطلاع عضو برسد. همین مطلب باعث شد که دولت آمریکا اعلام کند دستور جلسه شورای امنیت مربوط به تسلیحات اتمی است و به صورت کلی به فعالیت های اتمی اعضا رسیدگی خواهد شد و موضوع فعالیت های هسته ای ایران نیز جزء دستور خواهد بود. چون موضوع فعالیت هسته ای کشورهای جهان به صورت کلی در شورا مطرح می شود، لزومی به حضور ایران و حق دفاع برای این کشور وجود ندارد؛ اما رئیس جمهور آمریکا در آخرین توییت خود به صراحت اعلام کرد در جلسه شورای امنیت به عنوان رئیس جلسه حاضر می شوم و به صورت اختصاصی به مسئله برجام خواهم پرداخت. هم اکنون بر اساس مفاد فصل ششم منشور ملل، این شورا باید از ایران دعوت کند تا در جلسه شورای امنیت حاضر شده و از حق قانونی خود دفاع کند. بنابراین هفتادوسومین جلسه مجمع عمومی سازمان ملل و نیز جلسه شورای امنیت امسال برای ایران بسیار مهم است. حدفاصل مجمع عمومی سال گذشته تا مجمع امسال، آمریکا به صورت یک طرفه از برجام خارج شد؛ برجامی که با قطع نامه شورای امنیت به تصویب رسید و مدیرکل آژانس بین المللی انرژی اتمی به صراحت از پایبندی ایران در قبال تعهدات برجامی به شورای امنیت گزارش داده است. ترامپ که سال ها پشت میز قمار روزگار گذرانده، این بار پشت میز شورای امنیت به بزرگ ترین قمار سیاسی خود دست زده است؛ او باید شورا را قانع کند که ایران به تعهدات برجامی خود پایبند نبوده است؛ در حالی که باقی مانده اعضای گروه 1+5، همه بر این باورند ایران خلافی انجام نداده که مستحق برهم زدن برجام باشد. فراموش نکنیم این فرصتی است برای ایران و رئیس جمهوری یا وزیر امور خارجه کشورمان که با حضور در جلسه شورای امنیت، این بار در بزرگ ترین مجمع جهانی و با حضور همه کشورهای عضو، از حقوق ایران دفاع کنند. طلایی ترین فرصت تاریخی هم اکنون در اختیار ایران است تا با تکیه بر حمایت آژانس انرژی هسته ای و گروه 1+4 که امضاکنندگان برجام بودند، از حقوق طبیعی ایران دفاع کند. یکی از اعضای دائمی شورای امنیت که امضاکننده قطع نامه 2231 شورای امنیت است، با سوءاستفاده از ریاست دوره ای خود بر شورای امنیت درصدد است دوباره ایران را در موضع تحریم جهانی قرار دهد. دفاع حقوقی و مستدل ایران می تواند سندی تاریخی باشد برای آنکه تحریم آمریکا برخلاف منشور ملل متحد است. آزمونی تاریخی پیش روی هیئت ایرانی شرکت کننده در مجمع عمومی سازمان ملل است تا یک بار دیگر مانند حضوری که مرحوم دکتر مصدق در شورای امنیت داشت، سندی تاریخی از مظلومیت ایران را در بزرگ ترین گردهمایی سیاسی جهان از خود به یادگار بگذارند.
                