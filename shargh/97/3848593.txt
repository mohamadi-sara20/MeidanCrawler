سه‌شنبه ۲۷ آذر ۱۳۹۷
-----------------------------------------
یادداشت
-----------------------------------------
اعراب از نگاه آمریکایی ها
-----------------------------------------

                    رویدادهای جهان حاکی از رابطه تنگاتنگ میان عربستان و دولت آمریکاست. این رابطه در دو سال گذشته گسترده تر هم شده است. ظاهر قضیه این است که چون عربستان سعودی از بزرگ ترین تولیدکنندگان نفت و گاز جهان است، آمریکا از این کشور به عنوان اهرم کنترل کننده رقبای نفتی در خاورمیانه و اوراسیا -ازجمله ایران و روسیه- استفاده می کند. چسبیدن آمریکا به عربستان، ترفندی سیاسی و ابزاری برای حضور در خاورمیانه و استفاده از ذخیره نقدینگی عربستان برای رویارویی با رقبای منطقه ای است. این البته بازی کوتاه مدتی است؛ زیرا ذخایر نفت عربستان رو به پایان است. با کاهش درآمد عربستان از صدور نفت و افزایش نفوذ قدرت های دیگر مانند روسیه و چین در منطقه، آمریکا امکانات خود را در خاورمیانه از دست خواهد داد. در این زمینه، نظر خوانندگان محترم را به دو منبع اطلاعاتی و تحلیلی در پانویس این نوشتار جلب می کنم. حضور روزانه و مانورهای آمریکا در عربستان و امارات متحده عربی، کنجکاوی برخی از مفسران سیاسی را برانگیخته است که آیا آمریکا (به مفهوم دولت ایالات متحده و مردم آمریکا) به اعراب به طور کلی و مردم عربستان علاقه ویژه ای دارد؟ نخستین پاسخ این است که بیشتر ماجراجویان 11 سپتامبر سال 2001، شهروند عربستان سعودی بودند. در واقع، آمریکا دارد با لبخند -به جای کاربرد سلاح- همه درآمد نفتی عربستان را به عنوان خسارت آن رویداد از خاندان سعودی می گیرد. دومین پاسخ این است که اعراب مهاجر در جامعه آمریکا کاملا جاافتاده هستند. اگرچه عرب های خاورمیانه و شمال آفریقا در زبان یا حتی در میراث ژنتیکی مشترکاتی دارند، اما یکدست نیستند که بتوان برای آنها حکم کلی صادر کرد. از یک میلیون و تقریبا 300 هزار مهاجر عرب تبار در آمریکا، بیشتر آنها از کشورهای شرق مدیترانه (لبنان، سوریه، فلسطین، اردن، مراکش و تونس)، مصر و یمن هستند و اعراب عربستان درصد بسیار ناچیزی را از اعراب مهاجر در آمریکا تشکیل می دهند. شمار مهاجران عربستانی در آمریکا خیلی زیاد نیست؛ زیرا امکانات زیاد در عربستان مانع مهاجرت آنها به آمریکا و اروپا می شود. وارونه این داستان درست تر است؛ اگر مهاجران عرب مدیترانه می توانستند همان حقوق مهاجرت و شهروندی را که در آمریکا می گیرند از عربستان بگیرند، به دلیل اقتصاد قوی عربستان، بیشترشان جذب عربستان می شدند. شمار زیادی از بچه های پولدار عربستانی به صورت بورسیه یا در ارتباط با شرکت های عربستانی، در شهرهای آمریکا زندگی می کنند که به دلیل ولخرجی و ریخت وپاش انگشت نما هستند؛ اما این گروه نه مهاجرند و نه شهروند آمریکا. مردم آمریکا با مهاجران عرب همان برخوردی را دارند که با مهاجران دیگر کشورها؛ یعنی پذیرای آنها هستند، اما تره خاصی هم برای آنها خرد نمی کنند.
درصد بسیار بالایی از مهاجران عرب، مسیحی بوده یا با انگیزه هایی که کلیساهای مسیحی در آمریکا برای آنها به وجود آورده اند، در فرایند به دست آوردن تابعیت آمریکایی تغییر دین می دهند. برداشت مردم ایران و جهان از رفتار مردم عربستان غالبا نادرست است. رفتار، گفتار و کردار مردم هر کشوری از ویژگی های آن کشور است و آگاهی دیگران تنها می تواند راهنمای برخورد آنها باشد. درباره عربستان سعودی پدیده هایی مطرح است که شناخت و دانستن آنها برای مردم کشورهای دیگر سودمند و جالب است. برای نمونه، هرگاه خبری درباره عربستان سعودی همراه با عکس در رسانه های جهانی منتشر می شود، یا عکس اجلاسی را در عربستان نشان می دهند، مسئولان و رجال عربستانی را در لباس سنتی عرب -چفیه و عقال- می بینیم؛ حتی اگر در مراسم رقص شمشیر رهبران عربستان با دونالد ترامپ باشد. درحالی که زمانی که همین رجال به کشورهای غربی یا کلا به کشورهای غیرعربی مسافرت می کنند، آخرین و شیک ترین لباس های مد فرنگی را به تن دارند، پاپیون یا کراوات می زنند، به بهترین و گران ترین هتل ها و قمارخانه ها می روند و به دلیل پول فراوانی که دارند، به بهترین وجه از آنها پذیرایی می شود. اعراب به ویژه اعراب عربستانی، به دلیل داشتن حق ازدواج با چهار زن، نگاه خاص جامعه آمریکا را به خود جلب کرده اند. تازه معاشرت با زنان دیگر حتی در حالتی که یک مرد چهار همسر دارد، در فرهنگشان یک امر عادی و مجاز است. یک تبعه عربستانی در پاسخ به پرسش من از که اگر شرعا نمی توانی بیش از چهار همسر داشته باشی چرا با زنان دیگر معاشرت می کنی، گفت ازدواج با معاشرت موقت فرق دارد. پرسیدم تو وقتی به یک هتل در لاس وگاس، مونت کارلو یا سیسیل می روی، چگونه با یک زن معاشرت می کنی؟ گفت زنی که داوطلب معاشرت با من باشد شرطی به جز دریافت پول ندارد، اما من برای محکم کاری او را به صورت شرعی به معاشرت موقت خود درمی آورم. با این پاسخ دلم به حال ترامپ بیچاره سوخت که دارد ریاست جمهوری خود را به دلیل داشتن چند معشوقه از دست می دهد. کلینتون هم چوب همین قضیه را خورد. شناخت یک عرب عربستانی در کشورهای غربی کار دشواری نیست. مشخصات ظاهری آنها به ویژه در صورت، شناسنامه آنهاست. در میان مردم عادی کشورهای اروپایی و آمریکایی، اعراب مهاجر از کشورهای اطراف مدیترانه از استعداد بیشتری برخوردارند. پدر استیو جابز، بنیان گذار اپل، یک مهاجر سوری بوده که با یک زن آمریکایی اروپایی تبار ازدواج کرده بود. حالتی شبیه باراک اوباما که دورگه آفریقایی و آمریکایی است، اما به دلیل داشتن ظرفیت، نبوغ و پشتکار به ریاست جمهوری کشور آمریکا رسید. میان مهاجران مسلمان در آمریکا و یهودیان آمریکا یک تنش نامرئی وجود دارد. حدود 40 درصد کل یهودیان جهان در آمریکا زندگی می کنند؛ به عبارت دیگر، آمریکا پس از اسرائیل بیشترین شمار مردم یهودی را دارد. علاوه بر جمعیت چشمگیر، یهودیان آمریکا که در چند نسل گذشته ابتدا از اورشلیم به اروپا و سپس به آمریکا مهاجرت کرده اند، نه تنها از آمریکایی های عرب تبار دست کمی ندارند، بلکه شاید موفق تر از آنها باشند.
برای نگارش این یادداشت، علاوه بر مشاهدات و تجربیات عینی، دو منبع زیر مدنظر نویسنده بود:
(1) کتاب «پایان نفت» در آستانه جهان پرمخاطره نو، نوشته پال رابرترز، ترجمه این نویسنده، انتشارات سازمان مدیریت و برنامه ریزی کشور؛ 1386
(2) کتاب «آمریکا پس از جهانگشایی»، نوشته امانوئل تد، پرفروش ترین کتاب سیاسی سال 2003 در اروپا، ترجمه این نویسنده، انتشارات خدمات فرهنگی رسا؛
                