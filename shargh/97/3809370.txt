یک‌شنبه ۱ مهر ۱۳۹۷
-----------------------------------------
گزارش
-----------------------------------------
کلاهبرداری دوباره با نام ثامن
-----------------------------------------

                    گروه اقتصاد،:   حکایتی که دیگر عادی شده است؛ مؤسسه ای که با وعده اعطای سودهایی بالاتر از سود معمول بازار، مجوزهای متعددی نیز برای فعالیت خود دست و پا کرده و سرمایه افراد متعددی را جذب کرده بود، دست سرمایه گذارانش را در حنا گذاشت. مدیر متواری و تعداد زیادی مال باخته و این بار نام مؤسسه، مؤسسه طلا و سکه ثامن است. مؤسسه ای هم نام با مؤسسه مالی و اعتباری ثامن، اما غیرمرتبط با آن که در سال های اخیر با عنوان تجارت الکترونیک طلا و سکه موفق شده بود سرمایه گذاران زیادی را به سوی خود جلب کند و حالا به سرنوشت مؤسسه مالی و اعتباری ثامن دچار شده است.   سرنوشتی که گویی نمی خواهد درس عبرتی برای مردم و مسئولان باشد.     
  
 مجوزهای پوشالی
در آخرین مرحله از پرونده کلاهبرداری طلا و سکه ثامن، پلیس فتا در نامه ای به رئیس کل بانک مرکزی خواستار مسدودشدن تمامی حساب های مدیران سکه ثامن شد. در این نامه درخواست شده که تمامی حساب های بانکی آقای فرهاد زاهدی فر به قید فوریت مسدود شود و در نامه دیگری نیز که به امضای بازپرس شعبه پنجم دادسرای ناحیه 31 تهران رسیده است، از پلیس مهاجرت و اداره گذرنامه کل کشور خواسته شده فرد نامبرده که به اتهام تحصیل مال از طریق نامشروع تحت تعقیب بوده، با توجه به کثرت شکات و بیم خروج متهم از کشور قبل از دسترسی و اینکه به علت عدم دسترسی به نامبرده، امکان تحقیق و تعقیب مقدور نیست، نامبرده را ممنوع الخروج کند. به این ترتیب پرونده طلا و سکه ثامن که به یکی از بزرگ ترین پرونده های کلاهبرداری سال جاری تبدیل شده، وارد مرحله تازه ای از پیگیری شده است. مدیران طلا و سکه ثامن در بخش درباره ما، در سایت رسمی خود در توصیف خود نوشته اند: «تجارت الکترونیک ثامن در سال ۱۳۹۵ و با توجه به فرمایش بزرگ ولی فقیه که سال اقتصاد مقاومتی نام گذاری کردند و با هدف اقتصاد مقاومتی آغاز به کار کرد و دروازه تجارت الکترونیک را در زمینه تجارت و خرید و فروش آنلاین انواع سکه های بهار آزادی، سکه امامی ۸۶، سکه نیم، سکه ربع بهار و سکه گرمی و همچنین طلای آب شده به روی تمام هموطنان باز کرده و خدمات مرتبط را در این عرصه به تمام هموطنان عزیز بدون هیچ محدودیت مکانی و جنسیتی در راستای کارآفرینی به بهترین شیوه ممکن ارائه می کند.» در بخش دیگری از معرفی ثامن آمده است: «به اطلاع تمامی عزیزان می رساند سکه و طلای ثامن، شرکت بازرگانی آریو پرگاس آیلین را به شماره ثبت ۴۵۸۳۶ و شناسه ملی ۱۴۰۰۷۲۱۲۲۴۳ به ثبت رسانید» و در بخش دیگری از آن نیز به مجوزهای این مؤسسه توسط اتحادیه سکه، طلا و جواهر و پروانه کسب الکترونیکی واحد صنفی از وزارت صنعت، معدن و تجارت و نماد اعتماد الکترونیکی 2 ستاره از سازمان صنعت، معدن و تجارت و نشان ملی ثبت در ستاد ساماندهی اشاره شده است. محمدولی، رئیس اتحادیه طلا و جواهر تهران در گفت وگو با رسانه ها صدور هرگونه مجوز برای فعالیت این مؤسسه توسط اتحادیه تحت مدیریت خود را تکذیب کرده است. بررسی خبرنگار «شرق» نیز نشان می دهد که این مؤسسه فاقد مجوز فعالیت از طرف اتحادیه طلا و جواهر تهران است و در واقع آنچه مجوز فعالیت این مؤسسه از سوی اتحادیه طلا و جواهر ذکر شده،  مربوط به پروانه کسبی است که فرهاد زاهدی فر، مدیر این مؤسسه از اتحادیه زرگران طلا و جواهر شهرستان بناب آذربایجان شرقی در تاریخ 13 آذر 1395 دریافت کرده است. در این پروانه کسب که به امضای رئیس اتحادیه طلا و جواهر شهرستان بناب رسیده است، آدرس محل کسب این واحد صنفی تحت عنوان رسته شغلی خرده فروشی سکه طلا، پاساژ الغدیر در خیابان باهنر شهر بناب عنوان شده و تاریخ انقضای این پروانه کسب نیز 13 آذر 1400 ذکر شده است. وزارت صنعت در توضیح علت اعطای نشان تجارت الکترونیک «ای نماد» به این مؤسسه مدعی است که این نماد تنها و تنها جهت شناسایی فعالیت مجازی افرادی صادر می شود که مجوز فعالیت حقیقی در آن شغل را از نهادهای مسئول دریافت کرده باشند و به همین دلیل اتحادیه طلا و جواهر باید درباره فعالیت این مؤسسه پاسخ گو باشد. ادعایی که با توجه به صدور پروانه فعالیت فرد مذکور در شهرستان بناب و تاکید مرجع صادرکننده آن در ذیل برگه پروانه کسب درباره اینکه نامبرده مجاز است در مکان ذکرشده برابر مقررات به فعالیت مذکور بپردازد چندان قوی به نظر نمی رسد و این وزارتخانه باید روشن کند که چگونه نماد اعتماد الکترونیک را به سایتی داده که آشکارا محل فعالیت خود را محل مشخصی در شهر تهران ذکر کرده است.     
 علم بهتر است یا ثروت
طبق یافته های سرشماری سال 95، از هر10 سرپرست خانوارهای طبقه ثروتمند ایران (سه دهک پردرآمد) یک نفر به کلی بی سواد است و سه نفر تنها تحصیلاتی در حد خواندن و نوشتن دارند (مقطع راهنمایی). به طور کلی از هر 10 نفر سرپرست خانوار در این دهک های ثروتمند، تنها سه نفر تحصیلات دانشگاهی دارند. حقیقتی تکان دهنده که نشان می دهد به دلایل متعددی که مجال سخن گفتن درباره آن نیست، در حال حاضر طبقه ثروتمند ایرانی علاوه بر آنکه فاقد توانایی خلق ثروت برپایه دانش است، در برابر ساده ترین حقه های کلاهبرداری نیز، به شدت آسیب پذیر است. یکی از نمونه های واضح این آسیب پذیری، پرونده طلا و جواهر ثامن است. بسیاری از مال باختگان این مؤسسه، در گفت وگو با خبرنگار «شرق» به مجوزهای متعددی اشاره می کنند که این مؤسسه در گفت وگو با آنها و در سایت رسمی خود برای جلب اطمینان ارائه کرده است؛ مجوزهایی که نامعتبربودن آنها مدت هاست برای اهالی فن روشن است و البته جست وجویی ساده در اینترنت نیز می تواند منابع متعددی از اماواگرها درباره اعتبار هرکدام از مجوزهای صادره را در اختیار خوانندگان قرار دهد. صدور مجوزهای متعدد اما بی خاصیت توسط دستگاه های مختلف،  یکی از آفات بزرگ دیوان سالاری است که از عهد قاجار تاکنون در ایران مسبوق به سابقه است؛ مجوزهایی که به جز کسب درآمد برای دستگاه متولی آن و احتمالا مقداری ناز و نوازش مالی مسئولان امر توسط متقاضیان دریافت مجوز کاربرد دیگری ندارد و آنچه نظارت بر حسن اجرای تعهدات می نامیم، به کلی در این چرخه غایب است. نمونه ای از این مجوزها که اتفاقا، مال باختگان مؤسسه ثامن در گفت وگو با «شرق» به آن اشاره می کنند، مجوز نماد اعتماد الکترونیکی از سوی سازمان صنعت، معدن و تجارت است که کسب آن برای تمامی کسانی که فعالیت اقتصادی در فضای مجازی انجام می دهند الزامی است.   
بررسی سازوکار دریافت این مجوز از سوی «شرق» نشان می دهد به جز بررسی صحت اطلاعات هویتی، شماره های تماس و آدرس محل کار، تقریبا هیچ نشانی از سنجش سلامت کسب وکار درخواست دهنده وجود ندارد؛ فرایندی که اگرچه احتمالا گرفتاری های کوچکی را برای فعالان واقعی و تازه کار کسب وکار اینترنتی ایجاد می کند، اما عبور از آن برای آنها که قصدشان از دریافت این مجوزها، کسب سودهای کلان از طریق فریب افکار عمومی است، چندان پیچیده و مشکل نیست، خصوصا هنگامی که با طبقه ای از افراد ثروتمند روبه رو باشیم که هیچ ایده ای برای حفظ ارزش سرمایه های خود یا ایجاد ارزش افزوده با آن را ندارند و مقصد همگی آنان مؤسساتی هستند که حاضرند در قبال این سرمایه ها،  سودهای بعضا نامتعارفی را به سرمایه گذاران پرداخت کنند. 
 همه سرمایه زندگی
یکی از مال باختگان سکه ثامن که بیش از  500 میلیون تومان در اختیار این مؤسسه گذاشته، در گفت وگو با «شرق» می گوید: «به واسطه یکی از اقوام که پولش را آنجا سرمایه گذاری کرده بود با ثامن آشنا شدم. قبلا پولم پیش یک دلال مسکن بود که هر چندوقت یک بار سود مشارکت در ساخت وساز را به حسابم واریز می کرد، اما فامیل ما گفت که اینجا سود بیشتری می دهند و مطمئن تر است، چون مجوز رسمی از وزارت صنعت و ارتباطات و طلا و جواهر دارد. همه مجوزهایشان هم واقعی بود. می توانید از همه کسانی که به اینها پول سپردند بپرسید». این مال باخته درباره وضعیت فعلی این مؤسسه می گوید: «هر روز یک پایمان دادگاه است، یک پایمان پلیس، یک پایمان وزارتخانه ها، یک پایمان هم توی خانه که ماتمکده شده. زنم بیمار است و از وقتی این خبر را شنیده، یک گوشه نشسته و هیچ چیز نمی گوید. اگر بلایی سر زنم بیاید از اینها نمی گذرم. از پولم بگذرم، از جان زنم نمی گذرم. هفته پیش همان فامیلمان گفت مثل اینکه صاحب ثامن فراری شده. بیا برویم آنجا. با هم رفتیم و دیدیم که دفترشان تعطیل است.   چند نفر دیگر هم آمده بودند و پلیس هم آمده بود و مشغول نوشتن گزارش بود. روی سایتشان نوشته بودند که هیچ خطری وجود ندارد و در حال تعمیر سایت هستند. بعد مدیر ثامن یک اطلاعیه دیگر داد که فرار نکردم و هیچ مشکلی بابت سرمایه هایتان وجود ندارد. بعد دوباره یک اطلاعیه داد و گفت ورشکست شدم. مسئولان به ما می گویند که حساب های بانکی او را مسدود کرده  اند، اما نمی گویند چقدر پول توی حساب هایش هست و اصلا سرمایه ما برمی گردد یا نه». در این بین همین بلاتکلیفی، امکان کلاهبرداری دیگری را فراهم کرده که عده ای از مال باختگان این مؤسسه را گرفتار ضربه مالی دیگری کرده است.   معاون اجتماعی پلیس فتا در گفت وگو با ایلنا درهمین باره با هشدار به مال باختگان مؤسسه سکه ثامن گفته است: برخی افراد سودجو با استفاده از وضعیت پیش آمده درخصوص شرکت تجارت الکترونیکی سکه ثامن با تبلیغات گسترده در سایت ها، کانال ها و شبکه های اجتماعی به قربانیان و مال باختگان اعلام کرده  اند که با دریافت مبالغی به صورت نقدی، بر اساس روابط و تعاملات با مدیریت شرکت مذکور توانایی استرداد مبالغ و وجوهات آنان را دارند. هدف این افراد سودجو صرفا کلاهبرداری ثانویه از مال باختگان بوده و با توجه به پیگیری های پلیس فتا درخصوص شرکت مذکور و سرنخ های به دست آمده صرفا مال باختگان از طریق مراجع قضائی و پلیس فتا پیگیر امور خود بوده و از پرداخت هرگونه وجوهات به افراد سودجو و کلاهبردار خودداری کنند. 
  
                