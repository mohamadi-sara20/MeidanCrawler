دو‌شنبه ۳۱ اردیبهشت ۱۳۹۷
-----------------------------------------
سرمقاله
-----------------------------------------
صندوق ذخیره فرهنگیان خیریه نیست
-----------------------------------------

                    110 سال پس از مشروطیت، ایران همچنان مهد دموکراسی خاورمیانه است. افتخار برگزاری هرسال یک انتخابات را تا قرن ها کسی نمی تواند از جمهوری اسلامی بگیرد و همین است که وقتی بحث انتخابات در هر اندازه ای می شود، حسگرهای همه حساس می شود و اگر ماجرا به انتخابات در یکی از حساس ترین بخش های اقتصادی آموزش وپرورش که با حدود 900 هزار سهام دار فرهنگی سروکار دارد، برسد، باید بیش از همیشه دقت و حساسیت به خرج داد.23 و 24 اردیبهشت 1397 مرحله دوم انتخابات نمایندگان فرهنگیان در هیئت امنای صندوق ذخیره فرهنگیان در اردوگاه شهید باهنر برگزار شد که تجربه جدیدی در آموزش وپرورش بود. در آغاز کار به علت فضایی که حاکم بود، نگرانی هایی وجود داشت، اما استقبال خوبی از آن به عمل آمد و با ائتلافی که بین شرکت کنندگان شکل گرفت، در نهایت دو عضو و یک بازرس مشخص شدند.مسیر جدیدی را در صندوق ذخیره شروع کردیم که می خواهیم به تدریج آن را به همه سطوح تصمیم گیری آموزش وپرورش تعمیم دهیم. چشم انداز ما فقط انتخاب دو نفر در هیئت امنا و یک نفر برای نظارت نیست؛ ما می خواهیم این جریان را در آموزش وپرورش راه بیندازیم و به تدریج به سمتی برویم که تمامی سطوح تصمیم گیری در وزارتخانه متاثر از رای و نظر فرهنگیان باشد. درواقع این انتخابات و انتخاب مدیران مدارس دو گام مهم برای مشارکت بیشتر معلمان در تصمیم گیری و اجراست. سرمایه صندوق متعلق به خود معلمان است و آنها باید خودشان تصمیم گیری کنند.از سوی دیگر باید توجه کرد که صندوق ذخیره فرهنگیان به عنوان تنها بازوی اقتصادی سرمایه انسانی آموزش وپرورش باید به جایگاهی برسد که به قدرتی اقتصادی به عنوان پشتوانه فرهنگیان بدل شود و بتواند به بهبود معیشت فرهنگیان عزیز کمک کند.اقتصاد آموزش وپرورش نیاز به باز تعریف و بازسازی دارد. شرایطی که در آن به سر می بریم مطلوب هیچ کدام از طرف های مرتبط با این دستگاه عظیم نیست؛ نه مردم راضی هستند، نه معلمان از معیشت خود رضایت دارند، نه ستاد آموزش وپرورش می تواند هزینه های هنگفت خود را در یک تراز مالی، سربه سر کند و نه دولت می تواند بیش از این بودجه آموزش وپرورش را افزایش دهد. در آخر هم همین می شود که همه وزرای آموزش وپرورش می گویند همه بودجه را خرج حقوق و دستمزد می کنند و البته فرهنگیان هم همچنان راضی نیستند. پس باید به یک سازوکار اقتصادی دیگر برای آموزش وپرورش رسید و چه بازویی قوی تر از صندوق ذخیره فرهنگیان. صندوق ذخیره فرهنگیان صرفا یک موسسه اقتصادی است و باید تلاش کنیم سودآوری آن افزایش یابد. در واقع صندوق ذخیره فرهنگیان نباید به صندوق خیریه تبدیل شود؛ این اشتباهی است که در سال های گذشته وجود داشته است. صندوق باید در جایی سرمایه گذاری کند که بیشترین سودآوری را داشته باشد و این منطق شرکت های تجاری است. امیدوارم با بستر های الکترونیکی که در این دوره به وجود آورده ایم، بتوانیم گام های مهم تری را در مشارکت تمامی فرهنگیان در سطوح تصمیم گیری وزارتخانه برداریم.
                