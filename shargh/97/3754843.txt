یک‌شنبه ۲۰ خرداد ۱۳۹۷
-----------------------------------------
حرف اول
-----------------------------------------
الحکمه ضاله المومن
-----------------------------------------

                    درگذشت حجت الاسلام احمد احمدی، محقق، نویسنده و مترجم توانا، استاد ممتاز حکمت اسلامی و فلسفه غرب، رئیس و بنیان گذار سازمان مطالعه و تدوین کتب علوم انسانی دانشگاه ها (سمت) موجب تالم و اندوه اهل فرهنگ در حوزه و دانشگاه شده است. استاد فرزانه در دوران عمر پژوهشی و علمی خود آثار متعدد و مهمی در حیطه فلسفه و علوم عقلی ترجمه و تالیف کرد و در کنار آن با تربیت مداوم شاگردان و تدریس در عالی ترین سطوح دانشگاهی و حوزوی، شعله دانش و حکمت را روشن نگاه داشت.این نماینده مجلس هفتم، یکی از سابقون روحانیون دوران انقلاب اسلامی بود که با توشه دانش حوزوی و دانشگاهی، به تربیت نسل جوان می پرداخت.تحصیلات عمیق علوم اسلامی و منطق و حکمت نزد بزرگانی مانند علامه طباطبایی، آیات عظام بروجردی، سلطانی، سیدعلی محقق داماد، نجفی مرعشی و... و سپس تحصیلات عالیه در دانشگاه تهران از وی استادی ذو وجوه ساخت. فعالیت های ایشان در فرهنگستان علوم و شورای انقلاب فرهنگی نیز شایان تحسین و توجه است. امیدوارم مسیری که امثال دکتر احمدی آغاز کردند، توسط جوانان فرهیخته ایران دنبال شود.
                