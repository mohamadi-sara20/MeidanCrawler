سه‌شنبه ۲۰ آذر ۱۳۹۷
-----------------------------------------
یادداشت
-----------------------------------------
همای دادگستر
-----------------------------------------

                    جامعه ایرانی مرهون و مدیون زنان فرهیخته بسیاری است که با کنشگری، اجتماع را به سوی تعالی هدایت کرده اند. در این میان، نقش زنان حقوق دان روشنفکر و آزاداندیش، شاید از دیگران بیشتر و پررنگ تر بوده باشد؛ زنانی که از کنج خانه ها بیرون آمدند و با حفظ شان و منزلت یک زن و پایبندی به هنجارهای جامعه، نه فقط وابسته و پیرو دیگران نشدند، بلکه خود مرجعی برای اتکا و ارجاع جامعه حقوقی شدند. بی شک «دکتر هما داودی گرمارودی» از زمره این زنان فرهیخته و اندیشمند سرزمین ماست. سابقه ارادت حقیر به این بانوی فرهیخته، به پیش از تاسیس انجمن حقوق شناسی بازمی گردد. در سال 1390 به صورت اتفاقی باخبر شدم  با جداشدن شهر کرج از استان تهران و تاسیس استان البرز به همت وکلای آن شهر، کانون وکلای البرز تاسیس و از کانون وکلای دادگستری مرکز مستقل شده است. در جست وجوی نام های بنیان گذاران این کانون، نام خانم دکتر داودی بیش از دیگران به گوش می رسید و با آنچه از مطلعان امر دریافتم، دور از انصاف است که نگویم این استاد حقوق جزا و جرم شناسی دانشگاه، ای بسا بنیان گذار کانون وکلای دادگستری البرز نیز بوده است. با این وصف، تا سال 93 توفیق دیدار این بانوی فرهیخته نصیبم نشد تا اینکه در آن سال و در فرایند تاسیس انجمن حقوق شناسی مفتخر به همکاری و خدمتگزاری ایشان شدم. روحیه کنشگری، خدمت به جامعه، اعتلای نظام حقوقی و پشتکار کم نظیر او زبانزد خاص و عام بوده و بارها این جانب مشاهده کرده ام که در دفاع از حقوق و آزادی های فردی و اجتماعی به ویژه در حوزه زنان و خانواده از هیچ کوششی فروگذار نکرده و در برابر هیچ قدرقدرت و صاحب عظمت و شوکتی سر تسلیم فرود نیاورده است. هما داودی از اندیشمندانی است که نه در وادی نظر و ایدئولوژی، بلکه در مقام عمل و اجرا نیز ورود کرده و مسئولیت آنچه را به آن معتقد است، عهده دار می شود. دلبسته جایگاه و مقام نیست و حسب مسموع، فقط در شش ماه گذشته، چند پست کلیدی و حساس دولتی را رد کرده و برخی از مقامات عالی رتبه کشوری برای جلب همکاری با ایشان در مناصب فوق العاده حساس - که بسیاری همه عمر در رویای دستیابی به آن بوده اند - پافشاری و اصرار بسیار کردند و او صرفا به دلیل دلبستگی و عشق به جامعه وکالت، از پذیرش آنها سر باز زده است. جامعه حقوقی کشور به «هما داودی گرمارودی» و امثال او مدیون است. «همای دادگستر» وقتی برای اولین بار در تاریخ ایران ریاست کانون وکلای دادگستری را عهده دار شد که در برخی کانون های وکلای دادگستری، حتی بانوان کاندیدای عضویت در هیئت مدیره نیز نمی شدند.  او را مدافعان حقوق بشر، کنشگران حقوق زنان و داعیه داران حقوق و آزادی های فردی و اجتماعی داخلی و بین المللی نیز ندیدند. گویی او را نباید به عنوان یک فعال اجتماعی به رسمیت شناخت. 
او در زمانی بر این جایگاه دست یافت که ایران درگیر منازعات سهمگین داخلی در دولت دهم بود که مایل نیستم به آن روزهای دلهره آور در دولت دهم - حد فاصل سال های 88 تا 92- حتی اشاره کنم. 
اما چرا ما امثال هما داودی ها را نمی بینیم؟ چرا یادمان می رود که بانوانی مانند نسرین مصفا، فریده غیرت، لعیا جنیدی، نوال نزاری، نسرین مهرا، شهلا معظمی و بسیاری همچون آنها نیز هستند که با توانایی های کم نظیری که دارند، می توانند به نظام حقوقی ایران خدمت کنند؟ شاید پاسخ این سوال در ساختار فرهنگی و اجتماعی مردسالارانه ایرانی نهفته است. یادمان نرود وقتی در سال 1335 دکتر مهرانگیز منوچهریان از رساله دکترای خود با موضوع برابری جنسیتی در قانون مدنی دفاع می کرد، فقط 13 بانوی ایرانی به دانشکده حقوق راه یافته بودند. او اولین بانوی ایرانی بود که پروانه وکالت دادگستری گرفت و اولین سناتور زن در تاریخ ایران بود. آنچه امثال منوچهریان در آن سال های دور به آن اهتمام کردند، چراغ راه و نور هدایتی شد برای ارتقای جایگاه بانوان شایسته ایرانی که اکنون با همت فرهیختگانی همچون هما داودی آهسته و پیوسته می رود تا به شاهراهی از پیروان راه انسانیت تبدیل شود. 
هرچه داری اگر به عشق دهی/ کافرم گر جوی زیان بینی
جان گدازی اگر به آتش عشق/ عشق را کیمیای جان بینی
(هاتف اصفهانی)
                