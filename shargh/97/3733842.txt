سه‌شنبه ۴ اردیبهشت ۱۳۹۷
-----------------------------------------
type_unknown
-----------------------------------------
بعضی ها 25 هزار سکه خریدند
-----------------------------------------

                    گروه اقتصاد: معاون اول رئیس جمهور با بیان اینکه همه نظام در مورد سیاست جدید ارزی متحد هستند، گفت: شخص مقام معظم رهبری، رئیس جمهور، دولت، قوه قضائیه، مجلس و نیروهای امنیتی با سیاست جدید ارزی همراه هستند. به گزارش ایسنا، اسحاق جهانگیری در آیین رونمایی از سامانه الکترونیکی نیما «نظام یکپارچه معاملات ارزی» که در محل بانک مرکزی برگزار شد، درخصوص پیش فروش سکه اظهار کرد: مردم انتظار داشتند در تلاطم ماه های اخیر دولت نشان بدهد که قادر است اقتصاد کشور را از تلاطم بیرون بیاورد و ثبات اقتصادی به هم نخورد. گاهی این طور گفته شد که بخش عظیمی از مردم برای خرید دلار هجوم آوردند. ما در پیش فروش سکه در مورد افرادی که هجوم می آورند، تعدادی را به دست آوردیم، آیا فکر می کنید مردم برای پیش فروش سکه صف کشیدند؟ کل کسانی که اقدام به پیش خرید سکه کردند 65 هزار نفر بودند که چند میلیون سکه خریدند...بعضی از آنها 25 هزار سکه یکجا خریدند، درواقع عده ای محدود ماموریتشان را در این دیدند که اگر تشخیص دادند چنین شرایطی پیش آمده، کاری کنند تا فضای اقتصادی کشور به هم ریخته شود. او در ادامه درخصوص سیاست ارزی دولت گفت: دولت از سیاست جدید ارزی عقب نشینی نمی کند و هر کس فکر می کند دولت از آن عقب نشینی می کند، ما و دولت را نشناخته است. خوشبختانه قوه قضائیه، مجلس و نیروهای امنیتی پای کار هستند که این سیاست به نتیجه برسد و همه نظام از جمله شخص مقام معظم رهبری و رئیس جمهور در مورد این سیاست متحد هستند. وی افزود: ما در دولت هفته ای دو، سه جلسه در مورد سیاست ارزی جدید تشکیل می دهیم و تیم ستاد اقتصادی دولت هم در این موضوع مرتبا جلسه دارند، با بخش خصوصی هم ارتباط خوبی داریم. من خودم از تعداد زیادی از واردکنندگان و تولیدکنندگان سوال کردم که چه مشکلی در این زمینه دارند. به هرحال این ارتباط وجود دارد. جهانگیری با بیان اینکه صداوسیما در سیاست ارزی اخیر به دولت کمک کرده است، گفت: به هرحال منافع ملت در این است و ما باید منافع 81 میلیون جمعیت ایران را در نظر بگیریم. من با اطمینان می گویم که این سیاست موفق می شود و امیدوارم که همه به صحنه بیایند و در این راستا کمک کنند. معاون اول رئیس جمهور با تاکید بر ضرورت فعال سازی سپرده های ارزی اظهار کرد: ما در این زمینه تضمین بانک ها را هم پیش بینی کردیم و لازم است بانک ها در این جهت تبلیغ کنند. متاسفانه در دوره ای عده ای می خواستند با اعتماد مردم بازی کنند. آنها ارز مردم را گرفتند و به گونه ای برخورد کردند که بی اعتمادی به وجود آمد. این در حالی است که بزرگ ترین سرمایه ایران برای پیشرفت و مقابله با چالش ها، اعتماد مردم است و هر مدیری در جایی قرار می گیرد باید قدر این اعتماد را بداند. جهانگیری با بیان اینکه صرافی ها در روزهای سخت به کمک اقتصاد ایران آمدند، گفت: گاهی می گویند دولت به صرافی ها بی اعتناست که این ناحق است. آنها مردان روزهای سخت کشور بودند و ما به آنها نیاز داریم، البته باید با سیاست های بانک مرکزی هماهنگ باشند، درعین حال لازم است از فعالیت اقتصادی شان سود ببرند. ما از بانک ها می خواهیم در این زمینه بدجنسی نکنند و ارز را فقط به صرافی های خودشان ندهند، بلکه با صرافی های خوشنام و قوی هم کار کنند. معاون اول رئیس جمهور با اشاره به سیاست های رئیس جمهور آمریکا، اظهار کرد: ترامپ سعی کرده با برخی اقدامات فضای اقتصادی ایران را به هم بزند. آمریکا تلاش وسیع داشته که فضای اقتصادی ایران را برای سرمایه گذاران داخلی و خارجی ناامن نشان دهد. متاسفانه حرف های ناصحیح او هم ملاک قرار می گیرد. او به مردم دنیا می گوید 150 میلیارد دلار بعد از برجام در اختیار ایران قرار گرفته که در منطقه چنین وچنان می کنند، این 150 میلیارد دلار کجاست؟ بسیار کمتر از این عدد مبلغی بوده که مسدود شده بود و در اختیار ایران قرار گرفته است. این فضاسازی در ماه های اخیر تشدید شده، چراکه ترامپ نشان داد می خواهد در چند ماه آینده دست به اقدام دیگری بزند. طبیعی است که دولت نمی تواند در این زمینه بی تفاوت باشد و باید عکس العمل نشان دهد و شرایط را مدیریت کند. ما به گونه ای تصمیم گرفتیم که کمترین آسیب به فعالان اقتصادی وارد شود. نرخی که اعلام شد هم بر اساس نظرات سازمان های بین المللی، بخش خصوصی و نهادهای غیردولتی بود. درواقع نرخی که دولت اعلام کرد معدل نرخ اعلامی نهادهای خارج از دولت بود. بر اساس محاسبات و با توجه به نرخ سه هزارو 700 تومانی دلار در سال 96، قیمت دلار در اواخر سال از چهارهزارو 200 تومان کمتر بود و با این نرخ فعالان اقتصادی این اطمینان را پیدا کردند که می توانند با همین قیمت واردات و صادرات انجام دهند.
                