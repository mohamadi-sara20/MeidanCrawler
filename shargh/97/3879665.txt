پنج‌شنبه ۱۶ اسفند ۱۳۹۷
-----------------------------------------
یادداشت
-----------------------------------------
درباره ممنوعیت حضور چنددوره ای نمایندگان
-----------------------------------------

                    پس از انقلاب مشروطه در ایران، ساختاری سیاسی به نام «مجلس شورای ملی» شکل گرفت و پس از انقلاب سال 1357 نام این ساختار «خانه ملت» شد. اسناد و شواهد تاریخی نشان می دهند ساختار مجالس ایران تمایل به حفظ نمایندگان در دوره های مختلف دارد و این ویژگی را در تعامل با دیگر ساختارهای موجود از جمله قانون، فرهنگ، اجتماع، مذهب و سنت کسب می کند، تعاملی که حضور متوالی و چنددوره ای نمایندگان در مجلس را امکان پذیر می کند. بر اساس مصوبه مجلس در روز یکشنبه، دوازدهم اسفند 1397، نمایندگانی که سه دوره متوالی در خانه ملت حضور داشته اند، نمی توانند در دوره بعدی حضور یابند. در این جلسه 244 نماینده حضور داشتند؛ این طرح با 134 رای موافق، 95 رای مخالف و هفت رای ممتنع تصویب شد. پیش از این مصوبه، درباره تعداد دفعات کاندیداتوری نمایندگی مجلس منعی وجود نداشت و شخص می توانست بارها کاندیدای نمایندگی مجلس شود. 
با این حال، این مصوبه برای تبدیل شدن به قانون نیاز به تایید شورای نگهبان دارد. اما نمایندگان مختلف در مجلس شورای ملی و خانه ملت چند بار صاحب کرسی شده اند؟ و تصویب این طرح چه تغییری می تواند در ساختار مجلس ایجاد کند؟ در مطالعه ای که زهرا شجیعی درباره 21 دوره مجلس شورای ملی، در سه دوره زمانی پس از انقلاب مشروطه 1285-1304، پهلوی اول 1304-1320 و پهلوی دوم 1320-1339 انجام داده، آمارهایی درباره سن و دفعات حضور نمایندگان در مجلس ارائه شده است.1 زهرا شجیعی می نویسد دو دوره اول و دوم تعیین سن اکثر نمایندگان به علت دسترسی نداشتن به مدارک و اسناد معتبر مقدور نبود بنابراین صرف نظر شد. با وجود این، از مجلس سوم شورای ملی به بعد، آمارها نشان می دهند که تعداد نمایندگان در بازه سنی 30 تا 40 سال، از 56 درصد در مجلس سوم به 19 درصد در مجلس بیستم کاهش می یابد و همین طور تعداد نمایندگان 60ساله به بالا از سه درصد در مجلس سوم به 13 درصد در مجلس بیستم افزایش می یابد. همچنین مجلس سیزدهم شورای ملی با 24 درصد نماینده 60ساله به بالا، پیرترین مجلس در میان 21 دوره مجالس قانون گذاری بوده و مجلس سوم با 56 درصد نماینده بین 30 تا 40 سال، جوان ترین مجلس شورای ملی در میان این 21 دوره بوده است (شجیعی، 1344: 227).برخی از این افراد در سنین جوانی وارد مجلس و در دوره های بعد نیز در سمت خود ابقا می شدند؛ در دوره هفدهم سه نفر از نمایندگانی که وارد مجلس شدند دارای سابقه 11 دوره نمایندگی مجلس بودند؛ در مجلس نوزدهم دو نفر از نمایندگان سابقه 10 دوره تصاحب کرسی مجالس دوره های پیشین را داشتند؛ در مجلس سیزدهم که پس از شهریور 1320 تشکیل شد، فقط 10 نماینده تازه وارد و بدون سابقه حضور در مجالس پیشین وارد شدند و باقی نمایندگان دارای سوابق دوره های متعدد و اغلب بیش از چهار سال نمایندگی بودند (شجیعی، 1344: 254)؛ وی یکی از علل پیرشدن مجلس در دوره های پایانی 21 دوره مجلس شورای ملی را تکرار دوره های نمایندگی بسیاری از وکلای مجلس شورای ملی می داند. بر اساس آماری که شجیعی ارائه می دهد 83 درصد از نمایندگان باسابقه در مجالس شورای ملی ایران که دارای چهار دوره عضویت در مجلس بوده اند در نخستین دوره وکالت سن آنها بین 30 تا 50 سال بوده و حتی نسبت بیشتری از آنها در گروه سنی جوان بین 30 تا 40 سال قرار داشته اند (همان، 263).علی لاریجانی، علی مطهری، مسعود پزشکیان، علاءالدین بروجردی، محمدرضا تابش، سیدحسین نقوی حسینی، جواد کریمی قدوسی، محمد آشوری تازیان، اسفندیار اختیاری کسنویه یزد، حسین امیری خامکانی، عزیز اکبریان، مهرداد بائوج لاهوتی، یوناتن بت کلیا، کاظم جلالی، شهباز حسن پوربیگلری، حسن خسته بند، محمد دهقانی، محمدرضا رضایی کوچی، علیرضا سلیمی، حسینعلی شهریاری، هادی شوشتری، محمدقسیم عثمانی، محمدحسین فرهنگی، حمیدرضا فولادگر، سیدامیرحسین قاضی زاده هاشمی، نادر قاضی پور، هادی قوامی، حسن کامران دستجردی، جبار کوچکی نژاد، محمدمهدی مفتح، علیرضا محجوب، سیامک مره صدق، سیدناصر موسوی لارگانی و عزت الله یوسفیان ملا  اگر این مصوبه در شورای نگهبان تایید شود نمی توانند در دوره بعد در خانه ملت باشند؛ یعنی از 290 نماینده مجلس دهم، فقط 34 نماینده نمی توانند در انتخابات مجلس امسال نامزد شوند. این مصوبه تغییری در میانگین سن نمایندگان مجلس ایجاد نمی کند، زیرا نمایندگان پس از سه دوره متوالی نمایندگی و یک دوره ممنوعیت برای بار چهارم، پنجم و ششم نیز می توانند وارد کارزار رقابت انتخاباتی شوند. در میان نمایندگان مجالس پس از انقلاب اسلامی افرادی هستند که سابقه حضور چنددوره ای در مجلس دارند و منعی برای حضور دوباره آنها در دوره های آتی وجود ندارد، برای نمونه، محمدجواد باهنر سابقه هفت دوره نمایندگی مجلس (دوره های دوم، سوم، چهارم، پنجم، هفتم، هشتم و نهم) را در کارنامه خود دارد، حسن روحانی سابقه حضور در پنج دوره مجلس (دوره های اول تا پنجم) را دارد، احمد توکلی سابقه چهار دوره (دوره های اول، هفتم، هشتم و نهم) نمایندگی مجلس را دارد، غلامعلی حدادعادل سابقه حضور چهار دوره (مجالس ششم تا نهم) را در کارنامه سیاسی خود دارد و سهیلا جلودارزاده سابقه حضور چهار دوره (مجالس پنجم، ششم، هفتم و دهم) را دارد، در واقع با قانون شدن این مصوبه تغییری اساسی در ورود نامزدها به مجلس ایجاد نمی شود. ساختار مجلس کمی سخت گیرتر می شود اما ساختارهای دیگر این شکاف جزئی را جبران می کنند و افراد در این وقفه ها وارد ساختارهای سیاسی دیگر و صاحب کرسی های دیگر می شوند، تحرک افقی میان ساختارها افزایش می یابد و تا حدی امنیت شغلی مادام العمر نمایندگان را، اگر نفوذی در دیگر دستگاه های سیاسی نداشته باشند و فقط متکی بر رای مردم منطقه خود باشند، کمتر می کند؛ همچنین می توان استدلال کرد که در صورت قانون شدن این مصوبه فضا برای ورود افراد بیشتری از سنین مختلف بازتر می شود و عملا هیچ فردی حذف نمی شود و افراد می توانند پس از وقفه ای یک دوره ای دوباره وارد مجلس شوند.
1- زهرا شجیعی، «نمایندگان مجلس شورای ملی در 21 دوره قانون گذاری...»، تهران: انتشارات موسسه مطالعات و تحقیقات اجتماعی، 1344.
                