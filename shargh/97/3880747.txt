دو‌شنبه ۲۰ اسفند ۱۳۹۷
-----------------------------------------
یادداشت
-----------------------------------------
ایران یا کره شمالی؛ مسئله ترامپ چیست؟
-----------------------------------------

                    رویکرد ترامپ به ایران و کره و کشورهای خاورمیانه دو جنبه کاملا روشن دارد؛ نخست هم راستایی دید ترامپ با همه روسای جمهوری پیشین آمریکا نسبت به کشورهای در حال توسعه در 50، 60 سال گذشته. همه روسای جمهوری آمریکا با توسعه صنعتی در خاورمیانه و خاوردور - به خصوص در زمینه های ایجاد و توسعه صنایع سنگین و تسلیحاتی- مخالف بوده اند. دوم نحوه عمل و گفتار آنها در همین زمینه است. برخی از آنان مانند اوباما که باهوش تر و سیاست مدارتر از ترامپ بودند، کمتر در گفتار اما بیشتر در رفتار و کردار مخالفت خود را بروز می دادند. برخی دیگر - مانند نیکسون و ترامپ- ذهنیات خود را بسیار روشن و به گونه ای اغراق آمیز بیان کرده و می کنند. ترامپ در این زمینه برجسته تر از اسلاف خود عمل می کند. رفتار، گفتار و کردار روسای جمهوری آمریکا استانداردشده نبوده و نیست. 
هر یک از آنها ویژگی های خود را داشته و دارند. اما همه در هدف کلی سیاست آمریکا کمابیش یکسان عمل می کنند؛ این هدف حفظ برتری مطلق آمریکا نسبت به همه کشورهای موسوم به جهان سوم و برتری نسبی نسبت به اروپا و روسیه است. روزی که نیکسون، معاون آیزنهاور، در سال 1332 به ایران آمد، ایران و روسیه نسبت به احداث صنایع ذوب آهن در اصفهان به توافق عملی رسیده بودند. نیکسون به شدت با این توافق مخالفت می کرد. مفهوم مخالفت او این بود که خاورمیانه نباید صنعتی شود؛ باید نفت بفروشد و نیازهای خود را از غرب تامین کند. اروپا در کلیات این قضیه با آمریکا همراه است. رشد تکنولوژیکی در خاورمیانه و خاوردور حاصل رقابت اروپا، روسیه و آمریکا با یکدیگر است. یک نمونه بارز این زمینه تولید خودرو است. خودروسازی در غرب روی مدل های سالانه تولید می شود. با آمدن مدل جدید خودرو،  مدل سال پیش از آن در بازار از رونق می افتد. مدل های تازه به لحاظ ریخت زیباتر و ظریف تر از مدل سال پیش هستند. با ساخت و ارسال مدل جدید به بازار آمریکا و اروپا، خودروهای مدل سال های پیش از آن رونق خود را در بازار فروش از دست می دهند. علاوه بر آن خط تولید نیز باز سازی می شود. آنچه دیگر مورد استفاده نیست یا باید دور ریخته شود - که یک کار اقتصاری نیست - یا باید با بالاترین بها به کشورهایی که فاقد تکنولوژی خودروسازی بومی هستند، صادر شود. ژاپن، ایران، چین، هند و کره جنوبی از جمله کشورهای واردکننده تکنولوژی دست دوم خودروسازی بوده اند. ژاپن، چین و کره جنوبی با جبران عقب ماندگی در تکنولوژی و با استفاده از دانش اولیه غربی به چنان پیشرفتی دست یافتند که محصولاتشان در بازارهای اروپا و آمریکا روی دست مدل های متوسط غرب زد و با قدرت صادراتی که به دست آوردند، در تولید خودرو به مشارکت با غرب پرداختند. ایران و هند باز هم به تولید مدل های پیشین وارداتی از غرب ادامه دادند. تولید پیکان در چندین دهه در ایران نمای بارزی از عقب ماندگی ایران نسبت به تکنولوژی خودروسازی در غرب بود. این موضوع در خرید و نصب نیروگاه های هسته ای نیز صادق است. تکنولوژی ای که در این زمینه به شرق فروخته می شود، به احتمال قوی تکنولوژی جمع آوری شده است که اگر آن را نفروشند باید یا دور بریزند یا در انبار نگه دارند. امروز حتی خودروهای برقی و بدون راننده که چندین سال است در غرب مورد استفاده هستند، هنوز به ایران نیامده اند. در زمینه دفاعی موشک های اس- 300 تا اس- 500 روسی و مشابه آمریکایی آنها نمونه های روشن دیگری از نحوه برخورد غرب با کشور های خاورمیانه را نشان می دهد. این موشک ها زمانی به عربستان، ترکیه و امارات فروخته می شوند که حالت تخاصم میان کشورهای خاورمیانه که خود غرب به وجود آورده ایجاد شده باشد. حاصل این مبادلات ایجاد زمینه جنگ های نیابتی با خرج دولت های متخاصم شده است. ایران و کره شمالی از این نظر مورد کینه غرب قرار گرفته اند که در زمینه این تکنولوژی ها دست به تولید سلاح های مشابه زده اند که از دید غرب نوعی «فضولی» به حساب می آید و بعد ترسناکی را برای بازیگران مطیع غرب به وجود می آورد و حالا ترامپ، ارتباط با یکی از اینها یعنی کره شمالی را در اولویت خود قرار داده است. اما آمریکایی ها به این مسئله چطور می نگرند؟ برخورد مردم آمریکا نسبت به سیاست های ترامپ یکنواخت نیست. آمریکا در 200، 300 سال گذشته بزرگ ترین کشور مهاجرپذیر در جهان بوده است. مردمان مهاجر به آمریکا از صدها فرهنگ متفاوت برخاسته اند. مهاجران اولیه آمریکا بیشتر اروپایی بودند اما برای کار در یک سرزمین بکر نیاز به نیروی کار ارزان داشتند که این نیرو را از طریق شکار مردم بی نوای آفریقا و به بهای تقریبا مفت با دست های بسته به آمریکا می بردند. انگلیس در تجارت برده نقش نخست را بازی می کرد. بنابراین سیاه پوستان آمریکایی را نمی توان مهاجر خواند. آنها ابزار مهاجران اروپایی بودند و چندصد سال حتی حقوق اولیه انسانی - مانند سوارشدن به اتوبوس مورد استفاده سفیدپوستان - تا زمان قیام مارتین لوترکینگ هنوز به آفریقایی تبارها داده نشده بود. 
از قیام آفریقایی تباران در دهه 1960 به بعد بود که این حقوق بیشتر و با زور آفریقایی تباران از سفیدپوستان گرفته شد نه اینکه دودستی به آنها داده شده باشد. پس از این قیام بود که آمریکا برای تامین نیروی کار ارزان قیمت مهاجرت بینوایان آمریکای جنوبی - به ویژه مکزیک - را تشویق کرد تا از قدرت آفریقایی تباران آمریکا بکاهد. میزان مهاجرت از مرزهای مکزیک چنان افزایش یافت که امروز زبان اسپانیایی دومین زبان رسمی در ایالات متحده آمریکا شده است. هیچ آفریقایی تباری که حدود 70 میلیون از جمعیت آمریکا را تشکیل می دهند به زبان بومی خود سخن نمی گوید. بخشی از آرائی که ترامپ در انتخابات دو سال پیش به دست آورد، از خانواده کارگران و کارکنان نیروگاه های زغال سنگی در شرق آمریکا بود. ترامپ با زیرپاگذاشتن پیمان کیوتو و توافق پاریس در زمینه کاهش آلودگی جوی - که نیروگاه های زغال سنگی نقش عمده ای در آن داشتند - نیروگاه های اشاره شده را از تعطیلی نجات داد و بازگشت کارگران و کارکنان آنها را به کار تضمین کرد. هرچند این سیاست به زیان تندرستی بشر بوده و خواهد بود. مردم عادی در آمریکا آن قدرها که در ایران تصور می شود با سیاست جهانی آشنایی ندارند. این را به خوبی می توان از نمایش های مبتذل و پرطرفدار هزاران تلویزیون آمریکا درک کرد. حتی برداشت آمریکایی هایی که به سیاست علاقه مند هستند در یک دامنه گسترده با هم متفاوت است. ترامپ به طور کلی یک زمامدار دست راستی و ثروتمندی است که برتری آمریکا نسبت به کل جهان را هدف خود می داند. زمامداران اروپایی هم به شدت در مسیر حفظ قدرت غرب و تفوق غرب در جهان هستند و در کلیات دست کمی از ترامپ ندارند. اما جهان در حال تغییر است. بزرگ ترین رقیب سنتی غرب، روسیه است که هم در دوره حکومت تزارها و هم در دوران شوروی موی دماغ غرب در خاورمیانه بوده است. پیشرفت چین و هند که دوره بسیار طولانی استعمار کشنده غرب را گذرانده اند، امروز به به صورت سدی در برابر هژمونی غرب درآمده است. چیزی که غرب هرگز تصور آن را نمی کرد، حاصل عضویت این روسیه و چین در کلوپ قدرتمندان جهان است که در حق وتوی سازمان ملل هم بازتاب یافته است. نقش ایران در شطرنج قدرت جهانی یا در خاورمیانه پس از انقلاب اسلامی از اهمیت بیشتری نسبت به پیش از آن برخوردار شده است. امروز همه دولت های غربی ایران را زیر ذره بین خود گذاشته اند تا ببینند چگونه با آن رفتار کنند. ترامپ در این قضیه خود را متعهدتر از دیگر کشورهای غربی می داند!
                