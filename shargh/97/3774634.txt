شنبه ۳۰ تیر ۱۳۹۷
-----------------------------------------
سرمقاله
-----------------------------------------
این انتخاب آخر روحانی است
-----------------------------------------

                    تنش های دولت روحانی به دلیل ناکارآمدی آن نیست. تنش های این دولت از آنجا نشئت می گیرد که حافظ منافع طبقه مشخصی نیست و به لحاظ سیاسی مخاطب مستقیم بین توده مردم ندارد. با اغماض می توان گفت حامیان دولت روحانی اصلاح طلبان و البته جمعیت سیالی هستند که به اقتضای شرایط سیاسی، منافع اقتصادی و قبض وبسط های اجتماعی به دولت روحانی دور یا نزدیک می شوند. این تلقی غریب و بدیعی نیست که دولت یازدهم برخاسته از این شرایط است. دولت روحانی زمانی شکل گرفت که حتی اصولگرایان توانی جدی برای رقابت نداشتند و اگرنه همگی، تعداد کثیری از آنان از دولت احمدی نژاد سرخورده و شرمنده بودند. اصلاح طلبان هم در اشتیاق بازگشت به قوه مجریه بودند که در آن زمان آرزویی دوردست بود؛ دست آنها کوتاه و خرما بر نخیل. در مجموع روی کار آمدن دولت روحانی ماحصل وضعیتی استثنائی بود تا شاید از وضعیت استثنائی جدی تری جلوگیری کند و آن وضعیت چیزی نبود جز سایه جنگ. اینک با گذشت زمان، تردیدی اساسی در تئوری وضعیت استثنائی به وجود آمده است که از سوی اصلاح طلبان و اصولگرایان مخالف احمدی نژاد تئوریزه می شد. اعلام وضعیت استثنائی معمولا از سوی طبقه حاکم صورت می گیرد نه از سوی طبقه سیاسی. طبقه سیاسی -که همان احزاب، نظریه پردازان، فعالان سیاسی و رسانه ای اند- موظف اند با نگاهی موشکافانه و انتقادی نگذارند تا به خاطر منافع سیاسی و اقتصادی برخی و اوضاع سیاسی جامعه، وضعیت استثنائی اعلام شود. اکنون این پرسش بنیادی در خرد جمعی مردم وجود دارد که اگر در گذشته وضعیتی استثنائی برقرار بود که رای دادن به روحانی را توجیه می کرد، امروز روز وضعیت چگونه است؟ سکوت و سرگشتگی طبقه سیاسی، اصلاح طلبان و اصولگرایان معتدل از اینجا نشئت می گیرد که پاسخی درخور برای این پرسش ندارند. اگر بر طبل دشمنی با آمریکا بکوبند که ناچار به اصولگرایان نزدیک خواهند شد و اگر از مذاکره دم بزنند، اطمینان جدی به آمریکا ندارند. از این رو پس نشسته اند تا این بار دیگران تصمیم بگیرند که وضعیت استثنائی اعلام کنند یا به سوی مذاکره قدم بردارند. اصلاح طلبان بیش از آنکه به دنبال پاسخ جدی به مسائل سیاسی کشور باشند، به نظریه پردازی روی آورده اند و در پی احیای «اصلاح طلبی» اند. مواجهه حجاریان با تاجیک، عبدی و دیگران و پروژه «نواصلاح طلبی» اگرچه در جای خود مغتنم است اما مسئله کنونی مردم که اصلاح طلبی نیست؛ همان گونه که نواصولگرایی نبوده و نیست. دولت روحانی هم از این قاعده مستثنا نیست؛ دولتی که در طول سالیان گذشته نتوانسته هیچ طبقه اجتماعی و سیاسی ای را به مدافع جدی خود بدل کند. اصلاح طلبان نگاه همدلانه با دولت دارند، چون تنهایی و غربت این گونه زیست سیاست را چشیده اند. اصولگرایان اما منفعت طلبانه به سوی دولت گام برمی دارند، آنان در تشخیص منافع حزبی خود تبحر دارند. مردم در شرایطی نامتعادل هنوز از وفادارترین قشرها به دولت روحانی هستند. البته این وفاداری از جنس وفاداری به دولت اصلاحات یا احمدی نژاد نیست؛ نوعی درک همدلانه دولتی است که خودشان روی کار آورده و آن را به میانه میدان پرتاب کرده اند. اگر هنوز مردمی پای کار ایستاده اند نه به خاطر دولت روحانی و نه به خاطر اصلاح طلبان است. آنان ایستاده اند چون تنها راه نجات را دیگر نه در تغییرات بنیادین و نه در مخاصمه با جهان می دانند.آنان پای خودشان و کشورشان ایستاده اند و این فرصت مغتنمی است که دولت روحانی خاصه اصلاح طلبان نباید آن را از دست بدهند. دولت اصلاحات حافظ منافع طبقه متوسط بود؛ طبقه متوسطی از روشنفکران و نخبگان که توان آن را داشتند تا دیگر طبقات جامعه ازجمله فرودستان و تهی دستان را چند صباحی با دولت اصلاحات همراه کنند. دولت احمدی نژاد هم با توان نیروهای سنتی- مذهبی برخاسته از طبقه فرودست جامعه، تهی دستان و غالب طبقات سنتی اصولگرا را با خود همراه کرد و سرانجام تعارضات و اختلافات در منافع دولت احمدی نژاد را از پای درآورد. دولت روحانی توان و شرایط آن را داشت که دولتی فراجناحی باشد اما نتوانست در این مسیر گام بردارد. نه اصلاح طلبان را جدی به کار گرفت و نه اصولگرایان را وارد کارزار کرد، نه تئوریسین های پای کار داشت و نه وفاداران پا در میدان. دولت فراجناحی دولتی پیشرو است که می تواند با ایده ای مرکزی همه را با تمام تعارضات و اختلافات منافع گرد یکدیگر آورد. دولت روحانی شرایط این کار را داشت اما ابزارش را نداشت و از این رو نتوانست طبقه ای از طبقات جامعه را با خود همراه کند. حسن روحانی بسیار تلاش کرد تا خود مستقیم نه با واسطه طبقه سیاسی با مردم روبه رو شود و آنان را مخاطب قرار دهد و مجاب سازد که نتوانست؛ زیرا از کاریزمای لازم برای این کار برخوردار نبود. او اگرچه در صحنه اجرائی کشور دستاوردهایی داشت، این دستاوردها چندان نتیجه محسوسی در وضعیت معیشتی مردم نداشتند تا آنان را امیدوار کنند تمام قد پشت رئیس جمهورشان بایستند. آن گونه که سالیانی پیش تر در بحران اقتصادی دولت مصدق ایستادند. آنان با خریدن اوراق قرضه و آتش زدن آن جلوی خانه مصدق، نشان دادند مردمی وجود دارند که پای عقاید سیاسی شان می ایستند؛ حتی به بهای ازدست دادن منافع شان. اینک اما پرسش اساسی این است که چه کسی پای دولت روحانی می ایستد. آنچه امیدوارکننده ا ست، این است که هنوز مردمی وجود دارند و طبقه ای سیاسی که دلش می خواهد اوضاع بهبود بیابد. روحانی باید از جایی شروع کند، حتی اگر این آغاز برای خودش خسارت بار باشد. در این شرایط میانه روی معنایی جز فرصت طلبی آینده نگرانه ندارد. روحانی باید افراد یا جریان های پای کار را پیدا کند؛ چه کسانی پای کشور و دولت او می ایستند. تنها خود روحانی است که باید برای این انتخاب تصمیم بگیرد و هزینه اش را هم بپردازد. عیان است که با میانه روی محافظه کارانه خسارت های بیشتری به جامعه تحمیل خواهد شد. روحانی یا باید بین مردم و جناح های سیاسی و نهادهای رسمی کشور اجماعی ملی به وجود بیاورد که کاری سخت و دشوار است، یا به سمت و سوی جریان ها یا نهادهای پرنفوذی برود که پای او و دولتش بایستند؛ این انتخاب آخر روحانی است.
                