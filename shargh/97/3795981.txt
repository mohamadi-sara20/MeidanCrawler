یک‌شنبه ۴‌شهریور ۱۳۹۷
-----------------------------------------
سرمقاله
-----------------------------------------
راه حل چالش دلار ارز رمزینه «تام»
-----------------------------------------

                    در بحران ها به جای آه و ناله و تسلیم باید به راه حل ها فکر کرد. ارز، به چالشی جدی برای ایران ما تبدیل شده است. صادرات و تبدیل کالای ایرانی به ارز یک مسئله است، ناتوانی در واردکردن ارز به داخل کشور از طریق شبکه بانکی یک مسئله و انبوهی از دلار در دست مردم و در گوشه خانه ها، مسئله ای دیگر. چه می توان کرد؟ به طور خلاصه راه حلی که در این مقاله به آن می پردازم، عبارت است از ایجاد یک ارز رمزینه مشترک بین ایران، ترکیه، مالزی (و هر کشور دیگری) و ایجاد یک پول جدید بر زمینه فناوری «بلاکچین» مانند ارز رمزینه «تتر»؛ و اما توضیح اجمالی آن: دو گونه ارز رمزینه وجود دارد؛ نوع اول و مشهورتر آن متکی به کشف و تایید (استخراج) رمز های سخت یاب و کمیاب و مبادلات مربوط به آن است؛ مانند «بیت کوین». استخراج ارزهای رمزینه ای مانند بیت کوین، اگر مقدمات آن انجام شود، هم سریع است و هم ابزاری بسیار ساده برای صادرات گاز و برق. استخراج بیت کوین از طریق «ماینر»هایی انجام می شود که با مصرف برق به استحصال بیت کوین و سپس به دلار تبدیل می شود. به بیان دیگر به جای صادرات برق از طریق شبکه، عملا تبدیل گاز به برق و سپس تبدیل برق به بیت کوین و دلار انجام می شود. این راه بسیار به صرفه تر از راه اندازی کارخانجات عظیم پتروشیمی و آلومینیوم و... است. البته این گونه ارزها نوسانات شدیدی دارند و باید ریسک و سود آن در بازار و از سوی بخش خصوصی توزیع شود. اما نوع دوم که می تواند هم زمان مورد توجه قرار گیرد، ارز رمزینه ای بین المللی مانند رمز ارز «تتر» است که پشتوانه روشنی مانند یورو، دلار، یوان، طلا، نفت و... دارد و در فضای مجازی یا در شبکه هایی غیر از شبکه بانکی بین المللی برای خریدوفروش به کار می رود. این رمز ارز عملا می تواند جای هرگونه ارز شناخته شده دیگری را بگیرد؛ بدون اینکه مضرات و خطرات ارزهای دیگر را داشته باشد. ایران، ترکیه و مالزی یا هر کشور دیگری که تحت تحریم های آمریکا باشند (یا نباشند) می توانند «توکن» هایی را به شکل رمز ارز تولید و از آن در مبادلات خود استفاده کنند. این توکن ها می توانند در فضای داخلی کشورها نیز استفاده شوند. چشم انداز عملیاتی این پیشنهاد را می توان چنین بیان کرد: فرض کنید ترکیه، ایران و مالزی یک ارز رمزینه به نام «تام» (که از ابتدای نام سه کشور اخذ شده است) تولید کنند. در ابتدا سه میلیارد «تام» تولید شود و سه میلیارد یوان چین یا دلار یا یورو به آن اختصاص داده و در بانک مرکزی این کشورها به صورت برداشت ناپذیر سپرده گذاری شود. به بیان دیگر قیمت کف و پایه «تام» به یکی از ارزهای رسمی موجود بسته می شود و دارندگان تام مطمئن هستند که نوسانات تام به نوسانات یک ارز رسمی موجود مانند دلار بسته شده است و ارزش آن کاسته نخواهد شد. سپس مردم بتوانند در «تام» اولیه سپرده گذاری کنند؛ یعنی پایه آن تا مثلا پنج میلیارد دلار نیز قابل افزایش باشد. در چنین حالتی است که ارزهایی که مردم ایران و ترکیه در گوشه خانه های خود به صورت ناامن ذخیره کرده اند، وارد بازار می شود...یعنی مردم مطمئن هستند که یک دلارشان با تبدیل به تام همواره یک دلار باقی خواهد ماند. در فرایند معاملات بازار هرچه تام بیشتر استفاده شود، ارزش آن بیشتر خواهد شد؛ یعنی یک تام ممکن است بیش از یک دلار ارزش پیدا کند و هیچ گاه کمتر از یک دلار نخواهد شد. نکته مهم آن است که برای کنترل این ارز و جلوگیری از پول شویی و بهره برداری های نامشروع مانند تقلب، تروریسم، پول شویی و... باید صرافی ها و بورس ویژه ای همه معاملات تام را مدیریت کند. به این صورت پول جدیدی خلق می شود که امتیازات ارزهای موجود را خواهد داشت و ارزش آن در مناسبات بین المللی و معاملات فضای مجازی تعیین خواهد شد. به نظر می آید که استفاده از رمز ارزها در نهایت به شکست دلار بینجامد. برخی کارشناسان این حوزه پیش بینی کرده اند که تا چند سال آینده 50 درصد معاملات جهانی از طریق رمزارزها صورت می گیرد. البته هیچ گزینه ای کامل نیست و در مباحثه و گفت وگوی کارشناسی رشد می یابد و ابعاد جدیدی به آن اضافه می شود. راه حل ها، اقتضایی، تدریجی و تکاملی اند. امید که این راه حل مورد بحث و گفت وگو قرار گیرد و پیامدهای ناشناخته آن کشف شود. هدف این مقاله، عمومی سازی یک راه حل بدون ورود در مباحث فنی است. امید که صاحب نظران و مدیران اقتصادی به این موضوع مهم واکنش نشان دهند. یک نکته پایانی باقی است: مردم در تبادلات و معاملات روزمره به مقایسه «پول ملی» خود با ارزهای موجود می پردازند. امروزه مردم هنگام دریافت حقوق ماهانه خود، پرداخت اجاره بهای خانه و حتی هنگام خرید یک قرص نان آن را با دلار می سنجند. با تکثر ارتباطات و تعاملات و نسبت سنجی های روزمره آیا می توان گفت که دیگر چیزی به نام پول ملی وجود دارد؟ آیا پول ملی کشورها چیزی بیش از یک پوسته ظاهری است؟ آیا دوران زوال پول ملی کشورها فرا نرسیده است؟ تکثر ارتباطات به نسبیت دامن می زند. به همین دلیل است که باید رمز ارز تام را برای معاملات داخلی کشورها نیز به کار برد (مثلا پرداخت انواع یارانه ها) تا ارزش بیشتری پیدا کند. پول، بیش و پیش از آنکه یک موضوع اقتصادی باشد، یک قرارداد اجتماعی است. استفاده بیشتر از یک رمزارز در بین چند کشور به آن ارزش و اعتبار بیشتری می بخشد؛ چراکه دامنه قرارداد اجتماعی را گسترش می دهد.
                