دو‌شنبه ۳ دی ۱۳۹۷
-----------------------------------------
سرمقاله
-----------------------------------------
ایران، بعد از خروج آمریکایی ها از سوریه
-----------------------------------------

                    .
اعلام خروج نیروهای آمریکایی از سوریه آن قدر آثار و تبعات برای ایران دارد که از زوایای مختلف نیازمند به بررسی است. آیا دلایل خروج صرفا امنیتی و نظامی هستند؟ یا به قول برخی تحلیلگران صرفا دلایل اقتصادی دارند؟ آنها که دلیل این خروج نیروها را صرفا اقتصادی می دانند، به چارچوب فکری دونالد ترامپ به عنوان یک تاجر استناد می کنند که همه چیز را از زاویه «هزینه و فایده تجاری- اقتصادی» ارزیابی می کند و اغلب اوقات دلایل سیاسی یا بین المللی و حتی امنیتی- نظامی برای او جایگاهی ندارند. این چارچوب فکری ترامپ بارها در مدت دو سال گذشته مشکل آفرین شده و منتهی به استعفای بسیاری از دولتمردان و مشاوران او شده که آخرین آنها جیمز متیس، وزیر دفاع و برک مک گورگ، نماینده ویژه آمریکا در ائتلاف بین المللی مبارزه با داعش، هستند که در چند روز گذشته از مقام خود استعفا داده اند. این روش و چارچوب فکری ترامپ و واکنش دولتمردان آمریکا که تلاش می کنند ترامپ را متوجه اهمیت دلایل سیاسی بین المللی یا امنیتی نظامی کنند و موفق نمی شوند، به خوبی در کتاب «ترس و وحشت در سایه حضور دونالد ترامپ در کاخ سفید» تشریح شده است. بی شک می توان استعفای دو نفر اخیر را نیز در این راستا تفسیر کرد. اگر همکاری های ترامپ با عربستان را بتوان با دلایل تجاری و اقتصادی توجیه کرد؛ ولی قطعا انتقال پایتخت اسرائیل به بیت المقدس و نابود کردن احتمال تشکیل دولت فلسطینی یا احداث دیوار 5.7 میلیارد دلاری بین آمریکا و مکزیک که طبق برآورد اغلب متخصصان اقتصادی آمریکا دارای توجیه اقتصادی نیست، بیان کننده دلایل دیگری هستند. دشمنی دیوانه وار دونالد ترامپ با ایران یقینا دلایلی غیر از تجاری و اقتصادی دارد. ترامپ می توانست فروش بیش از 115 فروند بویینگ به ایران و سرمایه گذاری کارخانجات اتومبیل سازی آمریکا در ایران را مقدمه ای برای بهره برداری های تجاری-اقتصادی خود قرار دهد؛ ولی برخلاف انتظار، همه دستاوردهای تجاری- اقتصادی اوباما را متوقف کرد. از این نظر آنان که فقط تفسیر 
تجاری و اقتصادی از سیاست های ترامپ و خصومت دیوانه وار او با ایران دارند، باید مطلق بودن این دیدگاه را منتفی بدانند. شاهد گفتار اینکه ترامپ نتوانست در اجلاس هفت کشور صنعتی با متحدان خود در مسائل اقتصادی کنار بیاید. دلیل دیگری که خود دونالد ترامپ بر آن تاکید می کند «اول شدن آمریکا در جهان» و «برآورده کردن قول های انتخاباتی» است. به عبارت دیگر در جایی که منافع آمریکا مطرح نباشد یا آمریکا نتواند فرمانده و اول باشد؛ یا آنجا را ترک می کند یا آنجا را به هم می ریزد. پس می توان تحلیل کرد که آمریکا احساس کرد در سوریه از این پس ابتکاری مهم در دست ندارد و کلاف بیشتر در دست روسیه، ایران و ترکیه است که قرار است قانون اساسی سوریه را با کمک سازمان ملل متحد تدوین و به استقرار قانون و دموکراسی کمک کنند و شرایط برای بازگشت آوارگان فراهم شود. ادامه حضور آمریکا در سوریه می تواند در انتخابات سال آینده سوال برانگیز باشد؛ اما دیدگاه بعدی که خصومتی شدید با ایران به شمار می رود، قدری جای تردید باقی می گذارد که آمریکا صحنه سوریه را برای ایران خالی بگذارد. به عبارت دیگر این خالی کردن صحنه سوریه باید با یک اقدام دیگر، سیاست خصومت آمیز آمریکا درباره ایران و تبلور «تابستان داغ» را توجیه کند. اگر ناو هواپیمابر آمریکایی به خلیج فارس اعزام نشده بود، شاید می توانستیم خروج نیروهای آمریکایی از سوریه و افغانستان را صرفا صرفه جویی در هزینه ها و جلوگیری از سرزنش ترامپ در مبارزات انتخاباتی تفسیر کنیم؛ ولی حضور این ناو در خلیج فارس و بهانه گیری های اسرائیل درباره حزب الله و ایران و نیت آشکار دولت ترامپ درمورد ایران و دلایل دیگر نشان می دهد دونالد ترامپ، اسرائیل و عربستان به هیچ وجه نیت دوستانه و صادقانه ای در منطقه درباره ایران ندارند. البته ایران می تواند دولت ترامپ را برای انگیزه های اقتصادی آزمایش کند و اجازه ندهد طرح های این سه کشور آن قدر عملیاتی شود که امکان توقف آن وجود نداشته باشد. از سوی دیگر بهانه ندادن به این مثلث شوم باید در سیاست عملی کشور شامل سیاست داخلی و سیاست خارجی کاملا اعمال شود. از سوی سوم، گرم کردن روابط با دوستان و آنها که با آمریکا همراه نیستند، نظیر اروپا باید به طور جدی در دستور کار سیاست خارجی ما قرار بگیرد. 
                