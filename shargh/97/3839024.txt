یک‌شنبه ۱۱ آذر ۱۳۹۷
-----------------------------------------
سرمقاله
-----------------------------------------
چرا بن سلمان و پوتین برای ترامپ عزیز ند
-----------------------------------------

                    ترجیع بند سخنان دونالد ترامپ در فعالیت های انتخاباتی و بعد از رسیدن به کاخ ریاست جمهوری،  «ایران» است، ایران خواب تعبیرنشده رویاهای همه ایام ترامپ است و حالا باید در قامت یک آمریکایی که باور به - «اول آمریکا»- دارد می خواهد آن را تعبیر کند. ایران برای ترامپ در سه جبهه سود داشته و دارد. نخست در دوره فعالیت انتخاباتی در آمریکا برای کوبیدن رقیب دموکرات خود که با ایران به توافق برجام رسید و این توافق نامه از دیدگاه ترامپ سیاه ترین قرارداد قرن لقب گرفت. باید اندکی با روحیه آمریکاییان آشنا باشی، برای کسانی که در آمریکا امروزه به بلوغ فکری رسیده اند تا 60ساله هایی که حداقل 40 سال از عمر خود را با اخبار ایران گذرانده اند، ایران کشوری است که توانست در موضوع گروگان گیری پشت آمریکا را به خاک برساند. از کارتر نقل شده است که اگر در انتخابات پیروز می شدم موضوع بمباران اتمی ایران هم از موضوعاتی بود که به آن فکر می کردم.  444 روز 52 نفر از دیپلمات های آمریکایی در تهران بودند و آمریکاییان مستاصل کاری از پیش نبردند تا مجبور شدند رئیس جمهور دموکرات خود را با رئیس جمهوری جمهوری خواه عوض کنند، هرچند در این مدت با ما توافق نامه ای با عنوان بیانیه الجزایر نوشتند. در ایران شعارهایی نسبت به آمریکا داده می شود و آمریکاییان نیز به کمک همسایگان ما می آیند و آنان را تجهیز می کنند که از حوزه های نفتی مشترک آنچه می خواهند برداشت کنند، برای ما قانون داماتو را می نویسند.
… که هر شرکت خارجی که بیش از 20 میلیون دلار در بخش نفت ما سرمایه گذاری کند، او را تحریم کنند؛ پارس جنوبی، عسلویه یا حوزه نفتی آزادگان یا هر اسم دیگری که داشته باشد، برای قطر عسل است که روزانه نزدیک به یک میلیون بشکه نفت و میلیاردها متر مکعب گاز را به یغما می برد و ما در راهروهای دیوان بین المللی لاهه سرگردانیم که باید خسارت به کرسنت بدهیم یا نه. عربستان از حوزه نفتی مشترک فروزان ما که آنان با اسم سلمان می شناسندش، روزانه نزدیک به 500 هزار بشکه نفت و میلیون ها مترمکعب گاز به یغما می برد. 
«تولید نفت آمریکا در سال جاری میلادی با 25 درصد افزایش به روزانه 11 میلیون و 700 هزار بشکه رسیده است، روسیه نیز رکورد تاریخی تولید روزانه 11 میلیون و 360 هزار بشکه نفت را شکسته است. تولید نفت عربستان هم به سطح روزانه 10 میلیون و 700 هزار بشکه رسیده است».
وقتی ترامپ شش ماه پیش از برجام خارج شد، همه از التهاب بازار نفت در آغاز اجرای برنامه خروج آمریکا از برجام سخن می گفتند. در آن زمان قیمت نفت خام برنت بالای 80 دلار بود و تا اوایل اکتبر به 86 دلار هم رسید. عده ای از کارشناسان بر این باور بودند با تحریم نفتی ایران قیمت نفت بالای صد دلار و حتی 150 دلار خواهد رسید اما از روز اجرائی شدن تحریم ها علیه ایران قیمت نفت به 58 دلار و 80 سنت رسید و پایین تر هم خواهد رفت. علت آن را باید در دو جبهه دیگری که ما با آمریکا تضاد منافع داریم، جست وجو کرد. جبهه دوم به روابط ما با عربستان و اسرائیل برمی گردد. امروزه اسرائیل دشمنی اعراب را حس نمی کند و اعراب نیز با تاسف نه اینکه اسرائیل را غاصب نمی دانند که میلیون ها فلسطینی را آواره و سرگردان کرده و عملا رویای حداقل دو کشور -اسرائیل- فلسطینی - را نابود کرده اند. با شهرک سازی عملا خاکی باقی نمانده تا مردم کرانه باختری و نوار غزه با هر فرمولی که حساب کنیم، مکانی برای تشکیل دولت فلسطین داشته باشند. نقشه راهی که تندروهای اسرائیلی دنبال آن بودند که عملا خاک و مردم فلسطین را به دو بخش نوار غزه و کرانه باختری با دو دیدگاه تقسیم کردند، عربستان هم درست زمانی که باید در انظار بین المللی به خاطر شهادت شیخ باقر نمر محکوم شود، با حمله به سفارتخانه و کنسولگری اش در تهران و مشهد موجی به راه انداخت که خون شیخ نمر پایمال شد. جبهه سومی که ترامپ از بدو به قدرت رسیدن در آن بازی می کند، جبهه روسیه عموما و شخص پوتین خصوصا است؛ پوتین که با کارت ایران از مدت ها قبل در مناسبات بین المللی بازی می کرد با روی کارآمدن ترامپ بازی با کارت ایران را پررنگ تر کرد. روسیه که خود سازنده نیروگاه اتمی بوشهر است، از همه فعالیت های هسته ای ما باخبر بود اما امضای خود را پای شش قطع نامه شورای امنیت سازمان ملل در محکومیت فعالیت هسته ای ما گذاشت و طرفه اینکه در نقش پلیس خوب کنار ما نشست. همراهی ترامپ با محمد بن سلمان عربستان و پوتین روسیه علیه ایران را باید در برنامه نفتی آقای ترامپ جست وجو کرد. محمد بن سلمان متهم به کشتن جمال خاشقجی است؛ گفتم متهم چون رسانه های غربی از این عنوان استفاده می کنند. کیست که نداند در عربستان سعودی اعمالی از این دست جز با فرمان دربار سعودی امکان پذیر نیست؛ هرچند نوع رفتار ماموران اعزامی از عربستان  و ناشیانه عمل کردن آنان را نمی توان به سادگی پذیرفت. کشتن یک ناراضی در خارج از مرزها آن هم توسط دولتی که دست و دلبازانه پول خرج می کند، کاری ندارد. کافی است به ده ها گروه تروریستی که اتفاقا آبشخور آنان همین عربستان است، فرمان حمله بدهند. سناریوی جمال خاشقجی را دیگران ساختند تا هم آمریکا و هم ترکیه و حالا روسیه پوتین از آن سود ببرند؛ ترکیه حسابی هم برای آمریکا باز کرده که هم با فتح الله گولن تصفیه حساب کند و هم انتقام حمایت از کودتای نافرجام سال گذشته را از عربستان بگیرد و ترامپ هم محمد بن سلمان را مدیون خواسته های خود کند و روسیه هم با وجود اوپک و سهمیه بندی های آن، تولید روزانه نفت خود را به عدد رویایی 11 میلیون و 360 هزار بشکه برساند. ترامپ همه قواعد بین المللی را در حادثه قتل ناراضی عربستانی در کنسولگری استانبول زیر پا گذاشته تا مصرع دوم بیت غزل خود را علیه ایران تکمیل کند. کارشناسان و تحلیلگران نفتی بر این باور بودند که با تحریم نفتی ایران مهار قیمت ها از دست خارج خواهد شد. ترامپ تاجر همه پازل ها را جفت وجور کرد، تولید نفت خود و عربستان و روسیه را در یک برنامه ریزی هماهنگ بالا برد و از شعار رساندن نفت ایران به صفر موقتا عقب نشینی کرد و در فرصتی شش ماهه به 9 کشور اجازه داد که به شرط جایگزین کردن نفت دیگر کشورها به جای ایران از ایران نفت بخرند و در این شش ماه هم شرط و شروطی برای 9 کشور گذاشت که پول نفت ما را چه کنند و چه برنامه ای داشته باشند.
جهان بی رحم برای رسیدن به اهداف شوم خود چه ترفندهایی که به کار نمی برد؛ از زیرپاگذاشتن پیمان های بین المللی تا کشتن انسان ها و سرانجام برخورد با ملت و دولتی که می خواهند در جهان قرن 21 مستقل و آزاد باشند، دنیای وارونه ای شده است.
                