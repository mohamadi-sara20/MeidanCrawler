سه‌شنبه ۶ آذر ۱۳۹۷
-----------------------------------------
حرف اول
-----------------------------------------
فرصت سازی اعتراضات صنفی
-----------------------------------------

                    اعتراضات مدنی و صنفی گروه های مختلف اجتماعی در بیشتر موارد بر مبنای واقعیت های اجتماعی و مشکلات اقتصادی و معیشتی مردم و خواست های طبقات و اقشار معترض به وجود آمده است. کسانی که در زمینه مسائل اجتماعی فعالیت می کنند، بر این باورند که سایر اقشار جامعه در مواجهه با این اعتراضات نظیر آنچه در کارخانه هفت تپه رخ داده، ضمن رد هرگونه تنش آفرینی، پیگیری درست مطالبات صنفی این اقشار اعم از معلمان، کارگران، کامیون داران و دیگر اقشاری که یا نبض فعالیت اقتصادی جامعه و تولید را در دست دارند یا از طریق فرزندان مردم با تمامی خانوادها در ارتباط هستند، خواسته ای طبیعی می دانند. وانگهی نخستین پژواک خواسته های آنان در همه کشور به علت همگانی بودن آن خواسته ها، بازتاب عمومی پیدا می کند. باید بپذیریم خواست آنان، مسئله گروه یا شخص و طبقه خاصی نیست و حوزه جغرافیایی و انسانی خاصی را نیز دربر نمی گیرد. به نظر می رسد باید در مقام یافتن راه حل و پاسخ صحیح برای آن بود و از نسبت دادن آن به خارج اجتناب کرد. بدون توجه به عمق موضوع و بررسی ابعاد خواسته ها و بدون تدبیر، نمی توان راه حل مناسب برای آن پیدا کرد. خواسته ها مشکلات اقتصادی و اجتماعی است؛ راه حل آن هم در حوزه اقتصادی و اجتماعی یافت می شود. گروهی از حقوق دانان در بیانیه ای که چندی پیش منتشر کردند، ضمن حمایت از خواسته های قانونی مطرح شده در زمینه مطالبات، بر این امر تاکید کردند: اعتراضات مدنی و صنفی مردم نمادی از پویش اجتماعی و نشانه ای از افزایش آگاهی جمعی و رشد و بالندگی جامعه است و می تواند طلیعه روشنی از استقرار دموکراسی و تثبیت آن در جهت پیشرفت کشور باشد. توجه به دغدغه های صنفی و مدنی مردم از این جهت اهمیت دارد که کارگران، معلمان و سایر اقشار تاکنون با پرهیز از هر گونه روش خشونت آمیز، بهانه ای به دست خشونت طلبان نداده اند و ضمن ابراز خواسته های خود، درایت و توجه خویش را به ضرورت درپیش گرفتن روش قانونی و مسالمت آمیز ابراز کرده اند. به همین دلیل خروج از روش تساهل و مدارا این اعتراضات را به فازی دیگر می کشاند. 
 پرهیز از درپیش گرفتن روش های قضائی برای معلمان، کارگران و… و رعایت حقوق قانونی آنان در دفاع از خویش و ابراز خواسته هایشان بی تردید راهکار را در محوری قرار می دهد که خواسته های کارگران، معلمان و… هرچند با تعدیل برآورده شود. نادیده گرفتن دغدغه های آنان که در شرایط بد اقتصادی شکل گرفته، خطایی است که نه تنها مسئله را حل نمی کند بلکه ابعاد دیگری به آن می دهد. اعتراضات مدنی و صنفی کارگران، معلمان، کامیون داران و سایر اقشار مردم در اکثر استان ها نسبت به پرداخت نشدن حقوق و درآمد آنان، کاهش ارزش دریافتی ثابت آنها به حدود نصف آنچه یک سال پیش دریافت می کردند، وجود تبعیض و افزایش قیمت ها و انتقادات جمعی معلمان در مدارس نسبت به تبعیض های آموزشی و نظام آموزش پولی و… و روند نزولی در رونق کسب وکار در سراسر کشور و رکود اقتصادی و اعتراض دانشجویان دانشگاه ها نسبت به برخی محدودیت ها در فضای دانشگاه است. در زمانی که به گفته مقامات، کشور در محاصره اقتصادی قرار گرفته است، برخوردهای غیرسیاسی با فعالان مدنی، صنفی و وکلای داگستری و فعالان محیط زیست، تدابیری نیست که موجب تحکیم وحدت ملی در مقابله با شرایط ناگوار باشد. قانون اساسی کشور ما و کنوانسیون های بین المللی متعددی که ایران هم آن را پذیرفته و مانند قوانین کشور لازم الاجراست؛ ظرفیت های قابل توجهی برای چاره مشکلات در خود دارد. اجرا و پاسداشت بی کم وکاست این قوانین و اهتمام به حقوق معترضان و اجتناب از روش های سخت در برخورد با معترضان نه تنها خطرساز نیست بلکه فرصتی است که باید آن را پاس داشت.
                