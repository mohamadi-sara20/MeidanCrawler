پنج‌شنبه ۳۰ فروردین ۱۳۹۷
-----------------------------------------
type_unknown
-----------------------------------------
حکم مرتضوی باید اجرا شود
-----------------------------------------

                    یک مقام قضائی درباره مرتضوی موضع گیری کرد. حدود یک هفته بعد از جمله خبرساز سخنگوی قوه قضائیه، دادستان تهران، سه شنبه 28 مرداد، در جمع کارکنان دادسرای پولی- بانکی درباره مجرم پرونده کهریزک گفت: «دادستانی در مورد پرونده هایی که با حیثیت دستگاه قضائی مرتبط است، طبق قانون عمل کرده و خواهد کرد و در مورد این محکوم نیز دستورات لازم برای اجرای حکم به ضابطین داده شده و به کسانی که مسئول پیگیری موضوع هستند، تاکید شده است که باید حکم صادره اجرا شود». سعید مرتضوی بعد از چندین بار تبرئه شدن -حتی در پرونده کهریزک- در نهایت به خاطر شکایت مستقل خانواده محسن روح الامینی، یکی از سه جان باخته کهریزک، به معاونت در قتل محکوم شد. دادستان سابق تهران در دادگاه تجدیدنظر ابراز ندامت کرد و موفق شد یک درجه تخفیف کسب کند. حکم جلب چندی بعد از نهایی شدن دو سال حبس او صادر شد، اما از آن زمان – اواخر سال 96 – تاکنون خبری از «جلب» مرتضوی نیست. حالا اما عباس جعفری دولت آبادی حکم جلب مرتضوی را صادره از سوی «اجرای احکام دادسرای کارکان دولت» دانست و تاکید کرد قوه قضائیه با هیچ کس، از هر گروه و جریانی «تعارف ندارد».پرونده «محیط زیست» و ترک وطن کاوه مدنیدادستان تهران در این نشست به پرونده «محیط زیست» و خروج کاوه مدنی از کشور هم اشاره کرد. او «خودکشی» کاووس سیدامامی – متهم اصلی این پرونده و مدیرعامل موسسه حیات وحش میراث پارسیان – را باعث به وجود آمدن حاشیه هایی دانست که «تحقیقات دادسرا [را] تا مدتی متوقف کرد». این مقام قضائی در ادامه گفت: «اظهارات برخی از متهمان در جریان تحقیقات، موید خروج اطلاعات مهم و استراتژیک کشور تحت پوشش محیط زیست است که آسیب های زیادی را در پی داشته است».بهمن ماه سال پیش بود که خواننده راک ایرانی ساکن کانادا خبر درگذشت پدرش را در زندان اوین، با یک پست اینستاگرامی منتشر کرد. خبری که همه را شوکه کرد. «کینگ رام» نام هنری رامین سیدامامی، فرزند ارشد کاووس سیدامامی است، منتشرکننده خبر درگذشت او. مدیرعامل موسسه حیات وحش میراث پارسیان و چند فعال دیگر حوزه محیط زیست را چندی پیش از درگذشت سیدامامی، به جرم جاسوسی دستگیر کرده بودند. اما تا زمان مرگ سیدامامی این خبر منتشر نشده بود. خبر شوکه کننده «خودکشی» این استاد دانشگاه امام صادق، پای نمایندگان مجلس را نیز به میان آورد تا هرکدام به نوعی درباره این ادعا اظهارنظر کنند. همان زمان بود که شایعه دستگیری کاوه مدنی، معاون سابق سازمان حفاظت محیط زیست ایران نیز خبری شد. کاوه مدنی، استاد دانشگاه امپریال کالج لندن که در سال 2016 به عنوان نخستین محقق و دانشمند جوان ایرانی جایزه برجسته علوم زمین را از اتحادیه اروپایی علوم زمین دریافت کرده بود، نخبه ای بود که خلاف آمد عادت حرکت کرده بود؛ او به ایران برگشته بود تا در مدیریت بحران های زیست محیطی نقش ایفا کند. این اتفاق در اول با استقبال زیادی از سوی جامعه مدنی روبه رو شد و امیدهایی را به وجود آورد که با انتشار خبر ترک وطن کاوه مدنی دوباره کم سو شدند. خبر را اولین بار محمود صادقی توییت کرد. جعفری دولت آبادی درباره خروج کاوه مدنی، این گونه توضیح داد: «اگر عده ای فرار را بر قرار ترجیح می دهند، ناشی از اهمیت تحقیقات مقدماتی در پرونده است و اگر امروز در برخی از سایت ها می خوانیم که فلان آقا از کشور خارج شده است، به پیش رفتن تحقیقات برمی گردد؛ چرا که برخی متهمان فهمیده اند که در حال نزدیک شدن به آنها هستیم، حال اگر کسی از کشور خارج شده است، بالاخره روزی بر می گردد و به قول معروف، دیر و زود دارد اما سوخت و سوز ندارد». او در ادامه از «جزئیات» پرونده گفت: «این افراد پوشش هایی برای خروج اطلاعات کشور به خارج بودند و در اظهارات یکی از متهمان عنوان شده که در خارج از کشور نیز این کارها را انجام می داده و آموزش دیده وارد کشور شده و در حوزه خارجی اقدامات مشابه انجام داده است... یکی از متهمان حقوق ماهانه دریافت می کرده، کامپیوتر امن داشته، ماهانه گزارش می داده و به سفارت مرتبط با سرویس در لندن یا کشورهای دیگر مراجعه می کرده و تبادل اطلاعات داشته و امروز فهمیده بهترین راه گفتن حقایق پرونده است». دادستان تهران به «ادعای» مطرح شده در زمان تشکیل پرونده اشاره کرد و اطلاعات به دست آورده را خلاف آن دانست و افزود: «تحقیقات نشان داد هیاهوهایی که در آن ایام صورت گرفت و دادستانی را متهم کردند که هیچ چیز در این پرونده وجود ندارد، درست نبوده است». دولت آبادی همچنین در این نشست خبر از صادرشدن 350 فقره کیفرخواست درباره آشوب های خیابان پاسداران داد.
                