یک‌شنبه ۱۷ تیر ۱۳۹۷
-----------------------------------------
یادداشت
-----------------------------------------
کار از 6 صبح؟
-----------------------------------------

                    در ساحت سیاست گذاری عمومی آموزه ای وجود دارد که در صورت نادیده گرفتن شدن، سیاست گذاران را با مشکلاتی جدی روبه رو می کند. «ارزیابی تاثیر سیاستی»، مفهومی است که حتی هنگام تصمیم گیری های فوری و آنی نیز نباید از آن چشم پوشی کرد. این مفهوم بارها و بارها توانسته مدیران و سیاست گذاران بی توجه به آن را غافلگیر و آنها را با موجی از اعتراضات روبه رو کند. مثالی میان سیاست پژوهان با این مضمون وجود دارد که اگر قیمت گندم به میزان یک واحد پولی افزایش پیدا کند، دست کم 150 عامل از آن متاثر خواهند شد. این مثال در واقع توصیفی از ضرورت ارزیابی تاثیر سیاستی به عنوان یکی از انواع ارزیابی سیاست هاست. ارزیابی تاثیر سیاستی به معنی بررسی تاثیرات و پیامدهای سیاست ها، چه پیش و چه پس از سیاست گذاری و تصمیم گیری درباره مسائل است. سیاست گذاران پیش از انتخاب راه حل نهایی برای حل یک مسئله، باید تاثیرات احتمالی آن را بر عوامل مختلف بسنجند. بنا بر اینکه موضوع و نوع مسئله چه باشد، بررسی این تاثیرات متفاوت خواهد بود؛ اما در حالت کلی، باید درباره اثرات سیاسی، اقتصادی، اجتماعی، فرهنگی، زیست محیطی و جنسیتی تصمیمات نیز کنکاش کرد. مسئله و سطح تحلیل آن از سوی سیاست گذاران، بر تاثیرات سیاستی راه حل ها اثرگذار خواهد بود. از این رو، تعریف و تبیین درست و دقیق مسئله، کمکی بزرگ هم به انتخاب راه حل ها و هم به ارزیابی تاثیرات احتمالی ناشی از اتخاذ آنها خواهد کرد؛ اما در سازمان های عمومی، بیشتر شیوه هایی از تصمیم گیری وجود دارد که بدون تعریف دقیق مسئله، راه حل انتخاب و اتخاذ می شود. در این صورت است که عموما تاثیرات راه حل های دیگر بررسی نمی شود و تاثیرات احتمالی سیاست اتخاذشده نیز نادیده گرفته خواهد شد. به تعبیر دیگر، گویی راه حل ها مقدم بر تعریف مسئله خواهند بود؛ بی آنکه اثرات انتخاب و اجرای آنها بر سایر عوامل مشخص باشد. تصمیم اخیر استانداری تهران مبنی بر شروع کار دستگاه های دولتی، ادارات، بانک ها، شهرداری ها و سایر موسسات عمومی غیردولتی از شش صبح، به عنوان راه حلی برای صرفه جویی و مدیریت مصرف برق در سطح استان، یکی از نمونه های نادیده گرفتن ارزیابی تاثیرات سیاستی از سوی سیاست گذاران است. کمترین اقدامی که سیاست گذاران در این مواقع انجام می دهند، ارائه توضیحات و دلایل اتخاذ آن تصمیم آنی و فوری برای شهروندان است. یکی از مهم ترین اقداماتی که در ارزیابی تاثیرات سیاست ها انجام می شود، بررسی تاثیرات آن سیاست روی تمام ذی نفعان است. وقتی از تغییر ساعت کار ادارات در استان تهران سخن به میان می آید، نمی توان بررسی اثرات این تصمیم را روی کارمندان، خانواده های آنها، نهادهای خدمت رسان به آنها و سایر ذی ربطان نادیده گرفت.شاید از نظر سیاست گذار، تاثیرات این تغییر دوساعته در شروع روز کاری، به اندازه یک واحد افزایش قیمت گندم، تصمیمی محدود، مقطعی و کوتاه مدت باشد؛ اما باید پیش از اتخاذ آن، دنبال ده ها عاملی بود که دچار تغییر و تحول می شوند. نادیده گرفتن این عوامل و گستره آنها، نهاد سیاست گذار را به مرور از ارزش و اهمیت ساقط می کند و سرمایه اجتماعی را که باید هنگام وقوع بحران ها به کار آید، با آسیبی جدی روبه رو می کند. به همین دلیل است که در سیستم سیاست گذاری بسیاری از کشورهای دیگر، همراه یک سیاست، سند پشتیبان درباره تاثیرات آن سیاست نیز پیوست می شود که به آن پیوست سیاستی می گویند. انتظار می رود پیش از اتخاذ یک سیاست، اثرات احتمالی آن به درستی احصا و سنجیده شود و پیش از ابلاغ آیین نامه ای و اجباری کردن آن برای تمام ذی نفعان سیاست مذکور، توضیحات لازم داده شود تا هم احساس نادیده گرفته شدن در بین آنها از بین برود و هم برای اجرای بهتر، بیشتر و همدلانه تر با آن همراهی کنند. در وضعیت کنونی که شرایط جوی امان می برد، با چشم پوشی از اثرات سیاست ها روی زندگی روزانه و شرایط زیستی ذی نفعان، نباید شرایط نارضایتی ها را فراهم کرد. فارغ از اینکه به درستی مشخص نیست مسئله مدنظر در این تصمیم گیری؛ یعنی مدیریت مصرف برق با این روش، به چه میزان حل شدنی خواهد بود. در واقع سیاست گذار بدون اینکه آمار و اطلاعات دقیقی از میزان صرفه جویی با این روش در مقایسه با روش ها و راه حل های دیگر داشته باشد، دست به این انتخاب زده است. گاهی ارائه توضیحی کوتاه درباره یک سیاست و تبیین اثرات اجرای آن، بیش و پیش از ابلاغیه ها و دستورالعمل ها موثر خواهند بود؛ آنچه در روند تصمیم گیری اخیر استانداری تهران مشهود نبود.
                