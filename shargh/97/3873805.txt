یک‌شنبه ۵ اسفند ۱۳۹۷
-----------------------------------------
حرف اول
-----------------------------------------
پیش شرط های طلایی عبور از بحران
-----------------------------------------

                    ثبات در اقتصاد کشور بستگی به سیاست های اجرائی دولت دارد. می دانیم یکی از بزرگ ترین مشکلات اقتصاد کشور، بازار ارز و نوسانات این بازار است که در سال 97 نگرانی هایی جدی را برای کشور به وجود آورد. ازآنجایی که با کاهش فروش و صادرات نفت، درآمدهای ارزی و ورود ارز به کشور کاهش خواهد یافت، تصمیم گیری دقیق و صحیح از واجبات رفتار اقتصادی دولت و البته قانون بودجه سال 98 به شمار می رود. تجربه مدیریت بازار ارز در سال 97 حتما باید پیش روی تصمیم سازان کشور در سال 98 باشد؛ آن هم در شرایطی که جهش ناگهانی ارز بیم رسیدن قیمت دلار و یورو به 20 هزار تومان را جدی کرده بود، با سیاست های صحیح و تصمیم گیری های به موقع دولت و بانک مرکزی، قیمت ها متعادل و کاهشی شدند. حال باید برای حفظ ذخایر ارزی تدبیر داشت. راه اندازی ساز و کار موسوم به اینستکس می تواند افزایش قدرت یورو در برابر دلار را در پی داشته باشد. سه کشور اروپایی اداره کننده آن با این سازوکار گامی جدی را برای تقابل با دو قطب اقتصادی چین و آمریکا برداشته اند. وضعیت اقتصادی و تجاری ایران در 10 ماه پس از خروج ترامپ از برجام، دو واقعیت را پیش چشم ناظران و مردم قرار می دهد؛ فشار اقتصادی و روانی آمریکا بر سایر کشورها درباره همکاری با ایران و سایه سنگین اقتصاد ایالات متحده آمریکا بر مناسبات جهانی. این موارد شرکت های اروپایی را نگران فعالیت های خود در ایران کرده است. کشورهای اروپایی تمایل زیادی به همکاری با ایران دارند اما این بار نوع تهدیدات آمریکا، متفاوت از گذشته است و همین مسئله اهمیت توجه به درک حسن نیت اروپا را دو چندان می کند. این بار طرف چینی نیز همراهی چندانی با اقتصاد ایران نکرده است. اروپا در تلاش است به صورت جدی برای تقابل با هژمونی اقتصاد آمریکا و نیز استفاده از غفلت چینی ها و کلا آسیایی هایی مانند کره و ژاپن از INSTEX بهره بگیرد. فراموش نکنیم پیوستن ایران به FATF و همکاری با گروه اقدام مالی تا اردیبهشت سال آینده می تواند اقدامی بهنگام تلقی شود. معافیت های نفتی آمریکا برای هشت کشور خریدار نفت ایران ممکن است تمدید نشود و ایران باید برای شرایط مالی و اقتصادی تقابلی با تحریم های آمریکا آماده باشد. صرف نظر از مسائل خارجی مرتبط با اقتصاد ایران در سال 98، باید با ایجاد اصلاحاتی در بودجه، برای کاهش و ثبات نرخ تورم نیز برنامه مدون و سخت گیرانه ای به مرحله اجرا درآورد. اگر این اقدامات شفافیت ساز انجام شود، نه فقط افزایش تورم مهار خواهد شد بلکه وضعیت اقتصاد و معیشت مردم نیز به مراتب بهتر خواهد شد. بودجه ریزی بر مبنای عملکرد، اثربخشی و در نتیجه صرفه جویی می تواند روند بودجه نویسی در ایران را متحول کند. باید هدف های بودجه شفاف تر بیان شده و ارزیابی بودجه آسان تر انجام شود. نظام مدیریت بخش عمومی اصلاح خواهد شد. نبود گزارش های شفاف از سوی برخی نهادهای بودجه گیر موضوعی جدی است و البته اهتمام اخیر دولت به ارائه شفاف بودجه به مردم، اقدامی درخور توجه است. اصلاح نظام مالیاتی نیز بسیار بااهمیت است؛ چراکه همچنان بخش اصلی هزینه های جاری دولت از محل درآمدهای نفتی تامین می شود. از طرف دیگر در اقتصاد ایران، معضلی به نام فرار مالیاتی وجود دارد و بسیاری از بنگاه های بزرگ هم به دلایل متعدد از مالیات معاف شده اند. رای روز گذشته نمایندگان به مشمول شدن آستان قدس، شرکت های وابسته به نیروهای مسلح و ستاد اجرائی فرمان امام(ره)، گامی مناسب برای بهبود شرایط بودجه ای کشور است؛ چراکه بار اصلی مالیات بر دوش کارگران و حقوق بگیران ثابت است که هم زمان با دریافت حقوق، مالیات هم از حساب آنها کسر می شود اما افراد و مجموعه هایی با درآمدهای نجومی، هنوز از فرار مالیاتی کامل بهره می برند. در کشورهای توسعه یافته هیچ بنگاه یا کسب وکار سودآور مشمول مالیاتی از سامانه رصد دولت خارج نمی شود و امتناع صاحبان درآمد، مجازات های قانونی و جریمه های سخت را در پی خواهد داشت. در شرایط تحریمی فعلی، منابع و مصارف بودجه کاملا با سال های گذشته متفاوت است. بدهکاری دولت به بانک ها در بودجه سال آینده جدی گرفته شده و دولت با استفاده از مکانیسم هایی توانسته است ده ها هزار میلیارد تومان از بدهی های خود به بانک ها را تادیه کند. توجه به ظرفیت های اسناد خزانه در بازار سرمایه به عنوان ابزاری موثر برای دولت در پرداخت بدهی های خود به پیمانکاران، مورد استفاده قرار گرفته است... تا با انعقاد قراردادهای مربوط به مبادله های واقعی، اوراق بهادار خزانه را برای سررسید معین در اختیار بانک ها، پیمانکاران پروژه های کوتاه مدت یا تامین کنندگان نیازهای جاری و به طور کلی طلبکاران قرار دهد و از این راه نیازها و هزینه های جاری و کوتاه مدت خود را تامین کند. درعین حال، همکاری و همسویی نهادهای تصمیم گیر اهمیت کلیدی در شرایط سخت کشور دارد. همکاری با مجلس و قوه قضائیه برای پایش صحیح فضای اقتصادی و ایجاد امنیت برای سرمایه گذاران و درعین حال ایجاد حس نظارت قوی بر درآمدهای بالا در راستای کاهش فرار مالیاتی، تامین منابع بودجه و عبور کشور از وضعیت فعلی را تسریع می کند. ایجاد شغل در همین شرایط دشوار با تکیه بر انضباط مالی و اصلاح قوانین کسب وکار شدنی است و صدالبته منابع بانک ها و بازار سرمایه باید در مسیری شفاف، در اختیار تقویت تولید داخلی و به رو زرسانی آن قرار بگیرد. اینها پیش شرط حرکت و رونق اقتصاد کشور هستند و بیش از همه، به اراده در سطوح مختلف برای ایستادن بر سر اجرای آن نیازمند هستند.
                