چهار‌شنبه ۲۱‌شهریور ۱۳۹۷
-----------------------------------------
یادداشت
-----------------------------------------
گرانی ارز و خداحافظی با تورم تک رقمی
-----------------------------------------

                    یکی از موفقیت های دولت یازدهم و دوازدهم کاهش نرخ تورم از 40 درصد به کمتر از هشت درصد بود. تصور این بود که اگر سیاست های دولت در جهت هدایت سرمایه ها به سمت بنگاه های مولد باشد، نرخ تورم باز هم کاهش یابد. اتفاقات ماه های اخیر بازار ارز و جهش قیمت همه ارزها متاثر از اعلام تحریم های ایالات متحده و کم اثرکردن برجام، حتما در تورم اثر خواهد گذاشت. در شرایطی که افزایش نرخ ارزها ادامه داشته باشد، واردات مواد اولیه و کالاهای واسطه ای گران خواهد شد که پیامد آن، رشد قیمت محصولات است. در چنین شرایطی، حفظ تورم تک رقمی بسیار دشوار خواهد شد. البته این تورم به نظر نمی رسد شبیه رکود تورمی دوران احمدی نژاد باشد چراکه رکود هنگامی رخ می دهد که نرخ رشد اقتصاد از مثبت به منفی میل کند. درحال حاضر اقتصاد ایران درگیر رکود نیست که بخواهد روی نرخ تورم اثرگذار باشد. در کشورهایی با اقتصاد پیشرو، نرخ تورم حدود دو درصد است. به نظر می رسد جهش های ارزی، تهدید سیاست های اقتصادی صحیح دولت است که به دنبال تورم تک رقمی بود و این برعهده تیم اقتصادی است که به این وضعیت خاتمه دهد. می دانیم عمده تصمیم گیری ها و منابع اقتصاد ایران، در اختیار دولت است. رئیس جمهور معتقد است عده ای با سوءاستفاده از وضعیت فعلی، با احتکار کالا سعی در دامن زدن به بی ثباتی و تغییر قیمت ها دارند. دولت ابزارهایی در اختیار دارد و می تواند اقدام های سلبی انجام دهد و مانع توسعه چنین رفتارهایی در اقتصاد شود. اینکه گفته می شود دولت در اقتصاد و تنظیم بازار، اختیار چندانی ندارد، نمی تواند به واقعیت نزدیک باشد. بانک مرکزی، وزارت امور اقتصادی و دارایی، وزارت صمت و سازمان برنامه وبودجه در کنار وزارت دادگستری و سازمان تعزیرات حکومتی، هم به شکل ایجابی و هم سلبی می توانند جلوی رفتارهای آسیب زننده به اقتصاد را بگیرند. در دولت های سازندگی و احمدی نژاد، تورم های 40 تا 49 درصدی وجود داشت و روسای این دولت ها ادعا می کردند در تنظیم بازار و تعیین نرخ محصولات و خدمات اختیار ندارند. مشخص است که دولت براساس وظایف ذاتی خود مسئول حفظ قدرت خرید مردم و بهبود معیشت آنان است. نرخ دلار در بازار غیررسمی به بالای 12 هزار تومان رسیده است. همان طور که اشاره شد، این مسئله می تواند رشد تورم را در پی داشته باشد که سخت ترشدن زندگی اغلب مردم را نتیجه می دهد، قیمت تمام شده تولید را بالا می برد و محصولات داخلی نیز با نرخ بالاتری به دست مصرف کننده می رسد. وظیفه اصلی دولت تنظیم روابط اقتصادی و مکانیسم های حمایتی است. بیش از نیمی از اقتصاد ایران شامل نهادها و شرکت های دولتی یا شبه دولتی است و دولت در همین حد می تواند اثرگذار باشد. وزیر سابق اقتصاد که استیضاح شد نه تنها اقتصاددان نبود، بلکه در حلقه مشاوران و معاونانش هم چهره شناخته شده ای وجود نداشت. اینکه بتوان از بهترین افراد در تیم اقتصادی بهره گرفت، غیرممکن نیست، می توان انتظار داشت در صورت چینش درست وزرای اقتصادی وضعیت کشور بهتر شود. اقتصاد ایران از مشکلات ساختاری رنج می برد. ظاهرا نهادهای متعدد نظارتی وجود دارد اما همچنان عده ای به دنبال سود بادآورده هستند و به راحتی در بازار غیررسمی، خریدوفروش می کنند. سازمان امور مالیاتی، سازمان تعزیرات حکومتی، سازمان حمایت از مصرف کننده، بانک مرکزی و دیوان محاسبات می توانند به مسائل دولتی و خصوصی رسیدگی کنند و با تنظیم قیمت ها، جلوی التهاب در بازار را بگیرند. تجربه اخیر نشان داد وقتی نرخ ارز در بازار غیررسمی شروع به افزایش کرد، برخی صرافی ها از فروش ارز به مشتریان شانه خالی کردند. در پی آن عرضه اسکناس ارز توسط دلالان و واسطه ها برای گران فروشی در کوچه و خیابان های منتهی به فردوسی و استانبول رواج یافت و امروز به اشکال دیگر دنبال می شود. نباید جلوی کار صرافی ها گرفته می شد و امروز هم نباید با بخش نامه های متعدد ارزی، همه را سردرگم کرد. ایجاد وحدت رویه و ثبات بخش نامه ای و تصمیم گیری در کنار اطلاع رسانی بهنگام به مردم، مهم ترین وظیفه دولت در شرایط موجود است.
                