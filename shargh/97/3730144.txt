سه‌شنبه ۲۸ فروردین ۱۳۹۷
-----------------------------------------
حرف اول
-----------------------------------------
سوداگری؛ پاشنه آشیل ارز
-----------------------------------------

                    اگر مدیریت سیاسی- فرهنگی کشور دافع سرمایه نبود و نگاه سوداگرانه و کوتاه مدت به اقتصاد وجود نداشت، سناریوی تکراری و کشدار خروج بی بازگشت و یک طرفه ارز از کشور حادث نمی شد و نوسانات ارز جامعه را این چنین دچار التهاب نمی کرد. بحران گران شدن ناگهانی ارز، داستانی تکراری با ریشه ای مشابه است. با آنکه سررشته چندانی از علم اقتصاد و بازار سرمایه ندارم، با نگاهی به رویدادهای اجتماعی، گفت وگو با کارشناسان این حوزه و مرور نوسانات پولی اخیر، مشاهده می شود که در دو دهه گذشته بر اثر فعالیت غیرمسئولانه دولت ها، بانک ها، سازمان ها و نهادهای سهام دار، رشد نقدینگی نزدیک به صد برابر افزایش داشته است که این گویای ناکارآمدی ساختاری نظام بانکی کشور است که منجر به خلق این حجم از نقدینگی شده است. به همین دلیل، هر چند سال یک بار منجر به از کنترل خارج شدن نرخ ارز می شود. به نظر می رسد مسئولان اقتصادی که اغلب حاضر به خروج از دهلیز شیوه های آزمون و خطای اسلاف خود نیستند، چشم خود را روی این عوامل بنیادی بسته اند و گزارش شفافی نیز به مقامات ارشد نمی دهند و بازخوانی سناریوی عوامل داخلی و خارجی موهوم را دلیل بی ارزش شدن پول ملی جلوه می دهند. در دورانی که حجم نقدینگی در جمهوری اسلامی صد برابر شده است، این حجم در اقتصادهای بزرگ جهان کمتر از 10 برابر رشد داشته است و این تفاوت فاحش نشان می دهد که اقتصاد ایران از بیماری مزمنی در رنج است. فراموش نشود چنانچه رشد نقدینگی به پشتوانه دارایی و مایملک باشد، به خودی خود نمی تواند منجر به بی ارزش شدن پول ملی شود؛ مشکل آنجاست که نظام بانکداری کشور مملو از عدم بازگشت اقساط تسهیلات معوق و مطالبات سوخت شده ای است که موجب انباشت کسری بودجه ای عظیم در نظام بانکی می شود و برای آشکارنشدن این ضعف، سال هاست پرداخت سود بالا به سپرده گذاران به عنوان راه حلی پرعارضه در دستور کار قرار گرفته است و لاجرم نتیجه آن، رشد بی رویه حجم پایه پولی است که خود منجر به تحت فشار قرارگرفتن دارایی های خارجی بانک مرکزی می شود. در توضیح اینکه چه نوع سیکل مدیریتی منجر به تولید این چرخه می شود، باید گفت:1- اقتصاد ایران نفت محور است و نهادهای مولد اقتصادی بدون تکیه بر منابع نفتی و معدنی در ایران ناچیز است.دست اندازی کلان به این منابع ارزشمند از طریق تسهیلات بانکی، واردات، قاچاق و مسکن به راحتی امکان پذیر است.2- تا پیش از تاسیس بانک های خصوصی، دولت بزرگ ترین عامل بدحسابی و افزایش پایه پولی بر اثر هزینه کرد درآمدهای نفتی و سایر اضافه برداشت ها بود.3- پس از تاسیس بانک های خصوصی، گروه های بدحساب دیگری نیز به اقتصاد ایران ورود پیدا کردند که به جای انجام عملیات بانکی، با استفاده از سپرده های مردم در بانک ها شروع به فعالیت های اقتصادی پرسود و واسطه گری کردند.4- تسهیلاتی که از سوی این بانک ها پرداخت شد، عمدتا در ساخت وساز، خریدوفروش املاک و فعالیت های سوداگرانه مصرف شده و در بسیاری از موارد، بازپرداخت نمی شود.5- آخرین حلقه این سیکل، نقدکردن دارایی ها و خرید ارز یارانه ای بانک مرکزی و خروج آن از کشور است. بدیهی است اگر مدیریت کشور دافع سرمایه نبود، این نگاه سوداگرانه و کوتاه مدت به اقتصاد وجود نداشت و در نتیجه سناریوی تکراری و کشدار خروج بی حساب و یک طرفه ارز از کشور حادث نمی شد.ضعف و نابلدی مدیران اقتصادی کشور و نبود نوآوری و خلاقیت در جذب سرمایه و جسارت کافی نداشتن صاحبان پول و سرمایه در سرمایه گذاری، پاشنه آشیل بازار ارز شده است.راهکار های برون رفت از وضعیت موجود نیز مشخص و در دسترس است، اما اینکه چرا اراده ای برای انجام آن نیست و چرا همچنان بر نبود شفافیت و تعارفات رایج در مواجهه با نوسانات قیمت ارز اصرار می شود، سوالی است که پاسخی برای آن یافت نمی شود!
                