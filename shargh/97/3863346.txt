دو‌شنبه ۱ بهمن ۱۳۹۷
-----------------------------------------
حرف اول
-----------------------------------------
ابرهای باران زا و بارش طنز
-----------------------------------------

                    دشت های کویری امکان بالارفتن هوا برای تبدیل آنها به ابرهای باران زا را مشکل می کند. به همین خاطر در سال های گذشته برخی از کشورهای منطقه که اکثرا در کویر واقع شده اند، به امید تقویت توسعه ابرهای باران زا به دنبال ساخت کوه و جنگل های مصنوعی با اندازه واقعی هستند. اینکه عده ای سخنان رئیس جمهور درباره بارش باران، قطع درختان و تشکیل ابر را به سخره گرفته اند، شاید دقت و اشراف علمی لازم را ندارند. اجزای هوایی درختان همواره از محیط های سیال هوای جو اطراف که بخشی از آنها را بخارهای آب تشکیل می دهد، تاثیر می گیرد. روشن است که این تاثیرها به طور متقابل روی توده های آب وهوای در حال حرکت یا مستقر روی جنگل های وسیع نیز انجام می شود. این ارتباط موجب بهبود باران زایی ابرها و ریزش های جوی بیشتر در محیط های جنگلی نسبت به سایر مناطق می شود.  با توجه به این موضوع اثرهای سوء ازبین بردن جنگل یا تغییر کاربری آنها به زراعت و مرتع، نه تنها در کاهش نفوذپذیری، ظرفیت ذخیره رطوبت و به دنبال آن کاهش مقاومت مکانیکی و برشی خاک ها بر اثر عوامل فرساینده آب و باد ایجاد اشکال می کند بلکه در کمیت عرضه طبیعی آب اختلال هایی ایجاد می کند که از این طریق رژیم های رطوبتی از طولانی شدن دوره خشک سالی در خاک متاثر می شود. ارتباط بین نابودی جنگل های بارانی و خشک سالی در یک شهر، رابطه ای مستقیم و حیاتی است؛ برای مثال در آمریکای لاتین (سائوپائولو). نقطه آغاز این جریان جنگل زدایی در آمازون است. با قطع درختان در جنگل بارانی، توانایی جنگل برای انتشار رطوبت در هوا کاهش می یابد. جریانات هوا که عامل رطوبت هستند و به رودخانه های پرنده شهرت دارند، از حرکت به سوی جنوب بازمی مانند و این امر به تغییر آب وهوا در منطقه جنوب منجر می شود و باعث ایجاد و گسترش خشک سالی می شود. بنابراین اینکه همه چیز را به طنز برگزار کنیم، چندان شایسته مردم فرهیخته ما نیست. بهتر است اندکی تامل و درنگ کنیم و چنانچه علاقه مندیم که جامعه پرنشاط شود، بهتر است باهم بخندیم نه اینکه به هم بخندیم؛ در آن صورت جهان زیباتری خواهیم داشت. 
                