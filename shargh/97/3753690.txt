یک‌شنبه ۱۳ خرداد ۱۳۹۷
-----------------------------------------
type_unknown
-----------------------------------------
گریختن از دام جنگ
-----------------------------------------

                    با گذشت چند هفته از خروج آمریکا از برجام، در محافل مختلف به طور پیگیر با این پرسش مواجه می شویم که چه خواهد شد؟ و چه باید کرد؟ گفت وگوها نشان می دهد که هیچ یک از جریان های مختلف پاسخ روشن و سازمان یافته ای برای این پرسش ها ندارند. نداشتن اطلاعات کافی از تصمیم های اتخاذشده آمریکا و سایر قدرت های صنعتی از یک سو و تصمیم های بخش های مختلف حکومت در داخل از سوی دیگر، امکان هر نوع پاسخ مستدل را از تحلیلگران می گیرد. در چنین شرایطی به جای طرح تحلیل های خیالی بهتر است یادآور قواعدی باشیم که باید در تصمیم گیری در این زمینه خاص راهنمای ما باشند. به طور کلی در هر زمینه ای جریان های فکری و سیاسی باید «قواعد راهنمای خط مشی گذاری» را برای خود تعریف کرده و مشخص کنند تا در هزارتوی ارائه دیدگاه در شرایط نبودن اطلاعات کافی گرفتار نشوند. به نوبه خودم برخی از اصولی را که باید راهنمای ما در برخورد با برجام و وضعیت پس از خروج آمریکا باشند، متذکر می شوم. امید که باب گفت وگو را بگشاید.یکم، برجام یکی از مهم ترین دستاوردهای دولت و ملت ایران در سال های پس از انقلاب است. اهمیت برجام برای ما هم از لحاظ «روش» آن است و هم از لحاظ «دستاوردها»ی آن. از لحاظ روش، برجام یعنی پذیرش «گفت وگوی انتقادی توام با احترام متقابل» برای حل مشکلات و مدیریت تعارض ها. تثبیت این روش راهگشای ما هم در حل مسائل داخلی و هم در حل مسائل خارجی خواهد بود. از نظر دستاورد نیز برجام چهره متفاوتی از ایران را به جهان نشان داد. پس از برجام ما کشوری هستیم که به تعهدات خود پایبند است، رفتارهای پیش بینی پذیر دارد و می توان با آن گفت وگو کرد و به توافق پایدار رسید. برجام توان ملی ما را در مذاکره و هماهنگی نیز به نمایش می گذارد. همه می دانستند که اگر هماهنگی میان بخش های مختلف حکومت در ایران وجود نداشت، دستیابی به توافق برجام ناممکن بود. مخالفان برجام (چه در داخل ایران و چه در خارج) در سطح روابط داخلی ایران به دنبال تثبیت «روش قهر و انتقام» هستند. روشی که اینک همه ما به عقیم بودن آن آگاهیم. در سطح خارجی نیز مخالفان به دنبال جایگزینی «تقابل به جای تعامل» بودند. آنها به خوبی دریافته بودند که برجام هم در روش و هم در نتیجه به معنای برهم زدن شیوه های آشنای آنهاست.با خروج آمریکا از برجام ما در موضع حقانیت حقوقی و اخلاقی قرار داریم. اگر خوب بازی کنیم، از این موضع حقانیت می توانیم بهره های بسیاری برای منافع ملی بگیریم. خروج از برجام هیچ فایده عاجلی برای ما ندارد. خروج از برجام تنها ما را در موضع اتهام تلاش برای دستیابی به سلاح هسته ای قرار می دهد. به علاوه ما را ناگزیر از آغاز پروژه هایی می کند که معلوم نیست از نظر فایده و هزینه توجیه داشته باشند. به هر حال اینک باید بتوانیم درباره اجرای طرح های گسترش تاسیسات هسته ای به طور عقلایی و با توجه به هزینه ها و فایده های آن تصمیم گیری کنیم.دوم، خروج آمریکا از برجام و تلاش این کشور برای فشارآوردن به ایران، به طور قطع مشکلاتی برای ما ایجاد خواهد کرد. به هیچ وجه نباید این مشکلات را انکار کرد و نادیده گرفت. مهم ترین این مشکلات احتمالا در زمینه درآمدهای نفتی ما و مبادلات خارجی ما خواهند بود. با توجه به تجربه گذشته شوک ها ناشی از نوسانات درآمدهای نفتی موجب تلاطم بودجه دولت، بی ثباتی در اقتصاد کلان، ناکارآمدی سرمایه گذاری های عمرانی و انتقال مستقیم شوک درآمدهای نفتی به تمام بخش های بهره مند از نفت می شود.برای مقابله با این مشکل باید قاعده فعلی تقسیم درآمدهای نفتی (توزیع درآمدها به صورت درصدی مشخص میان بودجه دولت، صندوق توسعه ملی و شرکت ملی نفت) را تغییر داد. سهم بودجه دولت از درآمدهای نفتی را باید تثبیت کرد (مثلا 18 میلیارد دلار) و مخاطره ناشی از نوسان درآمدهای نفتی را به گونه ای دیگر مدیریت و تثبیت کرد. هدف از این اشاره ارائه یک راه حل تفصیلی نیست؛ بلکه تاکید بر این نکته است که راهنمایی برای مقابله با پیامدهای خروج آمریکا و تلاشش برای فشار بر ایران وجود دارد که باید درباره آنها اندیشید و برای اجرای شان آمادگی داشت. باید این تهدید را به فرصتی برای تغییرات ساختاری در اقتصاد ایران تبدیل کرد.برای مثال باید با کاهش مالیات بر شرکت ها امکان سرمایه گذاری و ایجاد اشتغال بیشتر را برای آنها فراهم کرد، اما به طور هم زمان مالیات بر مصرف (مالیات بر ارزش افزوده) را افزایش داد تا به سوی تغییر ترکیب درآمدهای مالیاتی دولت و افزایش آن حرکت کرد. با تصویب و اجرای قواعد مشخص در عین آنکه به دولت امکان مانور و انعطاف می دهیم، به تثبیت اقتصاد کلان کشور کمک کنیم؛ برای مثال بانک مرکزی موظف شود در پنج سال آینده رشد سالانه پایه پولی کشور را در سطح 15 درصد نگه دارد، اما این امکان را به بانک مرکزی بدهیم که سازوکار این کار را (رسیدن به این هدف را) بتواند انتخاب و پیگیری کند. با وضع مقررات دست وپاگیر نباید امکان انعطاف را از دولت گرفت. باید اهدافی را مشخص کرد و تحقق آنها را از دولت خواست، هم در سیاست های پولی و هم در سیاست های مالی می توان این گونه برخورد کرد.سوم: تهدید پیش آمده را باید به فرصتی برای ایجاد اصلاحات ساختاری تبدیل کرد. چه در اقتصاد، چه در سیاست خارجی و چه در سیاست داخلی. این گردنه دشوار پیموده نخواهد شد مگر آنکه همه ارکان حکومت بپذیرند که نیازمند اصلاح ساختارهایی هستیم که مشکل آفرین بوده و خواهند بود. سیاست خارجی باید به طورکامل از مجرای وزارت امور خارجه دنبال شود. نمایندگان مجلس نیز باید بر این وزارتخانه نظارت کامل داشته باشند. تناسب میان اختیار و مسئولیت از بدیهیات مدیریت در دنیای مدرن است که به نظر می رسد در سیاست خارجی ما از آن غفلت می شود. از مذاکره نباید هراسید. مذاکره از موضع قدرت بر مبنای مواضع قابل دفاع، از طریق یک تیم توانمند برای ما هیچ ضرری نخواهد داشت. شکست هر مذاکره ای بازگشت به وضعیت قبل از شروع مذاکره است با این تفاوت که ما شناخت مستقیم تر و عمیق تری از طرف مقابل پیدا کرده ایم. در دوران پیش آمده اطلاع رسانی به مردم اهمیت ویژه دارد. آیا با رادیو و تلویزیون فعلی چنین چیزی امکان پذیر است؟ شکست صداوسیما در جلب اعتماد مردم و عملکرد آن به عنوان سخنگوی یک جناح سیاسی خاص تاثیرگذاری آن را به حداقل ممکن تقلیل داده است. اگر اصلاح ساختاری در این سازمان انجام نشود، هدایت افکار عمومی توسط رسانه هایی غیرملی و با اهداف نگران کننده صورت خواهد گرفت. اصلاحات ساختاری در کشور را نباید به بهانه های مختلف به تاخیر انداخت. اگر واقعا عزم مقابله با تهدیدها را داریم باید برای آن خود را آماده کنیم و ضعف های خود را برطرف کنیم. برای برطرف کردن ضعف ها در برخی از زمینه ها مانند اقتصاد کار شده است (طرح جامع مطالعات اقتصاد ایران)، باید طرح های مشابهی برای سیاست خارجی و سیاست داخلی نیز تهیه کرد و برای اجرای آنها کوشید.چهارم: ایرانیان مقیم خارج از کشور، لابی قدرتمند ایران هستند، آنها را باید در دفاع از کشور و منافع ملی فعال کرد. روند کنونی برخورد با آنها توام با تحقیر، راندن و دل شکسته کردن آنهاست. به جای آنکه زمینه را برای رفت و آمد شرافتمندانه و سربلند آنها به ایران فراهم کنیم، با ترساندن آنها خود را از سرمایه ای بزرگ محروم می کنیم. ایرانیان خارج از کشور، فعالیت های مشخصی هم در دفاع از منافع ایران دارند و ظن جاسوسی کمتر متوجه آنهاست. بهتر است در جاهایی که دسترسی به اطلاعات طبقه بندی شده وجود دارد، جاسوس ها را دنبال کنیم! در مواردی دیده شده برخی افراد که شعارهای داغ و پرهیجان می دهند، مشوق و مجری اقداماتی هستند که به نفع دشمنان ایران تمام می شود، آنها بیشتر امکان دارد جاسوس باشند تا آنها که آرام سخن می گویند، اما در دفع شرارت از ایران تلاش می کنند. به ویژه برای گریز از «دام جنگ» باید تمام امکان های بین المللی ایران را فعال کنیم. روشن است که مثلث آمریکا، اسرائیل و عربستان «دام جنگ» در برابر ما پهن کرده اند. از این دام باید گریخت. آنها قدرت شکست ما را ندارند، اما می توانند به منافع ملی ما آسیب وارد کنند و همین کافی است تا بکوشیم از دام جنگ بگریزیم.حرف های دیگری هم هست که در مناسبت های دیگری باید گفت.
                