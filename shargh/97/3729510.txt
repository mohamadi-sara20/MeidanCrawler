دو‌شنبه ۲۷ فروردین ۱۳۹۷
-----------------------------------------
یادداشت
-----------------------------------------
حمله محدود آمریکا به سوریه
-----------------------------------------

                    آنچه تاکنون روشن شده، این است که حملات سحرگاه شنبه از سوی آمریکا، انگلیس و فرانسه علیه اهدافی در سوریه، از نظر راهبردی ماهیتی متفاوت با حمله سال قبل به پایگاه الشعیرات نداشته و به ادعای آمریکا، صرفا متوجه به مراکز تولید و استفاده سلاح‎های شیمیایی بوده است. به علاوه، این حملات برخلاف ادعای ترامپ و بیشتر متناسب با اظهارات ماتیس، وزیر دفاع آمریکا، قرار نیست ادامه یابد. به عبارت دیگر، مراکز فرماندهی و کنترل ارتش سوریه و پایگاه های هوایی که اهدافی راهبردی محسوب می شوند، هدف قرار نگرفته اند و در نتیجه، این حملات را نمی توان حاکی از تلاشی برای اخلال در روند پیروزی نظامی سوریه بر مخالفان مسلح و تروریست ها و تثبیت پیروزی های بشار اسد دانست. اگر این اقدام نظامی در این حد محدود بماند که ظاهرا می ماند، نمی تواند تاثیری بر وضع موجود از نظر موقعیت کشورهای حاضر در صحنه نبرد و توازن قوا در سوریه داشته باشد. این به آن معنی است که محاسبات آمریکا در ارتباط با سوریه تغییری نکرده و آمریکا همچنان برای ماندن یا رفتن بشار اسد، راهبردی مشخص در سوریه ندارد. نداشتن راهبرد در سوریه نیز امر جدیدی نیست و از زمان اوباما ادامه دارد. ترامپ نیز مانند اوباما همواره تمایل داشته مداخله نظامی در سوریه را تنها در حد مقابله با داعش محدود نگه دارد و از مداخله در جنگ داخلی خودداری کند. ضمن اینکه در پی سرکوب داعش، تردیدهای ترامپ و سخنان متناقض او درباره ماندن یا خروج از سوریه نیز رو به افزایش بوده است. روسیه مهم ترین فاکتور در تهیه مقدمات برای این حملات بود. با توجه به برخی تهدیدها، نگرانی هایی از ضدحمله روسیه علیه کشتی ها یا هواپیماهای مهاجم یا حداقل تلاش برای اخلال در ارتباطات الکترونیک واحدهای آمریکایی در منطقه وجود داشت. دراین باره، شواهد حاکی از آن است که آمریکا مایل بود ضمن انجام حملات، از رویارویی با نیروها و اهداف غیرسوری حاضر در سوریه اجتناب شود. ماتیس عصر جمعه از انتخاب اهداف به نحوی که نیروهای غیرسوری هدف قرار نگیرند، سخن گفت.در مقابل، با وجود آنکه آمریکا از هواپیماهای B1 و انگلیس و فرانسه نیز به طور محدود از هواپیما در این حملات استفاده کردند و منطقه عملیات در کنترل نیروی هوایی روسیه است، ظاهرا هماهنگی های عملیاتی پیشینی بین دو طرف، این امکان را فراهم کرد که برخوردی بین آنها روی ندهد.البته روشن نیست چرا روس ها اقدامی برای زدن شماری از موشک های مهاجم که می توانست بی خطر باشد، نکرده اند. همچنین آمریکا توجه داشت که امکانات ایران و نیروهایی که ایران از آنها حمایت می کند نیز در این عملیات هدف قرار نگیرد. به نظر می رسد آمریکا مایل نیست با توجه به در پیش بودن تصمیم در باره برجام، موضوع رابطه با ایران را بیش از پیش پیچیده کند. به علاوه، آمریکا در عراق و سوریه بین شش تا هفت هزار سرباز دارد و مقامات نظامی آمریکایی نگران هدف قرار گرفتن این نیروها در خاورمیانه هستند. با توجه به تجاوزات مکرر اسرائیل به قلمرو سوریه در سال های اخیر، محتمل است که تل آویو در این حوزه همچنان تنها کاندیدا باشد. مداخله نکردن روسیه و ایران در این حملات کاملا منطقی است. نیروهای موردحمایت آنها در سوریه بر مخالفان مسلح و تروریست ها غلبه یافته اند و دلیلی ندارد دست به اقدامی بزنند که ترامپ را که بیشتر راغب به ترک سوریه است، تشویق به ماندن و درگیر شدن گسترده تر کنند. با این حال، مهم است توجه داشته باشیم که منافع روسیه، جهانی و بسیار بزرگ تر از سوریه است و اقدامات روس ها در سوریه با تبعیت از اولویت هایشان در دیگر مناطق جهان شکل می گیرد.جنگ تبلیغاتی بعد از این عملیات نظامی نیز حائز اهمیت است. آمریکا از این پس تلاش خواهد کرد حمله شیمیایی را مستند کند و روسیه و سوریه به عکس در اثبات ساختگی بودن آن خواهند کوشید. در این حوزه نیز ماتیس تنها کسی بود که دولت را به احتیاط فرا خواند؛ هرچند عصر جمعه یعنی ساعاتی قبل از حمله، حملات شیمیایی در دوما را به دولت سوریه نسبت داد. اطلاعیه سازمان بهداشت جهانی مبنی بر استفاده از سلاح شیمیایی در دوما و کشته و زخمی شدن شماری غیرنظامی به این علت و ادعای رئیس جمهور فرانسه مبنی بر اینکه «ما دلیل داریم»، دست آمریکا را اندکی قوی تر کرد، اما حضور بازرسان بین المللی در سوریه و تحقیقات آنها در این حوزه، می تواند تعیین کننده باشد.در مجموع، با وجود لفاظی های ترامپ، آمریکا در این واقعه محتاطانه عمل کرد؛ تا آنجا که برخی در کنگره مانند سناتور لیندزی گراهام به احتیاط ترامپ انتقاد کردند و از لزوم حمله به اهداف مهم تر دولت سوریه سخن گفتند. نقش تعدیل کننده ماتیس در این قضیه هم از نظر اصل اتهام، هم تعیین اهداف و هم محدود نگه داشتن دامنه حملات برجسته بوده است. این امر موید این است که ماتیس تنها «آدم بالغ» باقی مانده در تیم امنیتی ترامپ است. او اگر ماندگار شود، ممکن است همچنان بتواند در مقاطع حساس بعدی ازجمله درباره برجام اثربخش باشد.
                