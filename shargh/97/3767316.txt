پنج‌شنبه ۱۴ تیر ۱۳۹۷
-----------------------------------------
سرمقاله
-----------------------------------------
از موج اعتراضی نترسیم
-----------------------------------------

                    بعد از آغاز دوره دوم دولت دکتر روحانی، تحولاتی اجتماعی در کشور رخ داد که به تدریج رنگ و بوی سیاسی نیز به خود گرفت. در دوران احمدی نژاد، به ویژه دوره دوم او که بعد از وقایع انتخابات دور دهم بود، اصلاح طلبان اساسا در فضای رسمی حضور نداشتند و درگیر مسائل ایجادشده برای خود و رهبران سیاسی این جریان بودند. از انتخابات سال 92 به این سو، مطالبات اجتماعی تقریبا پشت سر اصلاح طلبان جمع شد و گروه های مختلف جامعه که دنبال تغییر بودند، در کنار اصلاح طلبان قرار گرفته و صدای آنها را پررنگ کردند. اصلاح طلبان در دو انتخابات 92 و 96، به پشتوانه این ظرفیت اجتماعی به حمایت از دکتر روحانی برخاستند و جریان مقابل را ناکام گذاشتند. در سال 94 نیز مجلسی تشکیل شد که تفاوت هایی با مجالس سه دوره قبل از آن داشت و در انتخابات خبرگان نیز چند چهره اصلی جریان مقابل، با وجود همه محدودیت ها برای نامزدهای منتقد، از رفتن به این مجلس بازماندند. بعد از انتخابات سال گذشته، اما جریانی اعتراضی در کشور شکل گرفت که حاصل چند اتفاق بود. مواضع سرسختانه اصولگرایان در قبال برجام و حضور چهره های توانا در مدیریت های اجرائی، روی کار آمدن ترامپ و مسائل زیست محیطی ایران، بخش هایی از جامعه را به سمت نوعی دیگر از مطالبات برد. تابستان سال 96 و بعد از معرفی کابینه از سوی رئیس جمهور به مجلس، حرکت «پشیمانم» با همراهی بخش رسانه ای اصولگرایان در فضای مجازی کلید خورد. برخی بدشانسی های جدی روحانی در کنار کم تدبیری و مدیریت نامتناسب با بزرگی مشکلات، این روند را تشدید کرد. بحران های صندوق های قرض الحسنه که با تحریک برخی ذی نفوذان، دامن زده شد، نقطه عطف اعتراضات دی ماه گذشته را ایجاد کرد. اگرچه این اعتراضات بزرگ نبود و همه جمعیت شهرها و روستاهای شرکت کننده، عدد درخور توجهی را شامل نمی شد، اما تاثیرگذاری اجتماعی خود را داشت. طبقه متوسط کاملا فاصله خود را از آن حفظ کرد؛ چراکه ماهیت خشونت آمیزبودن آن نمی توانست به تایید اصلاح طلبان و طبقه متوسط ایران برسد. در اعتراضات کازرون رفتار بسیار خشنی دیده شد و در اعتراضات صنف کامیون داران نیز صحنه هایی دیده شد که نمی توانست قابل تایید باشد؛ مثلا اینکه گروهی از معترضان به سمت کامیون هایی که در حال کار بودند، سنگ پرتاب می کردند تا به زور آنها را مجبور به پیوستن به معترضان کنند. کسانی که انقلابیون را به خشونت طلبی متهم می کنند نیز احتمالا چنین رفتاری را به یاد ندارند و تخریب اموال عمومی به آن شکل در ایام انقلاب رخ نداد. هیچ نوع رفتار خشونت طلبانه ای نمی تواند در آرمان اصلاح طلبی تایید شود. اگرچه این حرکات چندان بزرگ نبود، اما به ویژه در میان مسئولان و رسانه های کشورهای مشکل دار با ایران، به یک نقطه امید تبدیل شد؛ تا جایی که این تصور را ایجاد کرد که کشور در حال سقوط است؛ یک اشتباه محاسباتی کامل که تاوان آن را امروز مردم عادی پس می دهند. حرکت اعتراضی بازاریان تهران نیز که شرایط بسیار بدتر از این را در سال های 90 و 91 شاهد بودند، نشان داد تلاش های رسانه ای بیرونی تا حدی نتیجه داده است. حال سوال اینجاست که چه کسانی می توانند این نوع مطالبات را نمایندگی کنند؟ نه طبقه روشنفکر، نه هیچ حزب سیاسی و نه حتی صنوف قانونی نمی توانند برخی از این رفتارها را تایید کنند.تنها جریانات سلطنت طلب و منافقین که رابطه براندازانه ای با جمهوری اسلامی دارند و رسانه هایی که به شدت علیه ایران فعال شده اند، علاقه وافری به سوارشدن، هدایت کردن و تصاحب این موج اعتراضی دارند. آیا اصلاح طلبان باید این موج را همدلانه نمایندگی کنند؟ نگارنده این مسئله را شدنی نمی داند؛ درعین حال معتقد هم نیست این موج نادیده گرفته شده و بی اهمیت انگاشته شود. شاید این مسئله، اختلاف دیدگاه ما با اصولگرایان باشد؛ ضمن اینکه در سوارنشدن بر این موج، با همه جناح های داخل حاکمیت اتفاق نظر داریم. یک جریان سیاسی در مقاطعی تلاش کرد سوار این موج شود و آن آغاز اعتراضات دی ماه در مشهد بود، اما به سرعت مشاهده کردند دامنه این اعتراضات نه دولت روحانی که بسیار فراتر از اینهاست. نگاه اصلاح طلبانه به این اعتراضات، ایجاد شفافیت و درعین حال اطلاع رسانی کاملا بی طرفانه به مردم در راستای اصلاح امور است. واقعیت این است که امروز با مشکلاتی که وجود دارد، هیچ شخصیت بزرگ یا کوچک، مدیر و مدبر یا غیر مدیر و مدبری نمی تواند در کوتاه مدت تغییر بزرگی ایجاد و همه مردم را راضی کند.این واقعیتی است که باید با عدد و رقم برای مردم تبیین شده و مشارکت آنان برای بهبود تدریجی را خواستار شد. جنبش وال استریت، اعتراضات کارگری جدی در فرانسه و حتی حرکت برگزیت در انگلیس همه از نارضایتی های عمومی جدی مردم ناشی شده است و حتی روی کارآمدن ترامپ با وجود همه مسائل روشنی که درباره او وجود داشت، نوعی دهن کجی مردم آمریکا به هر دو حزب دموکرات و جمهوری خواه بود. پس مشابه این اتفاقات در همه جای دنیا در حال وقوع است اما نقطه افتراق آن، شدت عمل به خرج ندادن در برخورد با آنها در کشورهای توسعه یافته و سعی در اقناع عمومی است. در عین حال مماشات نابجا نیز یک سم مهلک برای اقتصاد ایران است. بخشی از لطمه ای که دکتر روحانی خورد ناشی از مماشات نابجا با سرمایه گذاران صندوق های مالی غیرقانونی بود. اگرچه نمی توان اهمال در اطلاع رسانی به موقع در قراردادن پول های مردم در آن را نادیده گرفت اما خود سپرده گذاران هم بدون مسئولیت نیستند و نباید از جیب مردم، خسارت اینها پرداخت می شد که این پمپاژ نقدینگی، بازارهای مختلف نظیر ارز و سکه را دچار تلاطم های شدید کند. یا آن بخش از مطالبات کامیون داران که فراتر از توان اقتصاد ایران است، حتما باید کنار گذاشته و دلیل آن شفاف به مردم اعلام شود. ممکن است متلک هایی درباره هزینه نکردن در فلان کشور منطقه یا میزان اختلاس در فلان پرونده از سوی بخش هایی از جامعه گفته شود که پول ازبین رفته در آن، می توانست مسائل ایران را حل کند. اینجا حتما باید با شفافیت هرچه تمام تر، به مردم توضیح داده شود که در بحث سوریه یا مسائل منطقه هزینه هایی صورت گرفته که اولا اندازه آن نمی تواند مشکلاتی که مردم مدعی آن هستند را حل کند و در عین حال، در بین همه کالاهای مطلوب هیچ کالایی باارزش تر از امنیت یک کشور نیست. برادران افغانستانی ما حاضرند بخش زیادی از رفاه خود را بدهند و امنیت دریافت کنند. مسلم است باید برای امنیت هزینه کرد و بخشی از آن هم توسط ایران در منطقه خاورمیانه صورت گرفته که البته ممکن است نیازمند اصلاح و شفافیت باشد. نگارنده تصور نمی کند که مجموع این سرمایه گذاری ها قابل قیاس با پول هایی باشد که تبدیل به دلار و در خانه ها انبار شد یا ملک و املاکی که توسط ایرانیان در تاجیکستان، ترکیه و ارمنستان خریداری شد. در مجلس ششم لایحه ای توسط دولت خاتمی ارائه شد که می تواند یک نمونه مناسب برای امروز باشد. دکتر محسن امین زاده معاون وقت وزارت خارجه از سوی دولت برای دفاع از این لایحه به صحن مجلس آمد و اعلام کرد چرا ایران می خواهد مبلغ ناچیز 50 میلیون دلار برای کمک به شرکت های ایرانی که می خواهند برای توسعه افغانستان فعال شوند، اختصاص دهد؟ هزینه ای برای کمک به ایجاد یک افغانستان توسعه یافته که نفع آن را ایران هم می برد. اصلاح طلبان با درخواست شفاف شدن مسائل می توانند به خواسته های معترضان پاسخ دهند. نباید از برخی موج های اجتماعی ترسید و از درازشدن زبان مخالفان وجود یک ایران مستقل در منطقه وحشت کرد. سخن میهمانان رسانه های فارسی زبان خارجی، امروز دیگر مسئله آزادی های قانونی سیاسی، نظارت استصوابی، رفع حصر و.. نیست بلکه همه آن در تغییر رفتار سیاسی ایران در منطقه خلاصه شده است. اما از دید اصلاح طلبان اصلی ترین مسئله کشور این موضوع نیست. ما آنچه را الزامات ایران امروز از دید اصلاح طلبان است، شفاف به مردم خواهیم گفت.
                