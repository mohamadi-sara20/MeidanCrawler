چهار‌شنبه ۱۹ اردیبهشت ۱۳۹۷
-----------------------------------------
سرمقاله
-----------------------------------------
روز تنهایی ترامپ
-----------------------------------------

                    امروز، روز تنهایی ترامپ است. اولین دستاورد نقض عهد رئیس جمهوری تازه کار ایالات متحده، افول جایگاه این کشور در عرصه بین المللی است. این همان آمریکایی است که روزی قادر بود به گونه ای علیه ایران اجماع جهانی ایجاد کند که چندین قطع نامه تحریم در شورای امنیت سازمان ملل تصویب شود. دایره آن اقدامات به حدی بود که همه کشورهای جهان خود را ملزم به رعایت آن می دانستند و حتی دوستان ایران مثل روسیه و چین نیز نه تنها امکان استفاده از حق وتو را نداشتند، بلکه به این قطع نامه ها رای مثبت می دادند. سیاست های یک جانبه و غیرخردمندانه ترامپ، چند ضربه کاری به این کشور وارد کرد؛ نخست، آمریکا را از موقعیت رهبری جهان و قدرت اجماع سازی علیه کشورها، به کشوری تنها تبدیل کرده که به تنهایی تصمیم به خروج از توافقی گرفته که دولت قبلی همین کشور، حامی اصلی آن بود و پشتوانه قطع نامه شورای امنیت را دارد. هیچ یک از متحدان اروپایی با این شیوه او همراه نشدند. خانم موگرینی نیز بر حفظ برجام و مسئولیت اتحادیه اروپا برای حفاظت از این توافق بین المللی تاکید کرد و با ادبیاتی خاص، از ماندن در کنار ملت ایران سخن گفت. ضربه دوم این است که از این پس، دولت ها و ملت ها در همکاری با آمریکا با شک و تردید عمل خواهند کرد. عهدشکنی آمریکا با این صراحت و لجاجت امری نیست که به همین موضوع ختم شود، بلکه تبعات درازمدتی برای حیثیت آمریکا خواهد داشت. سوم، هجمه ترامپ به دستاوردهای دموکرات ها، حتما به درگیری ها و تعارضات داخلی ایالات متحده دامن خواهد زد؛ اما ایران تکلیف روشنی دارد. مردم ایران حتما می دانند تحریم های یک جانبه آمریکا جدید نیست. آنچه در برجام دنبال حل آن بودیم، برداشتن تحریم های بین المللی بود که پشتوانه شورای امنیت سازمان ملل را داشت. تحریم های یک جانبه آمریکا از سال 59 با شدت و ضعف ادامه داشته است. اصلاح طلبان از تحریم استقبال نمی کنند؛ اما به دلیل بین المللی نبودن اقدام ترامپ، اثرات آن محدود خواهد بود. به عنوان یک علاقه مند به ایران و توسعه آن، به همه گروه های سیاسی اعم از موافقان و مخالفان برجام توصیه می کنم سخنان ترامپ را با دقت تحلیل کنند؛ سخنانی که نشان داد برجام چه سند معتبری به نفع ملت ما بود. اینکه ترامپ با عصبانیت کم نظیری ادعا می کند این قرارداد منافع ایران را افزایش داده و دسترسی ایران به منابع مالی را تسهیل کرده است، حاکی از دقت تدوین کنندگان و تاییدکنندگان برجام در صیانت از منافع ملی ایران است. همه اینها با نظارت مقام معظم رهبری به نتیجه رسید که با ایده نرمش قهرمانه، راه مذاکرات را هموار کردند و بر مراحل مختلف آن اشراف داشتند. فعالان سیاسی باید هرچه فریاد دارند بر سر دشمنی بکشند که به رفاه یک ملت باور ندارد. نباید فضای سیاسی داخلی شاهد ادامه کشمکش هایی باشد که دولتمردان را تضعیف کند. ما برای خنثی کردن حرکات بچگانه ترامپ، نیازمند وحدت ملی هستیم. درباره شرایط اقتصادی از امروز به بعد نیز نگرانی هایی در میان مردم مشاهده می شود.آنچه مشخص است، این است که بر اساس ظرفیت های کم نظیر ایران، می توان مسیر توسعه را ادامه داد. فعالان و کنشگران اقتصاد و حتی عامه مردم و هر شخص یا نهادی که دستی در کار بازار دارد، می تواند به آرامش آن کمک کند. فردگرایی و تامین منافع گذرا با تکیه بر باور ملی، باید کنار گذاشته شده و همه به کلیت اقتصاد ایران فکر کنند. کسانی که نیاز به منابع ارزی ندارند، باید با وظیفه شناسی ملی به کمک ثبات ارزی در کشور بشتابند. دستگاه دیپلماسی نیز وظیفه ای خطیر دارد؛ با خردمندی و تکیه بر گسترش روابط با کشورهای غربی منهای آمریکا و همچنین تعمیق روابط با چین، کره جنوبی، ژاپن، روسیه، هند و... می توان به تداوم استفاده از مزیت های برجام امیدوار بود. مسئولان کارکشته و آب دیده ما که سال های جنگ و تحریم های پس از آن را مدیریت کرده اند، قادر هستند اجازه ندهند کوچک ترین ضربه ای به زندگی عادی مردم وارد شود و دولت با افزایش بهره وری و استفاده از نیروهای باانگیزه و خلاق، نظام خدمات رسانی و توسعه رفاه را در بالاترین سطح ادامه دهد. در خاتمه ذکر یک نکته ضروری است؛ ترامپ در سخنرانی اخیر خود برخلاف گذشته، سعی کرد خود را مدافع ملت ایران نشان دهد. او تصور می کند قرار بود پذیرش برجام از سوی ایران، حیات سیاسی و اجتماعی کشورمان در خاورمیانه را تعطیل کند. مگر عربستان دنبال گسترش نفوذ در منطقه نیست. مگر خود ایالات متحده در این منطقه چندین پایگاه نظامی ندارد؟ مگر روسیه در لاذقیه سوریه، پایگاه راهبردی ندارد؟ مگر چین با برگ کره شمالی بازی خود را اداره نمی کند؟ ژاپن نسبت به مسائل شرق آسیا حساس نیست؟ ایران با پذیرش برجام دنبال ابهام زدایی از برنامه هسته ای و رفع تهمت دروغ مقاصد نظامی آن بود که موفق شد؛ اما هر کشوری حوزه نفوذ منطقه ای دارد و یک کشور زنده مستقل حتما از منافع خود دفاع می کند. رئیس ایالات متحده با بزرگ نمایی فعالیت های ایران در منطقه، دنبال تحریک مردم ایران بود. متاسفانه به دلیل اشتباهاتی که در اطلاع رسانی در کشور وجود دارد و نداشتن رسانه ملی جامع که امکان گفت وگوی همه سلیقه ها در آن فراهم باشد، برخی ادعاهای خارجی با هدف تاثیرگذاشتن بر مردم ایران مطرح می شود. امروز بهترین فرصت است که اجازه نقش آفرینی به سیاست مداران مورد حمایت مردم داده شود تا بی واسطه نکات مدنظر خود با ملت ایران را در میان بگذارند. حذف محدودیت های گذشته و کمک به ایجاد فضای بانشاط سیاسی، حتما بر حوزه مهم اقتصاد و دیپلماسی اثر مستقیم خواهد داشت.
                