سه‌شنبه ۱۶ بهمن ۱۳۹۷
-----------------------------------------
یادداشت
-----------------------------------------
بلای بنگاه داری خیریه ها
-----------------------------------------

                    سازمان هایی با ماهیت خیریه یا عام المنفعه حضور گسترده ای در جامعه امروز ایران دارند. پرونده این موسسات را می توان از زوایای مختلفی مانند علل شکل گیری، ارزیابی دستاوردها و ضرورت ساماندهی آنها بررسی کرد. بااین حال در این یادداشت صرفا به ارزیابی نقش و کارکرد این موسسات در قامت «سرمایه گذار و بنگاه دار» می پردازم. در سال های نخست پس از پیروزی انقلاب اسلامی و به ویژه دوران جنگ تحمیلی، گستردگی مشکلات، آسیب های اجتماعی و فرهنگی و به بیانی «کارهای زمین مانده» آن چنان زیاد بود که به نظر نمی رسید سازمان های دولتی و حکومتی متولی امر بتوانند از پس همه امور برآیند. ازاین رو با پیشگامی برخی چهره های شناخته شده و موجه، موسساتی شکل گرفت که در قالب بنیادهای خیریه و عام المنفعه برخی از این کارهای زمین مانده را در حوزه های فرهنگی، امدادرسانی و… عهده دار شوند. با عنایت به محدودیت های بودجه ای دولت به ویژه در شرایط جنگی، سیاستی که متولیان امر برای حمایت از این فعالیت ها در پیش گرفتند، واگذاری شرکت های مصادره شده و ایجاد فرصت های سرمایه گذاری و سودآوری برای این موسسات بود. در سال های بعد این شیوه تامین مالی با رشد کمی و کیفی، وضعیت موجود را شکل داد؛ وضعیتی که در آن شاهد حضور و فعالیت تعداد پرشماری از صندوق های سرمایه گذاری و بنگاه داری وابسته به موسسات خیریه هستیم که وظیفه تامین مالی فعالیت های جاری این موسسات را بر عهده دارند. ماهیت غیرانتفاعی این موسسات موجب شده در دریافت مجوز فعالیت های خاص اقتصادی ازجمله واردات کالاهای خاص، بهره برداری از معادن یا عرصه های طبیعی موفق تر از موسسات مشابه بخش خصوصی عمل کرده و فرصت های متعددی را برای خود ایجاد کنند.هرچند ممکن است واگذاری فرصت های سرمایه گذاری و بنگاه داری را در سال های نخست، با توجه به شرایط خاص آن سال ها، امری موجه تلقی کنیم؛ اما تداوم و به ویژه گسترش چشمگیر این شیوه آثار و تبعاتی منفی در سطح کلان ایجاد کرده و از این پس نیز ایجاد خواهد کرد. در زیر به برخی از این «تبعات منفی» اشاره می کنم:
1 - در شرایط فعلی اقتصاد ایران، ممکن است بسیاری از فرصت های سرمایه گذاری و ثروت اندوزی لزوما همسو با برنامه های بلندمدت و در جهت منافع ملی جامعه نباشد. همان گونه که بسیاری از فعالان اقتصادی به دلیل دشواری هایی که بر سر راه واحدهای تولیدی قرار دارد، به فعالیت های تجاری زودبازده و واسطه گری روی آورده اند و گاه حتی با تابلوی موسسه تولیدی اقدام به واردات می کنند. یکی از بارزترین آثار تداوم فعالیت تجاری موسسات خیریه این است که بخش مهمی از دارایی های مزبور از طریق صندوق های سرمایه گذاری پرتعداد در مسیر فعالیت های غیرمولد (ساخت مجتمع های تجاری آن هم در مقیاس گسترده) و حتی مخرب از نوع خرید و احتکار سکه و ارز قرار می گیرد.
2 - تعدد صندوق ها آن هم با گستردگی فعلی، هزینه های ستادی و سرباری عظیمی را به اقتصاد کلان کشور تحمیل می کند؛ زیرا هر واحد تصمیم گیری (صندوق وابسته به یک موسسه خیریه) برای انجام فعالیت جاری خود نیازمند تیم کارشناسی و اجرائی و نیز پرداخت هزینه بررسی و ارزشیابی پروژه ها در قالب موازی کاری خواهد بود.
3 - بسیاری از این صندوق ها و پروژه های خرد پرتعداد گرفتار آثار سوءمدیریت شبه خصوصی هستند و نمی توانند از کارآمدی مدیریت بخش خصوصی واقعی بهره بگیرند. نظارت و مدیریت بر این همه واحد مصرف کننده بودجه آن هم با تجربیات اجرائی اندک این موسسات کاری دشوار است. نتیجه این ضعف نظارت، کاهش جدی بازدهی سرمایه گذاری ها و به بیان دیگر عاطل ماندن بخشی از عوامل تولید در اختیار جامعه است.
4 - یکی از توجیهاتی که برخی کارشناسان درباره علت گسترش کمی خیره کننده موسسات خیریه مطرح می کنند، پدیده پول شویی است. به بیان دیگر عنوان موسسه خیریه و جایگاه منزهی که امور خیریه در جامعه ما دارد، همواره می تواند از طرف سودجویان مورد سوءاستفاده قرار گرفته و به عنوان محملی برای پول شویی استفاده شود. به این ترتیب افزایش تعداد این گونه موسسات و صندوق های وابسته هزینه گزافی را بابت نظارت و جلوگیری از پول شویی با عناوین مقدس به نهادهای نظارتی تحمیل می کند.
5 - حتی اگر دشواری سوء مدیریت و انتخاب مدیران کم توان و کارنابلد گریبان این صندوق های پرتعداد را نگیرد، ممکن است همین گستردگی تعداد و ضعف ستاد موسسات خیریه موجب گسترش حیف ومیل و فساد در پروژه های در دست اجرا شود. به بیان خلاصه تعدد صندوق های سرمایه گذاری وابسته به موسسات خیریه باعث کاهش بازدهی سرمایه در سطح کلان، گسترش سوء مدیریت و فساد و تحمیل هزینه های سرباری به جامعه می شود.
در اقتصادهای پرتحرک و پیشرفته امروزی، موسسات خیریه اگر دارایی کافی برای سرمایه گذاری و کسب سود داشته باشند، طبعا بهترین و کم هزینه ترین شیوه، بهره گیری از خدمات بانک های تخصصی سرمایه گذاری یا استفاده از امکان حضور در بورس اوراق بهادار آن هم از طریق صندوق های سرمایه گذاری تخصصی است. به این ترتیب می توان با کمترین ریسک و پایین ترین میزان هزینه ستادی و سرباری به بازدهی معقول رسید. اما در کشور ما که چنین امکانی حداقل در میان مدت فراهم نیست، راه حل جایگزین می تواند تجمیع دارایی نقدی خیریه ها در قالب یک یا چند صندوق تخصصی فراگیر باشد که به صورت حرفه ای و با بهره گیری از دانش و تجربه کارشناسان مجرب اداره شود و علاوه براین به جای تحمیل هزینه به اقتصاد ملی در قالب فعالیت هایی مانند خرید و احتکار سکه و ارز، به فعالیت های مولد و همسو با اهداف برنامه های توسعه بپردازد.
همچنین توجه به این نکته خالی از لطف نیست که دارایی نقدی بسیاری از این نهادهای خیریه و مذهبی در سال های گذشته صرف سرمایه گذاری در پروژه های ساختمانی به ویژه مجتمع های تجاری شده که فراتر از نیاز روز جامعه بوده و اینک منتهی به شکل گیری عرضه مازاد واحدهای تجاری شده است؛ درحالی که این دارایی ها اگر به نحو بهتر و به صورت متمرکزتری مدیریت می شد، می توانست در قالب برنامه اقتصاد مقاومتی علاوه بر سودآوری، قسمتی از مشکلات بخش مولد اقتصاد کشور را نیز از طریق تزریق نقدینگی درمان کند.
                