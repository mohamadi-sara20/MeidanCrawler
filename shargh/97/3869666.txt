یک‌شنبه ۲۸ بهمن ۱۳۹۷
-----------------------------------------
یادداشت
-----------------------------------------
کلید صلح ترکیه
-----------------------------------------

                    پانزدهم فوریه (26 بهمن)، جمعه گذشته، بیستمین سالروز دستگیری عبدالله اوجالان، «آپو» رهبر حزب کارگران کردستان (PKK) در سال 1999 در توطئه مشترک ترکیه، آمریکا، اسرائیل و یونان در نایروبی کنیا بود. اوجالان در تابستان همان سال محاکمه و به اعدام محکوم شد و با مداخله دیوان حقوق بشر اروپا حکم اعدامش به حبس ابد کاهش یافت. رهبران سیاسی و سازمان های حقوق بشری در سراسر جهان خواهان محاکمه عادلانه او در یک دادگاه با رعایت استانداردهای دادگاه های اروپا شدند، بااین حال دولت ترکیه حتی به بازرس دبیر کل سازمان ملل متحد اجازه ورود به دادگاه اوجالان را نداد. نظامی بودن دادگاه او، دسترسی نداشتن وکیل اوجالان به پرونده تحقیقات از موکلش و همچنین زندانی شدن او پیش از محاکمه به مدت شش ماه، از موارد غیراستانداردبودن دادگاه بود. اوجالان در20 سال گذشته به صورت انفرادی در یک قرارگاه نظامی دریایی در جزیره «امرالی» دریای مرمره زندانی است و برخلاف موازین حقوقی بین المللی و معیارهای انسانی و اخلاقی در 20 سال گذشته جز با افراد درجه یک خانواده، نمی تواند با کسی ملاقات کند که از سال  2016 این ملاقات ها نیز ممنوع و از سال 2011 هم ملاقات او با وکیلانش منع شده است. ممنوعیت ها بیم خطرات جانی او را بر سر زبان ها انداخت. پس از اعتراض گسترده به استمرار ممنوعیت ملاقات او، محمد اوجالان، برادر «آپو» توانست با او ملاقات کند؛ پس از حصول اطمینان از حیات و نشاط او، اعتراض ها فروکش کرد. اوجالان پس از نلسون ماندلا، تنها رهبر یک جریان سیاسی است که 20 سال تمام در جزیره ای دورافتاده به صورت انفرادی در حبس است. اوجالان نه در دادگاه بلکه قبل و بعد از آن بارها با اعلام آتش بس یک طرفه و انتشار پیام های مکرر خواهان توقف فوری جنگ گریلاهای کرد و نیروهای مسلح ترکیه و آغاز مذاکره برای پایان دادن به این جنگ بی سرانجام شده است. «آپو» هم در ملاقات سپتامبر 2016 و هم در ملاقات اخیر با برادرش اعلام کرد اگر مذاکرات را دوباره شروع کنیم، می توان در شش ماه به بیش از سه دهه درگیری بین نیروهای نظامی ترکیه و حزب (PKK) پایان داد. کلید صلح در دست اوجالان است، همچنان که کلید صلح در آفریقای جنوبی در دست ماندلا بود. 
اوجالان برخلاف تلاش های دولت که با استفاده از نیروی رسانه ها اصرار دارند او را مخالف صلح و آرامش و عامل جنگ داخلی معرفی کنند، نه تنها خواهان ادامه جنگ نیست، بلکه خواستار برقراری صلح در ترکیه و احقاق حقوق کردها از راه مسالمت آمیز بوده است. اوجالان شش سال پیش در 21 مارس 2013 میلادی مصادف با جشن «نوروز» که عید ملی کردهاست با پیام خود، روزی نو در تاریخ ترکیه را آغاز کرد. او در این پیام بر توقف فوری جنگ و آغاز مذاکرات سازنده برای حل مهم ترین مسئله ترکیه تاکید کرد. سیاست مداران دوراندیش ترک در آن زمان می دانستند مسئله کرد راه حل نظامی ندارد و فقط با مذاکره حل می شود، اما در همان حال که آنکارا خواهان شروع مذاکره شده بود و این مذاکرات از طریق سازمان امنیت ترکیه «میت» پیش می رفت، رفتارهایی موجب شد افق مذاکراتی که با امید به صلح و آشتی آغاز شده بود، در کمتر از سه سال پس از شروع تیره شود. نظامیان و سیاست مداران جدید حزب عدالت و توسعه همان سیاست های گذشته را بازتولید کرد. با انحلال پارلمان و انتخابات مجدد، فشار بر حزب اوجالان افزایش یافت. برخی رهبران سابق AKP مدعی بودند ترکیه مصمم به گسترش دموکراسی است تا به انتقادهایی که علیه این کشور می شود، پایان دهند، اما رفتار دولت ترکیه به ویژه با کردها و پیروان فتح الله گولن و سایر مخالفان مورد انتقاد سازمان های بین المللی و کشورهای مدافع حقوق بشر است. کردهای ترکیه هوشمندانه بر ادامه فعالیت سیاسی و صلح تاکید می کنند و از ورود در جنگ های داخلی سوریه و عراق اجتناب کرده اند. اقتصاد متزلزل ترکیه ایجاب می کند جنگ داخلی هرچه زودتر پایان یابد. جنگ داخلی نیمی از ارتش آن کشور را در شرق و جنوب شرقی درگیر و بلکه زمین گیر کرده است. ترک ها و کردها از زمان یورش ترک ها به آسیای صغیر و استقرار در مناطق کردها و رومی ها کنار هم زندگی کرده اند. مذاکره تنها راه حل سیاسی مسئله اصلی ترکیه است و از سوی مردم نیز حمایت می شود، درحالی که دولت و حزب حاکم حاضر به پذیرش آن نیست، حقوق 25 میلیون کرد ترکیه نباید فدای علاقه مندی مسئولان آن کشور به برخورد های با تکیه بر نیروی نظامی شود. فراخوان اوجالان برای صلح و آشتی در ترکیه بیش از نطق های آتشین برای سرکوب کردها، با استقبال مردم مواجه شده است. 
                