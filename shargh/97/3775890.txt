دو‌شنبه ۱ مرداد ۱۳۹۷
-----------------------------------------
سرمقاله
-----------------------------------------
کنترل حساب شده تنگه هرمز؟
-----------------------------------------

                    سیاست اعلامی دونالد ترامپ، رئیس جمهور آمریکا، در «به صفررساندن» صادرات نفت ایران و اعلام آمادگی سعودی ها و اماراتی ها برای پرکردن این خلا نفتی، واکنش حسن روحانی، رئیس جمهوری را در پی داشت که «اگر نفت ایران صادر نشود، نفت دیگری هم از منطقه صادر نخواهد شد» که خود اشاره تلویحی به بستن تنگه هرمز است. همین تحول، بحث های جدیدی را درباره استراتژی عملی ایران در تنگه هرمز در شرایط به خطرافتادن امنیت اقتصادی کشور به همراه داشته است. بعضی از دیدگاه ها تهدید ایران را بیشتر مبتنی بر نمایش قدرت دانسته و اینکه ایران ممکن است توان لازم برای بستن تنگه هرمز در کوتاه مدت را داشته باشد، اما عملا توان نظامی برتر آمریکا که در هر شرایطی خود را متعهد به بازنگه داشتن جریان انرژی از این تنگه می داند، مانع از تداوم و عملی شدن یا تاثیرگذاری مورد نظر این استراتژی ایران می شود. ضمن اینکه واکنش نظامی آمریکا مورد حمایت سایر اعضای بین المللی مانند اروپا، چین، هند، ژاپن و... هم قرار می گیرد که به نوعی به واردات انرژی و تبادلات اقتصادی از منطقه خلیج فارس وابسته هستند و اینکه ایران به بازماندن تنگه برای صدور کالا و تبادلات اقتصادی خود وابسته است. دیدگاه دیگر برعکس بر این باور است که ایران در شرایطی که منافع و امنیت اقتصادی خود را در خطر ببیند، تنگه هرمز را می بندد و این رویکرد یک سابقه سنتی و کلان استراتژیک در استراتژی دفاعی ایران در خلیج فارس است که همواره به عنوان یک اصل ثابت استراتژیک قبل و بعد از انقلاب اسلامی بر آن تاکید شده است. بر این مبنا، ایران در سال های اخیر توان دفاعی متقارن و غیرمتقارن را در منطقه به شدت افزایش داده و حتی در مواردی تا مرز درگیری مستقیم با نیروهای آمریکایی مستقر در منطقه، با هدف تاکید بر حق و مسئولیت خود، پیش رفته است. واقعیت این است که اگر ایران امنیت اقتصادی خود را در نتیجه به صفررسیدن صادرات نفت خود در خطر ببیند، مطمئنا واکنش نشان می دهد. اما هدف اصلی این واکنش بیشتر ورود به یک پویایی جدید در حوزه امنیت انرژی بین المللی و بهره برداری از امتیاز ژئواستراتژیک خود در تاثیرگذاری بر اقتصاد جهانی است. فراموش نکنیم که ورود به هر بحرانی، ضمن اینکه ریسک های خاص خود را به همراه می آورد، به نوعی آغازگر یک پویایی جدید در معادلات قدرت و آرایش جدید نقش های کشورهاست و به هرحال حریف مقابل را وادار به واکنش های محاسبه شده می کند. بر این مبنا، استراتژی واقعی ایران نه بستن کامل تنگه هرمز، بلکه کنترل «حساب شده» یا حتی مانع شدن از صدور نفت کشورهایی در منطقه است (مشخصا عربستان سعودی و امارات متحده عربی) که با مشارکت با ترامپ و رژیم اسرائیل و تهدید به جنگ آشکارا سعی در اخلال در امنیت اقتصادی و به تبع آن برهم زدن ثبات و امنیت ملی ایران دارند. ایران چنین سیاستی را در دهه 1980 در جنگ نفت کش ها هم انجام داده بود که البته ریسک های خود از جمله اسکورت نظامی آمریکا از نفت کش های بعضی از کشورهای متخاصم عربی را در پی داشت. هدف حسن روحانی از اعلام ممانعت از صدور نفت دیگران هم بیشتر تاکید بر استراتژی سنتی ایران در «به هم پیوسته»بودن امنیت منطقه ای است. بر این مبنا، طرح این موضوع در این مرحله به درستی بر مبنای تاثیرگذاری سیاسی و پیشگیرانه و نه الزاما تمرکز بر جنبه سخت و نظامی و بیشتر با هدف توجیه حق مشروع کشورها در بهره برداری از منافع اقتصادی و امتیازهای ژئوپلیتیک خود در شرایط بحران است.توجه داشته باشیم که اتصال امنیت انرژی رژیم های عربی متخاصم منطقه به امنیت تنگه هرمز، می تواند یک اهرم بازدارنده باشد و پویایی جدیدی به معادلات منطقه ای بدهد. مثلا بازرسی کشتی ها به تبع هزینه های جانبی مانند ریسک بیمه را برای واردکنندگان انرژی از منطقه افزایش می دهد. قیمت نفت افزایش می یابد و این نارضایتی افکار عمومی جهانی و شرکت های واردکننده نفت و به تبع فشار به حکومت های آنها را در پی خواهد داشت. یا اینکه شیوع بی ثباتی سیاسی -امنیتی در منطقه پایه های مشروعیت رژیم های عربی حوزه خلیج فارس را به چالش می کشد. نکته آخر اینکه حفظ امنیت تنگه هرمز و به دنبال آن امنیت و ثبات خلیج فارس بخش مهمی از استراتژی بازدارندگی تدافعی و ثبات و رشد اقتصادی کشورمان است. ایران به طور سنتی موضوع امنیت تنگه هرمز را فرا تر از بعد منطقه ای در قالب ظرفیت های امنیت بین المللی و با عقلانیت و محاسبات دقیق استراتژیک در نظر می گرفته است. اما باید پذیرفت که سیاست به صفررساندن صدور نفت ایران اقدامی خصمانه و غیرمشروع در محروم کردن یک ملت از منافع اقتصادی و با لطبع برخلاف منشور ملل متحد و همه قواعد بین المللی است. در چنین شرایطی، بهره برداری از امتیاز ژئواستراتژیک «کنترل حساب شده» تنگه هرمز به ضرر منافع کشورهای متخاصم یک «دفاع مشروع» به حساب می آید.
                