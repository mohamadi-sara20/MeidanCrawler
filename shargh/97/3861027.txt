پنج‌شنبه ۲۰ دی ۱۳۹۷
-----------------------------------------
type_unknown
-----------------------------------------
حقوق بگیران مخفی بودجه
-----------------------------------------

                    
گروه اقتصاد: لایحه بودجه 98 در حالی در کمیسیون تلفیق مجلس در حال بررسی است که جزئیات آن انتقادهای زیادی را به دنبال داشته است. این انتقادها از دایره کارشناسان فراتر رفته و سخنگوی شورای نگهبان اعلام کرده در لایحه بودجه اشکالات متعددی وجود دارد، ازجمله اینکه موضوع شفافیت و دقت لازم، آن طورکه باید و شاید در بیان اعداد و ارقام وجود ندارد. عباسعلی کدخدایی گفته این وظیفه دولت و مجلس است که شفافیت لازم را در بودجه ایجاد کنند. در ادامه علی مطهری، نماینده مجلس نیز اعلام کرده ایرادات را بررسی می کنیم. اما لایحه بودجه 98 در چه بخش هایی شفاف نیست؟ آیا اعداد و ارقام مندرج در متن بودجه گویای چگونگی و چرایی هزینه هاست؟ محمدتقی فیاضی، کارشناس اقتصادی، در گفت وگو با «شرق» توضیح می دهد که لایحه بودجه 98 گرفتار عدم شفافیت است…                      
برای مثال اعتبار تخصیص یافته برای پرداخت حقوق و دستمزد کارکنان دولت معلوم نیست از کدام فصول تامین می شود، چه تعدادی در استخدام دولت هستند یا استخدام نیستند، اما از بودجه دولت حقوق دریافت می کنند؟ هر دستگاه دولتی چند مشاور را به کار گرفته و به آن دستمزد می دهد؟ چه میزان دستمزد به هرکدام از آنها پرداخت می شود؟
لایحه بودجه 98 در حالی به مجلس تقدیم شد که دولت دوازدهم همواره شعار ایجاد شفافیت در اسناد را داده است. این لایحه تا چه حد منطبق بر این وعده است؟
برای پاسخ به این پرسش ابتدا باید یک تصویر کلی از لایحه بودجه 98 ترسیم کنیم. راجع به کلیات بودجه 98، امسال دولت با یک سری محدودیت ها مواجه بود که مهم ترین آن کاهش درآمدهای نفتی است. صادرات نفت کاهش پیدا کرده و احتمالا حول وحوش یک میلیون بشکه در روز خواهد بود، اما دولت در متن لایحه فروش یک میلیون و نیم بشکه نفت روزانه را در نظر گرفته است. 
بحث بعدی درباره تسعیر نرخ ارز است، در لایحه بودجه یک نرخ چهارهزارو 200 تومان به ازای هر دلار آمده و نرخ دیگر هشت هزار تومان. میانگین این دو نرخ پنج هزارو 800 تومان می شود که دولت از محل مابه التفاوت این دو نرخ درآمدی کسب می کند. اما همچنان دولت با کسری درآمدی برای پوشش هزینه ها روبه رو بوده که برای جبران آن فروش اوراق قرضه اسلامی را پیش بینی کرده است. بنابراین دولت برای پوشش کسری از طریق فروش نفت و اوراق بدهی می خواهد تامین مالی کند. همچنین سهم صندوق توسعه ملی گرچه براساس سند برنامه ششم توسعه
 34 درصد بوده، اما در لایحه بودجه 98 دولت 14 درصد آن را کاهش داد و سهم 20 درصدی را برای صندوق توسعه از محل فروش نفت پیش بینی کرده است. مجموع استفاده از درآمدهای نفت حدود 142 هزار میلیاردتومان می شود و دولت حدود 44 هزار میلیاردتومان نیز قرار است اوراق مالی و اسلامی بفروشد. همچنین دولت با دوسقفی کردن بودجه پیش بینی کرده در صورت مازاد درآمد دولت می تواند تا 40 هزار میلیاردتومان دیگر هم مصرف کند. پس در سقف دوم از محل صادرات نفت و اصلاحات ساختاری و صندوق توسعه ملی قرار است 40 هزار میلیاردتومان اعتبار تخصیص یابد. مشخصا دو گزینه اولی که امکان تحقق ندارد، بنابراین دولت با استفاده از منابع صندوق توسعه ملی و فروش اوراق بودجه را تراز کرده است. 
اتفاق دیگر در لایحه بودجه سال آینده این است که بودجه شرکت های دولتی افزایش 50درصدی داشته و عمدتا مربوط به شرکت هایی است که صادرات نفتی دارند مانند شرکت پالایش پخش. در مقابل سمت مصارف و هزینه جاری 9درصد افزایش پیدا کرده و با توجه به اینکه فصل پرداخت دستمزد حدود 20درصد افزایش پیدا کرده، احتمالا دولت می تواند به قول خود برای افزایش دستمزد کارمندان عمل کند. بودجه عمرانی تغییری نکرده و 62 هزار میلیاردتومان در نظر گرفته شده است. درآمدهای اختصاصی نیز که عمدتا مربوط به دانشگاه ها و علوم پزشکی است، حدود
 24 درصد افزایش پیدا کرده است. در نهایت بودجه کل کشور حدود 40 درصد افزایش پیدا کرده که به طور عمده تحت تاثیر افزایش بودجه شرکت های دولتی اتفاق افتاده است. 
 از لحاظ ساختاری آیا می توان تغییرات شکلی و محتوایی را در متن لایحه بودجه دید؟
متن لایحه بودجه 98 آن طور که از جزئیات آن برمی آید به لحاظ ساختاری هیچ تغییری نسبت به سال های قبل نکرده است. اگر هم تغییری بوده به دلیل تحمیل متغیرهای بیرونی مثل کاهش صادرات نفت و نرخ تسعیر ارز (که در این مورد به کمک دولت می آید) است، اما از لحاظ شفافیت تغییری نکرده است. اعتبارات متفرقه همان 10درصد باقی مانده است. اینکه دولت نرخ ارز را دقیقا چه میزان در نظر گرفته مشخص نیست و همچنین روشن نیست 14 میلیارددلار اعتبار با دلار چهارهزارو 200تومانی قرار است به چه کسانی و چگونه توزیع شود؟ همچنین اینکه در سقف دوم 40 هزار میلیاردتومان با چه تفکیکی صورت می گیرد، شفاف نشده است. 
از دیگر موارد عدم شفافیت در بودجه تعداد کارکنان دولت و چگونگی پرداخت حقوق آنهاست. ما نمی دانیم واقعا چه تعدادی سرجمع از خزانه دولت دستمزد دریافت می کنند و از چه محلی دریافت می کنند. 
دولت بخشی از پرداخت دستمزد را از فصل اول بودجه تحت عنوان جبران خدمات کارکنان تامین می کند، اما از اعتبار فصل ها رفاه اجتماعی، سایر هزینه ها، مصرف کالا و خدمات هم پرداخت می کند، اما اینکه از هرکدام این فصل ها برای پرداخت دستمزد چه میزان برداشت می کند مشخص نیست. 
 در خلال این عدم شفافیت چه مواردی پنهان می شود؟
زمانی که دولت به واسطه بودجه بیان نمی کند چگونه و بین چه تعدادی حقوق پرداخت می کند، حقوق و دستمزد پنهان می ماند؛ اینکه چه میزان حقوق پرداخت می کند. جدول شماره 2 که خلاصه هزینه دولت است، اطلاعات کاملی نمی دهد. احتمالا با استفاده از فصل پرداخت کالا و خدمات پول مشاوران دستگاه های دولتی پرداخت می شود، اما مشخص نیست چه تعداد مشاور در کدام دستگاه ها به کار گرفته شده است. اطلاعات یا در حد شفاهی بین خود دستگاه دولتی است یا سازمان برنامه وبودجه می داند، اما این اطلاعات در اختیار نمایندگان مجلس قرار نمی گیرد یا برای تحلیل دقیق و ایجاد شفافیت در دسترس رسانه ها نیست. 
نکته قابل توجه دیگر این است که این همه دستگاه دولتی که وجود دارند و بودجه بگیر هستند، مشخص نیست کدام وظیفه دولتی را برعهده دارند یا این همه نهاد فرهنگی که اعتبار به آنها تعلق می گیرد در جهت پیش بردن چه هدفی هستند. 
 اگر بودجه را به عنوان یک سند مالی توزیع منابع محدود بدانیم، این منابع با چه اولویت هایی و بین چه کسانی توزیع شده و آیا عدالت اجتماعی در آن رعایت شده است؟
در میان بخش های مختلف، بیشترین بودجه به بخش امور رفاه اجتماعی تعلق گرفته و بعد از آن بخش های آموزش وپرورش و دفاعی است که مجموعا 50 درصد اعتبارات بودجه را به خود اختصاص داده اند، اما آیا می توان نتیجه گرفت اولویت دولت رفاه اجتماعی است؟ بودجه درواقع یک تصویر کلی از برنامه مالی است برای اینکه دولت در طول سال وظایف خود را انجام دهد، اما یک سمت آن هم برای رفاه مردم است. 
یارانه ای که به پشتوانه بودجه پرداخت می شود باید قاعدتا توزیع درآمدها باشد، اما نکته ای که وجود دارد این است که به عنوان مثال در مورد یارانه، توزیع مجدد درآمد نمی بینیم، بلکه توزیع مجدد درآمدهای نفتی است. بنابراین به طور مستقیم بودجه دولت، خدماتی است که مردم دریافت می کنند و باید موجب بهبود رفاه مردم شود و تسهیلات بیشتری در اختیار مردم قرار بگیرد. واقعیت این است که امروز مردم از شرایط راضی نیستند. این نشان می دهد بودجه کارکرد اصلی خود را ندارد. طرح های عمرانی متوقف هستند و بودجه حتی در توزیع نفتی طرح های عمرانی هم موفق نیست. پس سوال اصلی این است: «آیا بودجه دولت باعث رضایتمندی مردم می شود یا نه؟». اما متاسفانه شاهد این هستیم که بودجه منفعل است و ما نباید قاعدتا انتظار داشته باشیم به اهداف کلان کمک کند. 
درآمدهای اختصاصی دستگاه هایی که هیئت امنایی هستند فرق دارد، اما برخی دستگاه ها بخشی از درآمدهای عمومی را اختصاصی کردند؛ مثلا سازمان مالیاتی بخشی از مالیات وصولی را قرار است صرف هزینه های جاری خود کند. این شکل از درآمدهای اختصاصی بین دستگاه های مختلف تفاوت و تبعیض ایجاد می کند. 
 در فقدان شفافیتی که شرح دادید، آیا اجزای بودجه و نوع تصمیم گیری دولت برای برنامه دخل وخرجی می تواند اعتماد عموم مردم را جلب کند؟ به نظر می رسد این توانایی را نداشته است.
مهم ترین بعد بودجه مالی است، اما یکی از ابعاد مهم بودجه بعد سیاسی آن است. بودجه در یک فرایند سیاسی تدوین و تصویب و اجرا می شود؛ یعنی فرض کنید یک خانواده پنج نفره یک درآمدی دارد، اگر در آمد یک نفر بنا به صلاحدید آن یک نفر خرج می شود، اما ممکن است خانواده بر اساس تصمیم جمعی هزینه کند، در اینجا باید به رای اکثریت تمکین کنیم. حال همین مثال را تعمیم دهیم به دولت. 
آیا دولت و مجلسی که بر سر کار آمده، بر اساس خواست مردم بوده است؟ اگر نماینده اکثریت مردم باشد، خواست اکثریت مردم را باید پوشش دهد، اما اگر نمایندگان مجلس و دولت نماینده اکثریت نیستند، اولویت ها هم برهم می خورد. نتیجه این فرایند اعتباراتی است که از نظر مردم اولویت نیست، اما ردپای آن را در بودجه می بینیم. ترجیحاتی در متن بودجه اتفاق می افتد که برای مردم ضرورت آن ملموس نیست، اما بنا بر اقتصاد سیاسی حاکم بر کشور به عنوان اولویت و ضرورت بودجه ای در نظر گرفته می شود.
                