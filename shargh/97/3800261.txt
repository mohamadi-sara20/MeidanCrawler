دو‌شنبه ۱۲‌شهریور ۱۳۹۷
-----------------------------------------
type_unknown
-----------------------------------------
هاید پارک هایی برای معلمان
-----------------------------------------

                    شهرزاد همتی: «با وزیر کشور صحبت هایی داشته ام که محل هایی مشخص شود تا معلمان جهت اعتراضاتشان در آن محل ها حضور پیدا کنند و تهدیدهایی که در این موارد وجود دارد کم شود و در استان ها هم به مدیران کل تاکید خواهم کرد تا با هماهنگی با استانداران چنین محل هایی را مشخص کنند».این بخشی از سخنان وزیر آموزش وپرورش پس از منتفی شدن استیضاح و در حاشیه جلسه هیئت دولت بود که در جمع خبرنگاران مطرح کرد. پس از پیشنهاد شورای شهر تهران برای مشخص کردن چند منطقه مختص اعتراضات مردمی، حالا وزیر آموزش وپرورش نسخه هایدپارک ایرانی را برای معلمانی تجویز می کند که در سال های گذشته اعتراضات صنفی پرشماری داشته اند و در یک سال گذشته تجمعات صنفی آنها یا به خشونت کشیده یا به بازداشت تنی چند از فعالان صنفی منتهی شد. آخرین تجمع اعتراضی معلمان به هفته معلم بازمی گردد. آنها در برخی از شهرهای کشور در اعتراض به پولی شدن آموزش و نیز وضعیت معیشتی خود تجمع کردند. این تجمع در تهران ساعت 10 صبح مقابل ساختمان سازمان برنامه وبودجه کشور برگزار شد. اما بعد از گذشت دقایقی از تجمع، تعدادی از معلمان بازداشت شدند که هنوز دو نفر آنها در زندان به سر می برند. به نظر می رسد مشخص کردن اماکنی برای اعتراضات هر یک از اقشار جامعه به این اعتراضات چهره قانونی تری می دهد. درحالی که مطابق اصل 27 قانون اساسی جمهوری اسلامی تشکیل اجتماعات و راهپیمایی ها بدون حمل سلاح، آزاد است به شرط اینکه مخل مبانی اسلام نباشد. در سال های اخیر کمتر تجمعی مخل تشخیص داده نشده و تا پایان تجمع همه چیز مسالمت آمیز پیش رفته است. حالا بطحایی به عنوان نماینده معلمان درباره اماکنی صحبت می کند که می تواند محل ثابت اعتراضات معلمانی باشد که در همه این سال ها به وضعیت صنفی و حقوقی خویش معترض بوده اند. اما این طرح مخالفان و منتقدانی هم دارد. نجمه نوری، مدیر یکی از دبیرستان های شرق تهران است. او به «شرق» می گوید: اصلا ایجاد چنین ساختاری قابل فهم نیست. معلمی که می خواهد به حقوق حقه اش اعتراض کند، برایش یک سالن اجتماعات در نظر بگیرند و درش را ببندند که در آن چند بنر دستش بگیرد و اعتراض کند؟ پس تکلیف دوربین ها و مردم معمولی که باید صدای اعتراض معلم را بشنوند چه می شود؟ از طرفی چه حاشیه امنی برای معلمان وجود دارد که در تجمعات شرکت کنند و بعد برایشان مشکلات سازمانی پیش نیاید؟ من فکر می کنم فرهنگ فعلی کشور ما اجازه ساخت چنین اماکن اعتراضی را نخواهد داد و این پیشنهاد نیز مانند پیشنهاد شورای شهر به جایی نخواهد رسید. اما محمدرضا نیک نژاد، معلم و فعال صنفی معلمان، در گفت وگو با «شرق»، با مثبت ارزیابی کردن پیشنهاد مطرح شده از طرف وزیر آموزش وپرورش تاکید کرد: اگر پیشنهاد وزیر عملی شود به نظر می رسد می تواند به لحاظ امنیتی موقعیت معلمان را حفظ کند و آنها را وارد مسائل حاشیه ای نکند و قطعا معلمان از این فضا استقبال خواهند کرد. تا جایی که به خاطر دارم، قرار بود چنین اماکنی برای بیان اعتراض های مردمی در سطح کلان تاسیس شود، اما همین که صنف معلمان نیز بتواند چنین اماکنی را برای خود داشته باشد خود قدم بسیار مثبتی است. نیک نژاد تاکید کرد: وضعیت صنفی معلمان ایجاب می کند که آنها همیشه پتانسیل اعتراضات را داشته باشند، چون خواسته های آنها متراکم است و آنها به دنبال راه حلی برای رساندن صدای خود به گوش مسئولان هستند. ما در روزهای اخیر نیز در حاشیه استیضاح وزیر آموزش وپرورش که صحبت می کردیم، معتقد بودیم که خواسته صنفی آموزش وپرورش باید به مطالبات اجتماعی تبدیل شود و ابزاری در جهت رسیدن همه مردم به خواسته آنها باشد. ما باید تلاش کنیم در اولویت خواسته های خود مطالبات اجتماعی- جامعیتی را قرار دهیم و همگام با مردم عمل کنیم. اگر این پیشنهاد عملی شود تا یک فضایی ایجاد شود معلمان حرفشان را بزنند و مطالبات خود را پیش ببرند، می توان قدم موثر آموزش وپرورش را در راستای آزاداندیشی حس کرد.مکانی برای اعتراضآذرماه سال 96 بود که عیسی فرهادی، فرماندار وقت تهران، در نشستی خبری بیان کرد: خوب است محلی را برای تجمعات مردم در تهران تعیین کنیم تا هرکسی که خواست اعتراض کند به آنجا برود و مسئولان هم آنجا در جمع مردم حاضر شوند. اما حرف او صرفا در حد یک پیشنهاد باقی ماند هرچند شورای پنجم تهران سعی کرد به آن جامه عمل بپوشاند، اما به جایی نرسید. در پی ناآرامی های دی ماه سال گذشته بود که شورای شهر تهران طرحی را با دوفوریت مبنی بر الزام شهرداری تهران به تعیین مکان مناسب برای تشکیل اجتماعات اعتراضی به تصویب رساند. ایده اولیه طرح این بود که براساس اصل بیست وهفتم قانون اساسی، تشکیل اجتماعات بدون حمل سلاح به شرط آنکه مخل مبانی اسلامی نباشد باید به رسمیت شناخته شود و در برخی از کلان شهرهای دنیا همچون لندن چنین مکانی وجود دارد.مطابق این طرح شورای شهر تهران، شهرداری موظف بود در چارچوب وظایف مدیریت شهری از جمله ماده 7 قانون شهرداری ها با همکاری نهادهای ذی ربط مانند وزارت کشور مکانی مناسب برای تشکیل این گونه تجمعات تعیین کرده و در مدت یک ماه از زمان تصویب طرح، مکان تعیین شده را برای بررسی و تایید نهایی به شورای اسلامی شهر تهران ارائه دهد. با وجود روشن شدن امیدهایی برای عملی شدن این طرح اما هیئت تطبیق تعیین مکان برای تجمعات را به کل خارج از حیطه وظایف شورا دانست و از پایه و اساس مصوبه را مردود اعلام کرد و عیسی فرهادی که خود زمانی پیشنهاددهنده این طرح بود، اعلام کرد: شورای شهر نمی تواند در این زمینه تصمیم بگیرد و این جزء وظایف شورای تامین است». به گفته نمایندگان شورای شهر تهران، این پیشنهاد دارای پیشینه ای به قدمت 15 سال بود. 15 سال پیش دولت از شورای تامین خواسته بود این مکان را تعبیه کند، اما هنوز چنین مکانی ساخته نشده است.
                