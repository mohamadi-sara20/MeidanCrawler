یک‌شنبه ۱۳ آبان ۱۳۹۷
-----------------------------------------
نقطه عطف جهانی
-----------------------------------------
نقطه عطف جهانی
-----------------------------------------

                    دور تازه تحریم های آمریکا علیه ایران درحالی که هشت کشور از مهم ترین واردکنندگان نفت ایران از آن معاف شده اند، نشان دهنده ناتوانی ایالات متحده در به اجراگذاشتن «حداکثر فشار» بر ایران است؛ فشاری که دونالد ترامپ از ماه ها پیش فرارسیدن آن را وعده داده بود. با این ناکامی، یک بار دیگر واقعیات، خود را بر آرزوها تحمیل کردند. با وجود این، تحریم ها هنوز دشواری هایی پیش روی اقتصاد و تجارت ما قرار خواهد داد؛ البته نه آن قدر که اقتصاد ملی ایران را زمین گیر کند یا ایران را وادار کند که به مذاکرات یک سویه و زورگویانه رضایت دهد. حتی اگر تحریم ها می توانستند صادرات نفت ایران را به صفر نزدیک کنند، بازهم دلیلی وجود نداشت که ایران به مذاکراتی تن بدهد که عزت نفس و حیثیت آن را به منزله یک کشور مستقل پایمال می کند. نهایتا اگر ایالات متحده به هدف تاثیرگذاری تحریم ها بر وادارکردن ایران به بازبینی سیاست های منطقه ای و عقب نشینی از مناطقی رضایت دهد که ایران به دلیل دفاع از خود در آنجا حضور دارد، باید همچنان منتظر شکست در دستیابی به این هدف هم باشد. مطالعه جدیدی از سوی «گروه بین المللی بحران» نشان داده که هیچ گونه ارتباطی میان نوسانات اقتصادی ایران با سیاست های منطقه ای ما وجود ندارد. علت آن ساده است: جمهوری اسلامی ایران مانند هر کشور عادی دیگر در جهان، مراقبت از امنیت ملی خود را که از طریق نظامی تهدید شود، بر هر موضوع دیگری مقدم می داند و هنگامی که ایران به واسطه تحریم ها یا هر دلیل دیگری، تحت فشار اقتصادی قرار بگیرد، نگرانی بیشتر ی خواهد داشت که ترکیب شدن این فشارها با تنگناهای نظامی، بقای ایران را به مخاطره بیندازد. بنابراین ایالات متحده باید انتظار داشته باشد که با تشدید تحریم های اقتصادی، انگیزه های ایران نیز برای تقویت استحکامات نظامی در داخل و خارج افزایش یابد. این دقیقا خلاف هدفی است که واشنگتن در نظر دارد. تحریم های ناموجه و یک جانبه در کنار لفاظی های گستاخانه و تحقیرآمیز علیه ایران، موجب تحریک ناسیونالیسم ایرانی و بالابردن مطالبه برای همبستگی ملی است که برای مقاومت در برابر تحریم ها ضرورت دارد. در کارکرد داخلی، تجدید حیات احساسات ملی گرایانه، اختلافات داخلی را در مقایسه با سال های گذشته به حداقل رسانده و در کارکرد خارجی، حمایت های بیشتری از سیاست های منطقه ای ایران برای مقابله با رفتارهای مخرب و تبعیض آلود ایالات متحده به ارمغان آورده است. بدون تحریم های قلدرمآبانه آمریکا، رسیدن به این دستاوردها آسان نبود. اطمینان از اینکه تحریم ها قادر نخواهند بود اقتصاد ملی را به زمین بزنند، مواضع سیاسی ایران را تغییر دهند یا سیاست های منطقه ای ما را متحول کنند، موجب نخواهد شد که انتظارات ایران از اعضای 1+4 تقلیل یابد. از نگاه ایران، برجام در یکی از دشوارترین چانه زنی های سیاسی در دهه های اخیر به دست آمده و به این دلیل که تحریم های شورای امنیت سازمان ملل متحد و سایر تحریم های چندجانبه را ملغی کرده و از شکل گیری یک اتفاق نظر جهانی علیه ایران جلوگیری می کند، همچنان ارزشمند است؛ اما اگر در بدترین سناریو، تحریم های یک جانبه آمریکا به قدری اثرگذار باشند که از دیدگاه ایران تفاوتی با تحریم های چندجانبه نداشته باشند، ایران دلیلی برای باقی ماندن در برجام نخواهد داشت. اکنون نوبت این کشورهاست که نشان دهند از اراده واقعی برای نجات برجام برخوردارند. این آزمونی برای چین است تا نشان دهد که ارزش در نظر گرفته شدن به عنوان یک قدرت نوظهور را دارد. روسیه می تواند از این فرصت برای ترمیم چهره مخدوش خود در میان ایرانیان استفاده کند و بدون آنکه با بالارفتن قیمت جهانی نفت وسوسه شود، شایستگی خود را برای شراکت استراتژیک همه جانبه با ایران اثبات کند. مجموع رفتارهای چین و روسیه در طول تحریم ها علیه ایران، تکلیف گرایش «نگاه به شرق» را در سیاست خارجی ما روشن خواهد کرد. برای اتحادیه اروپا این به مراتب نبردی نفس گیرتر است. شکست اتحادیه در جلب اعتماد و رضایت ایران، می تواند به معنای خاتمه استقلال ژئوپلیتیکی اروپا از ایالات متحده باشد؛ به اعتبار هر نوع چندجانبه گرایی که اروپا مبتکر آن است، پایان دهد و رویای گام گذاشتن اروپا در جهان چندقطبی را حداقل تا سال های آینده به تعویق بیندازد. در دنیایی که برجام به خاطر ناتوانی اروپا در عمل به تعهداتش از میان رفته است، 28 کشور اروپایی چیزی بیش از یک شریک اقتصادی ضعیف و فاقد استقلال برای ایران نخواهند بود. 13 آبان و بازگشت دور تازه تحریم ها، بیش از آنکه نقطه عطفی برای ایرانی باشد که دهه ها تحریم را تجربه کرده، نقط عطفی برای آمریکاست که شکست آنچه را سیاست حداکثر فشار از طریق تحریم ها نامیده است، تجربه کند؛ همچنین نقطه عطفی برای اعضای 1+4 و سایر کشورهای جهان تا جایگاه خود را در منظومه سیاست خارجی ایران و در نظم جهانی جدید تعریف کنند.
                