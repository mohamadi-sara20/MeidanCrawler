شنبه ۲۱ مهر ۱۳۹۷
-----------------------------------------
type_unknown
-----------------------------------------
این 15 نفر
-----------------------------------------

                    
شرق: ورود هیئت نظارت 15نفره مجمع تشخیص مصلحت نظام به ماجرای لوایح FATF حتی بعد از تایید مصوبه مجلس از سوی شورای نگهبان، یک ابهام حقوقی جدید به وجود آورده است. آیا این هیئت به لحاظ قانونی این اختیار را دارد که به عنوان نهاد بالادستی مجلس و شورای نگهبان عمل کند؟ در این صورت، بر اساس کدام اصل قانون اساسی یا حتی قانون عادی این اختیار را دارد؟ علی احمدی، جانشین دبیر مجمع تشخیص مصلحت نظام، در یک برنامه تلویزیونی گفته است: در ابتدا باید موضوع مصلحت و نظارت را از یکدیگر تفکیک کنیم. مصلحت موضوع اصل 112 قانون اساسی است و در صورتی که مجلس شورای اسلامی نظر شورای نگهبان را با تاکید بر مصلحت تامین نکند، موضوع اختلافی به مجمع ارسال می شود. بر مبنای حکم جدید معظم له به اعضای مجمع، وظایف نظارتی مجمع به جمع برگزیده ای از اعضای مجمع به انتخاب خود آنان منتقل و اختیارات مجمع در مقررات نظارت به این جمع محول شد. این جمع که هیئت عالی نظارت نامیده شد، مرکب از 15 عضو است و وظیفه انطباق مصوبات مجلس با سیاست های کلی را بر عهده دارد. با ابتکار جدید، فرایند طولانی انطباق مصوبات مجلس با سیاست های کلی اصلاح و سرعت عمل مجمع برای تطبیق مصوبات مجلس با سیاست های کلی کشور بیشتر شده است. 
هیئت عالی نظارت به لحاظ کارشناسی بیشترین آشنایی را با سیاست های کلی کشور دارد و نظر کارشناسی خود را در اختیار شورای نگهبان قرار می دهد و در آخر، نظر شورای نگهبان به مجلس ارائه می شود. او با اشاره به اینکه مصوبات مجلس درباره لایحه مبارزه با پول شویی و پیوستن ایران به کنوانسیون مبارزه با جرائم سازمان یافته فراملی (پالرمو) با سه سیاست کلی کشور مغایرت دارد، گفت: ما اساسنامه FATF را امضا و تصویب نکرده ایم و می خواهیم به توصیه آن به برخی کنوانسیون ها ملحق شویم و در داخل اجرا کنیم. این توصیه ها و الحاق ها برای کشور تعهداتی ایجاد می کند. برخی از این توصیه ها را قبل از تصویب مقام صلاحیت دار اجرائی کرده ایم. سوالاتی دراین باره وجود دارد. ما می توانیم برخی از آن توصیه ها را با قوانین داخلی جایگزین کنیم؛ مانند لایحه مبارزه با پول شویی که در دولت بومی سازی شده است. هرچند اصلاحات و مواد و تبصره های الحاقی در مجلس آسیب پذیری ها را به مراتب بیشتر کرده است. درباره پالرمو (مبارزه با جرائم سازمان یافته فراملی) نیز می توانستیم خودمان قانون داخلی تنظیم و تصویب کنیم. شروط هفت گانه مجلس برای الحاق به این کنوانسیون بیش از آنکه موثر باشد، عباراتی زبان بند هستند. جانشین دبیر مجمع تشخیص مصلحت نظام گفت: برای بررسی هریک از لوایح اشاره شده دو نماینده از هیئت عالی نظارت به کمیسیون های مجلس معرفی شده اند، از لایحه مناطق آزاد تجاری دعوت از نمایندگان هیئت عالی آغاز شده است و امیدواریم این روند در موضوع CFT تقویت شود. شورای محترم نگهبان درباره انطباق مصوبات مجلس با سیاست های کلی بر اساس نظر هیئت عالی نظارت، اعلام نظر می کند. عباسعلی کدخدایی، سخنگوی شورای نگهبان، نیز چهارشنبه گذشته به ایسنا گفت: در بررسی های انجام شده درباره لوایح اصلاح قانون مبارزه با پول شویی و کنوانسیون پالرمو (از لوایح FATF)، نظرات شورای نگهبان تامین شد و از نظر شورای نگهبان ایرادات برطرف شده است؛ اما مجلس به ایرادات مجمع تشخیص مصلحت توجه نکرده بود که این قسمت به مجلس اعاده شد و در نهایت مجمع تشخیص مصلحت دراین باره تصمیم گیری خواهد کرد. 
هیئت نظارت بر مبنای کدام متن مخالفت کرده است؟
ورود زودهنگام مجمع تشخیص مصلحت نظام به ماجرای بررسی لوایح FATF حتی پیش از تصویب در مجلس و اعلام نظر نهایی شورای نگهبان، صدای بسیاری از منتقدان را بلند کرده بود. نعمت احمدی، حقوق دان و مدرس حقوق اساسی در دانشگاه، درباره اظهارنظر کدخدایی و احمدی به «شرق» گفت: ما اطلاع کاملی از وظایف این هیئت 15 نفره درون مجمع، شرح وظایف و حتی ترکیب اعضای آن نداریم.مجمع تشخیص مصلحت نظام آیین نامه داخلی اش را خودش می نویسد و اطلاع رسانی عمومی نمی شود». او افزود: «تا جایی که ما طبق قانون اساسی می دانیم مجمع تشخیص مصلحت نظام زمانی به یک مصوبه ورود می کرد که بین شورای نگهبان و مجلس اختلاف رخ می داد و مجلس روی نظرش می ایستاد. برای اینکه مصوبه بلاتکلیف نماند، به مجمع ارسال می شد و مجمع با درنظرگرفتن مصلحت نظام رای بر تایید یا رد مصوبه می داد. از سویی مجمع بازوی مشورتی مقام معظم رهبری نیز هست. تعیین سیاست های کلان با رهبری است و مجمع در این مورد به ایشان مشورت می دهد. اما این موردی که آقای احمدی مطرح کرده اند؛ یعنی تشکیل یک هیئت عالی نظارت به انتخاب خود اعضا که قرار است وظیفه نظارتی نه مصلحتی مجمع را ایفا کند، ما را با چند سوال روبه رو کرده است. سوال نخست اینکه یک مصوبه یا لایحه بر اساس چه مسیر یا مکانیسم قانونی ای قبل از تصویب مجلس و رد شورای نگهبان به مجمع رفته است؟ آیا از طرف شورای نگهبان رفته است؟ از سوی مجلس رفته یا دولت؟ یا این هیئت نظارت راسا ورود کرده است؟ اگر راسا ورود کرده، اولا بر اساس چه مکانیسمی بوده و دوما اظهار مخالفتشان بر چه اساسی بوده؛ وقتی هنوز چیزی تصویب یا تایید نهایی نشده است؟ مثلا مخالفت با FATF چگونه بوده است. چون FATF متن یا معاهده نیست. یک سری چارچوب است. گفته شده قواعد داخلی کشورها باید بر اساس این چارچوب ها اصلاح شود. همان طور که مقام معظم رهبری هم گفتند، شما خودتان قانون بنویسید و مقررات داخلی را اصلاح کنید. از سویی دیگر شورای نگهبان گفته که ایرادات مجمع از سوی مجلس برطرف نشده است. درحالی که باز هم گفته نشده آن متنی که از سوی مجمع تشخیص مصلحت نظام دارای ایراد تشخیص داده شده، چه متنی بوده است؟ نامه مخالفت آقای شاهرودی با تکیه بر چه متنی نوشته شده است؟ متن موردنظرشان یک لایحه یک طرح بوده است؟ چون از این دو حالت خارج نیست. اگر طرحی بوده که در مجلس تصویب شده، مسیر طبیعی تاییدش با شورای نگهبان است. در این صورت پس چطور و چه زمانی به مجمع تشخیص رفته است؟ که ابهام دارد. اگر لایحه دولت بوده باز هم سوال است که چطور به مجمع رفته؟ آیا دولت آن را مستقیم فرستاده است؟ اگر مجمع راسا آن را دریافت کرده حتما هیئت نظارت باید برابر با آیین نامه ای این کار را می کرده که الان همه اینها ابهام دارد. ای کاش می شد از متن آیین نامه هیئت نظارت مجمع تشخیص مصلحت مطلع می شدیم. چه مطابق قانون اساسی و چه قوانین موجود ما تا به حال موردی نداشته ایم که مجمع این گونه وارد لوایح شود.
جایگاه قانونی هیئت انتخابی 15 نفره کجاست؟
احمدی افزود: گفته می شود که مجمع تشخیص مصلحت در بعد نظارتی باید بررسی کند که قوانین با سیاست های کلی نظام مغایر نباشد. پس فرض کنیم که براساس این وظیفه اش گفت این لایحه مخالف سیاست های کلی نظام است. این یعنی آیا آن هیئت 15نفره به عنوان مرجع بالادستی مجلس قرار می گیرند؟ در این صورت جایگاه قانونی این هیئت 15نفره کجاست؟ و تکلیف مجلس با آن لایحه چه می شود؟ نعمت احمدی با اشاره به اینکه براساس آنچه تاکنون مفاد قانون اساسی و حقوق اساسی را در دانشگاه تدریس کرده ام تا به حال با چنین دریافتی از وظایف مجمع روبه رو نبوده ام، افزود: برابر سخن آقای کدخدایی که گفته مجلس ایرادات شورای نگهبان را برطرف کرده و شورای نگهبان نظرش تامین شده پس حالا مصوبه مجلس حکم قانون را دارد و هیچ نهاد و مرجعی نمی تواند این قانون را نقض کند مگر با قانون جدید. حالا باید از آقای کدخدایی سوال کرد در این شرایط هیئت 15نفره نظارت مجمع تشخیص با چه مجوزی می تواند قانون یک کشور را نقض کند؟ و در این صورت آیا قانون باید بلااجرا بماند. براساس علم حقوق، قوانین لازم الاجراشده صرفا به وسیله قانون جدید نسخ می شود. با این کیفیت اگر این هیئت 15نفره نظارت این اختیار را داشته باشد که مصوبات مجلس که به تایید شورای نگهبان رسیده است را بلااثر کند، ظاهرا ما با یک نهاد یا مرجع جدید تاسیس شده روبه رو هستیم که فراتر از اختیارات قانون اساسی و بدون طی تشریفات قانونی این امکان را دارد که قوانین لازم الاجرا را فسخ و نسخ کند. این چیزی است که جامعه حقوقی باید آن را نقد کند چون این هیئت 15نفره ظاهرا با یک آیین نامه تشکیل شده نه با قانون اساسی و حتی با قانون عادی.
                