سه‌شنبه ۱۶ بهمن ۱۳۹۷
-----------------------------------------
حرف اول
-----------------------------------------
نقدی بر طرح اصلاح قانون انتخابات مجلس
-----------------------------------------

                    قوانین ناظر بر انتخابات، از جمله قوانین مهم و اساسی هر کشوری به شمار می آیند که حتی در برخی کشورها جایگاه بالاتری در مقایسه با سایر قوانین عادی دارند که آنها را قوانین ارگانیک می نامند. این قوانین با توجه به تاثیری که در نحوه اداره حکومت و نقش آفرینی مردم در انتخاب حاکمان دارند، بیش از سایر قوانین مورد نظر مردم و جامعه نخبگان هر کشوری هستند. این اهمیت و جایگاه اقتضای آن را دارد که به سرعت و بدون انجام تحقیقات و بررسی های کارشناسی لازم دستخوش تغییر نشوند، چراکه کوچک ترین تغییر در آنها ممکن است بزرگ ترین آثار را در سطح کشور ایجاد کند. متاسفانه در نظام قانون گذاری ما به این مهم کمتر توجه شده و دوره های مختلف مجالس قانون گذاری به جای حفظ ثبات لازم در قوانین ناظر بر انتخابات، به صورت مستمر علاقه مند به اصلاح و تغییر در این قوانین بوده اند و مهم تر آنکه این اصلاحات عموما به شیوه ای علمی و با انجام بررسی های کارشناسی و اجرائی لازم انجام نشده اند. طرح اصلاحی که هم اکنون درباره قانون انتخابات مجلس شورای اسلامی در حال بررسی است، با وجود برخی نقاط مثبت، از این قاعده کلی پیروی می کند و متاسفانه آن چنان که باید و شاید اهمیت این حوزه را در ارائه پیشنهاد تقنینی مدنظر قرار نداده است. بررسی ایرادها و آسیب شناسی کلی این طرح با توجه به کثرت مواد آن نیازمند مجال گسترده ای است. برخی ایرادهای کلی این طرح:
1- ازآنجاکه برگزاری انتخابات یک امر اجرائی، پیچیده و حساس است و تصمیم گیری و تغییر و تحول در آن نیازمند اشراف کامل نسبت به جوانب اجرائی و آثار متعدد سیاسی و اجتماعی آن است، اساسا دولت به عنوان مجری اصلی انتخابات، مرجع مناسب تری برای ابتکار قانون گذاری یا پیشنهاد تقنین در این حوزه است. باید توجه داشت تقنینی که ریشه در لوایح ارسالی از سوی دولت به عنوان نهاد اجرائی و درگیر با موضوعات اجرائی کشور نداشته باشد، در بسیاری از موارد دچار آسیب هایی مانند نبود واقع نگری، توجه نکردن به جوانب اجرائی موضوع و مهم تر از همه ضعف بدنه کارشناسی در مرحله طراحی متن پیش نویس است. طبیعتا دولت با بهره مندی از بدنه کارشناسی بسیار گسترده و توانمندی های مالی و اجرائی بالا در مدیریت کارشناسی و پژوهشی موضوعات، توانمندی بالاتری در تدوین پیش نویس های تقنینی دارد…
 به طور خاص در حوزه انتخابات نیز اشراف بسیار بیشتری به جزئیات شرایط سیاسی، اجتماعی، جغرافیایی و اقتضائات امنیتی داشته و به عنوان مجری انتخابات الزامات اجرائی آن را نیز مدنظر قرار می دهد. متاسفانه با وجود تکلیف قانونی موجود در سیاست های کلی انتخابات مبنی بر بازنگری قوانین انتخاباتی موجود در پرتو این سیاست ها، دولت در انجام این تکلیف خود کوتاهی کرده و همین امر موجب اقدام مجلس در ارائه طرح در موضوع انتخابات شده است. همین امر منجر به ورود دیرهنگام دولت به موضوع و انتشار خبر آماده سازی لایحه جامع انتخابات از سوی دولت بوده است. هرچند به نظر نمی رسد دیگر چنین لایحه ای نیز به دلیل آسیب هایی مانند آماده سازی فوری و احتمالا واکنشی نسبت به طرح موجود در مجلس کارایی لازم را داشته باشد. 
2- مطابق قانون اساسی پنج نوع انتخابات و همه پرسی در کشور ما پیش بینی شده که متاسفانه برای هریک قانون مجزایی به تصویب رسیده است. حتی برای برخی از آنها قانون دیگری با عنوان قانون نظارت بر انتخابات وجود دارد. این موضوع منجر به وجود تفاوت ها و اختلاف هایی در شیوه های اجرائی و نظارتی انتخابات شده است. این موضوع اجرای انتخابات و نظارت بر آن را با چالش هایی مواجه می کند که مناسب بود در صورت نیاز به اصلاح قوانین انتخاباتی، این اصلاح در قالب طرح یا لایحه ای جامع ارائه می شد و تمامی جوانب موضوع انتخابات و همچنین تمامی انواع انتخابات در کشور در این زمینه مدنظر قرار می گرفت؛ درحالی که متاسفانه در طرح حاضر با حفظ شیوه کنونی، صرفا یکی از قوانین انتخابات مدنظر قرارگرفته که ناظر بر موضوع انتخابات مجلس شورای اسلامی است. 
3- سیاست های کلی انتخابات که در مهرماه سال 1395 و در 18 بند از سوی مقام معظم رهبری ابلاغ شد، محورهای متعددی را مدنظر قرار داده و دولت و مجلس را مکلف به بازنگری قوانین و مقررات انتخاباتی در این محورها کرده است. لزوم ارتقای شفافیت و نظارت بر هزینه های انتخاباتی، تدوین ضوابط لازم الرعایه در تبلیغات، لزوم پیشگیری و مجازات تخلفات و جرائم انتخاباتی و تبلیغاتی، توسعه آموزش عمومی در زمینه انتخابات، لزوم تعیین قواعد رقابت سیاسی سالم، طراحی سازوکار فعالیت قانونمند و مسئولانه احزاب و اشخاص حقیقی، لزوم تداوم نظارت بر طول دوره نمایندگی و لزوم ثبات قوانین انتخاباتی از جمله محورهایی است که سیاست های کلی انتخابات به آنها اشاره کرده و متاسفانه در طرح اصلاح قانون انتخابات توجه چندانی به آنها نشده است. 
علاوه بر ایرادهای پیش گفته، آنچه در فرایند بررسی طرح در کمیسیون و صحن مجلس به چشم می خورد، تغییرهای مستمر و گاه بنیادین در اجزای مختلف طرح است که مشکلات جدیدی را به واسطه تصمیم گیری های ناگهانی و کارشناسی نشده و به هم ریختگی اسلوب و نظام فکری حاکم بر طرح اولیه در پی خواهد داشت. عدم اطلاع رسانی مناسب مجلس شورای اسلامی درباره جزئیات این تغییرات نیز مانع از امکان ارزیابی دقیقی نسبت به طرح و جوانب مختلف آن از سوی نخبگان و کارشناسان موضوع می شود که ضروری است برای حل این مشکل در مجلس چاره ای اندیشیده شود. 
                