پنج‌شنبه ۱۱ مرداد ۱۳۹۷
-----------------------------------------
گزارش
-----------------------------------------
کشف شبانه قیمت دلار
-----------------------------------------

                    سرعت تحولات در جامعه امروز ما هر روز شتاب بیشتری می گیرد و در این فرایند، دست های پیدا و پنهان داخلی و خارجی در کار هستند تا امکان مدیریت تحولات را از داخل به خارج کشور منتقل کنند. در تایید این مدعا کافی است به تحولات مسئله ساز بازار ارز و سکه و التهاب و اضطراب های بی سابقه ای که در بین اقشار مختلف مردم پدید آورده است، توجه کنیم. هدف این تحولات سست کردن پایه های اعتماد مردم به دولت است و انفعال مسئولان در مقابل اضطراب های عمومی و اتخاذ بعضی تصمیمات شتاب زده و همسو با خواست طراحان سیاست های بی ثبات کننده اقتصاد و جامعه دلهره آور است و شائبه نفوذ در نظام اقتصادی را تقویت می کند. در حالی که یک دلار به بازار ارز ثانویه تزریق نشده، شبانه کشف قیمت می شود و با تلفن به دلال های بازار ارز خیابان جمهوری منتقل می شود و همین اعلام مبنای اعلام قیمت های جدید می شود. انفعال مسئولان در مقابل این فرایند مشکوک بیش از هر عامل دیگری به تضعیف اعتماد عمومی، پذیرش قیمت های اعلام شده و بنابراین اهداف توطئه گران کمک می کند. هم راستایی سیاست های اقتصادی چندماهه اخیر در داخل و تلاش دشمنان کشور برای تزریق ناامیدی در مردم را نمی توان بی ارتباط با دعوت نتانیاهو و منافقین از مردم برای ایجاد ناآرامی تفسیر کرد. پرداختن به این ارتباط نیازمند نوشتار دیگری است که در این مقال نمی گنجد، فقط می توان به طرح چند پرسش بسنده کرد. چه کسانی تصمیم گرفتند در یک اقدام بی سابقه در چند روز 20 میلیارد دلار از منابع ارزی کشور را به گروه های مختلفی که بعضی از آنها وجود خارجی ندارند و به مواردی غیرضروری اختصاص بدهند؟ و این اتفاق در حالی رخ داد که همگان می دانند که به زودی هر یک دلار تخصیص یافته ارزشی به مراتب بیش از گذشته خواهد داشت. چگونه است که در یک اقدام شتاب زده دیگر که مسئولان و مردم در شوک مالی ناشی از تخصیص و مصرف این منابع عظیم هستند، طرح ایجاد بازار ثانویه ارز در یک چشم به هم زدن در مجلس تصویب و راه اندازی آن باوجود نقایص متعدد و پرسش های پاسخ نگفته گوناگون اعلام می شود؟ آیا تلفن هایی که کشف قیمت های ارز و سکه را اعلام کرده است، نمی تواند از سوی دستگاه های امنیتی دشمنان کشور بوده باشد؟ شائبه این ارتباط وقتی بیشتر می شود که در پی اعلان آمادگی ترامپ برای مذاکره بدون قیدوشرط با مقامات کشور باز در بازار کشف جدیدی صورت می گیرد و قیمت کاهش قابل ملاحظه ای با روز قبل از آن پیدا می کند. آیا مجموع این تحولات نمی خواهد به مردم این شائبه را القا کند که تصمیمات اساسی کشور با تصمیمات رئیس جمهور آمریکا تعیین می شود؟ دولت و مجلس باید از شتاب زدگی در اتخاذ تصمیمات خلق الساعه، شتاب زده و فاقد بنیان های کارشناسی پرهیز کنند که می تواند به زیان هایی جبران ناپذیر بینجامد. هم سویی آز و طمع گروهی از منتفعین هرج ومرج اقتصادی ناشی از شوک های بی سابقه ارزی با تلاش ها و اقدامات تحریمی دولت آمریکا و اهداف ائتلاف اسرائیل، عربستان و منافقین ضرورت احتیاط هرچه بیشتر و پرهیز از شتاب زدگی سیاست گذاران را در تصویب طرح های مشکوک و مخرب طلب می کند.تغییرات بحران ساز و مخاطره انگیز در بازار ثانویهاخیرا شورای پول و اعتبار مصوب کرده است که ارز با قیمت رسمی فقط به کالاهای اساسی و دارو تخصیص یابد و محل تامین آن ارز صادرات نفتی دولت است. در این شرایط علاوه بر ارز حاصل از صادرات دیگر کالاهای غیرنفتی، ارز حاصل از صادرات «محصولات پتروشیمی و فلزات اساسی و مواد معدنی» نیز امکان عرضه در بازار ثانویه ارز، براساس بهای فروش توافقی با خریداران را پیدا می کند. در مصوبه جدید محل تامین ارز «مواد اولیه و واسطه ای و همچنین ماشین آلات صنعتی مورد نیاز جهت تولید» بازار ثانویه است. پیش از این در 26 تیر شورای پول و اعتبار با طبقه بندی واردات کشور به سه دسته (1) کالاهای اساسی و دارو، (2) کالاهای واسطه ای و ماشین آلات بخش های تولیدی و (3) کالاهای مصرفی، تقسیم و محل تامین ارز دسته اول را صادرات نفتی، دسته دوم را صادرات محصولات پتروشیمی و فلزات اساسی و مواد معدنی (با نرخ ارز رسمی) و دسته سوم را صادرات سایر کالاها (با نرخ ارز توافقی) تعیین کرده بود. در مصوبه جدید دو تغییر مهم ایجاد شده است: (1) عرضه ارز صادراتی «محصولات پتروشیمی و فلزات اساسی و مواد معدنی» در بازار ثانویه و (2) تامین ارز مواد اولیه و واسطه ای از بازار ثانویه ارز. این تغییرات تاثیرات بحران ساز و مخاطره انگیزی بر اقتصاد کشور و معیشت عامه مردم بر جای خواهد گذاشت. درباره مصوبه جدید شورای پول و اعتبار و تبعات و اثرات آن موضوعات متعددی قابل طرح است که موارد مهم آنها براساس داده های بانک مرکزی به شرح زیر است:(1) درآمد ارزی ایران در سال 1396 معادل 108.5 (65.8 نفتی خالص + 32.3 غیرنفتی خالص + 10.4 خدمات) میلیارد دلار بود که از میانگین درآمد ارزی همه دولت های روسای جمهور پس از انقلاب بیشتر بود. صادرات «محصولات پتروشیمی و فلزات اساسی و معدنی» در سال 1396 به ارزش 24 میلیارد دلار بود که 52 درصد از صادرات غیرنفتی را پوشش داد. در این سال صادرات گاز و میعانات گازی 12.7 میلیارد دلار و با سهم 27 درصد از کل صادرات غیرنفتی بود. صادرات کشاورزی و مواد غذایی، کالاهای صنعتی و سایر کالاها به 10 میلیارد دلار بالغ شد که 21 درصد از صادرات غیرنفتی سال 1396 را شامل شد. درباره صادرات «محصولات پتروشیمی و فلزات اساسی و مواد معدنی» شایان ذکر است که بیش از 80 درصد صنعت فولاد کشور تحت مدیریت سازمان ایمیدرو (وزارت صنعت، معدن و تجارت) قرار دارد و به همین ترتیب بخش اعظم معادن و واحدهای پتروشیمی بزرگ دولتی یا خصولتی هستند و مدیران انتصابی دولتی آنها را اداره می کنند.بنابراین در واقع بیش از 80 درصد ارز صادراتی «محصولات پتروشیمی و فلزات اساسی و معدنی» به وسیله بخش دولتی یا خصولتی مدیریت می شود. در نتیجه سهم بخش خصوصی از کل درآمد ارزی کشور کمتر از 15 درصد برآورد می شود و بیش از 85 درصد درآمد ارزی از سوی بخش دولتی و خصولتی عرضه می شود.ایجاد فضای مصنوعی دستوری برای بالابردن نرخ ارز2- یکی از مهم ترین دلایل رشد شدید بهای دلار تا بیش از 120 هزار ریال، عرضه پایین ارز در سطح بازار است. با توجه به سهم بالای بنگاه های خصولتی و دولتی در صادرات غیرنفتی، اینکه گفته می شود این صادرکنندگان از عرضه ارز صادراتی خود به بازار خودداری و به مصوبات دولت تمکین نمی کنند، نشان از ضعف دولت یا قدرت بنگاه های خصولتی دارد و از طرفی حاکی از این است که با ایجاد فضای مصنوعی و دستوری کمبود ارز در بازار، نرخ های بالای ارز به اقتصاد و مردم تحمیل می شود. در بازاری که عرضه کننده اصلی ارز دولت یا بنگاه های خصولتی با سهم بیش از 85 درصد هستند و مصرف کننده اصلی مردم با سهم بیش از 65 درصد هستند، افزایش نرخ ارز در فضای دستوری از سوی مردم ممکن نیست. براساس محاسبات بانک جهانی و محاسبات مستقل دیگر، نسبت به سال 1356، هم اکنون نرخ تبدیل ارز باید کمتر از 30 هزار ریال در برابر یک دلار باشد. گروه های اقتصادی خصولتی و مدافعان نئولیبرال آنها، با انتخاب گزینشی و ابزاری سال پایه و نوع محاسبه ای که بالاترین نرخ ارز را نتیجه بدهد، نرخ بالا و غیرواقعی 60 هزار ریال به ازای هر دلار و حتی بالاتر را به باور عمومی تزریق کردند. حتی با فرض صحیح بودن مدعای غیرکارشناسی «افزایش نرخ ارز متناسب با اختلاف نرخ های تورم داخلی و خارجی»، با توجه به تعادل و ثبات قیمت ارز در سال 1392، هم اکنون نرخ برابری رسمی ارز باید کمتر از 35 هزار ریال در برابر دلار و نرخ آزاد آن کمتر از 50 هزار ریال باشد. نئولیبرال های وابسته به بخش های دولتی و شبه دولتی با هجمه سنگین و بی سابقه رسانه ای، فضای مصنوعی دستوری برای بالابردن نرخ ارز و کسب منافع کلان بنگاه های خصولتی از محل فساد ناشی از رانت ارز را ایجاد کردند.در اقتصاد ایران بیش از 90 درصد ارز یا مستقیما حاصل فروش منابع ملی (نفت، گاز و معادن) است یا غیرمستقیم به واسطه رانت منابع حاصل شده است. در نتیجه ارز کالای شخصی یا خصوصی نیست و در شمول کالاهای عمومی محسوب می شود. تفاوت اساسی اقتصاد ایران با بقیه کشور ها این است که ارز خارجی بر اثر کار و تلاش و نوآوری بخش خصوصی واقعی حاصل نمی شود؛ بنابراین نظام یا بازار ارزی اقتصادهای بازار آزاد برای ارز دولتی در ایران موضوعیت ندارد که براساس آن بتوان درباره چگونگی سپردن آن به بازار تصمیم گرفت.جهت گیری سازوکار مالیاتی در پشتیبانی از خصولتی ها3- براساس صورت های مالی رسمی، سود خالص شرکت فولاد مبارکه در سال 1396 به 73 تریلیون ریال (7300 میلیارد تومان) بالغ شد که برابر با سرانه 91 هزار تومان به ازای هر نفر جمعیت کشور است. نرخ سود عملیاتی 35درصدی سال 1396 شرکت فولاد مبارکه از بزرگ ترین گروه های فولادساز در کشورهای ژاپن، کره جنوبی، چین، آلمان و آمریکا در سال 2017 میلادی بیشتر بود. در حدود 20 درصد این سود عظیم مستقیما به حساب بخش های دولتی واریز می شود ولی بخش اصلی آن به شرکت های سرمایه گذاری غیردولتی تعلق می گیرد. ضمن آنکه عملکرد دولت در ایجاد سازوکار لازم برای تحصیل سود کلان و نامتعارف یک بنگاه شبه دولتی غیرقابل قبول است. پرداخت سودهای کلان بدون نظارت (از محل منابع ملی) به بخش قلیلی از مردم و شرکت های شبه دولتی هیچ منطق و توجیهی ندارد و در عمل تخصیص رانت به گروه های منتخب است که زمینه ساز فساد نیز می شود. در سال 1396 سود خالص پنج بنگاه بزرگ پتروشیمی شبه دولتی «نوری، جم، مارون، زاگرس و مبین» 93 تریلیون ریال (9300 میلیارد تومان) بود و این بنگاه ها در مجموع نرخ سود عملیاتی 29 درصد را تجربه کردند. نرخ مالیات پرداختی این پنج بنگاه پتروشیمی و فولاد مبارکه میزان ناچیزی به ترتیب 4 و 1.3 درصد نسبت به سود خالص و درآمدهای عملیاتی آنها است که نشان می دهد چگونه سازوکار مالیاتی کشور در پشتیبانی از کسب منافع کلان توسط بخش خصولتی جهت گیری شده است.نظر به ارزش صادرات 24 میلیارددلاری محصولات پتروشیمی و فلزات اساسی و معدنی در سال 1396 که با توجه به افزایش صادرات و رشد قیمت های جهانی به بیش از 30 میلیارد دلار در سال 1397 بالغ خواهد شد، در صورت فروش ارز صادراتی این گروه های کالایی در بازار ثانویه ارز، بیش از هزار تریلیون ریال (صد هزار میلیارد تومان) رانت ارزی برای تولیدکنندگان پتروشیمی، فلزات اساسی و معدنی در سال 1397 ایجاد خواهد شد که از هرگونه مالیات نیز معاف است و این یعنی بحران دیگری در نقدینگی کشور.علاوه براین درآمد فروش ریالی آنها نیز به نسبت فروش ارزی بالا خواهد رفت که در نتیجه مجموع رانت ارزی و ریالی حاصل از شوک ارزی و ریالی به دو تا سه هزار تریلیون ریال (200 تا 300 هزار میلیارد تومان) بالغ خواهد شد. ضمن آنکه بخش کمی از این رانت ارزی به بخش غیردولتی وابسته تعلق می گیرد، بخش عمده ای از این رانت توسط بنگاه های شبه دولتی به خزانه دولت برنمی گردد. اعطای این رانت های گسترده به گروه های خاص که از طریق فروش ثروت های ملی و اموال عمومی انجام می شود، نه تنها از هیچ گونه توجیه اقتصادی و منطقی برخوردار نیست که نشانه تسخیر دولت توسط بخش خصولتی است مصداق بارز فساد اقتصادی با سوءاستفاده از شرایط بحرانی کنونی است.هشدار تورم بالای 70 درصد4- ارز حاصل از صادرات «محصولات پتروشیمی و فلزات اساسی و معدنی»، «کشاورزی و مواد غذایی» و «کالاهای صنعتی و سایر کالاها» 34 میلیارد دلار در سال 1396 بود که سهم صادرات «محصولات پتروشیمی و فلزات اساسی و معدنی» بیش از 70 درصد است. با توجه به سهم قابل توجه مبادلات مرزی و پیله وری و غیررسمی در صادرات کالاهای کشاورزی، غذایی، صنعتی و سایر کالاها، سهم ارز قابل عرضه صادرات «محصولات پتروشیمی و فلزات اساسی و معدنی» در بازار ثانویه ارزی بیش از 80 درصد برآورد می شود. در شرایطی که صنایع مادر شبه دولتی اقدام به تعیین بهای دلخواه خود (با توجه به تسلط بر بازار ثانویه ارزی) کنند و مواد اولیه و واسطه ای با ارز بازار ثانویه وارد شود، به تبع آن بهای فروش مواد اولیه تولید داخل نیز بر این اساس تعیین خواهد شد. با توجه به تجربه چند ماه اخیر و تحرکاتی که در جهت تحمیل بیش از دوبرابر سازی نرخ ارز از طرف ذی نفعان صورت می گیرد و سهم بیش از 70 درصدی هزینه مواد اولیه در قیمت تمام شده، بهای کالاهای تولید داخل و وارداتی به شدت بالا خواهد رفت که پس از آن با جهش تورمی خدمات توام خواهد شد که با توجه به نرخ تورم 3.4 درصدی کل (و پنج درصدی کالاها) در تیرماه نسبت به ماه قبل از آن، سال 1397 بزرگ ترین تورم تاریخی بالای 70 درصد را تجربه خواهد کرد. امواج شوک های این تورم لجام گسیخته ضمن آنکه وضعیت معیشت مردم یا به عبارتی اقتصاد ایران را به دو دهه قبل بازمی گرداند، رکود شدید را در کل اقتصاد کشور (به استثنای بنگاه های پتروشیمی، فلزات اساسی و معدنی) و تمام کسب وکارهای خرد حاکم خواهد کرد و افزایش بی کاری را به دنبال خواهد داشت. رکود شدید و تعطیلی کسب وکارها، افزایش میزان بی کاری، سقوط ارزش دارایی ها، کاهش 40 درصدی قدرت خرید مردم و مهم تر از همه کاهش سرمایه اجتماعی و اعتماد عمومی زمینه ساز چالش ها و بحران های جدی و مخاطره ساز خواهد شد.5- در سال 1396 کل واردات بخش کشاورزی و دامی و انواع مواد غذایی (اعم از ضروری و غیرضروری) 9.6 میلیارد دلار و واردات اقلام دارویی 1.6 میلیارد دلار بود، بنابراین کل ارز مورد نیاز برای واردات کالاهای اساسی و دارو کمتر از 10 میلیارد دلار است. ارز لازم برای تداوم فعالیت واحدهای تولیدی کالاهای ضروری در حدود 20 میلیارد دلار برآورد می شود، بنابراین حتی با فرض تحریم های شدید، کمتر از نیمی از درآمد ارزی سال 1396، برای اداره کشور می تواند کافی باشد. اگر درحال حاضر شرایط درآمدهای ارزی به سمت بحرانی شدن پیش می رود، راهکار مدیریت آن ممنوعیت واردات تمام کالاهای غیرضروری و کنترل قاچاق و مبادی ورودی و در نتیجه کاهش تقاضای ارز و مبارزه با هرج ومرج ارزی و اقتصادی است. متاسفانه به جای اینکه دولت با اقتدار و قدرت شرایط کنونی را اداره کند، به نام اقتصاد بازار آزاد، زمام امور کشور را به دست بنگاه های خصولتی، سفته بازان، سوداگران و دلال ها سپرده است. برای اداره اقتصاد کشور هیچ نیاز و الزامی به ایجاد بحران های اقتصادی و شوک های قیمتی نیست. در آنارشی موجود تحت عنوان اقتصاد بازار آزاد زمام امور اقتصادی کشور به بخش خصولتی سپرده شده و آزادی عمل کاملی به دور از هر نوع نظارت و قیمت گذاری تدارک دیده شده است.6- ارزش صادرات نفتی خالص کشور 65.8 میلیارد دلار در سال 1396 بود. نظر به تامین ارز فقط کالاهای اساسی و دارو به میزان حدود 10 میلیارد دلار، تکلیف بخشی از ارز حاصل از صادرات نفتی نامشخص است و روشن نیست که به چه گروه هایی تخصیص پیدا می کند. موضوع مهم این است، چنان که تاکنون اختیار تعیین نرخ ارز به به اصطلاح بازار آزاد واگذار شده بود و همین نمایش چندروزه بازار ثانویه ارز تنها به تشدید هرج ومرج اقتصادی منجر شد، چه تضمینی وجود دارد که در غیاب نظارت و کنترل دولت، احتکار ارز، سفته بازی و فساد در بازار ارز استمرار پیدا نکند.راه حلبحران اقتصادی ایران بیش از هر چیز از هزینه های کلان و رو به تزاید دستگاه های دولتی و بنگاه های رانتی خصولتی سرچشمه می گیرد که سه ضلعی (1) هزینه های بالای غیرحاکمیتی و غیرضروری و ناکارآمدی دولت، (2) تزریق رانت ها به بنگاه های خصولتی و تامین منافع گروه های خاص و (3) ایجاد بهشت مالیاتی برای خصولتی ها را تشکیل می دهد. اگر دولت با کسر بودجه مواجه است راهکار آن اخذ مالیات از املاک و مستغلات، سودهای بانکی، صادرات مواد خام و اولیه و دیگر و منافع کلان سفته بازی و سوداگری از یک سو و کاهش رانت تزریق شده به بخش های رانتی از محل منابع عمومی و ایجاد انضباط مالی از سوی دیگر است. در اقتصاد ایران، تنها راه حل ارائه شده توسط نئولیبرال های وطنی، گران کردن اقلام کلیدی و نرخ ارز است. در این نسخه برای گذران امور روزمره دولت و استمرار کسب منافع رانتی ها، همه فشارها با اعمال مالیات تورمی تنها به عامه مردم و تولید واقعی بخش خصوصی منتقل می شود. جان مینارد کینز معتقد است هیچ وسیله ای مکارانه تر از بی اعتبارکردن پول رایج برای واژگونی پایه های جامعه وجود ندارد. این فرایند همه نیروهای نهانی اقتصاد را در جهت ویرانی به کار می گیرد و در همین راستا ران پاول می گوید نادرست ترین نوع مالیات، مالیات تورمی است که اقشار ضعیف و طبقه متوسط را هدف می گیرد.
                