دو‌شنبه ۱۱ تیر ۱۳۹۷
-----------------------------------------
type_unknown
-----------------------------------------
پشت پرده لیست ارز بگیران دولتی
-----------------------------------------

                    23 میلیون یورو ارز کاغذ روزنامه به 2 شرکت مجهولگروه اقتصاد، مرضیه امیری: از آب گل آلود ماهی می گیرند و بازارشان داغ است. دایره فعالیتشان را طوری چرخانده اند تا بتوانند در بین سهم بران ارز دولتی جایی برای خود پیدا کنند. فرقی نمی کند، شرکت وارداتی خود را با تعریف چه فعالیتی ثبت کرده باشند. میان لیست کالاهای وارداتی مشمول ارز چهارهزارو 200 تومانی می توانند دست به انتخاب بزنند، می توانند برای هر کالای مربوط و غیرمربوطی ثبت سفارش کنند، حتی لازم نیست به هیچ نهادی پاسخ دهند که آیا کالا وارد کرده اند یا نه؟ ارز دولتی شان را دریافت می کنند و چه آن را برای واردات کالا استفاده کنند و در بازار با نرخ دوبرابری بفروشند و چه بدون واردات کالا، ارز دولتی شان را در بازار آزاد با نرخ هشت هزار تومان بفروشند، سودی صدبرابری می کنند و شاخص قیمت های بازار را تعیین می کنند. شرکتی به نام الکترو ممتاز پیشه که قرار بوده تابلوهای برق تولید کند، یک میلیون یورو ارز دولتی برای واردات ذرت برای خوراک دام دریافت کرده است.شرکت جام جم بازرگان پیشرو با هدف فعالیت در خدمات طراحی مهندسی و تامین تجهیزات در سال 86 ثبت کرده و حالا در بلبشوی ارزی، یوروی دولتی می گیرد و خوراک دام وارد می کند. شرکت های خودرویی هم سر جای خود نایستاده اند؛ شرکت ماموت خودرو با ارز دولتی، چای ساز و قهوه ساز وارد می کند و شرکت رهروان خودرو پیشگامان نگین جنوب، به سراغ واردات لوبیاچیتی با ارز دولتی رفته است، اما ماجرا به این نمونه ها ختم نمی شود. برخی شرکت هایی که ارز دولتی دریافت کرده اند، اساسا ردپایی از آنها پیدا نمی کنیم؛ مثلا شرکت هانا تجارت ترولیت و صنعت ساحل پرشیا، دو شرکتی هستند که در واردات کاغذ روزنامه امپراتوری می کنند و بیش از 67 درصد از حجم ارز دولتی این گروه را دریافت کرده اند و اکنون نه در آدرس ثبت شده شان خبری از این شرکت ها هست و نه در بازار کاغذ نامی از برندشان، اما به تنهایی 23 میلیون یورو ارز دولتی دریافت کرده اند.فیلتر در قالب شفافیتبه گزارش «شرق»، بانک مرکزی بامداد یکشنبه فهرست هزارو 482 شرکت دریافت کننده ارز دولتی را منتشر کرد؛ اقدامی که به درخواست رئیس جمهور انجام و با طفره روی وزیر صنعت همراه شد. محمد شریعتمداری گفت انتشار نام سفارش دهندگان ارز دولتی به معنای «رفتن به جنگ با بخش خصوصی» است و از سوی محمدجواد آذری جهرمی، وزیر ارتباطات، در توییتی پاسخ گرفت که «بخش خصوصی پاکدست از انتشار لیست ارزبگیران حمایت کرده و خواهد کرد». حساب توییتری حسن روحانی این توییت را «لایک» کرد و نهایتا بانک مرکزی پس از نیمه شب شنبه این فهرست را منتشر کرد؛ فهرستی که به گفته بانک مرکزی برمبنای درخواست وزارت صنعت، معدن و تجارت بوده و این نهاد آنچه را که وزارت صنعت، معدن و تجارت گزارش داده، منتشر کرده است. پس ما با فهرستی روبه روییم که از فیلتر وزارت صنعت گذشته و تمام اسامی واردکنندگان را شامل نمی شود. ضمن اینکه تا زمانی که اطلاعات گمرکی و ورود این کالاها در دسترس نباشد، آنچه وزارت صنعت به آن نام شفافیت داده، اطلاع رسانی ناقص و ناکافی است و پاسخی نمی توان برای یک سوال اساسی یافت؛ اینکه آیا ارز دولتی تخصیص یافته به این واردکنندگان اصلا منجر به واردات شده است یا خیر؟ اما با وجود این شفافیت ناقص، فهرست هزارو 482 قلمی منتشرشده، پر از نکته های عجیب است.23 میلیون یورو ارز کاغذ روزنامه به 2 شرکت مجهولبازار کاغذ بین واردکننده ها گرم است. در مجموع 34 میلیون یورو ارز دولتی برای واردات کاغذ روزنامه به 23 شرکت تخصیص داده شده که حدود 67 درصد آن را دو شرکت هانا تجارت ترولیت و صنعت ساحل پرشیا دریافت کرده اند. جالب است که هیئت مدیره این دو شرکت از یک خانواده هستند، محمدرضا جان محمدی مدیرعامل شرکت هانا تجارت و حمیدرضا جان محمدی مدیرعامل شرکت صنعت پرشیا دو برادر هستند و فرهاد بی طمع خمیران در هر دو شرکت عضو هیئت مدیره است. نکته درخور توجه این است که هیچ کدام از این اشخاص در حوزه کاغذ تاکنون فعالیتی نداشته و واردات کاغذ تا به امروز تقریبا به وسیله آن 21 شرکت باقی مانده انجام می شده؛ اما اکنون این دو برادر سلطان واردات کاغذ روزنامه هستند. در سال 89 شرکت هانا تجارت با صد هزار تومان سرمایه و با هدف فعالیت عمرانی و راه سازی تاسیس و در سال 95 به برادران جان محمدی واگذار می شود؛ در حالی که سرمایه شرکت هانا تجارت ترولیت 20 میلیون تومان ثبت شده است، این شرکت با این دارایی توانسته است 14 میلیون یورو ارز دولتی برای واردات کاغذ روزنامه دریافت کند. در جست وجوی اینترنتی این شرکت ها به آدرس ها در خیابان میرداماد و شریعتی می رسیم؛ اما با مراجعه حضوری به این آدرس متوجه می شویم شرکت هایی به این نام در این آدرس ها وجود ندارد.در میان فهرست بیش از هزارو 400 کالای منتشره، شرکت های زیادی از ارز دولتی برای کالاهای اساسی بهره مند شده اند و با یک جست وجوی اینترنتی متوجه می شویم واردات کالای ثبت شده برای آنها با ارز دولتی زمین تا آسمان با فعالیت مشخص شده آنها هنگام تاسیس شرکت متفاوت است. شرکت دلفین آبی قرار بوده در کار واردات و صادرات زعفران و روغن خام باشد؛ اما اکنون با ارز دولتی، ترجیح داده 875 هزار یورو ارز بگیرد و جو وارد کند. شرکت شکوفامنش، نماینده رسمی نیوآ در ایران، اکنون با ارز دولتی سشوار و ماشین ظرف شویی وارد می کند و نکته تامل برانگیز این است که این کالاها در حالی با ارز دولتی وارد می شوند که دو هفته گذشته در فهرست کالاهای وارداتی ممنوعه جای داده شده اند. چطور کالایی که دو ماه پیش جزء نیازهای ضروری دیده شده و ارز دولتی برای واردات به آن تخصیص داده شده، در مدت کوتاهی به فهرست ممنوعه ها می رود. شرکت پارس خرما کازرونی به جای صادرات خرما، حالا عدس وارد می کند و 296 هزار یورو هم ارز دولتی گرفته است. شرکت رهروان خودرو پیشگامان نگین جنوب به جای لوازم خودرو، 20 هزار یورو ارز دولتی اعتبار برای واردات چای و لوبیاچیتی دریافت کرده است.داروسازها هم از خودرویی ها و تجهیزاتی ها عقب نمانده اند و گویا واردات بخارشو برای شان بیشتر از دارو صرفه داشته؛ ثبت سفارش کرده اند و وزارت صمت هم نه نگفته است. شرکت داروسازی رها اصفهان 645 هزار یورو و شرکت دارویی به بان شیمی 90 هزار یورو از سامانه نیما ارز گرفته و بخارشو وارد کرده اند.25 درصد ارز دولتی برنج برای یک شرکت دولتیبیشترین حجم ارز دولتی را شرکت مجتمع کشت و صنعت و روغن نباتی ماهیدشت کرمانشاه دریافت کرده. این شرکت برای واردات دانه سویا 149 میلیون یورو ارز دریافت و رتبه دوم بعد از این شرکت را شرکت مادرتخصصی بازرگانی دولتی ایران اشغال کرده است. این شرکت دولتی که زیر نظر وزارت صنعت، معدن و تجارت است، 129 میلیون یورو برای واردات برنج سفید قابل مصرف گرفته و درواقع 25 درصد از میزان ارز دولتی تخصیص یافته برای واردات برنج را به خود اختصاص داده است. درمجموع 104 شرکت از ارز دولتی چهارهزارو 200 تومانی برای واردات برنج سفید استفاده کرده اند که مجموع ارز تخصیص یافته به آنها به 502 میلیون و 957 هزار و 660 یورو می رسد. در میان این شرکت ها، شرکت هایی مانند سارا نمین هم به چشم می خوردند. سارا نمین در حالی پنج میلیون و 600 هزار یورو ارز دولتی برای واردات برنج دریافت کرده که شرکت خود را با دستور واردات گیاهان دارویی ثبت کرده است. نکته جالب توجه این است که بر اساس آخرین آمار منتشرشده از سوی بانک مرکزی از متوسط قیمت خرده فروشی برخی از مواد خوراکی در سطح شهر تهران در هفته منتهی به اول تیر سال جاری هر کیلوگرم برنج وارداتی غیرتایلندی هفت هزارو 812 تومان قیمت داشته که در مقایسه با هفته مشابه سال قبل 44.1 درصد گران تر شده است. درباره کره هم همین طور است. 16 شرکت از ارز دولتی برای واردات کره استفاده کرده اند که مجموعا به 65 میلیون و 861 هزار و 311 یورو می رسد؛ اما آمار بانک مرکزی نشان می دهد، قیمت هر کیلوگرم کره پاستوریزه در هفته جاری در شهر تهران 43 هزار و 269 تومان بوده و در مقایسه با هفته مشابه سال قبل 49.2 درصد افزایش قیمت داشته و مشخص نیست چرا قیمت کره با وجود دریافت ارز دولتی، تقریبا 50 درصد افزایش یافته است.
                