سه‌شنبه ۱۰ مهر ۱۳۹۷
-----------------------------------------
یادداشت
-----------------------------------------
اقدامات اثرگذار بر کاهش نرخ دلار
-----------------------------------------

                    کاهشی شدن نرخ ارز به ویژه دلار، نظر آن دسته از اقتصاددانان که اوج گرفتن را عامل احتمالی سقوط بهای ارز می دانستند، تا حدی تایید کرد؛ اما آنچه روشن است، چندعاملی بودن این رویداد در کنار برخی مداخلات غیراقتصادی از سوی برخی مجموعه ها در این بازار، شرایطی ایجاد می کند که نه در زمان بالارفتن ناگهانی ارز و نه در موقع کاهش بهای آن، امکان ارائه تحلیل جامع و کل نگر وجود ندارد. قبلا در «شرق» نوشته ام این افزایش و کاهش با نظریه های علمی توجیه پذیر نیست و از این نظر، نقش عوامل غیراقتصادی و اغلب ساختگی را نمی توان نادیده گرفت. دو عامل اصلی در افزایش نرخ ارز یا تنزل ارزش پول ملی مؤثر است. اول تورم شدید و دوم چاپ بدون پشتوانه پول از سوی بانک مرکزی، حداقل از زمان روی کارآمدن دولت روحانی می توان گفت تقریبا هیچ یک از این دو عامل در افزایش آنی قیمت ارز تاثیرگذار نبود و بر اساس این باید دنبال آن رفت که کدام عوامل مصنوع در افزایش نرخ ارز نقش داشتند. چندی قبل در نشستی به دعوت رئیس کل دادگستری استان تهران درباره عوامل غیراقتصادی افزایش نرخ ارز، نکاتی بیان شد. در آن جلسه هم بنا شد موضوع پیگیری شود و سرانجام برخورد با صرافان متخلف در دستور کار قرار گرفت. اقناع افکار عمومی درباره لرزان بودن استفاده از دلار برای سرمایه گذاری یا سفته بازی باعث شد نرخ ارز دوباره کاهش پیدا کند. در عین حال برخی اخبار حاشیه سفر رئیس جمهور به نیویورک نیز تاثیرگذار بود. صرافی ها در زمینه ارز و واردکنندگان در حوزه تحویل به موقع کالا به زنجیره عرضه می توانند مانع آن شوند که نرخ ارز افزایش پیدا کند. قبلا گفته ام که نرخ ارز باید از تورم داخلی تاثیرپذیری لازم را داشته باشد. پول ملی را نمی توان با ضرب و زور و اقدامات پلیسی و سیاسی در بازار کنترل کرد. در سال های اخیر مشاهده شده، کنترل قیمت دلار و تلاش برای تاثیرنپذیرفتن از تورم داخلی، زمینه را برای جهش قیمتی در دوره های مشخص، مهیا می کند. ارز در ایران تبدیل به کالای سرمایه ای شده است. فارغ از سرمایه گذاران خرد، حتی یک تولیدکننده مجبور خواهد شد با آغاز جهش نرخ ارز، برای واردکردن مواد اولیه مورد نیاز خود، ارز را برای یک سال ذخیره کند. او می داند این کار می تواند عامل پیشی گرفتن از رقیب در شرایط دشوار باشد؛ پس در دوره های جهش قیمت، تقاضای فراوانی از این بابت نیز به بازار فشار وارد می کند. به نظر می رسد در شرایط فعلی بانک مرکزی نقش انکار ناپذیری در ثبات و آرامش بازار خواهد داشت. اگر جامعه بداند روند باثباتی در پیش است، رفتار غیراقتصادی در خرید ارز و طلا از خود بروز نمی دهد. 
می دانیم بازار بسیار هوشمند عمل می کند، کسانی که درصدد سرمایه گذاری در بازار ارز و سکه بودند، خیلی سریع دریافتند قیمت ها در حال افزایش است و تورم رقم های بالاتری را ثبت می کند، اغلب مردم همین سرمایه را با دستمزد ناکافی دریافتی خود ذخیره کرده  اند و طبیعی است تلاش برای حداکثرسازی را در دستور کار قرار دهند. تغییر در روند پرداخت سود بانکی نیز درس مهمی به سیاست گذاران پولی کشور داد. زمانی که نرخ تورم به هشت ونیم درصد رسید، لازم بود نرخ سود بانکی مطابق با نرخ تورم کاهش یابد؛ به همین دلیل سیاست کاهش نرخ سود در دستور کار قرار گرفت؛ اما به طور پیش بینی ناپذیری با خروج سرمایه ها از بانک ها انفجار سرمایه های در گردش در بازارهای موازی نرخ ارز را در بالاترین سربالایی ممکن قرار داد که به نظر می رسد چنین سیاستی به طور شتاب زده انجام شد و تدابیر لازم برای اعمال چنین طرحی اندیشیده نشده بود. اکنون باید همه این عوامل را در کنار هم به درستی مدنظر قرار داد تا روند کاهشی نرخ ارز ادامه داشته باشد و به قیمت منطقی آن و نه نرخ دستوری حبس شده از سوی دولت برسد. تا آنجا که به علم اقتصاد مربوط است، جهش نرخ دلار و سایر ارزها، فاقد توجیه است. اگر دولت هم به این مسئله باور دارد، به کارگیری ابزارهای کنترلی در راستای منطقی کردن قیمت ارز امری اجتناب ناپذیر خواهد بود.
                