پنج‌شنبه ۲۹ آذر ۱۳۹۷
-----------------------------------------
حرف اول
-----------------------------------------
به مبارکی یلدا
-----------------------------------------

                    ای سایه سحرخیزان دلواپس خورشیدند
زندان شب یلدا بگشایم و بگریزم
«سایه»
شیهه می کشید و می آمد اسب سفید وحشی. سم ضربه هایش بر برگ های سرد و زرد خزان نوای خوش و خرم زندگی را می نواخت. از سد ستبر زمان گذشته بود، از درازنای تاریخ، در شط پر شوکت و شکوه شب به پیش می آمد، به دل ها، به خانه ها، اسب سفید وحشی. چه راه درازی پیموده بود، می آمد، هر سال می آمد در درازترین شب سال می آمد… می شکافت شب را و تاریکی را اسب سفید وحشی، شعله زیبای امید را فروزان می دارد و خستگان و شب زدگان را به بیداری و نوید روز و نور بشارت می دهد اسب سفید وحشی. 
یلدا اسب سفید وحشی در خورجینش مائده بهشتی یاقوتی انار را در پوسته ای سرخ و پوششی سپید، پیشکش می کند و هندوانه گلگون را در لباسی سبز هدیه می دهد. با رسیدنش گرد هم می آییم، شب سیاه را زیبا می سازیم و به صبح و خورشید می رسانیم و می خواهیم فلک را سقف بشکافیم و طرحی نو دراندازیم. نیاکان ما در دامنه البرز در شب یلدا بیدار می ماندند… آتشی برمی افروختند و شادان و پایکوبان شب را به رشته مهر به نور و روز و خورشید می رساندند؛ یلدا نوید نور است و زادروز میترا. میلاد الهه مهر و نور و خورشید. در اوج سیاهی با دمیدن سپیده سحری به مهر و ناز، خورشید از پشت کوه ها و میان دریاها بالا می آید. به ناز سرک می کشد، به زمین سلام می کند و به مهر نور می افشاند… سیاهی پایان می یابد و روز آغاز می شود. پس از آن از طول شب شکسته می شود و بر عمر روز افزوده، تا نوروز که زمان روز و شب برابر می شود. تعادل بهاری و هنگام عدل و داد فرامی رسد، در زیباترین لحظه هستی زمین و زمان به هم گره می خورند… . 
زمین می گردد و می چرخد… سالی نو و روزی نو آغاز می شود… نوروز. یلدا زمان را و زمین را به عمونوروز می سپرد و می رود. فرزندان ایران زمین… به شادی از دیرزمان هر کجا که باشند، این دو رویداد و نیز سده و مهرگان را گرامی می دارند و گرد هم می آیند… . پدران ما که با طبیعت پیوندی یگانه داشتند، تقویم طبیعی را برای زمان و زندگی برگزیدند و همگام و همراه با گردش روزگار، بذر شادی را پراکندند. 
در درازترین و سیاه ترین شب سال به نور دل بستند و کف زنان و پایکوبان سرود هستی را سر دادند: 
چند این شب و خاموشی؟ وقت است که برخیزم/ 
وین آتش خندان را  با صبح برانگیزم
یلدا شب شوق عشق است… شب نور و شور و شمع و شادی… 
دور است کاروان سحر زین جا/ شمعی بباید این شب یلدا را
تاریکی بماند… نماند… برود… نرود… بیاید… نیاید… چه غم که از دل تاریکی خورشید زاده می شود؛ یلدا شب پیروزی پاکی و روشنایی و زیبایی است بر پلشتی و تاریکی و زشتی، مهراسیم ز شب… در دل تاریکی سیاه شب به سپیدی نور دل بندیم… ایمان بیاوریم… باور کنیم و بدانیم که شب دراز است و سحر نزدیک است.  در این خاک پاک… زیر این زمین سبز و زیر آسمان آبی… هرکجا که ایرانی باشد… یلدا گرامی داشته می شود، سر می رسد و می آید اسب سفید وحشی. 
سال ها پیش در شبی پرسوز و سرد در «رم» شب یلدا را گرامی داشتیم… جمعی بودیم؛ دوستانی ایران و ایتالیایی… بزرگ و کوچک و کلان… شب شاد خوشی بود… دوستان و پسرانم (امید و نوید) از سر مهر خواستند که قصه یلدا را بازگویم… سخنانی گفتم؛ به سنت مرسوم خواستند که از شاعر عاشق حضرت حافظ فالی بگیرم و شعری بخوانم و ترجمان آن را برای یاران ایتالیایی بازگو کنم. پذیرفتم. دیدگان را بستم، دیوان حافظ را گشودم… شمع ها در میان نور قرمز انار خورشیدسان و هندوانه سایه روشنی جادویی آفریده بودند؛ حضرت حافظ از میان پرده شب به درآمد، رخ نمودف درخشید و خواند:
بر سر آنم که گر ز دست برآید
دست به کاری زنم که غصه سر آید
همواره نوید زیبایی و شعله شادی جهان بر جانتان روان، دلتان پرمهر و پرنور و دریایی، شبتان گرم و پرامید و پرشور و یلدایی… .
                