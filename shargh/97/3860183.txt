سه‌شنبه ۱۸ دی ۱۳۹۷
-----------------------------------------
سرمقاله
-----------------------------------------
رصد نشانگان
-----------------------------------------

                    در یکی دو ماه اخیر اتفاقاتی در سطح مدیریت کشور روی داده که اگر بی سابقه نباشد، بسیار کم سابقه است. استعفای دسته جمعی نمایندگان اصفهان در مجلس و تقابل نمایندگان سه استان دیگر با آنها، برخورد هماهنگ تعدادی از نمایندگان مجلس از تفکرات متفاوت در تقابل با رئیس جمهوری در هنگام تقدیم لایحه بودجه و توجه نکردن مجلس به سخنان دکتر روحانی ازجمله این اتفاقات است که نیاز به ژرف اندیشی و واکاوی دارد. نظرات ابرازشده از سوی رحیم پورازغدی در نماز جمعه و سکولارخواندن حوزه های دینی و پاسخ برخی آیات عظام به این سخنان، موضوع ساده ای نیست که بتوان از آن ساده گذشت و نوعی تضاد فکری در عرصه سیاسی- دینی کشور را نشان می دهد. استعفای مسعود نیلی از سمت خود در دولت که نشان دهنده پشت کردن رئیس جمهور به نظرات اقتصادی او است و نظرات یوسف اباذری درخصوص مصیبت بارخواندن نظرات نئولیبرالیستی او و دیگران همراه با کج دارومریز رفتارکردن ریاست جمهور و سازمان برنامه و عدم صراحت دکتر روحانی در بیان مسائل و مشکلات کشور که نشانه نوعی گریز از مسائل کشور و تسلیم روزمرگی شدن بدون داشتن نقشه راه در تقابل با تحریم های آمریکا و تبعیت نسبی بین المللی از آن است، نمی تواند کشور را به آینده مطلوب رهنمون کند. سخنان تلویحی رئیس جمهور درباره مسائل حاد کشور همواره در میان جملات امیدبخش پنهان می شود و اینکه گفته شده «تا وقتی تحریم ها ادامه دارد، نمی توان کاملا مشکلات را از بین برد»، تنها یک اشاره گذرا به مسائل جامعه است. رئیس جمهور البته نگفته اگر تحریم ها برداشته شود، آیا مسائل کشور حل می شود یا خیر؟ درحالی که مردم همه مشکلات را احساس می کنند، عادی وانمودکردن اوضاع و اشاره ناکافی به مشکلات نمی تواند حلال مسائل و امور مردم باشد.اگر مسعود نیلی ها در پی حاکم کردن لیبرالیسم بر تصمیمات دولت بوده اند، فقط به برخی مواضع ورود کرده اند و هرگز نه توانسته اند و نه می توانند نوعی حاکمیت لیبرالیستی در تصمیمات دولت برقرار کنند. نه او و نه هیچ یک از تئوریسین های اقتصادی کشور نتوانسته اند یک سیستم جامع اقتصادی برای کشور همراه با تبعات اجرائی آن طراحی کنند. برنامه ششم توسعه که در حقیقت نشان دهنده راهبرد سیستم اجرائی و اقتصادی کشور است، ملغمه ای از سوسیالیسم، پوپولیسم و لیبرالیسم است و هیچ نشانه ای از تبعات اجرائی آن ارائه نشده است. صدالبته برنامه ای که 800 هزار میلیاردتومان اعتبار می خواهد، در کمدهای مجلس و دولت و سازمان برنامه خاک خواهد خورد.در حالی که امروز عبارت «جنگ اقتصادی» کاملا به کار می رود و ایران در برابر تحریم های آمریکا، محافظه کاری اروپا و همراهی نسبی آنها با آمریکا و احتمال قطع رابطه بانکی با دنیا به خاطر تصویب نشدن FATF و گربه رقصانی این سازمان بین الدولی قرار دارد، بودجه کشور همان بودجه قبلی است و هیچ تغییر ماهوی در آن دیده نمی شود. تغییرات جزئی اعلام شده نیز هیچ اثری در ماهیت بودجه نداشته است. این در حالی است که «جنگ اقتصادی» فقط به عنوان یک لفظ در میان مسئولان مطرح است؛ درحالی که اثرات آن به شدت در جامعه دیده می شود. نرخ تورم فقط یکی از آثار آن است. «جنگ اقتصادی» تنها جنگ علیه ایران نیست. تهدیدات و سیاست های مثلث آمریکا، عربستان و اسرائیل موضوعی است که نمی توان به سادگی از آن گذشت؛ هرچند در این نوشته به آن اشاره ای نخواهد شد، همچنان که از «مسئله آب» که یک تهدید داخلی است، نباید به سهولت گذر کرد.
دولت به نشانه های واضح این مسائل حاد و مسئله ساز بی توجه یا حداقل کم توجه است و اگر توجهی می کند آن را در خود فرومی نشاند و موضوعی با این درجه از اهمیت را که مردم عامل تشدید یا حل آن هستند، برای مردم بازگو نمی کند. می گویند حضرت عزرائیل برای گرفتن جان بر مردی ظاهر شد. او گفت چرا نشانه ندادی و یک مرتبه آمدی. ملک الموت گفت: پدر، مادر، برادربزرگ تو را برده بودم، مویت سفید، دندان هایت ریخته و قدت خمیده شده؛ آیا اینها نشانه نیست؟ قطع 26 بار آب لوله یزد توسط کشاورزان غرب اصفهان که نوعا از محرومان و خانواده های شهیدداده، رزمنده و بسیجی هستند، استعفای نمایندگان اصفهان با دیدگاه های متفاوت سیاسی، تقابل نمایندگان به صورت حضوری در مجلس، اعتراض های مردم خوزستان در زمینه تعطیلی کارخانه ها و بحران ریزگردها، بی آبی هزاران روستا، مهاجرت داخلی و سایر نشانه های واضح در کشور برای نگرانی جدی و چاره اندیشی عاجل، کافی نیست؟ فقط با تظاهر به بچه پولداربودن و امیدداشتن به لایحه بودجه و شاید همراهی اروپاییان، فروش نفت از طریق بورس و امید به تصویب FATF نمی توان بر مسائل حاد کشور سرپوش گذاشت. همه اینها همراه می شود با بیانات ائمه جمعه که دائما صحبت از معیشت بهتر برای مردم و خواندن دولت به حل مشکلات مردم می کنند؛ بی آنکه سهم هر دستگاه در این معضلات را مشخص کنند. ریاست جمهور، وزرا و بسیاری از مسئولان کشور صاحب تحصیلات عالی هستند و به مکاتب مختلف فلسفی و اقتصادی و تبعات آنها آشنایی دارند. می دانند لیبرالیسم عقیده دارد با آزادی بازار و منتفع کردن سرمایه گذاران و بازرگانان و رشد آنان به قیمت فشار بر جامعه، می توان موجب شکوفایی و رشد اقتصاد شد. پوپولیسم برعکس منافع کشور را بین مردم تقسیم می کند و به جز رشد فزاینده نارضایتی و بیشترشدن توقعات مردم نتیجه ای ندارد. سوسیالیسم نیز با به بندکشیدن مردم و سرمایه گذاری دولتی نتیجه ای جز محرومیت مردم و استهلاک سرمایه های ملی ندارد و فقط یک دولت بزرگ بی خاصیت ایجاد می کند. مسئولان درحال بازی با هر سه هستند. یک دولت بزرگ با میلیون ها حقوق بگیر و شرکت های دولتی و وابسته به دولت، تقسیم پول بین مردم (اعم از فقیر و غنی و بدون توجه به محرومان و بی کاران) و سیاست های اقتصاد باز برای گروهی که بیش از همه و پیش از همه ثروت اندوزی می کرده و سرمایه کشور را به خارج منتقل می کنند. اگر از نگارنده پرسیده شود چه باید کرد، می گویم نمی دانم! اما می گویم نشانه ها واضح است و حکمروایی کشور که مسئول آینده است، باید این نشانه ها را رصد کند و با مردم به درستی در میان بگذارد. به جای ملغمه سیستم ها سیستم واحدی برگزیند و با شجاعت آن را پیاده کند. همه باید مطمئن باشند مردمی که در جریان دفاع مقدس یک میلیون شهید و آزاده و جانباز تقدیم کردند، اگر حسن نیت ببینند، برای آینده زندگی فرزندانشان آماده هرگونه همکاری هستند.
                