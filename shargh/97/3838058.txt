پنج‌شنبه ۸ آذر ۱۳۹۷
-----------------------------------------
حرف اول
-----------------------------------------
هفت تپه قربانی اشتباه کشت نیشکر
-----------------------------------------

                    .تنش های اخیر در کشت و صنعت نیشکر هفت تپه خوزستان و پرداخت نشدن حقوق و دستمزد های چندین ماهه کارکنان آن، بخشی از تیتر رسانه های داخلی و حتی خارجی را در هفته های اخیر به خود اختصاص داد. تنش هایی که نام این محصول شیرین را چه بسا با تلخی هایی همراه کرد. تلخی هایی که دولت را نیز ناگزیر کرد در تنگنای شرایط حاضر و با تعهد پرداخت مطالبات این جمع از هموطنان، روند ناکارآمد واگذاری کانون های اقتصادی دولتی به بخش های ظاهرا خصوصی را جبران کند. این خبرها اما انگیزه ای شد تا در این مجال کوتاه، به نقش زراعت صدهزارهکتاری و تولید هفت ونیم میلیون تنی نیشکر در اکولوژی آسیب دیده خوزستان اشاراتی شود؛ نقشی که از روزنه های گوناگون جایگاه این محصول را ناموجه می نماید.  درحال حاضر نزدیک به 43 درصد از حدود دو میلیون تن تولید داخلی شکر در سال از منبع زراعت نیشکر در استان خوزستان تامین می شود. با توجه به نیاز آبی حدود 32 هزار مترمکعب در هر هکتار و راندمان آبیاری 50 درصد برای زراعت نیشکر، تقریبا 3/5 میلیارد مترمکعب از برداشت سالانه آب از رود کارون به تولید این محصول اختصاص می یابد. در پنج ساله اخیر سیاست وزارت جهاد کشاورزی در جهت توسعه کشت چغندرقند پاییزه در مناطق گرمسیر کشور بوده است تا امکان صرفه جویی حدود 30 درصد آب (در مقایسه با کشت تیپ بهاره) موردنیاز برای تولید این محصول به تدریج فراهم شود. در چنین رویکرد بسیار درستی باید اساسا نقش کشت نیشکر را از نظر زیست محیطی، بازده مصرف آب و مزیت اقتصاد خرد و کلان بر استان خوزستان دقیقا بررسی کرد. استانی که اگر از جنگ هشت ساله سربلند بیرون آمد اما پس از آن قربانی بی تدبیری ها و پروژه های شتابزده از جمله توسعه کشت و صنعت نیشکر در دهه های 60 و 70 شد. در شرایطی نیاز آبی زراعت پاییزه چغندرقند (کشت پاییزه) کمتر از نصف نیشکر است که اتفاقا شکر استحصالی آن حداقل یک ونیم تن در هکتار بیشتر است. در صورت چنین جایگزینی ای ضمن افزایش 150 هزار تن شکر در سال، بیش از یک ونیم میلیارد مترمکعب آب هم صرفه جویی شده و دبی آب از دهانه کارون در خرمشهر را افزایشی آشکار می دهد. 
از دیگر آسیب های زیست محیطی زراعت نیشکر، ضرورت سوزاندان شاخ و برگ های این محصول قبل از برداشت آن و نیز حجم بزرگی از پساب و آلاینده های مختلف شیمیایی کارخانجات مختلفی است که در کنار این سطح از نیشکر تاسیس شده اند. آلاینده هایی که سال هاست در کارون کم آب فعلی ریخته شده و آن را از جایگاه حیاتی گذشته اش به کانونی برای نیستی تبدیل کرده است. با محاسبه ای سرانگشتی برای تولید محصولات جایگزینی مانند گندم، ذرت، کنجد، چغندرقند پاییزه و حتی برنج، می توان با اطمینان ادعا کرد که کشت یک یا دو محصول مورد اشاره و تنها از منظر بازده اقتصادی به مراتب بیش از نیشکر خواهد بود. ممکن است در صورت تصمیم مدیریت بخش کشاورزی کشور در این جابه جایی کلان، مخالفت هایی به بهانه بی کارشدن مثلا حدود 30 هزار نفر یا کاهش 850 هزار تن شکر و… مطرح شود. اما بدون تردید در صورت یک برنامه ریزی تدریجی و زمان بندی شده، با مبادرت به کشت محصولات جایگزین، هرگز فرصت بی کارشدن برای این مجموعه ادعایی فراهم نمی شود. مجموعه ای که به دلیل ناکارآمدی مدیریت های جدید کشت و صنعت نیشکر درحال حاضر اگر هم بر سر کارند اما مشکل دریافت دستمزد های آنها نشان از بحران اقتصادی در این حوزه می دهد. مشکلی که اگر به آن توجه لازم نشود، چه بسا به ایجاد نامعادلات غیرقابل پیش بینی بیشتری هم منجر خواهد شد. از طرفی سرانه مصرف شکر در کشورمان حدود 30 کیلوگرم بوده که چهار تا پنج کیلوگرم بیش از میانگین جهانی است. با وجود ظرفیت بالای تولید خرما در کشور درصورتی که در خلال فرایند حذف زراعت نیشکر، کاهش این سرانه نیز برنامه ریزی شود، حدود 400 هزار تن از مصرف غیرمفید شکر کاسته خواهد شد. البته توسعه کشت چغندرقند پاییزه را باید کماکان مهم ترین راهکار جبرانی برای این جایگزینی تلقی کرد. به خاطر داشته باشیم جبران خطا های کلان گذشته نخستین گام ورود به توسعه پایدار است همان طور که بنا های جدید را بر شالوده خرابه های پیشین نمی سازند.
                