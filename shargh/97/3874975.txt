سه‌شنبه ۷ اسفند ۱۳۹۷
-----------------------------------------
حرف اول
-----------------------------------------
اسکار و ترامپ
-----------------------------------------

                    اسکار نمادی صرفا صنعتی و سرمایه دارانه و مادی گرایانه نیست؛ بلکه می تواند نمادهای فرهنگی و چه بسا اجتماعی و سیاسی هم به همراه داشته باشد. این نمادها و پیام ها و معناها که از اسکار برمی خیزند، در دوره های نود و یک گانه مختلف آن شدت و ضعف داشته اند. دوره هایی بوده که جوایز اسکار عمیقا نماد سرمایه دارانه و مادی گرایانه بوده؛ اما در دهه های اخیر به ویژه در قرن بیست ویکم حضور نمادهای فرهنگی و اجتماعی آن- به ضرر نمادهای دیگر- پر رنگ تر بوده است.به طور کلی و عموما شاید بتوان گفت برندگان اسکار در دوره های گوناگون آن در طیفی گرایشی قرار گرفته اند که حامل ارزش های صنعتی سینما (متکی بر حرفه - ساخت فیلم) و سرمایه دارانه (معطوف به گیشه) در یک سوی این طیف و اجتماعی و فرهنگی و سیاسی در سوی مقابل طیف بوده و البته آنها بسته به شرایط در دوره های گوناگون آن در جاهایی دور یا نزدیک به هریک از این دو سر طیف قرار گرفته اند؛ اما هرچه هست، به طور تردید ناپذیر چنین به نظر می رسد که دغدغه های جامعه آمریکایی خود را در جوایز اسکار و برندگان آنها متجلی می کند. پس اگر تحلیلی علمی صورت بگیرد، از نسبت معنایی جوایز برندگان اسکار با مسائل روز اجتماعی مردم آمریکا، به روشنی می توان ردپایی از این نسبت میان مسائل و دغدغه ها با جوایز یافت.فیلم آرگو که چند سال پیش در دوره ریاست جمهوری اوباما ساخته شد، جایزه بهترین فیلم آن سال اسکار را دریافت کرد که نشانگر همچنان مسئله بودن موضوع این فیلم (تصرف سفارت آمریکا در تهران) برای افکار عمومی این کشور است (با وجود ساخت حرفه ای نه چندان قوی این فیلم؛ اما به لحاظ اجتماعی و افکار عمومی به شدت مورد توجه).فیلم فروشنده، ساخته اصغر فرهادی، درست در شرایطی دومین اسکار بهترین فیلم غیرانگلیسی زبان (خارجی) اسکار را نصیب او کرد که چند روزی بیش، از انتخاب دونالد ترامپ به مقام ریاست جمهوری آمریکا با شعارهای به شدت ضد ایرانی (و البته تقابل جامعه فرهنگی و نخبگان آمریکا با او) نگذشته بود.آن هشت هزار نفر اعضای اسکار که نامزدها و برندگان نهایی اسکار را برمی گزینند، درست است که از اهالی سینما هستند؛ اما به هر حال در جامعه آمریکا زیست دارند و نمی توانند از دغدغه ها و ملاحظات و توجهات افکار عمومی این کشور دور باشند و تاثیر نپذیرند و این تاثیر در رای آنها حتی ناخودآگاه دخالت نکند. اسکار 2019 که صبح دوشنبه به وقت ایران مراسمش برگزار و برندگان آن معرفی شدند، از نظر تاثیرپذیری از همین دغدغه ها و ملاحظات اجتماعی جامعه آمریکا، تاریخی و بی نظیر توصیف شده است: اسکاری با بیشترین تنوع نژادی و قومیتی در میان برندگان و بیشترین برندگان اسکار زن در تاریخ اسکار.مثلا سیاه پوستان یعنی همان ها که جوامع مدنی شان در دوره ترامپ بیش از دیگر دوره ها معترض اند، در اسکار 2019 جوایزی متعددی از جمله بهترین بازیگر نقش های مکمل مرد و زن و بهترین فیلم نامه غیراقتباسی را از آن خود کردند، یک مکزیکی هم جایزه بهترین کارگردانی و بهترین فیلم خارجی و یک مصری تبار نیز برنده جایزه بهترین بازیگر نقش اول مرد شدند تا متنوع ترین مراسم اسکار از نظر قومیتی را خلق کنند.اسکار امسال با تاکید بر گرایش و ارزش هایی تاریخی شد؛ یعنی توجه به اقوام و رنگین پوستان و زنان که رئیس جمهور حال حاضر این کشور دارای جایزه اسکار، درست در همین دو حوزه با چالش ها و حاشیه های جدی در تنها این دو سال اول ریاست جمهوری اش مواجه شده است.کلیشه ها و ارزش های هالیوود و اسکار در حال تغییر است. زمانی اراذل و اوباش و نوکران و رانندگان، سیاه پوست بودند؛ اما بهترین فیلم اسکار 2019 (به نام کتاب سبز) داستان یک نوازنده موسیقی سیاه پوست است که راننده اش یک سفیدپوست است! یا امسال هالیوود برای نخستین بار فیلمی مورد توجه اسکار (به نام پلنگ سیاه) ساخت که قهرمان فیلم (از جنس سوپرمن ها) یک سیاه پوست است! نقش های خادم و مخدوم در هالیوود جابه جا شده اند.   حال سوال این است که آیا توزیع گرایشی- ارزشی جوایز اسکار 2019 را می توان به منزله پیامی به و تقابلی با دونالد ترامپ، رئیس جمهور کنونی آمریکا، دانست؟و حتی فراتر از این، اسکار امسال را می توان نشانه پیش بینی کننده و آینده بینی در حال تغییر آرا و نظرات (سیاسی) افکار عمومی آمریکا تلقی کرد؟پاسخ به هر دو سوال با احتیاط های لازمه تحلیل علمی، مثبت است. دست کم می توان به ضرس قاطع گفت که بخش هایی متنفذ از جامعه آمریکا با نمایشی از اسکار 2019 که ارائه داده اند، رویارویی خود را با ارزش های ترامپ نشان داده اند؛ اما اگرچه نخبگان و گروه های جامعه آمریکا که اینک برای دفاع از ارزش های خود در برابر ترامپیسم به طور گسترده و روزافزون به میدان آمده اند، در انتخابات دو سال آینده آمریکا ترامپ را با چالش جدی و سخت مواجه می کنند؛ اما نباید از شکاف تازه عیان نخبه-توده در جامعه آمریکا که تاکنون به نفع ترامپ تمام شده و او را به کاخ سفید برد، غافل بود. هرچند که اسکار نشانه های امیدوارکننده ای از قدرت روزافزون مخالفان او بدهد.
                