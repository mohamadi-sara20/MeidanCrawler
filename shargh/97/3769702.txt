چهار‌شنبه ۲۰ تیر ۱۳۹۷
-----------------------------------------
یادداشت
-----------------------------------------
ایران در بازسازی سوریه مشارکت کند؟
-----------------------------------------

                    کار جنگ و اغتشاش در سوریه رو به پایان است. دیگر بیش از این نمی شد شهرها و روستاهای سوریه را با بمب و موشک و زدوخوردهای نیروهای سوری و مخالفان خراب کرد. سوریه آماده ورود به فاز بازسازی است. کاری که دست کم 40، 50 سال طول خواهد کشید. سازندگان سوریه از دید غرب ایالات متحده آمریکا، با همکاری نزدیک انگلیس و سپس فرانسه و آلمان خواهند بود. مشارکت روس ها و سهم آنها هنوز قطعی نشده و موضوع شاید در دیدار ترامپ و پوتین و یک گفت وگوی نهایی - یا بده بستان - تعیین خواهد شد. این سناریو از حدود یک سال و نیم پیش با برنده شدن ترامپ در انتخابات آمریکا در دست طراحی بوده است. رفت وآمد مقامات آمریکایی و انگلیسی به منطقه در این باره دارد شدت می گیرد. سفر پرنس چارلز و برخی مقامات به منطقه، از جمله اسرائیل و اردن، با تظاهر به دعاخواندن کنار دیوار ندبه در همین ارتباط است. آمریکا در حال خارج کردن نیروهای خود از سوریه است. چون نمی توان بازسازی را با قیافه اخموی نیروهای نظامی آغاز کرد. ولیعهد محترم انگلیس به اردن رفت تا با سلطان دورگه آن گفت وگو کند. خروج انگلیس از اتحادیه اروپا (برگزیت) و خودداری آمریکا از همکاری با اروپا راه را برای همکاری نزدیک تر این دو کشور و ندادن باج به کشورهای اروپایی باز کرده است. اگرچه اروپا بدون انگلیس هم مانند چین راه مقابله را بلد است. هرچه عوض دارد، گله ندارد. زورآزمایی ها ادامه دارد اما بازی پشت پرده با روی پرده متفاوت است.بازسازی سوریه شوخی نیست. اگر می خواهید در کوچک ترین مقیاس ممکن هزینه آن را تخمین بزنید، به هزینه ساخت مجتمع های منطقه 22 تهران بنگرید. این منطقه بخش کوچکی از شهر تهران است. هزینه و مساحت این منطقه و ساخت آن را درآورید، سطح شهرها و تاسیسات تخریب شده در سوریه را محاسبه کنید، دومی را بر اولی بخش کنید، هزینه تخریب کامل بناها و تاسیسات تخریب شده در جنگ و جابه جایی مصالح ساختمانی بناها، تاسیسات تخریب شده و نیز هزینه بازسازی شبکه های ارتباطی، انرژی، آب، راهسازی و بندرسازی را بر آن بیفزایید تا ببینید کل هزینه بازسازی سوریه چقدر خواهد شد. دولت سوریه توان این بازسازی را ندارد. آنها که دور این سفره گرد خواهند آمد، تقریبا همان 1+5 هستند که باید ترکیه و اسرائیل و ژاپن و کره جنوبی و شاید مصر را به آن بیفزاییم. این بازسازی موجب رونق اقتصادی کشورهای سازنده برای چندین دهه خواهد شد. همه تلاش های آمریکا و غرب برای حذف رقبا به ویژه ایران است که به دلیل حمایت از بشار اسد امکان بالقوه زیادی برای مشارکت در بازسازی سوریه دارد. چه بهتر که بتوان دست چین و حتی روسیه را هم توی حنا گذاشت. بیشتر سروصداها و مذاکرات پشت پرده با عنوان مقابله با ایران، آن هم به دلیل سیاست ایران در برابر اسرائیل انجام می شود. در این ماجرا شاید زور غرب به حذف روسیه و چین نرسد؛ مگر اینکه تفاهمی میان آنها حاصل شود که«این استر چموش لگد زن از آن منآن گربه مصاحب بابا از آن تو».بازسازی کشوری مانند سوریه به بسترهایی نیاز دارد. نخست، آرامش در منطقه، دوم تامین مالی و مدیریت آن، سوم خدمات مهندسی و فنی و چهارم مصالح و تکنولوژی. تا اینجای قضیه همه چیز به جز سرمایه از سوی غرب تامین می شود و این برنامه اقتصاد غرب را از این رو به آن رو می کند. پول بازسازی را عربستان سعودی و امارات متحده عربی تامین خواهند کرد و سهمی از سود به جیب آنها خواهد رفت. این پول از فروش نفت و گاز و خدمات به غرب به دست آمده است و به غرب باز خواهد گشت. جاروجنجالی که عربستان با ایران به راه انداخته و هنوز هم پایان نیافته، ریشه در همین سناریو دارد. افزون بر اینها، بازسازی سوریه غرب را از شر مهاجران خاورمیانه نجات خواهد داد.سیاست ایران در مقابل اسرائیل با یک سوءبرداشت که توسط غرب به آن دامن زده می شود، به گونه ای است که غرب و رقبای ایران از آن بهترین بهره برداری را می کنند. غرب شایعه کرده که ایران با یهودیان مخالف است. آنان هرگز نگفته اند که سیاست ضداسرائیلی با یهودی ستیزی دو مفهوم کاملا متضاد است. ایران در تاریخ طولانی خود هرگز با یهودیان سر ستیز نداشته است. داستان کورش کبیر و بازگرداندن یهودیان به بیت المقدس مشهورتر از آن است که نیازی به یادآوری داشته باشد. بخش هایی از خاک ایران برای یهودیان جهان مقدس است. تا اوایل انقلاب راسته خیابان میان دروازه شمیران و پل چوبی محل بزازان یهودی بود. سعدی جنوبی در تهران پاتوق تجار یهود بود. برخی از شهرهای ایران مانند دماوند برای یهودیان اهمیت فوق العاده دارند. حتی پیروزی ایرانیان در مسابقات اخیر فوتبال موجب شادی ایرانیان مهاجر در اسرائیل شد. یهودیان مهاجرت کرده به اسرائیل خود را ایرانی می دانند و به زبان فارسی گفت وگو می کنند.فقط در دوره رونق نازیسم در آلمان بود که به دلیل رابطه نزدیک رضاشاه با آن کشور حرکات ضدیهودی در شهرهای ایران به راه افتاده بود. «جدیدالاسلام» به یهودیانی می گفتند که از ترس نازیسم - نه از ترس ایرانیان - مسلمان شدند. حقوق یهودیان در قانون اساسی جمهوری اسلامی ایران تضمین شده است. اما غرب بدجنس همه کاسه کوزه های یهودستیزی خود را بر سر ایران می شکند و یهودستیزی را با اسرائیل ستیزی یکسان نشان می دهد و با نهایت توان خود این یکسانی را از راه رسانه های عمومی القا می کند. در حالی که بیشتر دولت های اروپای شرقی و آلمان در گذشته ضدیهود بودند. هم اکنون روحیه و رفتار یهودستیزی که - مدتی پس از جنگ جهانی دوم پنهان شده بود - دارد در اروپا رو می شود. تشکیل اسرائیل موجب شد که یهودیان ساکن در اروپا و آفریقا بتوانند به سرزمینی که اجداد آنها در کنار مسیحیان و مسلمانان در آن زندگی می کرده اند، پناه ببرند. غرب با استفاده از همین حربه یهودستیزی/اسرائیل ستیزی چند هدف را دنبال می کند. اول اینکه مانع تفاهم کشورهای خاورمیانه با هم شود. دوم اینکه غرب با حمایت از اسرائیل آن را به صورت ابزاری برای پیشبرد هدف های خود در سلطه بر خاورمیانه به کار گیرد. نوآم چامسکی در کتاب «فهم قدرت» به این موضوع تاکید دارد. سوم اینکه ایران را از گروه بازسازی سوریه کنار بگذارد. شاید شرکت های ایرانی به صورت دست دوم برای شرکت های غربی کار کنند که یک حالت «نیابتی» دارد و سود اصلی را شرکت های غربی خواهند برد اما نمی گذارند ایرانی ها با غربی ها رقابت کنند. چهارم اینکه با ریختن کاسه کوزه یهودستیزی بر سر ایران، اصل قضیه را که یهودستیزی غرب است که منجر به تشکیل اسرائیل شده، از روی تخته پاک کنند. جمهوری اسلامی ایران هم با سکوت خود در این زمینه مهم فرهنگی عملا به این سوءتفاهم بسیار اساسی دامن زده است. جمهوری اسلامی می تواند برای رفع این سوءتفاهم اقدام کند.
                