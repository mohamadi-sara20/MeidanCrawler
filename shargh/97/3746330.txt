یک‌شنبه ۳۰ اردیبهشت ۱۳۹۷
-----------------------------------------
سرمقاله
-----------------------------------------
حسن نیت اروپا، بازی روسیه
-----------------------------------------

                    اجلاس سران 28 کشور اتحادیه اروپا در بلغارستان به نتیجه قابل توجهی رسیدند که هم برای اروپا و هم برای ایران ارزشمند بود. این اولین بار است که اروپا نمایشی از وحدت نظر و حمایت قاطع از کشوری در مقابل آمریکا را با موضعی چالش برانگیز در سطح جهانی اجرا می کند. حمایت سیاسی اروپا، جنگ روانی آمریکا علیه ایران و مستولی شدن ترس بر سایر کشورها و شرکت های جهان برای همکاری با ایران را می زداید و اگر تحریم های آمریکا را زمین گیر نکند، حداقل آهنگ و به ثمررسیدن آنها را به میزان قابل توجهی کاهش می دهد. در مقاله دیگری نوشتم این اولین بار در تاریخ 40ساله جمهوری اسلامی است که ایران این گونه در تنگنا قرار می گیرد که با وجود وفای به تعهدات خود در توافقات هسته ای، مورد تهاجم بی رحمانه آمریکا قرار می گیرد که بین جنگ و میز مذاکره برای قبول شرایط آمریکایی، یکی را انتخاب کند. در سال 1391 دولت احمدی نژاد نمی پذیرفت به بحران هسته ای بر سر میز مذاکره خاتمه دهد، بنابراین سایه درگیری نظامی ایران را تهدید می کرد. اکنون ایران سه سال است در یک توافق جهانی، در مسیر پایان بحران هسته ای قرار گرفته و به همه تعهداتش طبق گواهی آژانس بین المللی انرژی اتمی عمل کرده، اما زیاده خواهی یا عدول از توافقات یا قصد بی ثبات کردن نظام سیاسی ایران در میان مثلث شیطانی آمریکا، اسرائیل و عربستان باعث شده ایالات متحده یک طرفه و با زورگویی، ایران را تهدید کند چنانچه به میز مذاکره برنگردد و شرایط جدید آمریکایی را نپذیرد، سایه درگیری بر سر این کشور خواهد بود. خوشبختانه به لطف عملکرد خوب دولت روحانی در انجام تعهدات، جهان و به ویژه قدرت های بزرگ در گروه 1+5 در مقابل آمریکا به پا خاسته و اعلام می کنند فرمان های تحمیلی آمریکا را نمی پذیرند. این یک فرصت تاریخی برای جهان است که چنانچه ایران هم با اروپا همراهی کند، اروپا می تواند صفحه جدیدی در تاریخ روابط دو طرف آتلانتیک به وجود آورد و خود را آماده کند که بعد از 73 سال، اراده مستقل خود را در برابر آمریکا به نمایش بگذارد. اروپا به خوبی می داند تسری قوانین فراسرزمینی آمریکا به اروپا چقدر برای قاره سبز، تحقیرآمیز است. درست است که آمریکا در جنگ جهانی دوم به مدد اروپا شتافت، اما این به آن معنا نیست که اروپا همواره مجری بی چون وچرای آمریکا باشد و تصمیمات اروپا از قبل در واشنگتن گرفته شود.در موضوع ایران، اروپا تلاش های دیپلماتیک فراوان کرد تا آمریکا را قانع کند بی دلیل از یک توافق بین المللی خارج نشود، اما دونالد ترامپ احترام روسای جمهور فرانسه، آلمان و وزیر امورخارجه بریتانیا را محفوظ نگه نداشت و کوچک ترین اهمیتی به سخنان آنان نداد. در نگاه حقوق بین الملل و مسئولیت دولت ها، هرگاه دولتی در یک کشور عوض شود، دولت جدید موظف است به تعهدات بین المللی دولت قبلی احترام گذاشته و آنها را اجرا کند. در صورت بروز نقطه نظرات جدید، دولت ناراضی باید از مکانیسم های موجود در توافق مربوطه استفاده کرده، به طریق مسالمت آمیز نظر طرف دیگر را جلب کند و اگر نتوانست، بایستی کماکان به تعهدات خود در آن توافق عمل کند. در توافق هسته ای گروه 1+5 با ایران که مجری و ناظر بی طرف آن، اتحادیه اروپا بود، همگی بر صحت و سلامت این توافق تاکید داشتند، ولی دولت جدید آمریکا با زورگویی و بدون اینکه از مکانیسم رفع اختلافات در برجام استفاده کند، خواستار برهم خوردن این توافق و تشکیل مجدد آن بر پایه نظرات دولت جدید آمریکا شده که عملکردی کاملا غیرحقوقی و غیردیپلماتیک است.در جهان توافقات بسیاری وجود دارند که یک طرف بعدا ناراضی می شود ولی چون قادر به قانع کردن طرف مقابل خود نیست، به تعهدات خود کماکان ادامه می دهد. جهان و به ویژه اروپا به خوبی درک کرده در زیر پوست این ادعای آمریکا، تضعیف و بی ثبات کردن نظام سیاسی ایران نهفته است و این نمی تواند مبنای روابط بین الملل قرار گیرد. این روش ها مربوط به قبل از قرن نوزدهم بود که دولت های یاغی قصد سرنگونی دیگر دولت ها را می کردند، ولی با استقرار اصول روابط بین الملل و حقوق بین الملل به زیاده خواهی دولت های یاغی پایان داده شد. اگر کشورهای اروپایی، روسیه و چین با آمریکا همراهی کنند، خود مصداق یک دولت یاغی را خواهند داشت که به اصول حقوق بین الملل متعهد نیست. چنانچه آمریکا از مجرای مناسب برجام نقطه نظرات خود را اعلام می کرد، واکنش جهانی متفاوت می شد و ایران هم در فضای مناسب تری به شنیدن گفت وگوها می پرداخت. اما اروپایی ها در کنار حمایت از ایران و ممانعت از اجرای تحریم های آمریکا، تلاش می کنند موفقیت هایی در سایر زمینه های مربوط به ایران که مورد اشتراک نظر اروپا با آمریکاست، کسب کنند. این زمینه ها عمدتا در مورد نقش و نفوذ ایران در سوریه و سپس محدودیت درباره توسعه موشکی ایران است. در موضوع اول، ایران به نوعی متکی به روسیه است، ولی در موضوع دوم ایران متکی به توان داخلی خود است. یک تلاش دیپلماتیک و هماهنگ بین آمریکا، روسیه، اسرائیل و اروپا در حال جریان است که اگر ایران داوطلبانه به نقش خود در سوریه پایان ندهد، روسیه آستین بالا زده و با ایجاد محدودیت، ایران را وادار به خروج از سوریه کند. یقینا برنده این تلاش دیپلماتیک روسیه خواهد بود که می خواهد با کارت ایران بازی کرده و علاوه بر اینکه سوریه را برای خود نگه دارد، تحریم های غرب علیه خود به خاطر اوکراین را تا حدود زیادی کاهش دهد. ایران باید اولویت را به توافق هسته ای و عدم اعمال هرگونه تحریم علیه خود بدهد. به نظر می آید انعطاف در سایر زمینه ها برای ایران نسبتا ساده تر باشد.
                