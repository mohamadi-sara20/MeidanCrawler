یک‌شنبه ۱۴ مرداد ۱۳۹۷
-----------------------------------------
حرف اول
-----------------------------------------
فرار از پاسخ گویی به مردم
-----------------------------------------

                    در شرایط فعلی و با توجه به مجموعه نوساناتی که پشت سر گذاشته ایم و مشکلاتی که پیش رو داریم، در برخی حوزه ها نیاز جدی به ثبات و برنامه ریزی احساس می شود. رفاه و تامین اجتماعی یکی از این حوزه ها است که نباید با دست خودمان آن را متزلزل و ناآرام کنیم. فشارها و نوسانات اخیر قشر حقوق بگیر، کم درآمد، روستاییان و... را تحت تاثیر قرار داده است؛ به این صورت که هم قدرت خریدشان را کاهش داده و هم قدرت همان مقدار ناچیز پس انداز را؛ بنابراین بخش هایی که مامور پشتیبانی از این قشر هستند، باید تقویت شوند و بتوانند بهتر برای ایفای نقش خودشان تلاش کنند. بخش رفاه و تامین اجتماعی دقیقا یکی از همین نهادها است و باید به تقویت آن پرداخت؛ نه تضعیفش. کشاندن وزیر رفاه به مجلس چه پیام و معنایی خواهد داشت و چقدر از قدرت و ثبات در این بخش خواهد کاست؟ نمایندگانی که خواهان استیضاح اند، باید به این سوال پاسخ دهند. در شرایط موجود که وزارت تعاون از ابتدای دولت همراه آن بوده و مجموعه ای با سابقه پنج، شش ساله است و نهادهای مدیریتی هم در آن شکل گرفته، چقدر ایجاد تغییر در آن به صلاح است و چقدر می تواند به ماموریت سنگینی که این وزارتخانه از این به بعد خواهد داشت، کمک کند؟ به عنوان یک صاحب نظر اجتماعی و اقتصادی، پاسخ به این سوال را منفی می دانم. معتقدم در شرایط فعلی اتفاقا استیضاح دکتر ربیعی به روند ساماندهی شرایط کشور آسیب می زند. وزارت رفاه نه مسبب به وجودآمدن شرایط موجود ارزی و اقتصادی است و نه نهادی که مامور ساماندهی این اوضاع باشد. در حال حاضر نوسانات ارز و طلا باعث شده از یک ثروت بادآورده بسیار عظیم به دست عده قلیلی از مردم برسد. واردات 20 میلیارد دلار کالا در ماه های اخیر که مابه التفاوت ارزش قبل و فعل آن صد هزار میلیارد تومان است، ارزش صادراتی که داشته ایم، حدود 70 تن سکه که بین مردم توزیع شده، قیمت افزایش یافته املاک و دارایی ها و... اینها ثروتی نزدیک به صد هزار میلیارد تومان را به عده ای از مردم رسانده اند؛ از قضا چون این ثروت با هیچ نوع ارزش افزوده ای به وجود آمده، معنی اش این است که مستقیما از جیب عده بسیار گسترده ای از مردم حقوق بگیر به دست آن عده قلیل رسیده است.در این شرایط مسئولان اقتصادی کشور باید در خط مقدم قرار بگیرند و با وضع قوانینی مانند مالیات هدفمند، بخشی از این ثروت را به آحاد مردم برگردانند و تعادل را به بازار و مردم برگردانند. به نظر من مجلس و دولت باید تمام تمرکزشان را بر این موضوع بگذارند. از همه اینها می توان نتیجه گرفت که مجموعه مدیریت کشور در حوزه رفاه نه فقط مسبب شرایط به وجودآمده نیست؛ بلکه حتی مسئول حل کردن مسئله هم نیست و در مرحله بعد که سیاست های مالیاتی اجرا شد و بخشی از ثروت به خزانه برگشت، تازه نقش وزارت تعاون شروع می شود.در مرحله آخر وقتی قرار است نقش وزارت تعاون شروع شود، قطعا یک وزارتخانه سردرگم و تزلزل یافته نمی تواند کارش را به خوبی انجام دهد. این بی انصافی است که گناه ایجاد چنین شرایطی را بر گردن وزیر رفاه بیندازیم و او را استیضاح کنیم. چنین رفتاری بیم این را ایجاد می کند که پای بخش ها و اشخاصی در میان باشد که مسبب نوسانات اخیر بوده اند و علاقه مند به دادن آدرس غلط و فرار از پاسخ گویی به مردم هستند.
                