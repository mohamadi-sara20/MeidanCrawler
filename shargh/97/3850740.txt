دو‌شنبه ۳ دی ۱۳۹۷
-----------------------------------------
یادداشت
-----------------------------------------
تحریم را تاب می آورند اگر…
-----------------------------------------

                    ارزیابی عملکرد اهرم های تضمین حقوق مالکیت در ایران یک ضرورت برای بهبود وضعیت اقتصادی حاضر است. این روزها پای درددل فعالان اقتصادی که می نشینیم، مصیبت های زیادی از فقدان امنیت سرمایه گذاری مطرح می کنند. دسته کثیری از این کنشگران اقتصادی که عاشق وطنند و فقط به منفعت فردی فکر نمی کنند، حاضر نیستند سرمایه و دانش خود را به خارج مرزها ببرند؛ عمدتا برای آبادی و رونق و اشتغال بیش از برخی مسئولان دل می سوزانند و مدام در تکاپوی راهکارهای ماندن و رشدافزایی هستند. با این درک در وضعیت رکود فعلی، مهم ترین اولویت کشور ایجاد امنیت و امید و انگیزه برای فعالان بخش خصوصی است. دستگاه قضائی و نظام حقوقی در این روند چه تکلیفی برای تامین خیر عمومی در ساحت دفاع از حقوق اقتصادی دارند؟ تولیدکنندگان باید دلگرم به جریان انداختن سرمایه خود شوند. اطمینان از امنیت سرمایه و سودمندی جز با تضمین حقوق و تنظیم مناسبات بر مدار حقوق اقتصادی منصفانه تحقق پذیر نیست. فعالیت بخش خصوصی هماره تحت تاثیر روابط نامتوازن متقابل دولت و بازار دستخوش نوسانات غیرارادی شده و روند توسعه این بخش را با چالش مواجه می کند. مقررات دقیق، حساب شده، آینده نگرانه و متضمن انصاف با تحدید حد مداخله دولت در زمینه اقتصادی می تواند به رشد بازار بر محور بخش خصوصی کمک کند. می توان این نارسایی ها را ضمن یک تحلیل آماری در میان انبوه پرونده های دستگاه قضائی به ویژه آنجا که موجب ورشکستگی یا انحلال یک واحد تجاری مستقل می شود، مرور و استنتاج کرد. عملکرد ناکارآمد برخی بنگاه های دولتی و اقدامات مداخله گرانه و رقابت تبعیض آمیز با بخش خصوصی و اقتصاد رانتی و فساد هماره مخل روند توسعه بخش خصوصی بوده است. بدتر از همه نابسامانی تصمیمات و تغییرات مکرر که اصل پیش بینی پذیری تجارت را با خاک یکسان می کند، عدم تقید به اجرای قراردادها یا بی تعهدی مسئولان به اجرای وعده ها یا قوانین، مقررات، مصوبه ها و بی ثباتی اقتصادی و  پیش بینی ناپذیربودن تغییرات رویه های اجرائی یا ارزش پول ملی و  عدم اجرای تعهدات یک طرف قرارداد نسبت به طرف دیگر به دلیل موقعیت متفاوت طرفین و تغییر رویکرد جدید مدیریتی پس از تغییر دولت ها  یا نارسایی دستگاه های مسئول در احقاق حق شاکی و تنبیه سریع و موثر متجاوزان به حقوق مالکیت دیگران به طوری که تجاوز به حقوق مالکیت دیگران مقرون به صرفه شود و فرایند دادرسی و پیگیری حقوق مورد تجاوز، طولانی، پیچیده و پرهزینه باشد، جملگی نسبت مستقیمی با افول چراغ روشنایی بخش اقتصادی کشور دارد. خرد انتقادی ایجاب می کند زمینه های تزلزل حقوق بخش خصوصی با تمرکز بر نقش آفرینی نظام حقوقی و خصوصا دستگاه قضائی واکاوی شود. شناسایی و تضمین حقوق بخش خصوصی از سوی دستگاه قضائی می تواند زمینه ساز امید بخشی فعالان مولد در کشور و راهگشای پالایش فضای اقتصادی باشد. حمایت قاطع قضائی از فضای سرمایه گذاری مساعد و مناسب کسب وکار، در تولید و رشد موفق واحدهای تولیدی، بسیار تاثیر دارد. نقض حقوق مالکیت ازجمله موانعی است که انگیزه برای سرمایه گذاری، نوآوری و تولید را از بین می برد. به همین دلیل، مسئله حقوق مالکیت و کیفیت و راهکارهای تضمین آن، واجد جایگاه مهمی در مباحث مربوط به کارآفرینی و محیط کسب وکار است. فقط در شرایط مساعد کسب وکار است که یک بنگاه می تواند به صورت کارا و بهینه عمل کند. براساس گزارش مرکز پژوهش های مجلس، شاخص کل امنیت سرمایه گذاری در ایران برای زمستان 1396 عدد 5.98  از 10 ارزیابی شده است. در میان نماگرهای هفتگانه شاخص امنیت اقتصادی در زمستان 1396، نماگرهای ثبات اقتصاد کلان و تعریف و تضمین حقوق مالکیت ارزیابی قابل تاملی دارد. همچنین رتبه ایران در آخرین گزارش شاخص بین المللی حقوق مالکیت در سال 2018 رتبه 99 در میان 125 کشور بوده است. شاخص سهولت انجام کسب وکار بانک جهانی نیز رتبه 124 از میان 190 کشور در گزارش 2018 را نشان می دهد. شرط اول قدم بازخوانی همه قوانین و مقررات برای حمایت و تامین امنیت سرمایه گذاری است. وقتی بدعهدی خارجی به صورت تجربه انباشته برای نظام اقتصادی و سیاسی کشور مسجل است، چه پیامی رسا تر از اینکه باید سرمایه های داخلی را با همه قوا پاس داشت. شناسایی جدی حقوق فعالان اقتصادی و کارآفرینان با هدف پیشگیری از تعدی به حقوق آنها و تامین امنیت سرمایه گذاری و خطوط تولیدی بنگاه ها و حقوق کارگران یک وظیفه برای دستگاه مقررات گذار و یک تکلیف تضمین گرانه برای دستگاه قضائی است.  
                