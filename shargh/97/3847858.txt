یک‌شنبه ۲۵ آذر ۱۳۹۷
-----------------------------------------
یادداشت
-----------------------------------------
کاهش نرخ ارز بعد از بازی ترامپ
-----------------------------------------

                    وضعیت بازار ارز با دخالت به موقع بانک مرکزی و گذر از فضای روانی اولیه خروج ترامپ از برجام و آغاز دوباره تحریم ها، به سمت ثبات در حرکت است. منابع ارزی کشور باید با هدایت بانک مرکزی در جای درست هزینه شود و بازار سفته بازی ارز در حدود مشخصی باید کنترل شود؛ بنابراین انتظار منطقی این است که دولت با چنین برنامه هایی در کوتاه مدت بازار را مدیریت و در میان مدت به سمت تثبیت وضعیت مبادلات خارجی ایران برود. یکی از دستاوردهای دولت روحانی، کنترل تورم بوده و بر اساس این دولت باید از این دستاورد خود دفاع و بازار ارز را مدیریت کند. قبلا در یادداشت های خود در «شرق» نوشتم نرخ ارز و دلار 14 یا 15 هزار تومان، فاقد منطق اقتصادی است؛ چون این نرخ ها برای ارز، نه با نرخ تورم ایران نسبتی دارد و نه دولت به دنبال چاپ اسکناس بوده که سقوط آزاد ریال را به دنبال داشته باشد. گفته می شد ریال در نیمی از سال، کاهش ارزش 233 درصد را تجربه کرده و سوال نگارنده این بود که وقتی دولت روحانی توانست در چهار سال نخست روند تقویت پول ملی را دنبال کند. حالا چه رخدادی باعث معکوس شدن آن شده است؟ البته برخی تصمیمات نادرست و اصرار بر دفاع از عملکرد اشتباه رئیس کل سابق بانک مرکزی در این مسئله بی تاثیر نبود و دولت با اشتباهاتی مقطعی، شرایط را به سمت بی ثباتی بیشتر برد که یکی از اصلی ترین آنها، انفعال دولت در قبال شرایط و تصمیم نگرفتن سریع بود. خروج ترامپ از برجام، زمینه را برای نوسانات ارزی به دلیل نگرانی ها درباره برابری قدرت خرید ریال در برابر دلار فراهم کرد. برخی رقابت های سیاسی داخلی و تلاش برخی برای بی تاثیر نشان دادن برجام و ایجاد ما بازا برای این ادعا را نیز باید حتما مد نظر قرار داد که در پاره ای موارد، شکل خطرناکی به خود گرفت. در کنار اینها افزایش نرخ ارزهای دیگر نیز در سایه التهاب روابط ایران و آمریکا تغییر کرد؛ در حالی که اروپا و ایران در حال مذاکره بر سر سیستم جایگزین سوییفت یا همان اس پی وی بودند. به هر حال ایران و اروپا بدون حضور آمریکا در برجام به توافق رسیدند و این به سود ایران است. از چین، انتظار بیشتری می رفت که به نظر می رسد به دلیل حادشدن اختلافات تجاری با آمریکا، فعلا دچار نوعی انفعال است. هند، ترکیه و روسیه نیز معمولا در شرایط تهدید آمریکا تلاش می کنند امتیازات اقتصادی بیشتری از ایران گرفته و در سوی مقابل، از کارت ایران برای مدیریت رابطه با آمریکا استفاده کنند؛ بنابراین اکنون معتبرترین شریک ایران، اروپاست. تصمیم بر این است که دادوستد ایران با یورو صورت بگیرد و دلار از معاملات ایران حذف شود. اگر پنج کشور طرف ایران در برجام که در توافق مانده اند، منافع مشترکی در ایران تعریف کنند، آن گاه فضا تغییر خواهد کرد. اروپا نیز می تواند از نفت و حتی با سرمایه گذاری منطقی از گاز ایران بهره ببرد. راه اندازی رسمی سیستم اس پی وی در کنار  شفاف سازی اقتصادی ایران با پیوستن به FATF می تواند به تثبیت وضعیت اقتصاد ایران منجر شود.
                