یک‌شنبه ۲ دی ۱۳۹۷
-----------------------------------------
یادداشت
-----------------------------------------
دستاوردهای 40 ساله بخش حقوقی و قضائی
-----------------------------------------

                    بهمن سال 1397 مقارن با چهلمین سالگرد انقلاب اسلامی و فروپاشی نیم قرن سلطنت سلسله پهلوی بر ایران است. به این منظور شورایی برای برگزاری مراسم چهلمین سال استقرار نظام جمهوری اسلامی تشکیل شده و این ستاد علاوه بر برگزاری مراسم، عهده دار تهیه گزارشی از عملکرد نظام و دستاوردهای آن در این مدت شده است. به نظر می رسد در حوزه «حقوقی-قضائی» نیز گزارشی از عملکرد دستگاه دادگستری و دستاوردهای نظام حقوقی جمهوری اسلامی ایران نیز ارائه می شود که به نظر نگارنده بخش بسیار جذاب و حساس این گزارش خواهد بود و آثار و تبعات متنوع داخلی و خارجی در پی دارد؛ اما نکاتی درباره این مسئله مهم تامل برانگیز است که برای استحضار دست اندرکاران و مسئولان مربوطه - با درنظرگرفتن محدودیت های ارائه مطلب در این مجال- به عرض می شود. نخست اینکه لازم است این گزارش را «قوه قضائیه»، «وزارت دادگستری»، «هیئت دولت»، «شورای نگهبان قانون اساسی»، «مجمع تشخیص مصلحت نظام» و «مجلس شورای اسلامی» هرکدام مستقلا و درباره عملکرد و مداخلات خود در امور حقوقی و قضائی به صورت منفرد و تفکیک شده ارائه کنند و از ذکر خدمات و فعالیت های یکدیگر در گزارش پرهیز کنند تا میزان اثرگذاری هریک از این نهادها در حوزه «امور حقوقی-قضائی» ایران به دقت قابل رصد باشد. 
دیگر اینکه لازم است در بخش «دستاوردهای نظام جمهوری اسلامی در امور حقوقی-قضائی»، خدمات نهادها و ایفای وظایف و ماموریت های ذاتی دستگاه ها از «دستاوردها» تفکیک شود. بی شک بخش مربوط به دستاوردهای نظام حقوقی ایران را هیچ مرجعی به غیر از «دانشکده های حقوق» و «نهادهای مستقل حقوقی و صنفی» - مانند کانون های وکلای دادگستری و تشکل های مردم نهاد فعال در حوزه حقوق و آزادی های فردی و اجتماعی - نمی توانند بی طرفانه و کاملا علمی تبیین و معرفی کنند. سومین نکته این است که علاوه بر ارائه گزارش عملکردها و دستاوردهای نظام جمهوری اسلامی ایران در عرصه حقوقی-قضائی، ضرورت آسیب شناسی فرایند قانون گذاری، قضاوت و دادرسی، اجرای احکام و مسائل مرتبط با آنها در عرصه داخلی و بین المللی نیز باید مورد مداقه و توجه ویژه قرار گیرد. نگارنده معتقد است ارائه گزارش عملکردها و دستاوردها بدون آسیب شناسی وضعیت و بازبینی سیر تحولات حقوقی-قضائی کشور در 40 سال گذشته، فی نفسه از ارزش و اعتبار علمی و تاثیر گذاری کافی برخوردار نخواهد بود؛ گرچه شاید از منظر سیاسی و فرهنگی مترتب بر آثاری باشد.  درباره نکته نخست، اصرار امثال حقیر بر تفکیک گزارش نهادها، جلوگیری از لوث مطلب و مصادره به مطلوب فعالیت های سازمان هاست؛ امری که متاسفانه در نظام اداری ما وجود دارد و بارها از این دست گزارش های مبالغه آمیز را از ناحیه دستگاه های مختلف مشاهده کرده ایم…
…اما درباره نکته دوم باید گفت «دستاورد» با «وظیفه» متفاوت است. هر «دستاوردی» می تواند در راستای «ایفای وظایف» باشد؛ اما هر انجام وظیفه و عملکردی، شایسته عنوان «دستاورد» نیست. نگارنده بر این باور است که دستاوردهای نظام حقوقی-قضائی ایران را باید در «ابداعات»، «خلاقیت ها»، «نوآوری ها»، «استخراج نتایج مهم از مطالعات بنیادین » و نظایر آنها جست وجو کرد. اینکه ما در اموری پیشرفت داشته ایم، الزاما دستاورد ما در آن موضوع نمی تواند باشد. برای مثال، «طرح کاداستر» که برای اولین بار در ایران و پس از سال ها آزمون و خطا و با بهره گیری از دانش روز جهانی در زمینه شناسایی املاک غیرمنقول از سوی سازمان ثبت اسناد و املاک کشور اجرا شد، فی نفسه نمی تواند «دستاورد نظام جمهوری اسلامی ایران در حوزه ثبت و مدیریت املاک و اموال غیرمنقول» باشد! چراکه اگر در جست وجوی دستاوردهای نظام جمهوری اسلامی ایران در حوزه مشخصی هستیم، باید وصف ماهیتی «جمهوری اسلامی» و نقش آن را در تحقق این دستاورد منظور بداریم. به بیان دیگر باید بگوییم به دلیل استقرار نظام جمهوری اسلامی در ایران که دارای این اوصاف ذاتی و ماهوی است، فلان طرح یا فلان اقدام صورت گرفت که چونان نتیجه درخشانی داشت، نه اینکه به موضوع مدیریتی که هر نظام حکومتی دیگر در هر جای دنیا - با هر نوع حکومت و ساختار ایدئولوژیکی - می توانست انجام دهد به عنوان دستاورد بنگریم!اگر ما با طرح مورد تمثیل «کاداستر» توانستیم مانع از تقلب و کلاهبرداری در حوزه اموال غیرمنقول و املاک شده و از «مالکیت متعارض» پلاک های ثبتی و زمین خواری و تغییر کاربری زمین ها و جرائم مرتبط به آن جلوگیری کنیم، قطعا یک پیشرفت بزرگ و چشمگیر در عرصه خدمات اداری - حقوقی کشور داشته ایم و نباید و نمی توان آن را نادیده گرفت؛ اما بی شک این اقدام عالی و تاثیرگذار نمی تواند «دستاورد نظام جمهوری اسلامی ایران در حوزه حقوقی و قضائی» قلمداد شود. با این وصف به نمونه های دیگری مانند طرح موفق دفاتر خدمات الکترونیک قضائی، طرح موفق سامانه ثنا (اطلاع رسانی از پرونده های قضائی) و نظایر آنها می توان اشاره کرد که با وجود اینکه موفقیت و پیشرفت چشمگیری است، «دستاورد نظام جمهوری اسلامی ایران در امور حقوقی-قضائی» نمی تواند باشد، بلکه دستاوردهای مدیریتی در یک دوره معین از مدیریت دستگاه قضائی، در قیاس با دیگر دوره های مدیریت قوه قضائیه و البته موجب افتخار و سرافرازی بوده و خواهد بود. در مثالی دیگر، اگر یک دانشجوی مقطع کارشناسی یا کارشناسی ارشد، در مقطع و دوره تحصیلی خود رتبه نخست را به دست آورد و برترین و عالی ترین نمرات را کسب کند، پیشرفت فوق العاده ای داشته و وظایف خود را به عنوان یک «دانش جو» به نحو احسن و اکمل انجام داده است؛ اما اخذ رتبه نخست و کسب نمرات ممتاز، نمی تواند دستاورد تحصیلی این دانشجو باشد! این در حالی است که اگر دانشجوی مزبور در دوران تحصیل به مطالعات و پژوهش های مهمی دست بزند و متعاقب آن بتواند چند جلد کتاب یا مقاله علمی منتشر کند، این را می توان «دستاورد علمی و تحصیلی» آن دانشجو دانست. به دیگر سخن، در شناسایی یک حرکت موثر و موفقیت آمیز به عنوان «دستاورد» باید ضمن تعریف آن (تعریف دستاوردهای نظام جمهوری اسلامی ایران) نسبت به تبیین «ملاک قیاس» و «دوره زمانی قیاس» و «نتایج» ناشی از استقرار نظام حکومتی - با چنین ماهیت معنوی و ایدئولوژی ویژه ای- محقق شده، اقدام کرد. آیا دستاوردهای «حقوقی-قضائی» 40 سال گذشته را می خواهیم با دستاوردهای دوره مشروطیت تا پیروزی انقلاب اسلامی قیاس کنیم؟ آیا می خواهیم این دستاوردها را در مقایسه با دیگر نظام های حکومتی در جهان (از قبیل حکومت های کمونیستی، کاپیتالیستی، دموکراتیک، لیبرال، سکولار و…) مورد مقایسه و مداقه قرار دهیم؟نگارنده بر این باور است تنظیم و تبیین بخش مربوط به «دستاوردهای نظام جمهوری اسلامی ایران» بدون ورود و مداخله نهادهای «علمی-حقوقی» و «صنفی-حقوقی» مستقل از حاکمیت، موثر نخواهد بود. در انتها با اشاره ای گذرا به ضرورت آسیب شناسی فرایند قانون گذاری، قضاوت و دادرسی، اجرای احکام و مسائل مرتبط با آنها در عرصه داخلی و بین المللی در طول عمر 40 ساله نظام جمهوری اسلامی ایران، یادآوری می کند «تدوین الگوی پایه اسلامی ایرانی پیشرفت» که در آن اهم مبانی و آرمان های پیشرفت و افق مطلوب کشور در پنج دهه آینده، ترسیم و تدابیر موثر برای دستیابی به آن طراحی شده و رهبر معظم انقلاب، دستگاه ها، مراکز علمی، نخبگان و صاحب نظران را به بررسی عمیق ابعاد مختلف سند تدوین شده و ارائه نظرات مشورتی جهت تکمیل و ارتقای این سند فراخوانده اند، بدون آسیب شناسی 40 سال فعالیت نظام جمهوری اسلامی ایران محقق نخواهد شد. بعید می دانم حقوق دان و حقوق خوانده ای بر این باور باشد که ما در عرصه حقوقی-قضائی فاقد اشتباه بوده ایم؛ اگر کسی بر این باور است، پیشنهاد می کنم تاریخ پرفرازونشیب دادرسی حقوقی و کیفری در جمهوری اسلامی ایران، انحلال و احیای نظام دادسراها، تدوین مقررات جزایی عدم اصلاح قانون تجارت، عدم بازبینی و اصلاح قانون مدنی، تشدید و تعدیل اعمال مجازت ها در حوزه مواد مخدر، تعریف نکردن دقیق لایحه قضائی و تمییز آن از دیگر لوایحی که ضمانت اجرا برای آنها تمهید شده است، عدم توفیق در کنترل جمعیت کیفری، تعدد و تکثر عناوین مجرمانه، تعارض در مبانی جرم انگاری رفتارهای اجتماعی و نمونه های دیگر را مطالعه ای هرچند کوتاه کند
                