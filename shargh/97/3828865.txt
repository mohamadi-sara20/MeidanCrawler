دو‌شنبه ۱۴ آبان ۱۳۹۷
-----------------------------------------
یادداشت
-----------------------------------------
چگونه ترامپ را از کاخ سفید بیرون کنیم
-----------------------------------------

                    واقعیت تلخ، تکرار دوران سخت دیگری در تاریخ ایران است. اعمال شدید تحریم ها از سوی رئیس جمهور بی منطق آمریکا حتما همه ما را تحت تاثیر قرار می دهد. من سیاسی نیستم و راستش نمی دانم چه می شود و آینده ایران چه خواهد شد؛ ولی می دانم مایوس شدن مردم اصلا خوب نیست. اما به عنوان یک محیط زیستی و دانشگاهی فکر می کنم که تنها راه مبارزه با تحریم ها اصلاح الگوی رفتاری و مصرف ماست. درحال حاضر به دلیل گرایش شدید زندگی تجملی (لاکچری) و وابستگی بیش از حد به واردات در کشور و بی توجهی به علم و آموزش (با وجود بالارفتن آمار فارغ التحصیلان)، کشور ما در شرایط خوبی به سر نمی برد. به همین دلیل با هر تغییر سیاسی و حتی تهدید زبانی، ارزش پول ملی به شدت کاهش پیدا می کند و فاصله طبقات غنی و فقیر زیادتر می شود. به نظر من لازم است که دولت و مردم حداقل تا پایان دوران ریاست جمهوری ترامپ کارهای مهمی انجام دهند که کشور آسیب شدید نبیند و از طرفی از این تهدید فرصتی برای اصلاح ساختاری در کشور و به ویژه محیط زیست فراهم شود. 
1- اجرای پروژه های بزرگ متوقف شود. سال هاست که متخصصان محیط زیست به آسیب های اجتماعی و اقتصادی اجرای پروژه های بزرگ اشاره کرده اند، ولی متاسفانه به دلیل آنکه این پروژه ها دارای حمایت های خصولتی و لابی های قدرتمند هستند،  نتوانسته اند آنها را متوقف کنند. 
2- با حمایت از پروژه های کوچک بخش بزرگ تری از جامعه بتوانند از فرصت های شغلی ایجادشده بهره مند شوند. 
3- دو شرکت بزرگ خودروسازی باید از ادامه سیاست تولید محصولات خودروی شخصی جلوگیری و با کمک شرکت های اروپایی و چینی تمرکز خود را بر ساخت اتوبوس و مینی بوس بگذارند تا با تامین وسایل نقلیه عمومی مکفی در سراسر کشور، وابستگی ما را به خودروهای شخصی به حداقل برسانند. این باعث صرفه جویی بسیار کلان هم در سوخت، هم سبد خانوار و هم کاهش نیاز به ارز برای واردات قطعات و لوازم یدکی می شود. 
4- شهرداری ها فقط برای پروژه هایی مانند مترو، حمل ونقل عمومی و خطوط دوچرخه بودجه دهند. با کاهش وابستگی ما به وسایل نقلیه موتوری هم ارز کمتری از کشور خارج و هم با کاهش آلودگی و تصادفات، صرفه جویی هایی کلان در هزینه های بهداشت و درمان می شود. 
5- تفکیک زباله در مبدا در همه شهرها اجباری شود تا ضمن اشتغال زایی برای طبقات محروم از هر گونه دورریز مواد قابل بازیافت جلوگیری شود. 
6- همه دانشگاه های بی کیفیتی که در این سال ها ساخته شده اند و بدون آنکه سهمی در افزایش کیفیت علم داشته باشند فقط هزینه های بی مورد بر دوش دولت و خانواده ها گذاشته اند، به موسسات آموزشی حرفه و کار تبدیل شوند. کشور ما درحال حاضر ده ها برابر نیاز خود دکتر و مهندس دارد. آنچه ما به آن نیاز داریم، افرادی کاردان، کارکن و توانمند است. به جای آن، بودجه فقیر آموزش عالی صرف حمایت از دانشگاه های باسابقه و توانمند و دارای ساختار مناسب دانشگاهی شود. 
7- قانون منع استفاده از پلاستیک  یا محدودیت استفاده از آن و اخذ عوارض تصویب شود تا ضمن صرفه جویی کلان بتوان فرصتی برای پاک سازی ایران و جذب توریست فراهم کرد. 
8- حمایت از گردشگری با تاکید بر توریست های خارجی برای جذب بی واسطه ارز در دستور کار قرار گیرد و با کاهش سخت گیری، از پتانسیل نامحدود این فرصت برای کشور بهره برداری شود. 
9- برای کاهش هزینه تولید مواد غذایی دستورالعمل های کارا و سختی درباره بسته بندی به کار گرفته شود تا ضمن صرفه جویی در کاهش حجم و کمیت بسته بندی ها به محیط زیست کمک شود. بطری های نوشابه، آب معدنی و بسته بندی های دبه ای و شیشه ای مشمول گرویی شود تا با بازگشت آنها بتوان از ورود به طبیعت جلوگیری کرد و با بازیافت آنها وابستگی به تولید بیشتر آنها را به حداقل رساند. 
10- با ایجاد محیط های مفرح و شاد، تشویق سفرهای دسته جمعی، حضور در میادین ورزشی با تاکید بر خانواده، پیاده روی و مسابقات ماراتن دسته جمعی و دوچرخه سواری، بار روانی گرانی ها و فشار آن کاهش داده شود تا ضمن نشان دادن قدرت و قوت مردم، فضای رسانه ای جهان را به سمت ایرانی صلح دوست، آزاد و مهربان تغییر دهیم.  در نتیجه با توجه به اجماع جهانی علیه ترامپ و قاتلان سعودی در رسوایی کشتن قاشقجی، می توانیم کاری کنیم که هم در انتخابات پیش روی کنگره و هم انتخابات بعدی ریاست جمهوری آمریکا، منطق ما باعث شود تندروها، جنگ طلبان و تجار اسلحه نتوانند با ایران هراسی برای خود رای جمع کنند. اخلاق ما سلاح قدرتمندی است که جنگ طلبان، تندروها و نژادپرستان را برای همیشه در گورستان تاریخ دفن خواهد کرد. 
                