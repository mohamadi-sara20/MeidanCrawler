دو‌شنبه ۱۳ اسفند ۱۳۹۷
-----------------------------------------
type_unknown
-----------------------------------------
محرمانه است
-----------------------------------------

                    گروه اقتصاد: محرمانه است، طبقه بندی شده، نمی توانیم ارائه کنیم، بروید از مراجع نظارتی بپرسید. این چند نمونه از پاسخ هایی است که در یک سال گذشته در سامانه انتشار و دسترسی آزاد به اطلاعات از دستگاه های گوناگون دریافت کرده ام. پاسخ هایی نه چندان خوشایند به سوالاتی که نه تنها حساس و طبقه بندی شده به نظر نمی رسند بلکه عدم انتشار داوطلبانه و منظم آنها توسط دستگاه های گوناگون کشور عجیب و غم انگیز است. اسناد طبقه بندی شده در جهان و ایران، معمولا از این جهت مهر محرمانه یا سری می خورند که افشای آن می تواند به کشور، مبانی دولت یا امنیت ملی خدشه وارد کند یا سازمان ها را در انجام وظایفشان ناتوان کند، با این حال در کشور ما محرمانه های عجیب و غریبی وجود دارند که منطق محرمانگی شان هرچه باشد، حفاظت کشور و دولت از آسیب نیست. محرمانه هایی مانند میزان پاداش دریافتی مدیران صندوق بازنشستگی کشور یا پاسخ به این سوال ساده که چند نفر در کشور مالیات بر ثروت پرداخت می کنند. سامانه انتشار و دسترسی آزاد به اطلاعات که در سال های اخیر و پس از تصویب قانون انتشار و دسترسی آزاد به اطلاعات شکل گرفته، تلاش می کند امکانی را فراهم کند که همه شهروندان بتوانند اطلاعات موردنیاز خود را از دستگاه های گوناگون کشور طلب کنند. اطلاعات درخواستی پس از پاسخ دستگاه ها، در اختیار عموم مردم قرار گیرد. سامانه ای که مانند سامانه انتشار دستمزد مدیران، با غیبت معنادار برخی از سازمان های بزرگ کشور روبه روست و به نظر می رسد دستگاه های حاضر در آن نیز سیاست کج دارومریز را در قبال آن دنبال می کنند. در یک سال گذشته، 16 درخواست انتشار اطلاعات به 15 دستگاه گوناگون ارسال کردم. بعضی از این درخواست ها را صرفا از روی کنجکاوی شخصی طرح کردم اما برخی دیگر، برای دریافت اطلاعاتی بودند که برای نوشتن گزارش هایم به آنها نیاز داشتم. هرچند اگر نگاهی به 16 سوالی که از این دستگاه ها پرسیده ام بیندازید متوجه می شوید که اغلب آنها می توانند سوژه جالبی برای پیگیری خبرنگاران باشند و مبنای یک گزارش تحقیقی قرار بگیرند. از این 16 سوال، سه سوال توسط وزارت ورزش و جوانان، بانک ملی و سازمان برنامه و بودجه بدون پاسخ ماند و این دستگاه ها با وجود گذشت مدت زیادی، تاکنون به این سوالات پاسخ نداده اند. دو دستگاه وزارت راه و شهرسازی و شهرداری تهران نیز تنها دستگاه هایی بودند که درخواستم را با پاسخ جامع و مناسب همراه کردند. نکته غم انگیز اینکه وزارت آموزش و پرورش اگرچه تلاش کرد پاسخ مناسبی به درخواست ارائه کند اما مشخص شد این وزارتخانه از تعداد دقیق کلاس ها و مدارس کشور به تفکیک مدارس دولتی، غیرانتفاعی و... بی خبر است یا حداقل خود را بی خبر نشان می دهد زیرا در پاسخ خود اطلاع داد «حسب درخواست جنابعالی آخرین آمار موجود تا سال تحصیلی 95-96 جهت اطلاع ارسال می گردد». دو پاسخ منفی دیگر نیز در این میان جالب بود و نشان می داد دستگاه ها و سازمان ها تا چه حد در برابر «سامانه انتشار و دسترسی آزاد به اطلاعات» مقاومت نشان می دهند. سازمان گمرک در پاسخ به یک درخواست، در حالی خواستار ارائه درخواست کتبی و رسمی شد که مشخص نیست چگونه درخواستی می تواند از ثبت کتبی درخواست در این سامانه رسمی، رسمی تر و کتبی تر باشد. مجموعه اقتصادی کوثر، زیرمجموعه بنیاد شهید و امور ایثارگران نیز پاسخ داد تنها در صورت مراجعه حضوری امکان پاسخگویی دارد. پاسخی که به کلی با فلسفه این سامانه در تناقض بود. پاسخ های دیگر سازمان ها اما نشان دهنده مشکل بزرگ تری هستند. بانک مرکزی و چند بانک کشور و سازمان امور مالیاتی در پاسخ به دو سوال درباره «تعداد افرادی که بیش از 100 میلیون تومان مالیات بر ثروت داده اند» و «تعداد افرادی که سپرده های بزرگ تر از 10میلیارد تومان در بانک دارند» اعلام کردند این اطلاعات محرمانه تلقی می شود تا این سوال مهم پیش بیاید که اصولا چرا باید «تعداد» سپرده گذاران یا مالیات پردازان جزء اسناد طبقه بندی شده محسوب می شود؟ در مقابل برخی دیگر از دستگاه ها در جواب خود ادعا کردند اطلاعات موردنظر را در اختیار دستگاه های نظارتی قرار می دهند و از ارائه اطلاعات خودداری کردند. پاسخی که خبرنگاران بارها از زبان مدیران دستگاه های گوناگون کشور شنیده اند و نشان می دهد فرهنگ شفافیت در میان این مدیران تا چه حد عقیم و مهجور است و هنوز بسیاری از مدیران کشور خود را در قبال جامعه پاسخگو نمی دانند. حتی پرسش اعلام مبالغ کمک های نقدی که در سال جاری طبق ردیف بودجه به اشخاص حقیقی و حقوقی پرداخت شده است نیز از سوی سازمان برنامه و بودجه پاسخی دریافت نکرد. مشخص نیست این سامانه قرار است به چه پرسش هایی پاسخ دهد و چه وجوهی از اقتصاد را شفاف کند.
                