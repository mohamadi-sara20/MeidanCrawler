سه‌شنبه ۱۵ آبان ۱۳۹۷
-----------------------------------------
یادداشت
-----------------------------------------
هم صدا علیه فساد
-----------------------------------------

                    1. تجارب فسادستیزی و شفافیت در سنگاپور، مالزی، کره جنوبی و گرجستان قابل تامل و اقتباس است؛ «شاگرد اول مبارزه با فساد» امروز به کشوری اطلاق می شود که 10 سال پیش از حیث شاخص های جهانی در ردیف فاسدترین ها بود؛ دست های آلوده به منابع عمومی و کرم واره های ذی نفع در پیله فساد با سیطره دولت متمرکز، کرخت، فربه و مداخله گر در همه چیز که زیر سایه زمهریر اسکات کنشگران شفافیت و ممنوعیت رسانه ها از پرداختن به فساد، مجال حرکت خزنده فسادزا داشت، سرزمین بهشت فاسدان را رقم می زد. مزید علت، نبود حساسیت عمومی نسبت به فساد و وجود دادگستری سیاست زده و غیرمستقل بود. 
2. اما یک عزم جزم و یک تصمیم بزرگ تغییر را رقم زد؛ رستاخیز ضدفساد موسوم به «انقلاب گل رز» از برنامه ای اثربخش با ماموریت واضح ضمن میدان داری نسل جوان کابینه گرجستان کلید خورد؛ آنجا که با غیرت و حمیت ملی و تن ندادن به مناسبات جاری حکمرانی بی رمق برای تقابل با فساد و تحمل نکردن خزانه خالی و اکثریت زیر خط فقر و ناراضی به دلیل توزیع نشدن عادلانه منابع عمومی در سایه رانت و فساد و آقازاده سالاری، طرحی نو درانداختند. 
3. اکنون با سپری کردن یک دهه در برآوردهای سازمان جهانی شفافیت، در رده نخست کشورهای آسیای میانه از نظر مطلوبیت شاخص ادراک فساد قرار گرفته اند. این مهم محصول پنج تصمیم بزرگ است: «ساختار حقوقی تسهیل گر فسادزدا؛ عزم ملی و سیاسی و بی رودربایستی؛ توجه به الگوی حکمرانی خوب و منعطف برای تحصیل خیر عمومی؛ مردم آگاه و مطالبه گر مستظهر به رسانه های شفافیت پرداز و جامعه مدنی مدافع گردش آزاد اطلاعات و دادگستری غیرسیاسی». 
در ایران نمی توان به جای نگاه منفی و کوبیدن بر طبل «وضع خراب است» و هم سازی با آهنگ «نمی شود کاری کرد» و تقبیح فانتزی تاریکی، شمعی افروخت و کمر همت بست؟
4. اصلاحات ساختاری از طریق اقداماتی مانند برخورد با موارد فساد، شفاف سازی عملکرد دولت، اصلاح شیوه حکمرانی، شفاف سازی عملکرد مالی احزاب و ایجاد آژانس بین نهادی مبارزه با فساد یک برنامه راهبردی می خواهد. اصلاح قوانین و مقررات و توسعه نظام حقوقی برای مهیاکردن ساختار اداری به منظور مبارزه با فساد ضروری است. مرداب فساد در مارپیچ بوروکراسی نضج و نمو می یابد، بنابراین قوانین اداری کشور باید بازبینی شده و بسیاری از مجوزهای غیرضروری در زمینه فعالیت تجاری و اقتصادی کوتاه و با کاهش تعرفه های مالیاتی، مجوزهای صنعتی و الکترونیکی کردن فرایند قراردادهای دولتی زیرساخت یک تحول جدی هموار شود. 
5. افزایش کیفیت و دامنه نظارت از طریق ایجاد نهادهای ناظر بر معاملات و عملکرد دولت، جلب مشارکت عمومی و حمایت کنشگران مدنی ضدفساد و موجد شفافیت و تقویت نقش نظارتی و به ویژه تامین امنیت رسانه ها در تقابل با فساد در صدر اولویت قرار دارد. تصویب قانون جامع شفافیت برای نهادهای عمومی از اولویت هایی است که باید در صدر دغدغه های ضدفساد قرار گیرد و با مشارکت پذیری نهادهای مدنی و کنترل و پایش رسانه ها عملیاتی شود. تدوین استراتژی «فسادزدایی» ضمن بازطراحی و کالبدشکافی مکانیسم های مولد فساد با رویکرد اصلاح ساختار اقتصادی، نظام اداری و هماهنگی نهادهای عمومی در کنار جلوگیری از موازی کاری و ایجاد ابهام در این روند ضرورت دارد. 
6. ترمیم و اصلاح فرهنگی با تاکید بر اینکه ضدیت با فساد و همراهی در مبارزه یک ارزش تلقی شود، ضروری است. گستردگی فساد نشانه ای از تبدیل این پدیده مخرب به عنوان بخشی از بافت فرهنگی جامعه است. باید گروه های مرجع و تریبون های عمومی، جمهور ملت را با این حرکت همراه کنند. بسیج نهاد حکمرانی با چاشنی عزم و برنامه ریزی و هماهنگی ضروری است. تشکیل «شورای بین نهادی مبارزه با فساد» و «سیستم ارزیابی یکپارچه ملی» برای پایش و مراقبت و گزارش دهی و شاخص سنجی روندها و گزارش مردمی پیشرفت ها و موانع و افشاگری یک ضرورت است. این فرگشت فقط در حضور رسانه های مستقل و جامعه مدنی مسئول و قدرت اجرائی پاسخ گو محقق است. ردپای رسانه ها و سرمایه اجتماعی همواره در نمونه های موفق مبارزه با فساد دیده می شود. سازمان های مردم نهاد و گروه های اجتماعی، بازیگران برجسته و نقش اول در رصد و شناسایی موارد فساد هستند. 
7. دیده بانی و مونیتورینگ مستمر ضمن اقدام به شناسایی ، برکناری و بازداشت مسئولان فاسد نه به صورت نمایشی، بلکه واقعی و اثربخش باید مطمح نظر باشد.
 یک معیار واحد و نه دوگانه طالب است. نهادهای ناظر باید به شیوه ای شفاف و شجاعانه، اقدام به تجسس در موارد مشکوک به فساد در دستگاه دولتی کنند و رودربایستی و استثنا را کنار نهند؛ به ویژه دخالت نهادهای غیراقتصادی در اقتصاد و بخش هایی که با عناوین خاص و بعضا سوءاستفاده از مسائل مذهبی و خیریه و… زمینه پول شویی را فراهم می کنند یا محملی برای دلالی مخل تولید و اشتغال می شوند. کارگزاران عمومی نیز باید همه دارایی های خود را در وب سایتی که در دسترس عموم قرار دارد، به اشتراک بگذارند. هرگونه پنهان کاری در این زمینه جرم انگاری تلقی شود. 
8. اقناع وجدانی شهروندان، به عرصه عمومی کشاندن مسائل مبارزه با فساد، دیوار شیشه ای داشتن در این روند، اطمینان بخشی به افکار عمومی و مجاب سازی در مصمم بودن، لاپوشانی نکردن، نداشتن فساد خوب و بد و شفافیت، بی استثنا یک امر واجب مسلم است. با حمایت از سازمان های مردم نهاد، از سرمایه های اجتماعی به عنوان مانعی در برابر فساد استفاده می شود. بینش امیدوارانه برای تغییر باید به مردم پمپاژ شود. جامعه ناامید بن مایه حرکت برای تغییر ندارد. باید با تبلیغات علیه فساد و بروز عینی عزم سیاست مداران به کاهش دامنه های فساد، زمینه امیدواری و خوش بینی به روندها را به وجود آورد. کاهش معنادار گستره فساد، مولود کوچک سازی دولت است. دولت چاق و کرخت همه نیروها را مصرف اداره اندام خود و امور یومیه و تمشیت جاری می کند. گویی رمق حرکت برای تغییر نیست. کاهش شاخص های معرف اندازه دولت باید در صدر اولویت ها باشد. 
9. اجرای نادرست سیاست های اصل 44 بدون لحاظ پیش نیازها و اهداف منطوق اصل 43 و ساختار مبتنی بر حقوق ملت در زمینه اقتصادی ، بروز خصولتی ها و دلال شدن بانک ها به جای ارائه خدمات مالی و رقیب شدن برخی نهادهای نظامی با بخش خصوصی قوام نیافته، نبود شفافیت در روند خصوصی سازی، تشدید فساد در گلوگاه های بوروکراتیک، سوءاستفاده برخی مسئولان از اطلاعات و موقعیت خود به عنوان حفره ای برای جذب منابع ناشی از فساد، تعدد مجوزهای فعالیت اقتصادی و دخالت انگیزه های فردی و گروهی در اعطای قراردادهای بخش عمومی، همگی مهم ترین عوامل زاینده فساد با ریشه دولتی است. پاک سازی بخش سیاسی از حیث منابع مالی خاصه نظارت بر مخارج انتخاباتی و تامین مالی احزاب و ایجاد شفافیت در منابع مالی گروه های سیاسی در دستور کار قانون گذاران قرار گیرد و احزاب و کاندیداهای مناصب عمومی و سیاسی ملزم به خوداظهاری منابع مالی مصرف شده باشند. 
10. شفاف سازی روند خریدهای بخش عمومی و اصلاح سیستم مناقصه های بخش قابل توجهی از انگیزه های غیرقانونی از روند مبادلات بخش عمومی را حذف می کند. همه مناقصه های بخش عمومی باید از طریق یک وب سایت انجام شود. شرکت کنندگان در مناقصات دولتی فقط از این مجرا بتوانند در مناقصات شرکت کنند و مدارک مربوط به مناقصات برگزارشده نیز برای اطلاع عموم و رسانه ها به طور کامل قابل مشاهده باشد. بدون نظام حقوقی خوب و توانا، پروژه اصلاح فساد پرهیز نافرجام است. 
11. «گل لاله» مظهر خون شهدا و نماد شهید است. انقلاب اسلامی این همه شهید داده و این همه هزینه شده تا آرمان هایی از جنس آزادی، عدالت و اخلاق با طرد فساد اقتصادی و اجتماعی ریشه دوانده در نظام طبقاتی گذشته که هویت انسانی و کرامت شهروندان را معدوم می کرد، متجلی شود. امروز به یک رستاخیز و یک انقلاب ضدفساد نیاز مبرم داریم. به احترام شهیدان، به حرمت همه هزینه هایی که برای استقرار یک حکمرانی مردم سالار، منقاد مردم، فروتن و سالم، ضدفساد و اشرافی گری شده است؛ به حرمت آن شهیدان دست بسته غواص، به حرمت مادران چشم انتظار مفقودالاثرها و به همه حرمت هایی که دیرینگی دو انقلاب مشروطه و اسلامی و یک نهضت ملی بر گرده نسل ما گذاشته است.
                