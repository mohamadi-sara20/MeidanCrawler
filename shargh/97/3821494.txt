پنج‌شنبه ۲۶ مهر ۱۳۹۷
-----------------------------------------
type_unknown
-----------------------------------------
3 بانک ایرانی خارج از گود تحریم
-----------------------------------------

                    شرق: دو هفته پیش از آغاز تحریم های وعده داده شده از سوی آمریکا، وزارت خزانه داری آمریکا 20 شرکت را به بهانه تحریم های ضدتروریستی در لیست سیاه تحریم قرار داد. سه بانک ایرانی و چندین شرکت صنعتی و معدنی در مجموعه این لیست قرار گرفته اند. بر اساس توییت وزارت خزانه داری آمریکا: «خزانه داری آمریکا یک شبکه گسترده مالی حمایت کننده بسیج را که عامل استخدام و آموزش کودک سربازان است، تحریم می کند». این اتهام در حالی مطرح می شود که در حکم موقت دادگاه لاهه، مقرر شد تا طرفین از پیچیده ترشدن وضعیت خودداری کنند.           
در گفت وگو با کارشناسان، اثر این تحریم ها را بر فعالیت شرکت های مطرح شده بررسی کرده ایم. در آینده نیز در صورت حل مشکل و پیوستن دوباره شرکت ها و بانک های ایرانی به شبکه جهانی، احتمال پذیرش این شرکت ها که نامی خاص از آنها به میان آمده، بسیار اندک خواهد بود. بااین حال برخی کارشناسان هم معتقدند که برخی از این شرکت ها مانند فولاد مبارکه اصفهان به سبب وابستگی داخل به آنها، می توانند از این تحریم ها راحت تر عبور کنند، علاوه بر آنکه اکنون فضای بین المللی پشتیبان ایران است و همین مسئله می تواند به مذاکرات پشت پرده شرکت ها و بانک ها کمک کند. 
 بانک ها کمتر آسیب می بینند
احمد حاتمی یزد، کارشناس ارشد بانکی، در گفت وگو با «شرق» در رابطه با بی توجهی آمریکا به حکم دادگاه لاهه می گوید: نمی توان انتظار داشت که آمریکا برای تحریم های بیشتر وارد عمل نشود. به هرحال حکم دادگاه لاهه نیز ضمانت اجرائی ندارد؛ ضمانت اجرائی به آن معنا که هیچ قوه قاهره ای در پشت آن نیست که آمریکا را به عنوان دارنده حق وتو در شورای امنیت، ملزم به اجرای قانون کند. این کشور به سبب پشتوانه نظامی خود، کشورها را مجاب می کند که به خواسته هایش عمل کنند یا به راحتی هر قانونی را زیر پا بگذارد. علاوه بر آنکه حکم دادگاه لاهه زمانی اجرائی می شود که طرفین، رای دادگاه را بپذیرند و به آن عمل کنند. حاتمی یزد در ادامه با نگاهی به تحریم های اخیر آمریکا بر سه بانک ایرانی می گوید: این تحریم ها هیچ تاثیری نسبت به قبل از اعمال آنها ندارند، زیرا از پیش تمامی بانک ها کارکردن با بانک های ایرانی را متوقف کرده بودند. این سخنان در شرایطی طرح می شود که بانک های ایرانی توانسته اند تا حدودی خود را با وضعیت موجود وفق دهند. هرچند مذاکرات برای حل معضل در روابط بانکی بین المللی ادامه دارد، اما راهکارهای بانک ها برای دورزدن تحریم نیز، کم نیست. این کارشناس در ادامه با اشاره به شرکت های متفرقه ای که در لیست تحریم قرار گرفته اند، می افزاید: قطعا صادرات شرکت های دیگر تحریم شده به کشورهایی که با تحریم آمریکا همراهی می کنند، دچار اختلال خواهد شد. بااین حال با توجه به اینکه یکی از بزرگ ترین شرکت ها فولاد مبارکه اصفهان و بیشترین صادراتش به چین است، احتمال اینکه از این تحریم خیلی آسیب ببیند، کم است.
 شرکت ها بیش از بانک ها ضرر می کنند
کمیل طبیبی، استاد اقتصاد بین الملل دانشگاه اصفهان، در گفت وگو با «شرق» اثر این تحریم ها را بر شرکت های یادشده این گونه بیان می کند: نام بردن به صورت رسمی از شرکت ها و بانک های ایرانی در لیست تحریم های وزارت خزانه داری آمریکا، سبب می شود که ریسک این شرکت ها افزایش یابد. او در ادامه تصریح می کند: صادرات و واردات یک واحد صنعتی مانند فولاد مبارکه اصفهان طی نام بردن از این شرکت، متاثر می شود، زیرا دریافت و پرداخت های مربوط به ارز به واسطه تحریم ها مختل می شود. البته ناگفته پیداست با درنظرگرفتن وابستگی 80 درصد فروش شرکت فولاد مبارکه ایران در داخل، احتمال تاثیرپذیری این شرکت بزرگ از تحریم ها کاهش می یابد. علاوه بر اینکه این شرکت مشتریان منطقه ای و ویژه خود را دارد که می تواند با آنها وارد مذاکره شود. طبیبی در ادامه می گوید: در پی این تحریم، طرف های تجاری شامل سفارش دهندگان به این شرکت ها، احتمالا در روابط خود با آنها تجدیدنظر خواهند کرد. این اقتصاددان با بیان اینکه بدون شک نمی توان اثر ناشی از این تحریم ها را نادیده گرفت، ادامه می دهد: بخش تجاری صنایع و شرکت های مختلف بیش از بانک های تحریمی، از این تحریم های جدید اثر می پذیرند. درهرحال، مسائل بانکی از آنجا که روابط بین بانکی به سبب پابرجابودن تحریم های قبلی مختل شده بود، تا حدودی به این فضا مسلط شده اند، اما این اتفاق برای این شرکت ها بسیار پرریسک است. به گفته او، باید پذیرفت که شرکت های تولیدی و تجاری بیش از بانک ها به واسطه این تحریم ها، ضرر خواهند کرد. او همچنین در رابطه با چگونگی اثر این تحریم ها بر روابط بانکی نیز می گوید: این تحریم ها در آینده روابط بانکی بانک های نام برده شده می تواند اثرگذار باشد. به این معنا که اگر یک کانال مالی بین ایران و اروپا یا سایر کشورها ایجاد شود، این بانک ها ممکن است از گردونه روابط بانکی خارج شوند. به گفته او، نمی توان نادیده گرفت که در اروپا، چین، کره و سایر کشورهایی که با اقتصاد آزاد کار می کنند، این شرکت ها هستند که تصمیم گیرند و نه دولت های آنها. بنابراین وقتی پای ضرروزیان شرکت ها به میان می آید، بدیهی است که اگر هزینه ای برای آنها ایجاد شود، اگرچه دولت هایشان به آنها توصیه برای همکاری می کنند، اما از همکاری با این شرکت ها و بانک ها سر باز می زنند.
 وجه مشترک شرکت های تحریم شده
شرکت سرمایه گذاری اندیشه مهرآوران، گروه بهمن، شرکت تولید زینک بندرعباس، بانک ملت، بنیاد تعاون بسیج، شرکت کالسیمین، شرکت فولاد مبارکه اصفهان، شرکت تراکتورسازی ایران، شرکت توسعه معادن زینک ایران، بانک مهر اقتصاد، گروه مالی مهر اقتصاد، شرکت سرمایه گذاری نگین ساحل رویال، بانک پارسیان، شرکت کاتالیست شیمیایی پارسیان، شرکت ذوب زینک قشم، بانک سینا، شرکت سرمایه گذاری طبیعت گردان آتیه ایرانیان، شرکت سرمایه گذاری تکتار، شرکت مهندسی تکنوتار و شرکت اسیدسازی زنجان، شرکت هایی هستند که اغلب سهام داران آن مشترک بوده و پشتوانه بسیج مستضعفان را دارند. نگاهی به حلقه سهامی آنها نشان می دهد که عمدتا یکی از سه بانک ایرانی سینا، مهر اقتصاد و ملت از سهام داران اصلی آنها به شمار رفته که تامین مالی آنها را در هر شاخه ای از فعالیت های اقتصادی که باشند، پوشش می دهند.
                