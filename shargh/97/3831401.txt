یک‌شنبه ۲۰ آبان ۱۳۹۷
-----------------------------------------
حرف اول
-----------------------------------------
طرف دیگر تحریم ها…!
-----------------------------------------

                    حالا که رئیس جمهور آمریکا با سروصدا و هیاهوی بسیار، تحریم های به قول خودش تازه را علیه ملت و دولت ایران در رسانه ای در اختیار خود به گوش جهانیان و مردم آمریکا رسانده است و برای جلوگیری از شکست در انتخابات پیش رو در آمریکا با عجله امضای خود را جلوی دوربین های فیلم برداری نشان می دهد، به نظر می رسد راهی برای دولت و ملت ایران و همه کسانی که ایران و مردم آن را دوست دارند، باقی نمانده جز آنکه دست در دست یکدیگر شیوه های مقابله و خنثی کردن اقدامات غیرانسانی ترامپ و یارانش را تجربه کرده و با آگاهی این بحران تحمیلی را تحمل کنند و با صبر و تدبیر به دور از هرگونه تنگ نظری فردی و گروهی راه سختی را که در پیش داریم، با همدلی بپیمایند و نقشه های خیال پردازانه ترامپ و دولتمردان ستیزه جوی آمریکا را نقش بر آب کنند.ملت ایران تجربه پیمودن چنین راهی را در هشت سال جنگ یاد گرفته و با تدبیر توانسته اند از سخت ترین بحران ها سربلند بیرون بیایند. شکی نیست که در این راه به نیازمندان ملت ایران بیش از دیگران سخت خواهد گذشت و نیازمندان به دارو و درمان و سایر امکانات بهداشتی، فرهنگی و اقتصادی روز و شب های سختی خواهند داشت و ناچار باید تحمل کنند.همه این تحمیل های ظالمانه بر ملت ما می گذرد اما این تحریم ها و اعمال زور و بی عدالتی طرف دیگری هم دارد…!طرف دیگر تحریم ، ملت آمریکا قرار دارند که آشکارا به وسیله ترامپ و سرمایه داران اسلحه فروش آمریکایی به گروگان گرفته شده اند. عواقب بد ناشی از رفتار سوء ترامپ و یارانش بر حال و آینده آمریکا و آمریکایی ها تاثیر انکارناپذیر خواهد داشت و گذشته دموکراسی آمریکا را که مردم آنجا بیش از 200 سال است آن را افتخار کشور بی گذشته خود می دانند، به باد فنا خواهد داد…! بی هیچ گزافه گویی و تعصب می توان اعتقادات و خط مشی ترامپ و شعارهای شدیدا عوام فریبانه او را با عقیده و رفتار هیتلر، سرکرده نازی های آلمان در سال های 1930 تا 1945 مقایسه کرد. بعضی بر این عقیده هستند که مقایسه کشور آلمان در نیمه اول قرن بیستم با شرایط آمریکا در نیمه اول قرن بیست ویکم منطقی به نظر نمی رسد و ترامپ را هم با هیتلر نمی توان مقایسه کرد. 
معلوم است که هیچ کشوری در شرایطی همانند کشور دیگری نیست اما می توان گفت موفقیت سریع و فریب ناگهانی ملت هوشمند آلمان توسط هیتلر ناشی از واماندگی سرمایه صنعتی و بحران اقتصادی در اروپا بود. پیداست که در شرایط کنونی آمریکا نیاز به ورود به جنگی جهانی ندارد، اما جنگ اقتصادی خود را با تحریم این یا آن کشور و فروش اسلحه به گروهی دیگر مثلا عربستان سعودی و دیگران شروع کرده و ناحیه ای در جهان و در آمریکا به وجود خواهد آورد که دود آن زودتر از همه به چشم مردم آمریکا خواهد رفت.دو پاراگراف از کتاب «در برابر استبداد» نوشته تیمونی اسنایدر که به وسیله بابک واحدی ترجمه شده، گویای حقیقتی تاریخی است که ذکر آن به وسیله این محقق آمریکایی جواب گوی طرح مشکلات بسیاری است. او می گوید «تاریخ قرن بیستم به ما می آموزد که چطور ممکن است جوامع درهم بشکنند، دموکراسی ها سقوط کنند، اخلاقیات فرو بپاشد و مردمان عادی یکباره خودشان را اسلحه به دست بالای سر گورهای دسته جمعی بیابند…!». مورد دیگری که معمولا عنوان می شود مقایسه نزدیکی ترامپ با لابی قدرتمند یهودیان آمریکا و داشتن دامادی یهودی و جانبداری بی گفت وگو از بنیامین نتانیاهو نخست وزیر اسرائیل، با دشمنی ظالمانه هیتلر با یهودیان مناسبتی ندارد…! گفتنی است بسیاری از نیروهای طرفدار ترامپ و یارانش شدیدا نژادپرست و سفیدپوست مسلک و ضدیهودی هستند، حمله اخیر نژادپرستان کوکلاکس کلان که از طرفداران پروپاقرص ترامپ هستند به کنیسه یهودیان در پنسیلوانیا گویای این حقیقت است که تفکر نژادپرستانه ترامپ شامل یهودیان هم می شود و ارتباط کنونی او با جوامع یهودی در فرصت طلبی و سوءاستفاده از هر قدرتی که موجب ادامه حاکمیت او باشد، معنی پیدا می کند.
                