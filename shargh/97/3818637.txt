پنج‌شنبه ۱۹ مهر ۱۳۹۷
-----------------------------------------
یادداشت
-----------------------------------------
بنزین و گازوئیل؛ رانت به ملت
-----------------------------------------

                    این روزها با بالارفتن قیمت دلار و تورم، بنزین و گازوئیل ارزان ترین کالای قابل خرید در ایران -حتی به مراتب ارزان تر از آب آشامیدنی- است . اگرچه مردم ایران از فقیر و غنی، شب و روز دولت را آماج حمله ها و انتقادهای خود قرار می دهند، به جز بخشی از اقتصاددانان و گروهی از فعالان محیط زیست کمتر کسی تمایل دارد درباره این رانت دولت به ملت صحبت کند؛ همه باکشان را پر می کنند، سوار خودرو می شوند، هم ترافیک را سنگین می کنند و هم هوا را آلوده. گهگاهی هم با یکدیگر برخورد می کنند و سالانه حدود 17 هزار نفر در لابه لای آهن و آتش له شده و 80 هزار نفر هم راهی بیمارستان می شوند تا چند روز و شاید هم یک عمر اسیر عواقب ناشی از تصادف شوند. 
هر بار این نگارنده درباره ارزانی بنزین نوشته، سریع مورد انتقاد و حتی حمله قرار گرفته است. استدلال های افراد حول چند موضوع مشخص است: 1- ایران روی دریایی از نفت است و بنزین ارزان حق ماست؛ 2- دولت با  گران کردن بنزین پولش را در راه خیر و صلاح مردم صرف نمی کند؛ 3- وقتی سیستم حمل ونقل عمومی کارا نیست  گران شدن بنزین کرایه ها را افزایش می دهد و مسافرکش ها بی کار می شوند؛ 4- با اضافه شدن هزینه حمل ونقل، باز هم قیمت کالاها افزایش می یابد و مردم بیش از این توان تحمل  گرانی را ندارند. اگرچه کارشناسان دولت خوب می دانند که ارزانی بنزین چه آسیبی به اقتصاد وارد می کند، مجلس به دلایل مبهم جز در دوران احمدی نژاد، آن هم با جایگزینی مدل معیوب توزیع یارانه، اجازه  گران شدن بنزین را نداد. با کمال تاسف هم در دولت و هم در مجلس و در هر دو جناح سیاسی، علاقه ای به رهاکردن اقتصاد و محیط زیست کشور از این ماده افیونی وجود ندارد . از جلسات پشت پرده مسئولان خبری در دست نیست و این پرسش باقی است که چه نفع کلانی در ادامه اعتیاد مزمن مردم به مصرف بالای بنزین و گازوئیل نهفته است که حاضرند سالانه حدود 40 هزار میلیارد تومان یارانه بنزین و گازوئیل بدهند، ولی قدمی برای اصلاح حمل ونقل عمومی بر ندارند؟ آیا مافیای خودرو و شرکت های سرویس و خدماتی تا این اندازه در سیستم دولتی ما نفوذ دارند؟ آیا مافیای بهداشت و درمان و بیمه منافع خود را در کشته و زخمی شدن و آسیب دیدن خودروها می بینند؟ آیا دستان پنهان ثروتمندان بالای شهر با چندین خودرو، چنان در سیستم قدرتمند است که حق کپرنشینان و فقرا را می خورد و اجازه اصلاح قیمت بنزین را نمی دهد؟ شاید هم مصلحتی است که جدایی مردم و حبس آنها در قوطی های آهنی، منافع دوطرفه ای برای دولت و طبقه متوسط ایجاد و دولت را از مدیریت اجتماعی مردم خلاص کرده است تا مردم هم دلشان به آزادی های محدود حریم شبه خصوصی در خودرو و سفر آخر هفته به شمال در ویلای شخصی خوش باشد! نگارنده تجربه سفر و زندگی در 21 کشور دنیا را دارد، نمی توانم بپذیرم در قرن 21 حل مشکل حمل ونقل عمومی دشوار باشد؛ چگونه است همه کشورهای فقیر و در حال توسعه به راحتی این مشکل را حل کرده اند، ولی در ایران با همه ادعاهایی که در زمینه های مختلف وجود دارد و با درآمدهای سرشار نفت و گاز، هنوز مردم از غول ترافیک و آلودگی رها نشده اند! اگر از همین فردا قیمت این سوخت ها به لیتری چهار هزار تومان برسد، فقط در یک سال حدود 20 هزار میلیارد تومان به درآمد دولت اضافه می شود. اگر دولت این درآمد را در هر شهری متناسب با میزان مصرف بنزین و گازوئیل صرف فقط خرید اتوبوس کند تا پایان سال حداقل نیمی از مشکل حمل ونقل عمومی حل شده و در سال دوم هم نیم دیگر حل و این کشور تا سال 1400 دیگر از فروش بنزین به قیمت روز ترسی ندارد. شاغلانی هم که در اثر این  گرانی آسیب می بینند (مانند مسافرکشان) مشاغل آبرومندتری مثل فعالیت در حمل ونقل عمومی یا گردشگری پیدا خواهند کرد. بدیهی است که دولت وظیفه دارد هم زمان با افزایش قیمت بنزین و تقویت سامانه حمل ونقل عمومی این اقشار را شناسایی و تحت پوشش های حمایتی یا جایگزینی مشاغل قرار دهد. تردید نکنید کشوری که وقت مردمان، مدیران و نخبگانش در ترافیک صرف می شود و آلودگی ذهن و جسم آنها را بیمار می کند، قادر به اتخاذ تصمیمات درست در کار و زندگی و تحصیل و سروسامان دادن به اقتصاد کشور نیستند. اصلاح حمل ونقل عمومی به عنوان مهم ترین شاخص سلامت و مدیریت در یک جامعه، باعث حل شدن بسیاری از مشکلات دیگر کشور خواهد شد؛ پس به جای مقاومت در مقابل افزایش قیمت بنزین و گازوئیل، باید دولت را تحت فشار قرار داد که با افزایش قیمت این حامل ها، درآمد آن را فقط و فقط صرف اصلاح حمل ونقل عمومی کند. این حرکت هم عدالت اجتماعی را تقویت می کند و هم ایران را در مسیر توسعه سالم اقتصادی مستقل و مقاوم هدایت خواهد کرد. 
                