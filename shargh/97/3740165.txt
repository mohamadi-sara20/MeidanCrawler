سه‌شنبه ۱۸ اردیبهشت ۱۳۹۷
-----------------------------------------
سرمقاله
-----------------------------------------
ایران هراسی عربی
-----------------------------------------

                    مراکش به بهانه حمایت جمهوری اسلامی از جنبش مختومه جدایی طلبان پلیساریو، روابطش را با ایران قطع کرد! البته رابطه مغرب و ایران برای هیچ یک از دو کشور چندان اهمیتی نداشت که در عزای قطع آن بنشینند. هر سال چند تور از گردشگران ایرانی برای دیدار از کازابلانکا و برخی تفریحات به سواحل مراکش می روند و دیگر هیچ. موضوع پلیساریو به زمان خروج اسپانیا از آن صحرا در 30 سال پیش بازمی گردد. در آن زمان الجزایر و ایران از جدایی طلبان صحرای پولیساریو حمایت می کردند، اما اکنون آن ماجرا به تاریخ پیوسته است و توسل به آن فقط نشان از بهانه جویی برای «قطع رابطه» دارد. ضمنا پادشاه مراکش در هماهنگی با «ایران ستیزی عربی» می خواهد تبلیغ و تاکید کند که ایران در امور داخلی عرب ها دخالت می کند. فراموش نکنیم مغرب در پاسخ به فراخوان عربستان به نیروی مشترک عربی یا به اصطلاح ناتوی عربی در حمله به دولت حوثی ها در یمن پیوست و اکنون نیز عربستان، بحرین، امارات و قطر بی درنگ از اقدام مغرب حمایت کرده اند. اقدام قطر نیز طبیعی و قابل درک است. ایران میان آنها غریبه است. قطر هم ضمن حفظ غرور عربی و کوتاه نیامدن از ادعاهایش، می خواهد به آغوش جامعه همسایه و خویشاوند خود بازگردد. اگر ناتو برای مقابله با شوروی تشکیل شده بود، این ناتوی عربی که می توان آن را بخشی از همان ناتو به هزینه عربی نامید، در واقع برای مقابله یا معارضه با ایران تشکیل شده است. میان ایرانیان و عرب ها معمولا دوستی و رواداری فرهنگی و قومی وجود داشت، اما در جنگ عراق صدامی علیه ایران تقریبا همه عرب ها به او پیوستند و از آن حمایت کردند. از آن زمان دشمنی با ایران به صورت یکی از شعارهای وحدت عربی درآمد. حتی حمله صدام به کویت با وجود حمایت ایران از کویت و پناه دادن به کاروان های آوارگان کویتی، به زودی به فراموشی سپرده شد. در ایران انقلابی، حمایت از فلسطینی ها به صورت شعار و عملکردی راهبردی درآمد. زمانی که دولت فلسطین خواست با اسرائیل از در سازگاری درآید، جمهوری اسلامی حمایت خود را از دولت فلسطین به گروه حماس منتقل کرد که سرانجام در باریکه غزه مستقر شد و در کنار نافرمانی های گوناگون، دو هفته جنگ سرسختانه با اسرائیل را هم آزمود. گروه حماس نیز در مقابل پول قطر و فشار عربستان چند بار خود را از حمایت ایران کنار کشید و حتی در سوریه جانب رقبا را گرفت، اما در شرایط حاد چشم به کمک های جمهوری اسلامی دارد. این تحولات اکنون در شرایطی است که عربستان و متحدانش همراه با اسرائیل، آمریکای ترامپ را تشویق به تشدید تحریم ها علیه ایران و حتی حمله نظامی می کنند. تشویق به حمله نظامی سابقه اش به دوران ملک عبدالله باز می گردد که عبارت معروف «کوبیدن سر مار» را درباره ایران به بوش پسر القا کرده بود. ظاهرا دولت های عربی که اغلب با دلارهای روزافزون نفتی مزه رفاه و توسعه اقتصادی را چشیده اند، یا مانند مصر پس از سال ها درگیری با اسرائیل خسته شده اند، ترجیح می دهند به جای آنکه منابع خود را صرف تدارک نظامی برای جنگ کنند، به توسعه اقتصادی و اجتماعی بپردازند. این موضع گیری برنامه مدرنیزاسیون توده های مردم عادی و قبایل را که سال ها با آن شعارهای تند بار آمده اند، نگران و مردد می کند و جمهوری اسلامی را با سیاست های ضداسرائیلی، مانع ادامه راه سازگاری دولت های خود به شمار می آورد. آنها به این دلیل ترجیح می دهند با خصومت ورزیدن نسبت به ایران توده های عامی را علیه دشمنی خارجی و رقیبی دیرینه، تحریک و با خود همراه کنند.همچنین با جایگزین کردن ایران به عنوان عدو و خصم اصلی خود، واکنش نسبت به رواداری با اسرائیل را در سایه پنهان کنند. به این ترتیب از حمایت آمریکا و اروپا نیز برخوردار می شوند، هرچند هزینه آن را نیز باید از جیب خود بپردازند. یمنی ها نیز ضمن داشتن مواضع علیه آمریکا و اسرائیل، به دلیل اینکه فقیرترین کشور عربی هستند، مزاحم تغییر سیاست عربی نسبت به اسرائیل تلقی می شوند. اکنون در روابط جدی ایران با کشورهای عربی، فقط سه کشور عراق، سوریه و لبنان باقی می مانند که ضمنا همسایه ایران تا ساحل مدیترانه هستند و رابطه نزدیک با آنها خصوصا با توجه به نفوذ حزب الله در لبنان برای جمهوری اسلامی مهم است. اما عراق هنوز تحت اشغال آمریکاست و در مورد روابط ایران و آمریکا موضع بی طرفانه ای اتخاذ کرده است و معلوم نیست در آینده زیر فشار آمریکا موضع منفی مانند مقتدی صدر اتخاذ نکند. سوریه در حال التهاب و در معرض ضربه های آمریکا و اسرائیل و دخالت احتمالی ارتش عربی است. لبنان نیز زیر فشار عربستان در حمایت از اهل سنت و نفوذ فرانسه و غرب در حمایت از مسیحیان است. به این ترتیب برای ایران این مسئله مطرح است که اولا چگونه بتواند موضع گیری ترامپ درباره برجام و تحریکات اسرائیل را پشت سر بگذارد و بکوشد آن را خنثی کند، ثانیا چگونه بدون برانگیختن احساس خطر و رقابت میان رقبای عربی و آمریکا و اسرائیل روابط نزدیک تر و مهم خود را با عراق و سوریه و لبنان حفظ کند. شاید اعلامیه اجلاس فوق العاده سران کشورهای اسلامی در استانبول بتواند در قالبی جمعی، راه حل قابل توافق ارائه دهد.
                