یک‌شنبه ۹ اردیبهشت ۱۳۹۷
-----------------------------------------
یادداشت
-----------------------------------------
میهمانی جلال و سیمین
-----------------------------------------

                    - اینکه در شهری خانه های افراد شاخص شهر به نشانه های آشنا در شهر تبدیل می شوند، یعنی شهر صاحب خبر شده است؛ چنان که حافظ فرمود: ای بی خبر بکوش که صاحب خبر شوی.- حضور این خانه ها خبر از تجربه زندگی شهری می دهد، وقتی شهری کرور کرور خانه با ارزش و اهمیت، چه به خاطر معماری اش، چه به واسطه زندگی کسان آن شهر دارد؛ یعنی این شهر زندگی را تجربه کرده است و تبدیل شدن این خانه ها به شهر، امکان هویت داشتن و امکان زیستن با حال خوب را می دهد.- خانه جای زندگی کردن است. خانه عرصه خصوصی زندگی کردن است. خانه، ظرف زندگی خانواده است. حالا چه نیما، چه سایه، چه عبدالله مستوفی و چه سیمین و جلال. صاحبان هر خانه شهروندان شهر هستند که خاطراتشان در عرصه زندگی خصوصی در خانه شکل می گیرد، وقتی خانه های اینان به مکان عمومی شهری بدل می شود، برای شهر این امکان را فراهم می کند تا با این کسان احساس هم خانوادگی کند و این همان است که شهروندی اش می خوانیم.جلال آل احمد و سیمین خانم دانشور در تاریخ فرهنگی معاصر ایران هستند با همه نقدها و حرف ها، تا مدیر مدرسه، تا در یتیم خلیج فارس، تا نقدهای گوناگون جلال، تا سووشون، تا جزیره سرگردانی و تا غروب جلال بارها و بارها تجدید چاپ می شود و خوانده می شود؛ یعنی آنها در لابه لای همه خانه های این سرزمین زندگی می کنند و نقطه عظیمت خوبی است که خانه اینها به موزه تبدیل می شود؛ چرا که موزه خبر از اثری می دهد و موثری و زمینه ای.اما موزه کجاست؟ موزه جایی نیست که آثاری را فریز می کند. خانه موزه جلال و سیمین جایی نباید باشد که فقط به ما بگوید جلال و سیمین بودند. موزه شدن خانه جلال و سیمین یعنی پنجره ای به شهر، پنجره ای برای دیدن همه آنهایی که با داستان، با قصه و با فرهنگ ایرانی سر و کار دارند. خانه موزه جلال و سیمین یعنی هر که دلش بخواهد، درباره جهان داستان ایرانی و به ویژه جهان داستانی شهر تهران حرفی بگوید، مامن و خانه ای دارد.جلال و سیمین سرمایه های یک شهر هستند. وقتی خانه آنها به موزه تبدیل می شود؛ یعنی شهر و سرمایه های فرهنگی اش به ارزش افزوده زندگی شهری تبدیل شده اند؛ چرا که امکان باز و باز زیستن را دارند و از حالا خاطرات جمعی شهری که با این خانه موزه شکل می گیرد، بر داشته های شهر می افزاید و این می تواند موجب حال خوب شهر باشد. پس مبارک همه شهروندان تهرانی باد.
                