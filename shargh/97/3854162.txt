دو‌شنبه ۱۰ دی ۱۳۹۷
-----------------------------------------
یادداشت
-----------------------------------------
بنی آدم اعضای یکدیگرند
-----------------------------------------

                     تا ما نباشیم، جامعه ای شکل نمی گیرد. تا ما نباشیم، قوانین از دل مجموعه ای بیرون نمی آید و بر لوح افکار نمی نشیند. تا ما نباشیم، هیچ قانونی وجاهت به خود نمی گیرد. تا ما نباشیم، رشد و توسعه در هیچ حوزه ای به پرواز درنمی آید. تا ما نباشیم، علم و دانش اندوزی کمکی به روشنایی کورسوی عقب ماندگان قافله «تشنه آگاهی» نمی کند. تا ما نباشیم، از درون هیچ «ذخیره گاه»ی بیرق فردایی بهتر برای جامعه خمود به اهتزاز درنمی آید و تا ما نباشیم، هیچ دولت و نظامی از «اردوگاه سیاسی» اش به اهداف خویش نمی رسد.  حال که ما هستیم و خواهیم بود، مایی که همیشه در تمام صحنه ها یا حاضریم یا ناظریم، هزینه می کنیم و هزینه می دهیم، درد را چه در بعد اجتماعی و چه اقتصادی به امید روزگاری خوش تر به جان می خریم و دم را به نقل «نمی زنیم». پس روا نیست که در دل گوییم: «یا رب تو چنان کن که پریشان نشوم». این روزها از هر جای این سرزمین پهناور شاهد دردیم؛ دردی که ناخواسته و ناآگاهانه گوشه ای از ذهن درگیر و خسته و جامانده از تلاش های وافر و بی ثمرمان در بستر اجتماعی و اقتصادی را به خود مشغول کرده است. خوب می دانیم درد را از هر طرف بنگاریم، درد است؛ اما تحمل، قصه ای دیگر دارد که هر قلمی آن را هر جوری بر کاغذ بلغزاند، پایانش معلومی روشن دارد. مصیبت و رنج هایی که در روزها و سال های گذشته بر پیکره «بنی آدم» قصه ما روا شده، حاصل یک اشتباه و خطای آنی نیست که بتوان از کنار آن به سهولت گذشت و آن را نوعی بی توجهی خواند که برعکس ریشه در بی تدبیری و نبود مدیریتی آگاه به کار دارد و شوربختانه هر روز تنها با جنجال های خبری از کنار آن عبور کرده، بی آنکه به عواقب آن با بینشی «جامعه پسند» بنگریم. هر تجربه و تکراری سود نیست و در بطن آن آسیب های اجتماعی روح جامعه ای را می آزارد. «تکرار» بجاست، اگر جامعه ای را به خوشبختی و سرافرازی برساند. «تکرار» بجاست، اگر سره را از ناسره تشخیص دهد تا زاویه دید مخاطب را جابه جا کند و از دریچه دیگری به وقایع اجتماعی و سیاسی بنگرد. «تکرار» بجاست، اگر از درون هر انتخابی، شایسته سالاری به جامعه هبه شود. «تکرار» بجاست، اگر شالوده و ساختار یک اجتماع از سردرگمی رهانیده شود؛ اما «تکرار» در نبود راهکاری مناسب در پیشگیری، عین بی تدبیری است که جامعه ای را چه به لحاظ روحی و چه به لحاظ تصمیم گیری های پنهان به سمتی سوق می دهد که شاید پیامد های ناگواری در پی داشته باشد. جامعه امروز ما دراین باره جامعه ای است «حاضر به یراق» تا از درون این تعاریف و تکرار های آسیب زا، به سمتی پیش رود تا مبادا فردایی مانند امروز خورشیدش از زاویه دیگری بدرخشد. اگر امروز در کنار فاجعه جان باختگان سراشیبی طبیعی مرکز علم و دانش یا شعله ورشدن مکانی علمی؛ اما مهجور و دورافتاده با تعقل ننگریم، باید در انتظار شعله و سراشیبی عمیق تری باشیم که مبادا پشیمانی به بار آورد. 
                