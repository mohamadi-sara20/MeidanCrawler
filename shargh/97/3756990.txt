چهار‌شنبه ۲۳ خرداد ۱۳۹۷
-----------------------------------------
یادداشت. جهان
-----------------------------------------
یک دیدار، 2 سوال و چند چالش
-----------------------------------------

                    اگر قرار باشد پنج شگفتی جهان سیاست در یک فهرست نوشته شوند، بی تردید دیدار سران آمریکا و کره شمالی در سنگاپور یکی از این شگفتی های بزرگ خواهد بود. البته جهان بارها شاهد دیدار دشمنان دیروز و دوستان امروز بوده است؛ اما شاید هیچ کدام از آنان به اندازه دونالد ترامپ، رئیس جمهوری آمریکا و کیم جونگ اون، رهبر کره شمالی، این چنین از دشمنان قسم خورده به دوستان صمیمی بدل نشده بودند. هنوز از طنین فریادهای ترامپ در مجمع عمومی سازمان ملل که در آن کره شمالی را با کلماتی مانند «آتش و خشم» به نابودی کامل تهدید می کرد، چیزی نمی گذرد. همچنین تا همین چند ماه پیش مردم ایالات هاوایی با زنگ هشدار حمله اتمی از سوی کره شمالی به پناهگاه ها فرار می کردند. جدال لفظی و توهین های شخصی ترامپ که کیم را «مرد موشکی کوچک» می خواند و کیم نیز که ترامپ را «سگ دیوانه» خطاب می کرد هنوز از یادها نرفته است. با این حال، دو کشوری که در یک قدمی جنگ اتمی قرار داشتند، در مدت زمان کوتاهی به دوستانی نزدیک بدل شدند. دونالد ترامپ، کیم را فردی قابل اعتماد خوانده و کیم نیز از پشت سرگذاشتن گذشته خبر داده است؛ اما هنوز بعد از نزدیک به دو ماه پس از نخستین اعلام خبر دیدار سران دو کشور آمریکا و کره شمالی، به این سوال پاسخ داده نشده است که ترامپ و کیم چگونه از جنگ به صلح رسیده اند؟ البته سوال مهم تر این است که تا چه اندازه صلح وعده داده شده از سوی ترامپ و کیم، بادوام خواهد بود؟ در ظاهر چنین به نظر می رسد که توافق واشنگتن و پیونگ یانگ برای خلع سلاح اتمی در شبه جزیره کره، عامل اصلی آشتی میان آمریکا و کره شمالی بوده است. این نیاز مشترک، رویداد غیرقابل انتظار دست دادن رهبران دو کشور را رقم زد. با این حال، همچنان تردیدهایی جدی وجود دارد که آمریکا و کره شمالی بر سر مصداق خلع سلاح اتمی و نحوه رسیدن به این هدف، به راحتی دیدار ترامپ – کیم به توافق برسند. نخستین مشکل، در تعریف خلع سلاح اتمی است که نشان می دهد طرفین فاصله زیادی با یکدیگر دارند. آمریکایی ها به صراحت اعلام کرده اند خلع سلاح اتمی کره شمالی باید شامل نابودی و برچیده شدن کامل، قابل راستی آزمایی و غیرقابل برگشت بودن اتمی و موشکی این کشور باشد. این در حالی است که بر اساس برداشت های کلی از مواضع کره ای ها، خلع سلاح اتمی شبه جزیره کره باید برداشته شدن چتر اتمی آمریکا از سر کره جنوبی و ژاپن را نیز در بر گیرد.دومین مشکل، میزان بی اعتمادی عمیق میان دو کشور است که از 70 سال پیش تاکنون برهم انباشته شده است. فارغ از خنده های دو رهبر در برابر دوربین ها، بی اعتمادی آمریکایی ها و کره ای ها به یکدیگر تا جایی بوده است که ترامپ لغو تحریم ها علیه کره شمالی را به پایان فرایند خلع سلاح اتمی این کشور مشروط کرده است.​در حالی که تجربه توافق هسته ای با ایران نشان داد هر لحظه امکان نقض قول و قرارها از سوی آمریکایی ها وجود دارد و کره ای ها نیز قادر هستند با وجود برچیدن بخشی از تاسیسات رآکتور اتمی خود، آن گونه که در اوایل قرن حاضر انجام دادند، به مسیر گذشته برگردند. بازیگری بازیگران منطقه ای و بین المللی در مسیر پیش روی آمریکا و کره شمالی سومین مشکل به شمار می آید. دوستی آمریکا و کره شمالی گرچه آرامش را به منطقه حساس شرق آسیا بازمی گرداند، با این حال، با رفع تهدیدات امنیتی، زمینه تشدید رقابت های منطقه ای را نیز فراهم خواهد کرد. ژاپنی ها از اتحاد احتمالی دو کره احساس خطر خواهند کرد و چینی ها از قدرتمندشدن بلوک غربی به رهبری ژاپن و دو کره. این در حالی است که هنوز خاطرات تلخ جنگ جهانی دوم و سلطه ژاپنی ها بر منطقه از یادها نرفته است. از این رو، رقابت بر سر سهم خواهی بازیگران منطقه ای و بین المللی، از آشتی میان آمریکا و کره شمالی و تلاش های پنهانی آنان برای برهم زدن توافق به دست آمده، دور از انتظار نخواهد بود. سرانجام اینکه در فضای به شدت دوقطبی در آمریکا و عزم دشمنان داخلی رئیس جمهوری برای به زیرکشاندن ترامپ، راه تحقق وعده های واشنگتن به پیونگ یانگ را دشوار می کند. مانند تحریم های ایران، اغلب تحریم های وضع شده آمریکا علیه کره شمالی از سوی کنگره به تصویب رسیده و لغو این تحریم ها نیز به مصوبات کنگره نیاز دارد. به عبارت دیگر، همان گونه که کنگره در برابر تصمیم دولت وقت به ریاست باراک اوباما برای تعدیل تحریم های هسته ای ایران ایستاد، چه بسا قانون گذاران آمریکایی نیز به سرعت مقامات اجرائی نتوانند از مرحله تقابل با پیونگ یانگ به مرحله آشتی با آن برسند و تحریم های کره شمالی به قوت خود باقی بماند؛ به ویژه اینکه اگر در انتخابات 2018 و 2020 حزب رقیب، حزب دموکرات، کنترل کنگره و کاخ سفید را در دست بگیرد و همان کاری را با میراث ترامپ انجام دهد که جمهوری خواهان با میراث اوباما در توافق هسته ای با ایران انجام دادند.
                