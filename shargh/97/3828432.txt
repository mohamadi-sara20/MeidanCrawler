یک‌شنبه ۱۳ آبان ۱۳۹۷
-----------------------------------------
یادداشت
-----------------------------------------
شیفتگان ساده سازی اقتصاد
-----------------------------------------

                    جناب آقای دکتر مسعود نیلی مهرماه گذشته در مقاله ای با عنوان «یک پاسخ به حمله های بی شمار» مطالبی را فرموده اند (سرمقاله دنیای اقتصاد مورخ 21/7/97) که در این یادداشت در نظر دارم نکاتی را درباره آن ذکر کنم. البته بخش قابل توجهی از مقاله ایشان به نوعی دفاع دیپلماتیک از خود است. از آنجا که ایشان در اذهان بسیاری، محور تصمیمات اقتصادی دولت یازدهم و دوازدهم شناخته می شوند، در این مقاله بدون برخورد صریح با دولت سعی کرده اند نشان دهند که حتی نظرات ایشان هم مورد توجه و پذیرش دولت نبوده است. همچنین ایشان به نوعی سعی کرده اند حساب خود را از اقتصاددانان نئوکلاسیک خط دهنده به دولت های نهم و دهم جدا کنند. اما توجه بنده در این یادداشت به آن بخش از مطالب ایشان است که حاوی کنایه هایی به اقتصاددانان نهادگراست و در این مورد فهرست وار نکاتی را عرض می کنم: 
1- آقای دکتر نیلی کنایه زده اند که: «این اقتصاددانان تحلیل های جالب تری هم دارند. آنها معتقدند مصرف انرژی، آب، کالاهای اساسی و بسیاری از اقلام دیگر ربطی به قیمت آنها ندارد. بلکه ریشه در عامل مبهمی به نام نهاد یا ساختار دارد». البته ایشان سندی در این مورد ارائه نکرده اند که کدام نهادگرا منکر قطع ارتباط کامل میان این اقلام و قیمت آنها در عالم خلقت است و اگر چیزی می گوید در شرایط ایران و با واقعیت های اقتصادی و نهادی ایران صحبت می کند یا گزاره جهان شمول صادر می کند. اما صرف نظر از دیدگاه نهادگرا خدمت ایشان عرض می کنم که حداقل درباره حامل های انرژی که تا حدودی در آن تخصص دارم، در چند دهه گذشته که در چرخه باطل افزایش نرخ ارز و به تبع آن افزایش یارانه های (ضمنی) انرژی، افزایش قیمت حامل های انرژی و افزایش تورم و دوباره افزایش نرخ ارز قرار گرفته ایم (رجوع شود به: زمینه سازی برای تضعیف بیشتر پول ملی؛ شرق 6/10/96، صفحه 4)، بارها در نوشته های مختلف و حتی با استناد به مدل های موردعلاقه اقتصاد نئوکلاسیک، نشان داده ام که چگونه در شرایط ایران قیمت حامل های انرژی بسیار بر مصرف آنها کم اثر هستند و سال ها قبل از تجربه سال های 1389 و 1390 در مقاله ای با عنوان «مبانی اقتصادی بهینه سازی مصرف انرژی: بررسی راهکارهای قیمتی و غیرقیمتی» (ماهنامه اقتصاد انرژی اسفند 84) نشان داده بودم اگر به مسائل ساختاری و نهادی توجه نشود چگونه صرف افزایش قیمت حامل های انرژی در شرایط رکود تورمی، هم رکود و هم تورم را تشدید می کند و جالب است در تجربه افزایش قیمت ها در سال های مذکور دقیقا همین اتفاق افتاد. در اینجا بنا ندارم همه آن مطالب را تکرار کنم و به سادگی قابل مراجعه است. اما در اینجا فقط یک نکته را متذکر می شوم. بعید است جناب دکتر نیلی عزیز اعتقاد داشته باشند که رابطه بین قیمت یک کالا و میزان مصرف آن یک رابطه اهرمی و مکانیکی است و احتمالا باورشان این است که مثلا وقتی قیمت بالا می رود، مصرف کننده عقلایی تصمیم می گیرد که مصرف آن کالا را کاهش دهد و احیانا کالاهای جایگزین را مصرف کند؛ اینکه اگر امکان جایگزینی وجود نداشت، چه خواهد شد؟ را در آن مقالات توضیح داده ام اما در اینجا فقط به یک نکته ساده اشاره می کنم؛ در یک اقتصاد با ساختار تورمی که همه مردم بارها تجربه کرده اند که افزایش سطح عمومی قیمت ها به زودی افزایش نسبی قیمت یک کالا را جبران یا خنثی می کند و به عبارتی در جامعه ای که انتظارات تورمی و بی ثباتی اقتصادی وجود دارد، آیا مردم به فکر سرمایه گذاری برای جایگزینی خواهند افتاد یا منتظر تطبیق مجدد قیمت ها خواهند شد. 
بعید است جناب دکتر نیلی منکر پدیده انتظارات شوند چون در بخش دیگری از مقاله شان درباره ارز و نرخ ارز بارها به تاثیر آن اشاره کرده اند. 
2- جناب دکتر نیلی در بخشی از مقاله خود درباره نقد مخالفان به عملکرد بانک های خصوصی از پیش بینی این مسئله در برنامه سوم دفاع کرده اند و مشکلات به وجودآمده را ناشی از تحقق نیافتن سیاست های جانبی پیش بینی شده و عدم هماهنگی تصمیم های اقتصادی در دوره های بعدی دانسته اند و نوشته اند: «این شکل از استدلال درخصوص بانک های خصوصی مشابه آن است که فردی علت طلاق را ازدواج بداند. به این دلیل که نقطه آغازینی که منجر به طلاق شده ازدواج بوده است، بدون آنکه تحولات طی شده در دوره میانی را بررسی کند». این مثال ازدواج و طلاق شاید عوام پسندانه باشد، اما این سوال مهم مطرح است که اگر ازدواجی بدون مطالعه و بدون توجه به مسائلی مانند کفویت و تفاوت های سنی، فرهنگی، تحصیلی، طبقاتی و سایر مسائل نهادی دو طرف و نیز به گونه ای انجام شود که تمام عقلا و بزرگان فامیل مخالف آن باشند و پیش بینی کنند که به جدایی منجر خواهد شد آیا چنین ازدواجی علت طلاق نیست؟ آیا آنچه این سیاست را ناکارآمد کرد، قابل پیش بینی نبود و هیچ کس نگفته بود و ننوشته بود؟ ژوزف استیگلیتز، معاون سابق بانک جهانی و برنده جایزه نوبل اقتصاد در سال 2001، به عنوان یکی از برجسته ترین اقتصاددانان حال حاضر جهان با گرایش نهادگرایی، می نویسد: «سیاست اقتصادی نباید طوری تنظیم شود که فقط بر یک دنیای آرمانی قابل اطلاق باشد، بلکه باید در دنیا به همان ترتیبی که هست قابل اجرا باشد. سیاست ها باید نه فقط با توجه به اینکه ما چگونه آنها را در یک دنیای آرمانی اجرا می کنیم، بلکه با توجه به اجرای آنها در دنیایی که در آن زندگی می کنیم، تنظیم شوند». (جهانی سازی و مسائل آن ترجمه حسن گلریز- نشر نی، صفحه 237)
3- جناب دکتر نیلی در قسمت پایانی و جمع بندی، اقتصاددانان نهادگرا را بدون ارائه هیچ مستندی به نظراتی متهم کرده اند که اغلب هیچ ارتباطی با آنها ندارد و شاید دوستان دیگری به آن بپردازند، اما اشاره بسیار جالب و درعین حال حیرت آوری دارند به اینکه سیاست مداران شیفته نظرات نهادگراها یا به تعبیر ایشان مدعیان نهادگرایی هستند. آنچه تاریخ 30 ساله گذشته و دوران بعد از جنگ به وضوح نشان می دهد، دقیقا عکس آن چیزی است که ایشان فرموده اند. در این 30 سال کسانی که نگاه علوم دقیقه و نگاه مهندسی و مکانیکی به اقتصاد نداشته اند، روزبه روز بیشتر طرد و منزوی شده اند و در دوره انزوای سیاسی و انزوای از تاثیرگذاری بر سیستم تصمیم سازی و تصمیم گیری اقتصادی، از نعمت واگذاری پروژه های مطالعاتی بزرگ و جذاب نیز برخوردار نبوده اند! شواهد نشان می دهد مدیرانی که کشش تحلیل های پیچیده را ندارند و به ویژه مدیران مهندس، شیفته ساده سازی اقتصاد و برقراری روابط مکانیکی و اهرمی و ساده انگارانه میان پدیده های مرتبط با انسان و جامعه بوده اند،  بنابراین همواره کلاسیک ها و نئوکلاسیک ها را در صدر نشانده اند.   این جانب چندی پیش در ارائه تحلیلی در رابطه با «آسیب شناسی دلایل اجرائی نشدن طرح های بهینه سازی مصرف انرژی» که خسارات زیادی را به کشور وارد کرده است، یکی از دلایل هشت گانه را وسوسه طرفداران راه حل قیمتی و شوک درمانی دانستم که صاحبان این تفکر دائما این وسوسه را در مدیران سطحی نگر برانگیخته اند که در مقابل سختی ها و پیچیدگی های راه حل غیرقیمتی، با دست کاری قیمت های انرژی و از طریق شوک درمانی می توان مسئله را به سادگی حل کرد، درحالی که حتی تجربه جهانی هم نظر ایشان را تایید نمی کند.  به هرحال اینکه جناب دکتر نیلی در ابتدای نوشتارشان اذعان دارند که: «یکی از زیان بارترین اتفاقات اقتصاد کلان که صدمات بلندمدت و فراگیری به بار می آورد، جهش های بزرگ نرخ ارز است. نقش بزرگ تخریبی این جهش ها، برهم زدن ثبات اقتصاد کلان و تحمیل عدم قطعیت به اقتصاد است»، بسیار مغتنم است، اما باید دید حاکمیت چه تفکراتی موجب شده که اقتصاد در چرخه دائمی این عدم قطعیت و بی ثباتی قرارگیرد و روزبه روز غیرمولدها و رانت خواران فربه تر و مولدها و صاحبان درآمدهای ثابت  نحیف تر شوند؟
                