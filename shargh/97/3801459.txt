چهار‌شنبه ۱۴‌شهریور ۱۳۹۷
-----------------------------------------
type_unknown
-----------------------------------------
مسئولیت وضعیت فعلی متوجه روحانی است
-----------------------------------------

                    شرق: دولت از وضعیت دلار سود می برد؟ دولت می تواند جلوی انفجار قیمت را بگیرد؟ یا اراده ای خارج از توان دولت اجازه اصلاح امور را نمی دهد؟ اینها مهم ترین پرسش های افکار عمومی در شرایط حاضر اقتصاد تورمی ایران است. قیمت دلار بی محابا پیش می رود و خود را به مرز 14 هزار تومان رسانده و سکه رکورد چهار میلیون و 600 هزار تومان را شکسته است. اعدادی عجیب که اگر همین چند ماه پیش به آن فکر می کردیم، به نظر بسیار بعید و فاجعه آمیز می رسید؛ اما امروز و فقط به فاصله چند ماه نه فقط اتفاق افتاده بلکه صحبت از رکوردشکنی های بیشتر هم هست.روند رشد قیمت دلار که از پاییز سال قبل شروع شد، این نگرانی را ایجاد می کرد که نرخ تا پایان سال به پنج هزار تومان برسد که رسید؛ اما در ابتدای سال، پیش بینی ها وضعیت بدتری را تصویر می کرد و ریزش ارزش ریال و افت توان اقتصادی، بیش از برآوردهای سابق بود. تصمیم ناگهانی دولت برخلاف انتظار کارشناسان، نه فقط کمکی به حل ماجرا نکرد بلکه خزانه کشور را به راحتی به حراج گذاشت. تصمیم ارز تک نرخی چهارهزارو 200 تومانی بارها در دهه های قبل با قیمت های مختلف، آزموده شده بود و بارها شکست خود را به نمایش گذاشته بود؛ اما دولت بی توجه به تجربیات تلخ گذشته، مجدد شانس خود را امتحان کرد. اینجاست که برخی معتقدند اگر نفعی در بین نبود، چرا به انجام تصمیم تاریخی اشتباه این حد پافشاری شد؟امروز، این را که چقدر دولت می تواند مقابل موج وحشیانه رشد قیمت را بگیرد و نمی گیرد، می توان از لابه لای گفته های سعید لیلاز که روز گذشته با یورونیوز مصاحبه کرده است، بیرون کشید. او مشخصا دولت روحانی را مسئول وضعیت فعلی دانست و تاکید کرد: «در درون حاکمیت، مصالح بعضی افراد در تشدید اوضاع است و این چیز عجیبی نیست که 20، 30 سال گذشته جناح های داخلی در ایران برای پیشبرد مقاصدشان علیه جناح رقیب از عنصر خارجی استفاده کرده اند. این چیزی است که بارها و بارها از زمان فتحعلی شاه تا الان استفاده شده؛ اما من از درون ایران به شما اطمینان می دهم که اگر آقای روحانی بخواهد، ما قائل به ایستادگی موثر در برابر تحریم های آمریکا هستیم. اگر نیستیم، به این معنی است که عمدتا نمی خواهند؛ نه اینکه نمی توانند یا نمی شود». این تحلیلگر مسائل اقتصادی گفت: «من پشت پرده را نمی دانم؛ ولی اختیاراتی که مقام معظم رهبری به روحانی و سران سه قوه داده، اگر به چوب داده بود تا الان کاری کرده بودند؛ اما ناشایست ترین مردانی که ممکن بود در 250 سال گذشته در آمریکا سر کار بیایند، الان روی کار آمده اند و دارند اقتصاد، مسئولان و دولتمردان ایران را روی انگشت می چرخانند و ما را مسخره می کنند. مسئولیت این را من اساسا متوجه آقای روحانی می دانم؛ چون ما از هشت یا 9 ماه قبل مکرر به آقای روحانی هشدار دادیم که بحران در پیش است و دلار را بحران خواهد گرفت».قیمت دلار یک سال پیش کمتر از سه هزارو 800 تومان بود؛ اما طبق آنچه لیلاز می گوید، به 15 و 16 هزار تومان هم می رسد. در یک سال گذشته ارزش پول ملی ایران بیش از 70 درصد سقوط کرده است و بازار ثانویه هم نتوانسته جلوی سیر صعودی قیمت دلار و بحران اقتصادی حاکم بر کشور را بگیرد یا دست کم تاثیری مثبت در این راستا داشته باشد.سعید لیلاز، روزنامه نگار و تحلیلگر مسائل اقتصادی و سیاسی در ایران، گفت: «ورود اسکناس (دلار) از دی ماه سال گذشته به بازار ایران از سوی آمریکایی ها ممنوع شد و دولت روحانی هم در این زمینه بسیار بی کفایت و بسیار بد عمل [کرد] و دقیقا پا جای پای احمدی نژاد گذاشت و نتیجه شد وضعیتی که شاهد هستیم».او توضیح داد: «شاکله بازار ارز ایران را بازار ثانویه تشکیل می دهد و ممکن است تصور کنید که دلار با قیمت 12 یا 13 هزار تومان، صددرصد بازار ارز است، درحالی که تمام وارداتی که ما در شرکت های مختلف داریم انجام می دهیم با دلار زیر هشت هزار تومان در بازار ثانویه صورت می گیرد. چون ما با محدودیت اسکناس دلار مواجه هستیم، فروش نفت که انجام می دهیم نمی توانیم اسکناس دلار بگیریم و می توانیم ال سی باز کنیم که بیش از 80 درصد بازار و هشت هزار تومان است، ولی اسکناس 12 هزار تومان است».لیلاز گفت: «وقتی بازار ملتهب می شود از حالت نرمال و طبیعی خود خارج می شود، مردم دارایی های خود را تبدیل به طلا و دلار می کنند و این به التهابات بازار دامن می زند. عامل دیگر اما سوءمدیریت دولت آقای روحانی است که به ناشیانه ترین شکل ممکن با این پدیده برخورد کرد. به نظر من آقای روحانی هیچ تصویر و برآورد روشنی در روز اول از موج تحریم هایی که به سمت اقتصاد ایران سرازیر می شد نداشت. تصمیم هایی گرفت و تدبیرهایی اتخاذ کرد که به التهابات بازار دامن زد؛ مثلا به جای اینکه جلوی مصرف ارزی را بگیرند شروع کردند به یک سلسله اقدامات مشوق مصرف ارز، از جمله اعطای 500 یا هزار یورو برای سفر خارجی که منجر به افزایش تقاضای سفر خارجی شد، درحالی که ما باید جلوی آن را می گرفتیم». فساد عامل مهم دیگری است که به اعتقاد سعید لیلاز به تشدید وخامت بحران اقتصادی در کشور منجر شده است: «در این وضعیت فساد موجود در کشور هم سوار بر کار شده و از کوچک ترین روزنه ها برای غارت سازمان یافته منابع ملت ایران استفاده می کند. این را در قالب ال سی های دروغین و واردات تقلبی می توانید ببینید. فساد در گمرک ها، وزارت صنایع، تخصیص ارز و عدم انطباق وارداتی با ثبت سفارش می توانید ببینید. پول گرفتند جنس وارد نکردند و کسی نبود که بپرسد چه می کنید؟به گونه ای آقای روحانی و آقای جهانگیری با این مسئله برخورد کردند که گویی بار اول است ما با این مسائل روبه رو هستیم و بی کفایتی و فسادی که دستگاه دولت را گرفته عامل تشدید وخامت اوضاع ارز است».به گفته لیلاز؛ «تمام تدابیر دولت تاکنون ناکافی و بسیار متناقض بوده و باعث سردرگمی شده است؛ مثلا ده ها میلیون تن کالا در گمرک های کشور مانده و مردم امکان ترخیص این کالاها را ندارند. اگر ترخیص می کردند قیمت ها پایین می آمد. از سوی دیگر واقعیت دیگر این است که صادرات نفت ما یک میلیون بشکه در روز کاهش پیدا کرده، معادل 70 تا 75 میلیون دلار درآمد در روز؛ یعنی در حدود 20 تا 25 میلیارد دلار از درآمد سالانه نفتی ایران کم می کند. این هم اثر خود را می گذارد».از 9 ماه قبل به روحانی هشدار داده بودیم بحران در پیش استمنازعات میان دولت و مجلس دیگر نکته ای است که سعید لیلاز به عنوان عاملی در دامن زدن به بحران اقتصادی ایران عنوان می کند. در یک ماه گذشته دو وزیر دولت حسن روحانی از سوی مجلس استیضاح و برکنار شده اند و گزارش ها از مجلس ایران حاکی از تصمیم عده ای از نماینده ها برای استیضاح تعداد دیگری از وزرای حسن روحانی است. او اذعان کرد: «آتش منازعات داخلی که تجلی اش در بین مجلس و دولت زده بیرون و در خود دولت هم است چیز محرمانه ای نیست. رفتارهایی که در روز سوال از آقای روحانی یا روز استیضاح وزرا می شود، مردم وقتی این صحنه ها را می بینند آینده خود را تیره تر می بینند و سعی می کنند دارایی خود را تبدیل به دلار کنند، درحالی که اگر می توانستیم انسجام در داخل حکومت ایجاد و از همه ظرفیت های ضدتحریممان با تدبیر درست استفاده کنیم و به سیاست گذاری مان ثبات بدهیم، من مطمئن هستم نه تنها قادر به کنترل اوضاع بودیم که قیمت دلار هم پایین می آمد، اما با روند فعلی من فکر می کنم دلار به 15 و 16 هزار تومان هم می رسد، چون دولت روحانی عملا هیچ کاری نمی کند و دارد تماشا می کند».
                