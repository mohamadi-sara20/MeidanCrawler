یک‌شنبه ۱۴ بهمن ۱۳۹۷
-----------------------------------------
سرمقاله
-----------------------------------------
مسئول باخت کیست؟
-----------------------------------------

                    در پی شکست تیم فوتبال ایران از ژاپن، برخی گفتند یا نوشتند ایران هم اخلاق را باخت و هم بازی را. قصد تایید یا تکذیب این مطلب را نداشتم، اما پخش مصاحبه کارلوس کی روش در امارات با لباس قرمز رنگ تیم ملی در تلویزیون و سپس سکوت رئیس فدراسیون فوتبال درباره این گفت وگو، فضا را تغییر داد. رئیس فدراسیون صرفا به آخرین مصاحبه آقای سرمربی با عادل فردوسی پور اشاره کرد و گفت همین دوشنبه در برنامه 90 آن را تماشا کنید. او البته یک جمله دیگر هم گفت؛ آقای کی روش عصبانی بوده است.
1- گفت وگوی سرمربی سابق ایران کاملا نشان می دهد تیم ملی فقط اخلاق و بازی را نباخته، بلکه فدراسیون فوتبال (بخوانید وزارت ورزش) به دلیل پنهان کاری، پشت کردن به ارزش های ملی، اطاعت محض از یک مربی خارجی برخلاف دیسیپلین های فوتبال جهانی و تحمل رفتارهای خارج از عرف او، کلا مدیریت و بهتر بگوییم قافیه را باخته است. البته این از مدت ها قبل معلوم بود و نگارنده در گفت وگوی دو ماه قبل گفت نه تیم ملی قهرمان آسیا می شود و نه تیم امید به المپیک می رود (که البته امیدوارم این آخری غلط از آب دربیاید).
2- آقای کی روش می گوید آقای تاج گفته وزیر به فوتبال علاقه ندارد و پول نمی دهد. رئیس فدراسیون بودجه تیم ملی را خرج المپیک کرده و بازیکنان و کادر فنی عصبانی و ناراحت هستند و ذکر نکات دیگری که بسیار آزاردهنده است. 
آقای تاج هم می گوید سرمربی سابق عصبانی بوده، چون پاداش بازیکنان نرسیده بوده است. یاللعجب! تیم ملی یک کشور را به پاداش گره می زنند، درحالی که بازیکنان همه قراردادهای میلیاردی دارند و به این پول نیازی ندارند. این مربی گران بهای چند میلیون دلاری برای نرسیدن پاداش بازیکنان یا هر مسئله دیگری علیه بالاترین رکن ورزش کشور مصاحبه می کند که موجب شکست روحی و اخلاقی خود، تیم ملی و فدراسیون است. وقتی مربی این همه پرخاش جو و عصبانی است، طبعا این امر به بازیکنان نیز منتقل می شود.
3- درحالی که هشت سال پیش فدراسیون اعلام کرد طبق قرارداد، آقای کی روش بر همه تیم های پایه نظارت دارد و همه تیم های پایه را هماهنگ می کند، اکنون می گویند در قرارداد، از واژه تعامل استفاده شده است! آیا معنی تعامل را قبلا نمی دانستند و حالا در دفاع از کی روش چنین می گویند یا مسئله دیگری در میان است؟
4- فدراسیون فوتبال در هشت سال اخیر همه اظهارات کی روش درباره فوتبال ایران، مربیان ایرانی، فدراسیون و جنگ های حیدری - نعمتی او را به قول معروف زیرسبیلی رد کرده و حالا نیز همچنان همان روش را ادامه می دهد. بهتر است مردم را کم شعور فرض نکنند و از مربی نامداری که میلیون ها دلار گرفته و هرازچندی سلیقه های نامربوط خود را عیان می کند، دفاع بی ضابطه نکنند. کجای دنیا بازیکنی که در سال های گذشته ستون دفاعی تیم ملی بوده و به لطف او پرسپولیس در سال جاری به موفقیت رسیده و هیچ مشکلی ندارد، حذف می شود و از بازیکنان ناآماده یا کسانی که اصلا در سال جاری هیچ تیمی ندارند و بازی نکرده اند، استفاده می کنند تا از جانب منطقه همین بازیکن در بازی ژاپن سه گل دریافت کند و تیم ملی ضربه بخورد؟
5- 70 درصد گل های تیم ملی در بازی های اخیر روی اشتباهات فاحش مدافعان و حریفان که همه تیم های درجه 2 و 3 آسیایی بودند به ثمر رسید و تقریبا هیچ کدام با طراحی هافبک ها و مدافعان و نقشه های متداول فوتبال به ثمر نرسید. آیا این است تاکتیک یک تیم ملی که هشت سال زیر نظر مربی مربوطه بوده است؟
6- ژاپن تیم ملی ایران را به درستی تحقیر کرد و این باید درسی باشد برای ما. آنان از مربی بومی، بازیکنان جوان و نظم و انضباط پیروی می کنند و ما با میلیون ها دلار و استفاده از یک مربی خارجی که همه چیز کشور ایران را به باد انتقادهای یک سویه می گرفت، برای اداره فدراسیون برنامه می داد، توقعات روزافزون داشت و… حرفی برای گفتن نداشتیم و تازه می گوییم از اقتصاد مقاومتی پیروی کرده ایم، این اقتصاد وادادگی است نه مقاومتی.
7- تا زمانی که فقط به پیروزی می اندیشیم و می خواهیم همه عقده های خود را با پیروزی های ورزشی خالی کنیم، به رستگاری ورزشی نمی رسیم. عنوان هایی مثل فلان تیم را در هم کوبیدیم، بر فلان کشور چیره شدیم و سایر عنوان های تحقیرکننده تیم های خارجی از همین عقده ناشی می شود.
8- تیم ملی متعلق به یک کشور است و در سطوح مختلف باید حمایت ملی و اداری را حس کند. اما وقتی سرمربی به جای تمرکز بر فعالیت تخصصی و وظایفش، خود را فعال مایشا بداند، هیچ مزیتی برای بزرگان قائل نشود و بزرگ ترها هم ترس از ناز و ادا و تندی مربی داشته باشند، تیم ملی بی پشتوانه می شود.
9- دقت کنید در 43 سال اخیر که تیم ملی بزرگسالان ایران قهرمان آسیا نشده، افرادی مانند دهداری، مایلی کهن، قلعه نویی، قطبی و برانکو سرمربی تیم بوده اند. اگرچه در مسابقات جام ملت های آسیا چه در نیمه نهایی یا یک چهارم حذف شدیم، اما توسط خود مربیان تحقیر نشدیم. حالا در مراسم فینال یک کشور با یک میلیون جمعیت قهرمان می شود و ما در بازی نیمه نهایی به بازنده سه گله فینال، سه بر صفر باخته بودیم. آن هم کشوری با 80 میلیون جمعیت که در منطقه تاثیرگذار است و استعدادهایی درخور توجه در رشته های متعدد ورزشی دارد. چه کسی مسئول است؟ مسئول باخت اخلاقی، ورزشی، مدیریتی و مالی فوتبال ایران کیست؟
                