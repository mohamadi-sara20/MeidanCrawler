شنبه ۱۲ خرداد ۱۳۹۷
-----------------------------------------
سرمقاله
-----------------------------------------
خطر تزهای ارتجاعی
-----------------------------------------

                    میل به فرار از واقعیت در اغلب جناح های سیاسی کشور وجود دارد. اصولگرایان چشم بر واقعیت های جامعه می بندند و سکوت اختیار می کنند. این سکوت حامل دو پیام است، نادیده انگاشتن رخدادهای تازه و دیگری پنهان کردن تغییر مواضع شان در برابر مشکلات و مصائبی که احتمالا خود در آن نقش داشته اند. اصلاح طلبان در تلاش اند خود را با مسائل جامعه منطبق کنند، انطباقی که گاه لازمه اش عدول از مواضع قبلی است. بی تردید جناح های سیاسی کشور برای انطباق با شرایط تازه جامعه در بحران اساسی به سر می برند و به نوعی همه آنان حتی دولت روحانی گرفتار تز سه گانه آلبرت هیرشمن هستند: «انحراف، مخاطره و بیهودگی». بر اساس تز انحراف، هر اقدام هدفمندی برای بسامان کردن اوضاع اقتصادی و... وضعیت را وخیم تر می کند. در تز بیهودگی، دگرگون سازی اجتماعی بیهوده خواهد بود؛ چراکه در شرایط موجود آب را از آب تکان نخواهد داد. دست آخر در تز مخاطره، هزینه تغییر یا اصلاح پیشنهادی چنان است که دستاوردهای قبلی نیز در معرض آسیب قرار می گیرد. اگر همسان کردن «خطابه ارتجاع» هیرشمن با مسائل اقتصادی و... ما مبالغه آمیز باشد، کنکاش در این تزها که در آن کتاب به شکل مبسوطی به آن پرداخته شده است، برای دولت و جریان های سیاسی راهگشا خواهد بود؛ به ویژه برای اصلاح طلبان که تلاش آنان با موانع جدی روبه روست؛ هم از سوی طیف های خودشان و هم از سوی جریان های محافظه کار. وضعیت کنونی بی شباهت به پارادوکس جوزپه دی لامپدوزا، در نوول «پلنگ» نیست: «اگر بخواهیم همه چیز، همان طور که هست باقی بماند، همه چیز باید تغییر کند». این گزین گویی که نشئت گرفته از تز بیهودگی است، مدت ها سرلوحه کار محافظه کاران و حتی انقلابیون آمریکای لاتین بوده است. این موضع را در لطیفه ای نیز می توان دید که در اثبات بیهودگی بعد از استقرار رژیم های کمونیستی پس از جنگ جهانی دوم در اروپای شرقی گل کرد: «تفاوت سرمایه داری با سوسیالیسم چیست؟ پاسخ چنین است: در سرمایه داری این انسان است که انسان را استثمار می کند، در سوسیالیسم کاملا برعکس است». همه این قول ها تغییر وضع موجود را انکار و بر بیهودگی اصلاحات صحه می گذارند. اصلاح طلبان بیش از هر چیز گرفتار ترکیبی از تزهای انحرافی و مخاطره هستند؛ اما تز بیهودگی، مصداق مواجهه مردم با اغلب جریان های سیاسی و دولت است. اگر این تلقی را بپذیریم، باید پرسید راه برون رفت از این وضعیت چیست؟ با اینکه اصلاح طلبان با اصولگرایان تفاوت های اساسی دارند؛ اما به تازگی شرایط سیاسی جامعه آنان را در کنار هم قرار داده است. ناگفته پیداست که همسانی بین اصولگرایان و اصلاح طلبان، زمانی به وجود آمده که خود اصلاح طلبان با یکدیگر تضاد و تفاوتی فاحش دارند. برخی از آنان هنوز پایبند توسعه سیاسی اند و برخی به دولت اعتدالی پیوسته و محافظه کاری پیشه کرده اند. گروهی نه دل در گرو دولت دارند و نه در پی توسعه سیاسی اند؛ اما همه این طیف ها در یک نکته اجماع دارند که تنها راه رهایی از وضعیت موجود ادامه اصلاحات است. اصلاحاتی که خطر تزهای سه گانه هیرشمن آن را تهدید می کند. پس از دی 96، ناگزیر تضادها و تفاوت های اصلاح طلبان و اصولگرایان به حداقل رسیده و تبعات این «زیست سیاست» محوشدن تدریجی تفاوت ها و همسان سازی سیاسی است.این همسان سازی موجب شده است تا جریان های سیاسی که تاکنون با نفی یکدیگر حیات سیاسی خود را شکوفا می کردند، به انفعال سیاسی دچار شوند. این انفعال سیاسی، همه جریان های سیاسی بزرگ و کوچک و حتی دولت را واداشته است تا دنبال رهیافتی برای گذر از این کمای سیاسی باشند. اصلاح طلبان بیش از دیگران در تکاپو هستند تا اوضاع سیاسی را دوباره به دست گیرند. آنان در یادداشت ها و گفت وگوهای خود به صراحت بر اصلاح وضعیت موجود اصرار می ورزند؛ اما انگار هرچه می زنند، به در بسته می خورد و جامعه چندان میلی به بازگشت به دوران سپری شده ندارد.بعید است اصلاح طلبان، با اصلاح گفتمان اصلاحات بتوانند خالق سیاست شوند. به نظر می رسد یگانه راه پیش روی آنان، تغییر در گفتمان اصلاحات است. جامعه چشم انتظار تغییراتی اساسی است و بعید نیست مردم جناح های سیاسی را به این سمت سوق دهند و اینکه جناح های سیاسی چقدر آمادگی پذیرش این تغییرات را دارند محل مناقشه است.چنین تغییراتی از جریان های سیاسی چیزی می سازد که با سابقه تاریخی آنان تفاوتی اساسی دارد. اگر زمانی اصلاح طلبان از توسعه اقتصادی آیت الله هاشمی رفسنجانی به توسعه سیاسی خاتمی رسیدند و از توسعه سیاسی خاتمی به توسعه فرهنگی دور دوم دولت اصلاحات، دولت احمدی نژاد با به جاگذاشتن انبوهی از مشکلات، آنان را وادار به نرمال سازی کرد. اینک شرایط کاملا فرق کرده است؛ چراکه اصلاح طلبان با شرایطی روبه رو شده اند که اصلا انتظارش را نداشتند.تصور بزرگان اصلاح طلب این بود که بعد از نرمال سازی می توان به توسعه سیاسی بازگشت؛ اما این گونه نشد و همه چیز به دلیل شرایط جهانی- منطقه ای به حالت تعلیق درآمد. توسعه سیاسی به محاق رفت و «برجام» که قرار بود توسعه اقتصادی را به ارمغان بیاورد، با شکاف روبه رو شد. این تعلیق به بدنه اصلاح طلبان نیز رسوخ کرده است. آنان هم دولت اند هم نادولت.ادامه این تعلیق و ازدست دادن کنشگری سیاسی، اصلاح طلبان را از پای در خواهد آورد. آنان دیگر نمی توانند از تغییرات بنیادین سر باز بزنند و باید با این واقعیت روبه رو شوند که برای تغییر باید دایره اصلاح طلبی را وسیع تر کرد. گرچه آنان هنوز راه چاره را اصلاحات به سبک وسیاق سابق می دانند.بی دلیل نیست که این روزها اغلب تئوریسین های اصلاح طلب به کنکاش درباره شیوه های اصلاح طلبی می پردازند و هر آنچه می گویند، از خودشان شروع و باز به خودشان ختم می شود. گیرم که به شدیدترین شکل ممکن از خود نیز انتقاد کنند؛ اما شاه بیت سخنان شان این است که اگر قرار است تغییری صورت بگیرد، باز به دست اصلاح طلبان خواهد بود و بهترین شیوه همان است که بود. البته با تغییرات اندک و گاه بیشتر. ناگفته پیداست لازمه تغییر جدی، مواجهه با امر واقعی است. رودررو ایستادن با آن و نه پناه بردن به فانتزی هایی که امر واقعی را نادیده می گیرند. امروز تئوری هایی که اصلاح طلبان تبیین می کنند، فارغ از درستی یا نادرستی شان بیش از هر چیز فانتزی سازی های تئوریک است برای به تاخیرانداختن تغییرات رادیکال. جریانات سیاسی اعم از اصلاح طلب و اصولگرا با سیاست، برخوردی کالایی دارند؛ سیاستی را تولید می کنند که خود مصرف کننده آن هستند. همان گونه که شرکت های اقتصادی و مصرف کنندگان سوژه فعالیت اقتصادی اند، اصلاح طلبان بیش از جناح های دیگر تولیدکننده و مصرف کننده سیاست شده اند و اگر بخواهند از این دور تسلسل خارج شوند، باید با مقولات جدی و بنیادین اصلاح طلبی برخوردی جسورانه و واقع بینانه تر داشته باشند.
                