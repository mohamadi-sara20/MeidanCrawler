یک‌شنبه ۲۰ خرداد ۱۳۹۷
-----------------------------------------
یادداشت
-----------------------------------------
مرگ خاموش
-----------------------------------------

                    بر اساس آمار ارائه شده در بسیاری از کشورها، مرگ و آسیب های ناشی از خطاهای دارویی، هم از نظر تعداد صدمه دیدگان و هم از نظر هزینه های ازکارافتادگی و درمان بسیار با اهمیت است. در آمریکا سالانه نزدیک به80 میلیارد دلار به دلیل خطاهای دارویی به اقتصاد آن کشور زیان وارد می شود (علت هفت درصد بستری در بیمارستان ها) و بیش از هفت هزار نفر جان خود را از دست می دهند. بر اساس آمار سازمان بهداشت جهانی، خطاهای دارویی در نسخ کشورهای توسعه یافته حدود پنج درصد و در کشورهای در حال توسعه تا 60 درصد است که از این میزان نزدیک به 16 درصد، آسیب رسان جدی و حدود یک درصد کشنده است. در ایران آمار دقیقی درباره میزان خطاهای دارویی و مرگ و میر ناشی از آن در دست نیست، اما بر اساس آمار مربوط به کشورهای منطقه که ازسوی سازمان بهداشت جهانی منتشر شده است (20 درصد خطای دارویی در کل نسخ) و چند تحقیق دانشگاهی در کشور، می توان حدس زد که احتمالا سالانه حدود 45 هزار نفر در ایران به دلیل خطاهای دارویی و عوارض ناشی از آن آسیب می بینند و متاسفانه حدود سه هزار نفر جان خود را از دست می دهند. به همین سبب سازمان بهداشت جهانی از کشورها می خواهد برنامه هایی را برای کاهش خطاهای دارویی با محوریت داروسازان در بیمارستان ها و داروخانه ها تدارک ببینند تا با ارائه مشاوره تجویز صحیح دارو به پزشکان، آموزش به پرستاران و ارائه آگاهی لازم به بیماران برای دارودرمانی درست، هم میزان خطاهای دارویی را کاهش دهند و هم اثربخشی درمان را بالا ببرند. متاسفانه رویه در پیش گرفته شده در کشور ما بر عکس سایر کشورهاست! با اینکه در سال های اخیر قدم های خوبی برای افزایش نقش داروسازان بالینی و بیمارستانی در مراکز درمانی برداشته شده است.طرح هایی برای ارتقای سطح خدمات در داروخانه ها اجرا شده است، موضوع حذف تعرفه خدمات داروسازان در بیمارستان ها و داروخانه ها، عقب گردی بزرگ در نظام سلامت است که همه تلاش های انجام شده در این سال ها را بی اثر می کند و موجب وهن نظام درمانی کشور ما در سطح جهان خواهد شد.
                