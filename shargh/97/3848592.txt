سه‌شنبه ۲۷ آذر ۱۳۹۷
-----------------------------------------
یادداشت
-----------------------------------------
نماد فرهنگ ایران
-----------------------------------------

                    در فرهنگ تعلیم و تعلم که در ایران سابقه ای بیش از هزار سال دارد، علاقه مندان به علم و دانش و فرهنگ، جامع الاطراف و همه چیزدان پرورش می یافتند؛ دانش عالمان دانشنامه ای بود. گذشته از قرن های پیشین در همین سده اخیر دانشمندانی داشته ایم که در زمینه های گوناگون صاحب نظر بوده اند و آثار آنها در رشته های مختلف از جمله مآخذ شمرده می شود. اشخاصی مانند علامه محمد قزوینی، سیدمحمد فروزان، شیخ آقابزرگ تهرانی، جلال همایی، بدیع الزمان فروزانفر و این فهرست را می توان با نام هایی مانند محمدتقی دانش پژوه، ایرج افشار، پوری سلطانی، عبدالحسین زرین کوب و شخصیت هایی مانند سیدعبدالله انوار و محمدعلی موحد به امروز رساند.  آقای دکتر موحد بازمانده نسلی از بزرگان آذربایجان مانند شیخ محمدعلی مدرس خیابانی (معروف به صاحب ریحانه الادب)، زریاب خویی و منوچهر مرتضوی است که در همان مکتب تعلیم و تعلم رشد یافته، کتاب خوانده، مقاله نوشته، ترجمه و تصحیح کرده و خود درحال حاضر نمادی از گذشته پرافتخار فرهنگ ایران است. او مانند بسیاری از بزرگان فرهنگ ایران و جهان زندگی را از مراحل پایین شروع کرد و بنا به نوشته خود ایشان در 18 سالگی در کاروانسرای قزوینی ها، روبه روی کوچه غریبان، در بازار تهران کار می کرده و در همین سن آن قدر آشنایی با ادبیات و عرفان ایران داشت که توانست شخصیت مرحوم مرشد چلویی بازار صندوق سازها در کنار مسجدجامع تهران را با فریدالدین عطار نیشابوری مقایسه کند. او تحصیلات خود را در رشته های قدیم و جدید ادامه داد و توانست در قامت وکیل ایران در شرکت نفت حضور یابد. موحد در جریان ملی شدن صنعت نفت در کوران قضایا قرار داشت و به همین سبب کتاب او در زمینه تاریخ ملی شدن صنعت نفت هم از جنبه های تاریخی، هم از جنبه های حقوقی و هم در خاطره نویسی از هر نظر شاخص است و به واقع یادگاری است از تلاش یکپارچه ملی ایرانیان در احقاق حقوق خود. ادامه فعالیت ایشان در زمینه های تاریخی و حقوقی با جنبه های بین المللی فقط منحصر به نفت نبوده و اثر ارجمند ایشان مبالغه مستعار از بهترین دفاعیه های حقوقی و تاریخی در باب حقانیت و مالکیت ملت ایران بر جزایر خلیج فارس است و شایسته است که این اثر بدون هیچ گونه مبالغه مستعار به زبان های گوناگون ترجمه و منتشر شود.  از آن سو ترجمه بسیار خواندنی سفرنامه ابن بطوطه از عربی به فارسی حاکی از تسلط استاد بر عربی و فارسی است و به تعبیر بزرگان از شاهکارهای ترجمه در دوره معاصر به شمار می رود. چندان که اگر ابن بطوطه کتاب خود را به فارسی نوشته بود، شاید به این درجه از شیرینی و جذابیت از کار درنمی آمد و راز محبوبیت این اثر از 50 سال پیش تاکنون در میان طبقات مختلف کتاب خوان ایران در همین موضوع است. یکی از جنبه های شخصیت استاد موحد دلبستگی به عرفانی است که شمس و مولانا نماینده آن بودند. 
چندین کتاب از ایشان در این زمینه ها تالیف و تصحیح و منتشر شده است که حاکی از تسلط ایشان بر متون کهن فارسی، عربی، تصوف و عرفان و تاریخ و فن تصحیح متون فارسی است. این روال از مقالات شمس آغاز می شود و به تصحیح کامل مثنوی براساس کهن ترین نسخ شناخته شده در جهان می انجامد و اکنون به همت استاد جهان ایرانی و همه دلبستگان اندیشه های مولانا متنی تصحیح شده و قابل اعتماد از مثنوی در دو جلد در دست دارند. حال که سازمان یونسکو با اعطای جایزه از مقام علمی استاد تجلیل می کند، بجاست که برای ایشان آرزوی عمری به بلندای یلدا بکنیم و از همکارانم در مدیریت های شهری تهران، تبریز و لواسان بخواهم تا با نام گذاری مکان های مناسبی توجه خود را به مقام علمی استاد نشان دهند که هر شخص و سازمانی که از ایشان تجلیل کند، بر شان خود افزوده است و سرانجام مناسب است یادی کنیم از ناشر بسیاری از کتاب های استاد، زنده یاد محمد زهرایی، بنیان گذار نشر کارنامه که انتشار وزین آثار استاد حاصل همت و سلیقه و کوشش اوست.
                