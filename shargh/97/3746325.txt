یک‌شنبه ۳۰ اردیبهشت ۱۳۹۷
-----------------------------------------
یادداشت
-----------------------------------------
نمی خواهم در قدرت بمانم
-----------------------------------------

                    تذکر این نکته مهم است؛ زیرا پسرخاله های او هرکدام کاره ای هستند؛ از جمله یکی از آنها وزیر جنگ کنونی است که در بزنگاه ها پشت یکدیگر را خالی نمی کنند. نخست وزیر فعلی از دانشگاه ناتینگهام، لیسانس اقتصاد صنعتی می گیرد و به کشور بازمی گردد. اینکه گفتم از کودکی عهده دار مقامات سیاسی می شود، به دلیل این است که در 23سالگی کرسی پدر مرحومش را در پارلمان اشغال می کند که برای چنان مقامی کودک محسوب می شود. این لیاقت و استعداد موروثی موجب می شود که از آن پس تاکنون دائما به وزارت در رشته های مختلف اشتغال داشته باشد. این گونه اشخاص اصولا تخصص شان وزارت و مصونیت از تعرض است. سال گذشته در اثر اقدام روزنامه نگاران -که جز مزاحمت کاری از دستشان بر نمی آید!- معلوم شد مبلغ ناقابل 670 میلیون دلار از حساب سعودی به حساب شخصی، یعنی جیب ایشان، واریز شده است. دادستان کل مالزی ناچار وارد قضیه شد و دادستانی حرفه ای را به رسیدگی گمارد. دادستان یادشده زیادی پاپیچ می شد و طوری رفتار می کرد که انگار آقای «ن. ر» از بودجه مملکت خودش خورده است؛ بنابراین او را برکنار کردند و دادستان معقولی به جایش قرار دادند! ایشان به زودی دریافت که هدیه ای دوستانه از طرف پادشاه سعودی به خاطر اخلاق خوب و گل روی «ن.ر» به ایشان پرداخت شده که ربطی به دیگران ندارد. دادستان ضمنا افزود که از آن مبلغ، 600 میلیون دلارش را هم پس داده و موضوع منتفی است! به عبارت دیگر فرضا که پس دادن راست باشد، تتمه اش که 70 میلیون دلار است، اصلا قابل جناب نخست وزیر را ندارد... هنوز پرونده بسته نشده، فایلی در روزنامه وال استریت- همان سخنگوی سرمایه داری! - گشوده و پیگیر قضایایی می شود که در هفته گذشته منجر به محکومیت و توقیف یک میلیارد دلار پول شویی و سرمایه گذاری از اموال مسروقه مالزی در آمریکا می شود... باری، معلوم می شود شازده پسر با همکاری دوستش که از چینی تباران مالزیایی است، ضمن اینکه خودشان بزرگ می شدند، دست به معاملات بزرگ هم می زدند. خرید آپارتمان 80 میلیون دلاری در نیویورک، خرید پنت هاوس ده ها میلیون دلاری در بورلی هیلز لس آنجلس، خرید هتل و هواپیمای صد میلیون دلاری شخصی که بتوانند سر وقت به اموراتشان برسند، اینها غیر از پول هایی است که از آن صندوق یا کیسه خلیفه به سوئیس و لوکزامبورگ و قبرس و جاهای دیگر غیر از مالزی فرستاده اند». اعتبار مهاتیر محمد فقط به خاطر سازندگی مالزی نبود، به خاطر اسیرنشدن در دام قدرت نیز بود که از او به جای نخست وزیری فرتوت و منفور پدرخوانده ای ملی و نگران و محترم ساخت. فرنگی ها به این گونه چهره ها «رزرو ناسیونال» می گویند که یعنی چهره مقبول و ذخیره ملی برای روز مبادا و این روز مبادا در مالزی فرا رسید، زمانی که معاون و جانشین ناخلف مهاتیر محمد حرمت میراث پاکدستی و امانت داری او را پاس نداشت. اکنون او را به اعتبار حرمتش برای نجات وطن از شر فساد و خودکامگی آورده اند و اینکه از روز نخست می گوید «نیامده ام که بمانم!» او می داند چرا باید کار را به کاردانان بسپارد و با احترام بیش ازپیش به خانه بازگردد. احترام او در گرو همین بازگشت به موقع به خانه است.
                