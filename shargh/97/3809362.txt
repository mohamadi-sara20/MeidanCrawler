یک‌شنبه ۱ مهر ۱۳۹۷
-----------------------------------------
یادداشت
-----------------------------------------
امید و هویت
-----------------------------------------

                    ناامیدی از علل و عواملی است که در ساختار فردی، اجتماعی و سیاسی از خود آثاری سوء به جا می گذارد و لطمه های جبران ناپذیری به اهداف توسعه همگانی وارد می کند. ناامیدی زمانی اتفاق می افتد که فرد در مرکز بی توجهی قرار گرفته و احساس حقارت و کوچکی در او، از وی شخصیتی «سیاست گریز» و «جامعه ستیز» می سازد.   ناامیدی معمولا به دلیل کمبود «خودباوری» در حوزه سلامت و همچنین کمبود «خودآگاهی» در حوزه اجتماع و سیاست به وجود می آید که این دو، رابطه ای مستقیم و کاملا تاثیرگذار بر هم داشته و از دل آن بسیاری از نارضایتی ها و اعتراض ها حاصل می شود. جامعه ای ناامید همواره با چالش های گوناگونی دست وپنجه نرم کرده است؛ تا جایی که بسیاری از پیشرفت های همه جانبه را با «ترمز سیاست زدگی حاصل از بی اعتمادی فردی» مواجه می کند. در این هنگام و در مقابل ناامیدی، امید علاوه بر برانگیزاندن انسان به حیاتی مؤثر و کارا، وعده ای است با پوشش سیاست که اغلب سیاست مداران از آن به عنوان حربه ای برای پیشبرد شعارهای خویش استفاده می کنند و از این منظر به طور مستقیم هویت، ارزش ها و عقاید فردی را در بین مخاطبان خود نشانه می روند. پژوهش ها و مطالعه های گوناگون نشان می دهد این نشانه گیری، معمولا احساس فرد را در یک بزنگاه آنی برای به کرسی نشاندن آنچه یک سیاست مدار در استحکام بخشی به برنامه های خود از بدنه اجتماع انتظار دارد، به صورت کاملا گذرا برآورده می کند؛ اما این روند در درازمدت از خیل عظیم مطالبات مردمی در مقابل شعار و وعده های تبلیغاتی او عقب افتاده و شعار امید به آینده نمی تواند پاسخ گویی مناسب به انتظارات جامعه باشد. در بستر شرایط کنونی، موضوع ناامیدی در جامعه، در کنار «سیاست امید» از سوی دولت و محافل سیاسی، دو سوی فرایندی است که همیشه موضوع چالش و بستر کنش هایی برای آغاز هرگونه ابراز نارضایتی است. در سال های اخیر، هرکدام از ما بین دو واژه «امید» و «ناامیدی» در برزخی کاملا معلق در مقابل سیاست پاندولی دولت ها، زمان را با کمترین ارزش گذاری و تثبیت موقعیت و جایگاه طبیعی خود در صحنه های مختلف زندگی از دست داده و کمتر زمانی به «امید» که می تواند رابطه ای مستقیم با امکان پذیری هر موضوعی داشته باشد، اندیشیده ایم. اندیشیدن به آنچه امید را در اذهان زنده می کند و به آن جنبه عملی می بخشد، راستی آزمایی و برگشت اعتماد عمومی به ساختار دولتی است که در حال حاضر در بدنه جامعه نیازمند اعتنای بیشتری است تا همراه با جامعه به صورت مشترک برای بهبود شرایط فعلی اقدام کنند. نیازمندی های اجتماعی در این مقطع، همسان سازی تفکر و فرهنگ عمومی با تفکر خود پای سیاسی است تا حرکتی ساختارگرایانه و نه شعارگرا در اصلاح و ترمیم روابط بین دولت و ملت شروع و به نوگرایی ختم شود. هویت ایرانی در این بین از دیگر موضوعاتی است که در سال های گذشته به تجربه ثابت شده نه تنها هیچ گاه در مقابل هرگونه تلاطم سیاسی خدشه دار نشده که برعکس عاملی در کنشگری و احقاق حق و برآوردن خواسته های عظیم عمومی بوده و درست بنا بر همین اصل است که دولت های پس از انقلاب، هرکدام دنبال روش و راهکاری برای بهره گیری از نیروی سترگ ملی هستند تا این نیرو را همگام و همراه با اهداف خویش کنند. بنابراین، هرچه دولت ها در همسوسازی با مبانی فکری اجتماعی و عمومی یا هویت ایرانی همگام بوده، از آن سو در طراحی و پیاده  کردن اهداف خود موفق تر بوده اند. 
                