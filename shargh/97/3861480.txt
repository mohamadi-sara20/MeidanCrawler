یک‌شنبه ۲۳ دی ۱۳۹۷
-----------------------------------------
یادداشت
-----------------------------------------
حفاظت محیط زیست نیازمند ساختار جدید
-----------------------------------------

                    در دو دهه گذشته که چالش های زیست محیطی کشور شتاب فزاینده و نگران کننده ای گرفته است، بسیاری از منتقدان و از جمله نگارنده در پیچ و خم های «پردیسان» در جست وجوی ارائه طریقی بهتر و نقد ناکارآمدی ها بودیم. نقدهایی که بیش از آنکه راهی را به سوی نور بگشاید، چه بسا با پژواک آن به دیوار سکوت مسئولان می خورد. در چنین فضایی از نگرانی دبیرکل خانه کشاورز با انجام مصاحبه ها و ابراز هشدارهایی همسوی دلسوزان بی ابزار محیط زیست بارقه ای از امید در دل ها تاباند. امید به آنکه ای کاش امثال ایشان و با دستانی که این گونه بر آژیر خطر می فشرد، بیایند و در این دقیقه نود، مدیریت مردمی و اجرائی حفاظت را در برابر هیولای تخریب برعهده بگیرند. سرانجام کلانتری که این گونه از لرزش پایه های تمدن هفت هزار ساله و از جابه جایی بیش از 50 میلیون از مردم می نالید، آمد؛ اما کارنامه اخیر مدیریت جدید نشان از آن دارد که بیش از نقش ایوان باید تا خیلی دیر نشده است، در اندیشه دگرگونی از پای بست در ساختار حفاظتی موجود بود. این تیم مدیریتی با پایین کشیدن فتیله آن آژیرهای هشدار و نام گذاری «80 میلیون محیط بان» بر اندکی از اطرافیان خود، در اولین گام ها با موافقت در احداث صنایع پتروشیمی در زیستگاه کم نظیر میانکاله و رودسر از پیشینه هشدارهای خود به تدریج خرج جدا کرد. موافقت های شتاب زده با پروژه های صنایع متعددی که تا آن زمان در دست بررسی بود، فعال سازی احداث سد «فینسک» بر سرشاخه ای از ورودی ها به سد شهید رجایی برای کاربری در استان سمنان، موافقت در انتقال آب رود ونک در استان چهار محال و بختیاری و… از زمره انبوه خبرهای ریز و درشتی بود که ضرورت بازنگری ساختاری را در این تشکیلات بیش از پیش محرز کرد. تشکیلاتی که نشان داد مدیران آن بیش از هر چیز به مصلحت های رئیس جمهور خود پایبندند. مواضع اخیر مدیریت سازمان حفظ محیط زیست در دفاع تمام قد از انتقال آب دریاچه بیمار خزر به کویر سمنان، نگرانی ها را دو چندان کرد؛ دریاچه ای که با تبخیر سالانه صد برابر بیش از سطح اقیانوس ها، 16 میلیارد مترمکعب تراز منفی نسبت به شرایط پایداری دارد. پس از این مواضع به نظر می رسد ضرورت فوریت در این دگرگونی بیش از هر زمان دیگر پر رنگ شده و موجب هم گرایی افزون تر دلسوزان زمینه حیات برای نجات خطه در حال زوال شمال کشور شده است. همبستگی ای که نمای آن را در قالب شبکه های اجتماعی به خوبی می توان لمس کرد. دلسوزانی که از ساختار ناکارآمد حفظ محیط زیست نگران اند و برای نجات سرنوشت تیره این دریاچه آستین همیاری و مشارکت مردمی را بالا زده اند؛ ضمن ابراز امیدواری از این همبستگی های ملی باید از این فرصت ها بهره گرفت و بر تغییر اساسی در ساختار موجود حفاظت از بستر حیات تاکید کرد. ساختاری که مولفه تشکل های زیست محیطی مردم نهاد در پاسخ گوکردن آن سهمی برجسته به دست آورد.
به طور قطع تشکیلات آینده حفاظت از محیط زیست کشور باید از مدار معاونت رئیس جمهور خارج شده و مجموعه ای حاکمیتی و فرادستگاهی باشد. در چنین حالتی مدیریت ساختار جدید دیگر ناگزیر نیست، تنها به دغدغه های رئیس جمهور واکنش داشته و برای مواردی مانند افزایش اشتغال زایی یا شرب ساکنان منطقه ای خاص یا… نیز خود را پاسخ گو بداند. چنین مدیریتی تنها دل در گرو ثبات اکوسیستم های کشور داشته و باور خواهد داشت که تیشه ای که به دستش داده اند، تنها برای هیزم شکستن است.
                