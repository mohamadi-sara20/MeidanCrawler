یک‌شنبه ۱۱ آذر ۱۳۹۷
-----------------------------------------
یادداشت
-----------------------------------------
اینجا خانواده نشسته است!
-----------------------------------------

                    همه می دانند در زبان فارسی جمله «اینجا خانواده نشسته است» وقتی به کار می رود که قرار است به دیگران اعلام شود پیشاپیش نزاکت را رعایت کرده و مراقب رفتار و الفاظ خود باشند. در واقع نیز این گونه است که در مکان هایی که خانواده حضور دارد، در اطراف، رفتارهای نامتناسب کمتر دیده می شود؛ البته بدیهی است که منظور از کلمه خانواده، حضور بانو در جمع است. ازاین رو، وجود بانوان در جمع خانواده ایجاب می کند افراد دقت نظر بیشتری به حرکات و سکنات خود داشته باشند. اکنون که انتشار دومین بیانیه شورای مشورتی حقوق بشر فیفا به ورود زنان به ورزشگاه در ایران اختصاص یافته و از مسئولان فیفا خواسته به جد پیگیر حقوق ورود زنان به ورزشگاه ها در ایران باشند، از جنبه روان شناسی باید پرسید چرا حضور زنان در ورزشگاه ها به سود فضای ورزش و جامعه ایرانی است؟ با توضیحات ابتدای یادداشت می توان نتیجه گیری آخر مقاله را به صراحت در ابتدای مقاله مطرح کرد: ورود خانواده ها و بانوان به استادیوم های ورزشی، از حجم انواع خشونت و پرخاشگرهای کلامی و حتی فیزیکی در حین تماشای بازی های ورزشی خواهد کاست؛ البته روشن است که خشونت و پرخاشگری به عنوان مهلک ترین آسیب های اجتماعی که در همه کشورها کم وبیش وجود دارند، مسائلی چندوجهی محسوب می شوند که پیشگیری از آنها، اقدامات کوتاه مدت، میان مدت و بلندمدت جامعی را می طلبد. اگر خشونت را «استفاده آگاهانه از زور و قدرت به شکل واقعی یا تهدیدآمیز علیه یک فرد، گروه یا جمعیت بدانیم که منجر به محرومیت، صدمه، آسیب روان شناختی و مرگ شده یا احتمال این خطرات را افزایش دهد» (سازمان جهانی بهداشت)، در جایگاه تماشاچیان میدان های ورزشی و به ویژه فوتبال، شاهد انواع رفتارهای خشونت آمیز و پرخاشگرانه هستیم. مسئله مهم اینجاست که در بسیاری از مواقع، خشونت شکل گرفته در ورزشگاه، به خارج از آنجا نیز منتقل شده و خسارات جانی و مالی سنگین و گاه جبران ناپذیری را به دنبال دارد. یکی از اقدامات کاهش خشونت در جامعه، پیشگیری از خشونت در میدان های ورزشی است. همان گونه که در یکی از قسمت های برنامه «نود» به این موضوع پرداخته شد که بخشی از کاهش و پیشگیری از خشونت در ورزشگاه ها، نیازمند اقدامات وسیع از قبیل «مشخص بودن شماره صندلی تماشاچیان و نصب دوربین» است، دردسترس بودن وسایل نقلیه عمومی یا پارکینگ های نزدیک به استادیوم، نیاز نداشتن به حضور در استادیوم ساعت ها قبل از شروع مسابقه، وجود دستشویی های تمیز و آبخوری های فراوان و… نیز از دیگر اقدامات تاثیرگذار به حساب می آیند. این گونه اقدامات در بسیاری از کشورها، زمینه ایجاد شرایط خشونت آمیز را کاهش داده است. علاوه بر موارد اشاره شده، وقتی در ابتدای مسابقه از طریق بلندگو به خانواده ها و بانوان حاضر در استادیوم خیرمقدم گفته می شود، غیرمستقیم تیتر این مقاله برای مابقی تماشاگران یادآور می شود. مجموعه این عوامل، آستانه تحمل تماشاچیان را بالا می برد. در اینجا باید گفت هر عاملی که به شکل مستقیم یا غیرمستقیم آستانه تحمل تماشاچیان را افزایش دهد، می تواند به عنوان عامل محافظ، رفتارهای خشن و پرخاشگرانه را در استادیوم ها کاهش دهد. بدیهی است که اگر تماشاچی مجبور باشد با سختی های فراوان خود را به استادیوم برساند، از ساعت ها قبل در استادیوم حضورداشته باشد، هرکسی هرجایی که خواست بنشیند، هیچ نوع نظارت نامحسوسی وجود نداشته باشد، برای استفاده از دستشویی های دل به هم زن در صف های طولانی منتظر بماند، مهارهای وی چنان سست خواهند شد که در حین تماشای بازی، هر مسئله پیش پاافتاده ای می تواند او را به واکنش های هیجانی شدید وا دارد. با وجود این، همین که این تماشاچی متوجه شود در استادیوم «خانواده نشسته است»، احتمالا خویشتن دارتر خواهد شد. مضاف بر تبیین های روان شناختی مبنی بر اهمیت نقش زنان در رفتار متمدنانه تر تماشاگران، ضرورت های دیگری نیز بر اهمیت حضور زنان و خانواده ها در جایگاه تماشاچیان تاکید دارند. اولین ضرورت، احترام به خواست جامعه است. با وجود آنکه می توان نظرسنجی های ملی را ترتیب داد، ولی با توجه به فضای حاکم بر جامعه، به احتمال زیاد درصد درخور توجهی از شهرنشینان موافق حضور بانوان در ورزشگاه ها برای تماشای مسابقات ورزشی و به شکل مشخص فوتبال هستند. مسئولیت دولت هایی که برای آرای عمومی ارزش قائل اند، به اجرا درآوردن مطالبات عمومی و رفع مشکلات اجرائی این دست از مطالبات است؛ اما سال هاست هیچ یک از دولت ها نتوانسته اند این خواست عمومی را محقق کنند. دومین ضرورت، اهمیت پیشگیری از خشونت در مواجهه با زنان جامعه است. 
محروم کردن غیرمنصفانه و غیرمنطقی قشر 40میلیونی جامعه از حضور در ورزشگاه ها، نوعی خشونت محسوب می شود که خواهی نخواهی بر ایجاد دیگر نمونه های خشونت آمیز دامن می زند. همان طور که آمارها نشان می دهند، زنان یکی از گروه های آسیب پذیر در برابر انواع خشونت ها هستند. حضور زنان در جایگاه های تماشاچیان، علاوه بر اینکه به لحاظ روان شناختی برای آنان التیام بخش خواهد بود، جایگاه آنان را در مصاف هایی نظیر برابری حقوق و دستمزد، دستیابی به شغل هایی که در انحصار مردان هستند و… تقویت خواهد کرد. به عبارت دیگر، اگر قرار است خشونت اعمال شده علیه زنان در جامعه کاهش یابد، یکی از راه ها، راهیابی آنان به ورزشگاه هاست. شاید بتوان این نوع از خشونت را نمونه ای از خشونت دانست که ژیژک (1394) آن را مطرح کرده است. ضرورت سوم، اهمیت حضور بانوان در ورزشگاه ها از نظر ساختارهای بین المللی مانند فیفاست. همان طور که در تورنمنت جهانی والیبال در سال گذشته شاهد بودیم، همه نهادهای بین المللی ورزشی نگاه ویژه ای به حضور زنان در جایگاه های تماشاچیان دارند. از دیدگاه آنان، ممانعت از حضور زنان نوعی تبعیض جنسیتی است. به این دلیل است که از المپیک گرفته تا فیفا و…، حضور زنان در ورزشگاه ها و در جایگاه تماشاچیان از اهمیت بالایی برخوردار است. بدیهی است تداوم سرسختی در ممانعت از حضور آنان در ورزشگاه ها، می تواند کشور را با محرومیت ها و جریمه هایی روبه رو کند و اگر این اتفاق با نوعی اجبار رخ دهد، اهمیتی در اذهان عمومی نخواهد داشت؛ چراکه این تصمیم بر اساس فشار بیرونی و نه احترام به خواست عمومی صورت گرفته است. ضرورت چهارم، اهمیت پیشگیری از خشونت علیه زنان در تمامی شئون زندگی اجتماعی است. گرچه دغدغه برخی از مخالفان حضور بانوان در ورزشگاه ها، صیانت از جایگاه و ارزش وجودی زنان است، ولی واقعیت این است که رفتارها و الفاظ ناشایست به بانوان مسئله ای نیست که فقط در استادیوم ها وجود داشته باشد. خشونت های کلامی در سطح جامعه، مسئله ای است که کمتر خانمی، به ویژه در فضاهای شهری، در معرض آن قرار نگرفته باشد؛ بنابراین اگر دغدغه ای وجود دارد، لازم است صرف پیشگیری از خشونت به بانوان در همه عرصه های جامعه شده و فقط محدود به چند بازی فوتبال نشود.
                