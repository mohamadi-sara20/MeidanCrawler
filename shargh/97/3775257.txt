یک‌شنبه ۳۱ تیر ۱۳۹۷
-----------------------------------------
گفت و گو
-----------------------------------------
وظیفه ای فراتر از دفاع از برنامه سازان خود
-----------------------------------------

                    گزارش «شرق» درباره «ثامن» هر روز ابعاد تازه تری پیدا می کند. روز گذشته شبکه سه سیما، برنامه ای زنده را به این موضوع اختصاص داد؛ برنامه ای که از منظر رسانه ای و حرفه ای، نیازمند تامل جدی است. کامبیز نوروزی، حقوق دان، که به عنوان یکی از چهره های باسابقه مطبوعاتی کشور و از فعالان صنفی روزنامه نگاری شناخته می شود، در گفت وگو با «شرق»، خواستار جلوگیری از تقلیل دادن مسئله صندوق ها و انحراف افکار عمومی از اصل موضوع شد. گزارش «شرق» درباره تخلفات موسسه ثامن الحجج، بازتاب های بسیاری در فضای سیاسی، رسانه ای و رسانه های اجتماعی داشت. عصر دیروز، سیما، برنامه زنده ای را با حضور احسان علیخانی روی آنتن فرستاد. شما چه نگاهی به این ماجرا دارید؟اولا هر رسانه ای که با رعایت اصول اخلاق حرفه ای و قوانین کشور به گشودن رمزهای فساد در کشور کمک کند و گزارش های مستند درباره این پدیده ویرانگر منتشر کند، باید از آن تقدیر شود. چنین رسانه ای به وظیفه حرفه ای خود و تعهدی که به مردم دارد عمل کرده است. حلقه مفقوده مبارزه با فساد در ایران که باعث کاهش کارآمدی برنامه های ضدفساد شده است، محدودیت علیه گردش آزاد اطلاعات در رسانه هاست. زمانی خبر و گزارشی در یک رسانه منتشر می شود که مستند است و از وقوع رفتارهای فاسد اقتصادی مالی و پولی حکایت می کند؛ طبیعتا برای رسانه های دیگر هم میدانی گشوده می شود که وارد آن شده و در فرایند انتشار اطلاعات در جهت مبارزه با فساد، حرکت کنند. در سوی مقابل طبیعی است موسسه یا شرکتی که در مظان چنین اتهاماتی است، حق پاسخ گویی دارد. برنامه روز گذشته تلویزیون این نگرانی را در من ایجاد کرد که رسانه ای که می تواند ادامه دهنده گزارش «شرق» باشد، مسیر دیگری را برود و حاشیه را به جای متن بنشاند. اگر هر رسانه ای بدون ارائه سند و مدرک در رد گزارشی درباره فساد، قصد خنثی کردن اطلاعات را داشته باشد یا دنبال تطهیر این و آن باشد، حتما از وظیفه خود عدول کرده و اعتماد عمومی را از دست خواهد داد. دو رویکرد در قبال این دست رفتارها می توان متصور شد. می دانیم این موسسات مالی و اعتباری مستظهر به پشتیبانی هایی بوده اند و چه در پرونده ثامن و چه سایر پرونده ها، اسامی متعددی مطرح است. آیا منحرف کردن افکار عمومی با ساختن برنامه ای که ماجرا را به دو شخص خاص تقلیل دهد، موضوعی عامدانه است یا از روی تغافل صورت گرفته است؟نکته ای که اشاره کردید، جای تامل بسیار دارد. من فعلا ترجیح می دهم آن را نوعی غفلت یا رفتارغیرحرفه ای رسانه ای در نظر بگیرم. پشتوانه سلبریتی ها از شخصیت های سیاسی یا مشابه آنها ضعیف تر است و آسیب پذیرتر هستند. از طرفی اگرچه در گزارشی که در روزنامه «شرق» منتشر شد، نام هیچ کس به طور کامل نیامد اما بعد از آن در رسانه های اجتماعی، حدس و گمان هایی درباره این نام های اختصاری مطرح شد و خود این افراد، به تایید گزارش «شرق» پرداختند. اینها در رسانه تلویزیون شناخته شده هستند و برنامه های پرهزینه ای نیز تولید می کنند. به اعتقاد من اگر صداوسیما می خواست با این مسئله با رعایت اصول حرفه ای کار رسانه ای برخورد کند، باید تکذیبیه ای در روزنامه «شرق» منتشر می کردند. در رسانه های اجتماعی دیدم آقای علیخانی توضیحاتی منتشر کردند؛ البته نه خطاب به «شرق». این توضیحات را خواندم؛ فارغ از اینکه درست بود یا نه -چون اطلاعاتم به اندازه ای نیست که داوری کنم- آن توضیحات را حرفه ای و اخلاقی دیدم. ورود صداوسیما و اختصاص یک برنامه خاص برای تلویزیون و خود این دو مجری، نتیجه عکس دربر دارد. نمی دانم تلویزیون با وجود کارکنان حرفه ای چرا در بیشتر موارد، غیرحرفه ای عمل می کند. طرح موضوع به این شکل به زیان همین افراد است؛ چون گفت وگوی بیشتری در جامعه تولید می کند و ممکن است ابعاد تازه تری به مسئله بدهد. این پاسخ احتمالی به «شرق» می توانست واجد چه عناصر خبری ای باشد؟اینکه تلویزیون یا هیچ رسانه دیگری مثل روزنامه ها موظف نیستند از حساب های شرکتی که به آنها آگهی می دهد، مطلع باشند. در رسانه ای مانند تلویزیون که از بودجه کشور ارتزاق می کند، نباید نسبت به استفاده از موسساتی که بارها درباره مجوز نداشتن یا حداقل متخلف بودن آنها در پرداخت سودهای کلان از جیب مردم صحبت می شد، حساسیت وجود می داشت؟اگر در جریان جعلی بودن یک محصول قرار بگیرند، حتما تبلیغ آن جرم است. مثلا تلویزیون روزگاری در ساعات پربیننده، کرم حلزون را تبلیغ می کرد و از آن درآمد میلیاردی داشت. وزارت بهداشت اعلام کرد که این کرم که مدام در تبلیغات تلویزیونی اش اعلام می کند «ساخت ایران» است، اصلا مجوز تولید ندارد. تبلیغ موسسات ملی اعتباری فاقد مجوز نیز از همین قاعده پیروی می کرد. تا زمانی که این مسئله از سوی نهادهای رسمی اعلام نشده بود، اسپانسرشدن آن برای یک برنامه، اشکالی ندارد اما در رسانه دولتی که با پول مردم اداره می شود، حتی یک شک معقول هم باید با حساسیت دنبال می شد. به طور کلی تلویزیون رسانه ای است که در همه جای دنیا اعتبار زیادی به کالا و خدمات مورد تبلیغ می دهد. چند سالی است می بینیم تبلیغات تلویزیون از حدود استانداردهای این مدیوم پایین تر آمده است. کمتر برنامه ای است که تبلیغات در آن انجام نشود و حقوق مخاطب در آن نادیده گرفته می شود.من نگران روزی هستم که وسط اخبار تبلیغ پخش کنند یا شرکتی اسپانسر اخبار صداوسیما شود! در موضوع مربوط به ثامن الحجج که براساس گزارش «شرق»، بیشتر مورد توجه افکار عمومی قرار گرفته، وظیفه تلویزیون بسیار فراتر از آن است که برنامه ای برای دفاع از دو برنامه ساز خود بسازد و موضوع ملی صندوق های مالی غیرمجاز را به حل وفصل اعتراض مردم در رسانه های اجتماعی، به دو برنامه ساز تلویزیون تقلیل دهد، آن هم در شرایطی که روزنامه «شرق» در گزارش خود نام این افراد را منتشر نکرده است. به عنوان یک تحلیلگر رسانه با توجه به پاسخی که احسان علیخانی دراین باره منتشر کرد، فکر نمی کنید حضور در چنین برنامه ای، انتخاب واقعی خود او نبوده است؟به هر حال برنامه سازان هم ژورنالیست محسوب می شوند و این همان نکته ای است که احسان علیخانی در یادداشت خود به آن اشاره کرد که او برنامه سازی مستقل است. آداب حرفه ای ایجاب می کند او و فرد دیگری که در این گزارش مطرح شده، منافع صنف خود را حفظ کنند و پاسخی رسمی به همکاران خود در روزنامه «شرق» بدهند. احتمالا خود این دو برنامه ساز هم می دانند بهتر است تلویزیون انرژی و وقت اصلی خود را برای رمزگشایی بیشتر از فسادی بگذارد که بنا بر گزارش های مطبوعاتی و بانک مرکزی، پرونده ای با ابعاد بسیار گسترده است که اهمیت آن از نام یکی، دو نفر بیشتر است.در اواخر برنامه دیروز، عنوان شد خبرنگار «شرق» حاضر به پاسخ گویی نشده که این کاملا نادرست بود. پاسخ روزنامه «شرق» به این برنامه این بود که باید از نماینده رسمی روزنامه برای حضور در استودیو دعوت می شد، نه اینکه تلفنی بخواهند مسئله را دنبال کنند.اگر هدف برنامه زنده دیروز، گفت وگو درباره اصل این پرونده بود، بی شک باید متخصصان شناخته شده و غیرسیاسی که در حوزه های پولی - مالی، حقوقی و مطبوعاتی شناخته شده و قابل اعتماد مردم هستند، دعوت می شدند. حتی اگر برنامه صرفا مربوط به گزارش روزنامه «شرق» بود، ساده ترین و ابتدایی ترین اصل روزنامه نگاری یعنی اصل بی طرفی اقتضا می کرد حتما مسئولان روزنامه در برنامه حضور مستقیم داشته باشند. یکی از بنیادی ترین اصول روزنامه نگاری، بی طرفی است، به ویژه اینکه باید توجه کنیم رسانه تلویزیون در ایران، انحصاری است، یعنی هیچ تلویزیون دیگری در ایران وجود ندارد که فکر کنیم مثلا مدیرمسئول روزنامه «شرق» که اتفاقا چند بار در برنامه های مناظره زنده همین تلویزیون حضور داشته، می تواند از طریق تلویزیون دیگری به این گفته ها پاسخ دهد؛ بنابراین این یک رقابت بسیار ناعادلانه بوده که با اخلاق حرفه ای ناسازگار است. اگر «حالا خورشید» می خواسته گزارش «شرق» را نقد و بررسی کند، باید از «شرق» می خواست نماینده ای که خود روزنامه تشخیص می دهد، به برنامه آنها برود و درباره سوال ها، ابهامات و نقدها مستقیما پاسخ گو باشد. دقت کنید تلویزیون یک رسانه دیداری- شنیداری پیچیده است، اینکه کسی روی خط بیاید یا در استودیو حضور داشته باشد، کاملا وزن سخنان آن فرد را تغییر می دهد و کاملا نابرابر است. البته سال هاست تلویزیون با اصل بی طرفی که اصل بزرگ و بنیادین کار رسانه ای است، بیگانه است و در بسیاری از برنامه های خود اصل بی طرفی را رعایت نمی کند. در برنامه 90 وقتی یک مربی فوتبال علیه مربی دیگری حرف می زند، مربی دوم هم به همان صورت تلفنی روی خط آورده می شود. اگر فردی در استودیو اتهامی به دیگر فوتبالیست یا مربی نسبت دهد، فرد مورد اتهام قرار گرفته هفته بعد در همان استودیو حاضر می شود. ای کاش همه برنامه های این رسانه، شبیه برنامه عادل فردوسی پور عمل می کردند. به نظر شما رسانه عمومی به طور کلی در موضوع مبارزه با فساد، چه نقشی ایفا کرده است؟تلویزیون به عنوان رسانه ای که می تواند قدرتمند باشد، باید در جریان مبارزه رسانه ای با فساد پیشگام و بی طرف باشد. این رسانه در این حوزه واقعا تاخیر دارد.و این روش، روی پیامی که برای مخاطب ارسال می کند، چه تاثیری دارد؟ روز گذشته آنها بارها اعلام کردند برای حقوق مردم است که برای مسئله گزارش «شرق»، یک برنامه زنده روی آنتن فرستاده اند.در حرفه روزنامه نگاری معمولا رسانه ای که اولین خبر را منتشر می کند، برنده رقابت خبری است. در جریان دستگیری صدام، خبرگزاری جمهوری اسلامی، اولین خبر را رفت و در تمام دنیا خبر این خبرگزاری بود که نقل شد. درباره موضع دیروز مجری برنامه یادشده هم باید گفت معمولا نگاه اصلی مخاطب به سمت رسانه ای است که اولین خبر را منتشر می کند، به ویژه که این رسانه، مورد اعتماد مردم بوده باشد و برای مردم، هزینه توقیف و تعطیلی و انواع محدودیت ها را هم چشیده باشد. مردم اینها را می فهمند. «شرق» در شرایطی این گزارش را منتشر کرده که اطلاعات تخلفات موسسات اعتباری، در اختیار رسانه ها قرار نمی گیرد. باید مراکز قانونی که اطلاعات مناسب دارند، آن را در اختیار رسانه ها قرار دهد. از مردم عادی که اصول خبر را نمی شناسند توقع پرداختن حرفه ای به این موضوع را ندارم، اما از صداوسیما، خبرگزاری ها، سایت ها و روزنامه ها این انتظار را دارم که نقطه کانونی خبر را درک کنند. نقطه کانونی گزارش روزنامه «شرق» از نظر شما چیست؟نقطه کانونی این گزارش، اصلا سلبریتی ها نیستند. دقت کنید عدد حیرت انگیز 12 هزار میلیارد تومان در این بین حیف و میل شده است. این معادل 20 درصد بودجه عمرانی ایران در سال 97 است. بزرگی این عدد واقعا حیرت انگیز است. نقطه کانونی این است؛ این موسسه کجا، چگونه، با چه ضوابطی و با کدام حمایت ها به سهولت این کارها را انجام داده است. از چه کسانی تقدیرنامه دریافت کرده است؟ بانک مرکزی، دیوان محاسبات، سازمان بازرسی کل کشور کجا بودند و چه می کردند؟ این مسئله شامل سایر صندوق های متخلف نیز می شود که بزرگی تخلفات آنان کمتر از ثامن نیست. مسئولان اقتصادی کشور چند سالی است که مرتبا از مشکلات متعددی که صندوق ها برای سیستم پولی و مالی کشور ایجاد کرده اند، صحبت می کنند. به هر حال در همین دولت دکتر روحانی، جلوی ادامه کار آنها با همه هزینه هایی که داشت، گرفته شده است. دولت ناچار شده چند هزار میلیارد برای پرداخت سپرده گذاران چند موسسه پرداخت کند. اینها موضوعات اصلی است که در گزارش «شرق» و یادداشت های «شرق» از گذشته تا امروز دنبال می شود. بهتر است صداوسیما به سمت مسائلی نرود که در مقابل این پرسش ها بی اهمیت است. فرض کنیم آقا و خانم ایکس مبلغ سه میلیارد وام ارزان قیمت گرفته اند. این در برابر آن 12 هزار میلیارد چیزی نزدیک به صفر است. اگر رسانه ای مدعی است به دنبال حقوق مردم است، حتی اگر دیر مدعی این حقوق شده باشد، بهتر است این مسئله را در برنامه زنده خود دنبال کند.به عنوان یک استاد روزنامه نگاری و یک حقوق دان چه نظری درباره گزارش «شرق» دارید؟ حتی اگر این نظر انتقادی باشد، لطفا صریح آن را بیان کنید.یکی از کارکردهای آزادی رسانه دفاع از حقوق ملت است. به همین دلیل قاعده ای در امر انتشار خبر به نام نفع عمومی وجود دارد. به موجب قاعده نفع عمومی یک روزنامه یا رادیو و تلویزیون مجاز است اخباری که به زندگی کل ملت مربوط است، منتشر و بر آن تمرکز کند. امروز اقتصاد ایران در مرحله ای است که اقتصاددان ها و مسئولان دولت آن را خطرناک می دانند. یکی از شاهرگ های نظم حقوقی اقتصادی، نظم حقوقی پولی و بانکی است. من اقتصاددان نیستم؛ اما در نظرات استادان اقتصاد دیده ام که می گویند ورشکستگی یک بانک می تواند به ورشکستگی اقتصاد یک کشور بینجامد. صندوق های اعتباری به گفته مقامات اقتصادی وضعیت بحران سازی برای ملت ایران ایجاد کرده اند و از نظر حقوقی شاهد هستیم نظم حقوقی معین ناظر بر عملکرد بسیاری از آنها نبوده و نیست. می گویند نجات اقتصاد کشور مستلزم تعیین تکلیف نظام بانکی است و نظام بانکی نیازمند روشن شدن تکلیف صندوق های قرض الحسنه و اعتباری است که اتفاقا دارای حمایت هایی هم هستند. وظیفه حرفه ای نهاد رسانه آن است که این موضوع را کانون توجه قرار دهد. به اعتقاد من خیلی از روزنامه های کشور با این رویکرد تا جایی که اجازه داده شد، به این مسئله پرداخته اند و روزنامه نگاری ایران در حد مقدورات اندک خود در این بخش سربلند است؛ اگرچه تنگناهای بسیاری به آن تحمیل شده است که نمونه آن برخورد صورت گرفته با گزارش مهم روزنامه «شرق» است. ضمن احترام به صداوسیما این سازمان این امکان را داشته که بدون محدودیت های روزنامه ها به این پرونده ورود کند که در این امر واقعا عملکرد آن با امکاناتی که در اختیار دارد، قابل مقایسه نیست. مردم حتما به این نکته توجه دارند. البته من ترجیح می دهم رفتار دیروز مجری و تهیه کننده برنامه حالا خورشید را به فال نیک بگیرم، شاید برنامه سازان تلویزیون سرانجام وارد عرصه مبارزه رسانه ای با فساد در کشور بشوند.
                