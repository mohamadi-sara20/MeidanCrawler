سه‌شنبه ۲۶ تیر ۱۳۹۷
-----------------------------------------
سرمقاله
-----------------------------------------
پیام های روشن یک دیدار
-----------------------------------------

                    دیدارهای مقام معظم رهبری با دولت ها عموما برنامه ریزی شده و منظم است. این دیدارها در هفته دولت، ماه مبارک رمضان و آغاز کار دولت ها انجام می شود که در مورد دولت دکتر روحانی نیز همین روال رعایت شده است. اما گاهی نیز متناسب با شرایط کشور دیدارهای غیر برنامه ریزی شده به درخواست دولت یا صلاحدید مقام معظم رهبری صورت می گیرد که امری طبیعی در یک نظام پویاست. به دلیل جایگاهی که رهبری در نظام جمهوری اسلامی بر عهده دارند و اعمال قوه مجریه مانند سایر قوا با هماهنگی ایشان بر اساس نص قانون اساسی انجام می شود، رایزنی های مرتب علنی و غیرعلنی، یکی از رویکردهایی است که کارگزاران دولت از گذشته تا به امروز، آن را مشاهده کرده اند. شرایط روز ایران، مسئولیت سنگین مصاف با فشارهای بی امان خارجی و مسائل انباشته شده داخلی را بر دوش دولت قرار داده است. رئیس جمهور و اعضای کابینه برای اینکه بتوانند با همه کمبودها و نارسایی هایی که در اداره کشور با آن مواجه هستند، از تنگناهای فعلی عبور کنند، طبیعی است به دلیل مسئولیت مهمی که مقام معظم رهبری برای حفظ ایران و هدایت مدیریت کشور برعهده دارند، دیدارهای بیشتری با ایشان داشته باشند یا اینکه رهبر انقلاب، دولت را دعوت کنند تا ضمن اعلام پشتیبانی از دولت، رهنمودهای لازم را برای ادامه حرکت دولت ارائه کنند. باید واقعیت تلخی را یادآور شوم؛ منتقدان دولت که سال هاست موفق به کسب رای مردم در انتخابات های مختلف نشده اند تا دولت را در اختیار بگیرند، در یک سال و اندی اخیر که از تشکیل دولت دوم دکتر روحانی می گذرد، از همه تریبون ها و امکانات برای سیاه نمایی شرایط کشور و زیرسوال بردن سیاست های دولت بهره گیری کرده اند. آنان در تخریب دولت تا جایی پیش رفتند که اساسا مرزهای دولت و نظام را هم درنوردیدند و می توان گفت خط قرمزهای نظام را زیر پا گذاشتند که در پاره ای از موارد با واکنش جدی مقامات عالی نیز مواجه شده اند. چنین رفتاری از سوی رقیب نیرومند و قدرتمندی که دولت با آن مواجه است، در شرایط بسیار حساس فعلی قابل دوام نیست و حتما زمان مناسبی بود که مقام معظم رهبری با دعوت از دولت ضمن راهنمایی و تاکید بر نقش آفرینی، تحرک و جدیت بیشتر در پیشبرد امور، با حمایت واضح و روشن از مجموعه حرکت کشور، نیروهای وفادار به نظام را برای شکل گیری فضای مثبت در جامعه راهنمایی کنند. به باور نگارنده، این برنامه روشن برای جلسه روز یکشنبه بود که خروجی مشخصی داشت. در زمینه دیدارهای مقام معظم رهبری که عمومی و علنی نیست و با نهادهای مختلف برگزار می شود، مهم ترین سندی که برای قضاوت درباره محتوای این نوع جلسات در اختیار ماست، خبری است که پایگاه اطلاع رسانی دفتر مقام معظم رهبری با صلاحدید ایشان منتشر می کند. با نگاهی به خبر جلسه مذکور، جنبه های مثبت آن برای دولت، کاملا روشن است. ایشان همگان را به حمایت از دولت فراخواندند و به دولت توصیه کردند برای حل مشکلات مردم با همه توان وارد میدان شود؛ نوعی تهییج و انرژی بخشی به ارکان دولت. نکته سوم پیام روشنی بود که همراه با تاکید دریافت تضامین لازم از اروپا برای ادامه برجام دادند که نمی توان اقتصاد ایران را معطل بسته پیشنهادی اروپا کرد اما از تصمیم قاطع ایران برای ادامه برجام با 4+1 خبر دادند و چهارم، از صداوسیما خواستند اقدامات دولت را به درستی به اطلاع مردم برساند. مشخص نیست با وجود این پیام های روشن، چرا مخالفان دولت تلاش دارند همچنان به فضا سازی منفی علیه رئیس جمهور و این دیدار مهم ادامه دهند؟ اگر کسی امروز ملی بیندیشد، منافع ملی ایران و مردم را در نظر بگیرد یا حتی فقط خود را متعهد به نظام به عنوان دستاورد بزرگ انقلاب بداند و مدعی علاقه مندی به سرافرازی آن باشد، باید از ایجاد فضایی برای خدمت حداکثری به مردم و واردشدن حداقل هزینه ها به آنان استقبال کند و دست از فضاسازی های کاذب بردارد. امروز زمان کنارگذاشتن اختلافات و منافع شخصی و گروهی و پایان دادن به کینه ها و بغض های سیاسی است. در یک کلام روز همکاری است. ایران امروز با یک مشکل واقعی مواجه است؛ دولتی که در دنیا تصور می شد قاعده مند رفتار می کند و به پیمان های بین المللی خود پایند است، ماهیت قانون شکنی و عهدشکنی خود را بروز داده و با دشمنان منطقه ای ایران نظیر اسرائیل و عربستان به پایه ریزی اقدامات شومی دست زده و کمر به نابودی ایران بسته است. آنان خوب می دانند منطقه خاورمیانه منطقه ای نیست که بدون مشارکت ایران بتوان آن را اداره کرد اما نمی توانند این نقش را تحمل کنند.در 40 سال اخیر تحولاتی در منطقه رخ داده که کشورهای زیادی از آن تاثیر گرفته اند. عراق به دامان میلیتاریسم صدام هل داده شد و هنوز هم بعد از سقوط او، کمر راست نکرده است و مصر دیگر کشور تاثیرگذار خاورمیانه نیست. امروز بعد از 20 سال از حضور ناتو در افغانستان طالبان صحنه افغانستان را با حضور پررنگ در بیش از نیمی از آن تحت تاثیر قرار داده است. پاکستان تحت تاثیر مشکلات شدید داخلی سیاسی و فساد است. در این شرایط ایران است که به دلیل داشتن قدرت اقتصادی و سیاسی در حال حرکت به سمت جلو است. در عین حال با فضای مثبت و سازنده ای که برجام ایجاد کرده بود، ظرفیت های بین المللی مناسبی برای پیشرفت صنعتی کشور و نوسازی ناوگان تولید فراهم شده بود. بدخواهان ایران می دانند کشور ما با نیروی انسانی آموزش دیده، وسعت، موقعیت جغرافیایی و ظرفیت هایی بالفعل نشده اگر بتواند رشد اقتصادی بالای هشت درصد را تجربه کرده و در آرامش، توسعه خود را دنبال کند، به عنوان کشوری که تحت تاثیر سیاست های شرق یا غرب نیست، می تواند قدرت نوظهور اقتصادی لقب بگیرد. هر کسی که دوستدار ایران، مردم و نظام است، باید به دولت روحانی، به عنوان مسئول اداره کشور برای گذر از تله های خطرناک مقابل پیشرفت ایران، کمک کند. اکنون زمان وحدت، همکاری و کنارگذاشتن تریبون و رسانه های نیشدار است. کسانی که خود را ارادتمند مقام معظم رهبری می دانند، بهتر است پیام دیدار روز یکشنبه را بشنوند نه اینکه همچنان بر طبل اختلاف، جدایی و تخریب بکوبند.
                