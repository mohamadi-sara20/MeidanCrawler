دو‌شنبه ۱۰ اردیبهشت ۱۳۹۷
-----------------------------------------
type_unknown
-----------------------------------------
اندیشه سیاسی چیست؟ عمل سیاسی کدام است؟
-----------------------------------------

                    در پایان سال 1396 کتابی با مشخصات زیر از دکتر حسین بشیریه به چاپ رسید: «بشیریه، حسین (1396)، «احیای علوم سیاسی: گفتاری در پیشه سیاستگری»، تهران: نشر نی».دغدغه ای که کتاب مطرح می کرد بسیار مهم بود و ارزش آن را داشت که هرکس با توجه به توانش به این بحث وارد شده و در تدقیق و ترویج آن بکوشد. مرور کتاب اگرچه برایم شوق انگیز بود، اما برخی از دغدغه های ذهنی ام را بی پاسخ می گذاشت. دسته بندی ها و تفکیک های مطرح شده در کتاب به گمانم فاقد ریزبینی و ملاحظات منطقی می آمد. به علاوه احساس می کردم بنای رفیعی بر اساس مصالح غیردقیق طراحی شده و همین ویژگی ماندگاری این بنا را قربانی خواهد کرد. ازاین رو همراه با احساس دین نسبت به ایشان، تلاش کردم تا موضوع را با سخت گیری بیشتری صورت بندی کنم. بحث را از مفهوم «اندیشه» یا «تفکر» شروع می کنیم. به نظر می رسد مناسب ترین تعریف برای اندیشه عبارت باشد از: «تلاش روشمند برای پاسخ گویی به پرسش ها (یا حل مشکلات)». انسان ها درباره «موضوع»های مختلفی می اندیشند، ازاین رو می توان برحسب «موضوع»، اندیشه های بشر را به شاخه های مختلف تقسیم کرد. یکی از این شاخه ها «اندیشه های سیاسی» است. در تعریف سیاست، اگرچه «قدرت» محوریت دارد اما با تبعیت از دوورژه برای متمایزکردن موضوع سیاست از روابط اقتداری ساده موجود در جامعه می توان موضوع اندیشه های سیاسی را «قدرت نهادینه» دانست. (دوورژه، 1358: 18) براین اساس اندیشه های سیاسی، عبارت اند از: «تلاش های روشمند برای پاسخ گویی به پرسش ها و حل مشکلات پیش آمده در زمینه قدرت نهادینه شده». اگر این تعریف اجمالی از «اندیشه سیاسی» پذیرفته شود، می توان این پرسش را طرح کرد که چند گونه اندیشه سیاسی می توان داشت؟ در یک تقسیم بندی کلی می توان اندیشه های بشری را به دو دسته کلی «اندیشه های ناظر به واقعیت» و «اندیشه های ناظر به عمل» تفکیک کرد (احمدی، 1384: 242). اندیشه های ناظر به عمل به نوبه خود به دو قسم کلی تقسیم می شود: قسم اول معرفت ناظر به ارزش ها (بایدها و نبایدها، اهداف و غایات) و قسم دوم معرفت ناظر به شیوه تحقق ارزش ها و اهداف اتخاذ شده است. به تعبیر کاتوزیان بسیار مهم است که در اندیشه های ناظر به عمل میان «داوری های ارزشی» و «احکام ارزشی» با «داوری های مشی ای» و «احکام تجویزی» تمایز قائل شویم (کاتوزیان، 1374: 145). با توجه به آنچه گفته شد، به نظر می رسد می توان اندیشه های بشر در مورد «سیاست» (و البته به گمانم هر پدیده اجتماعی) را با معیار نوع «نتیجه» و «دستاورد» آن به سه دسته عمده تقسیم کرد:اندیشه های سیاسی:اندیشه های توصیفی – تبیینی، اندیشه های ارزشی – هنجاری، اندیشه های توصیه ای – تجویزی.به اختصار به هر یک اشاره می کنیم:یکم. اندیشه های توصیفی– تبیینی. اندیشه های توصیفی (descriptive) تلاش روشمند برای بیان ویژگی های «موضوع» است. ازاین رو به پرسش هایی درباره وجود، اندازه، شکل و توزیع یک پدیده یا متغیر پاسخ می گوید. اندیشه های توصیفی با برشمردن ویژگی های موضوع به ما کمک می کنند تا «طبقه بندی» و «مقایسه» کنیم. اندیشه های تبیینی (explanatory) تلاش روشمند برای پاسخ گویی به پرسش هایی درباره «چرایی» و «چگونگی» ایجاد یک پدیده هستند. حاصل اندیشه های تبیینی گزاره هایی هستند که روابط علی (علت و معلولی) میان متغیرها و پدیده ها را بیان کرده یا دست کم روابط همبستگی موجود میان آنها را بیان می کنند. روشن است که اندیشه های توصیفی و تبیینی ناظر به واقعیت ها (facts) هستند.دوم. اندیشه های ارزشی– هنجاری. هنجارها قواعد رفتار هستند؛ قواعدی که معین می کنند در یک گروه یا در یک موقعیت چه رفتاری لازم و پذیرفتنی است. هنجارها، مبین انگاره های رفتاری مشخصی هستند که فرد «باید» یا «بهتر» است از آنها پیروی کند و به همین دلیل معیارهایی هستند برای ارزیابی رفتار فرد یا گروه. ارزش ها با هنجارها تفاوت دارند. هنجارها قواعد رفتار هستند درحالی که ارزش ها معیارهایی کلی هستند و بسیاری از اوقات مستقل از موقعیت و شرایط هستند. برخی از آنها چنان کلی، عمومی و دائمی هستند که در تمام فرهنگ ها و جوامع وجود داشته و مقید به زمان و مکان نیستند. بخشی از اندیشه های سیاسی معطوف به بحث از هنجارها و ارزش ها در عرصه سیاست است. تعیین آرمان ها و مطلوب ها، بایدها و نبایدها، خوب ها و بدها در این بخش صورت می گیرد. نتایج این گونه از اندیشه ها در قالب جملات امرونهی خود را نشان می دهند.سوم. اندیشه های توصیه ای– تجویزی. اندیشه های تجویزی (prescriptive) با هدف ارائه راه حلی برای مشکلات و نابسامانی ها صورت می گیرند. معمولا تدابیری به اداره کنندگان یک حوزه خاص پیشنهاد می کنند که از طریق آنها بتوان یک وضعیت نامناسب و نامطلوب را به وضعیتی قابل قبول و مطلوب تبدیل کرد. ازاین رو محصولات این بخش از اندیشه ها از جنس چاره اندیشی و راه حل جویی و تدبیرکردن است.روشن است که در جهان واقعی و در اذهان ما این سه گونه از اندیشه به طور مشخص از یکدیگر تفکیک نشده و متمایز نیستند. این تفکیک، تفکیکی تحلیلی است و از این نظر اهمیت دارد که به ما گوشزد می کند که طرح ادعا و رد و قبول ادعاها در هر زمینه باید از روش های خاص خود تبعیت کند و نمی توان با همان روشی که از ادعاهای توصیفی یا تبیینی دفاع می کنیم، از ادعاهای ارزشی و هنجاری هم دفاع کنیم؛ اما نکته مهم تری نیز درباره این طبقه بندی وجود دارد. اندیشه های توصیه ای و تجویزی حاصل همکاری منطقی دو دسته دیگر از اندیشه ها هستند!صورت توصیه ها و تجویزهای ما این است که «اگر می خواهی (ب) تحقق پیدا کند، (الف) را ایجاد کن» یا «اگر می خواهی (ب) از میان برود، (الف) را از میان بردار». این توصیه و تجویز زمانی می تواند منطقی و موجه باشد که شما به دو مقدمه باور داشته باشید. نخستین مقدمه، توصیفی و تبیینی است: «اگر (الف) وجود داشته باشد، آن گاه (ب) پدید خواهد آمد». در واقع به نوعی رابطه علی میان (الف) و (ب) تایید می شود. دومین مقدمه ارزشی و هنجاری است: «پدیدآمدن یا از میان رفتن (ب) مطلوب است و باید اتفاق بیفتد». هریک از این دو مقدمه که رد شدند، توصیه و تجویز پیشنهادی نیز بی اعتبار و غیرموجه می شود. برای هر توصیه و تجویزی دست کم به دو مقدمه، یکی توصیفی و تبیینی و دیگری ارزشی و هنجاری نیاز داریم.اولین پرسش مطرح شده در ذهن من درباره کتاب دکتر بشیریه از همین جا شکل می گیرد. «حکمت سیاسی» مد نظر ایشان معطوف به مباحث «ارزشی و هنجاری» است یا مباحث «توصیه ای و تجویزی»؟ تصور می کنم اگر این تفکیک با دقت صورت نگیرد، نتایجی از آن خواهیم گرفت که نامتناسب خواهند بود. پرسش درباره اهداف و غایت های مطلوب زندگی سیاسی یک مقوله است و پرسش درباره «چگونگی» دستیابی به آنها و تحقق بخشیدن به آنها مقوله ای دیگر. به نظر می رسد دکتر بشیریه نیز به همان خطایی دچار شده که بخش عمده ای از اقتصاددانان به آن دچار می شوند و میان «احکام ارزشی» و «احکام تجویزی» تمایز قائل نمی شوند. اگر منظور دکتر بشیریه از دانش سیاسی تجویزی، تجویز به معنای دقیق کلمه یعنی راه حلی برای تبدیل وضع موجود به وضع مطلوب یا حرکت از وضع موجود (و نامطلوب) به سوی وضع مطلوب باشد، این تجویز بدون تکیه به گونه ای از رابطه علی (محصول اندیشه های تبیینی) موجه و مستدل نیست.اگر ما به شکل موجهی باور نداشته باشیم که «اگر p آن گاه q»، چگونه می توانیم توصیه و تجویز کنیم که «چون q مطلوب است، برای ایجاد p بکوش»؟ هر تجویزی به طور منطقی به یک پایه تبیینی احتیاج دارد.پرسشی که می توان در برابر دکتر بشیریه قرار داد، این است که اگر توصیه و تجویز نیازمند پایه ای تبیینی است، این پایه تبیینی را باید از چه منبعی اخذ کرد؟در فضای فکری و فرهنگی آشنای جامعه ما، حداقل سه نوع تبیین درباره پدیده ها مشاهده می شود. یک نوع تبیین، تبیین های دینی است. در جهان بینی دینی جهان مجموعه ای از آیه ها (نشانه ها) و سنت ها (قواعد و قوانین حاکم بر آنها) است که اشاره به هستی مطلق و یگانه دارند. همه پدیده ها به عنوان آیه و با تکیه بر اراده و خواست و فعل خدا تبیین می شوند و براساس سنت ها توضیح می یابند. نوع دیگری از تبیین، تبیین متافیزیکی یا هستی شناسانه است. در این نوع از تبیین پدیده ها با تکیه بر ذات و عرض، جوهر و عرض، قسری و طبعی، وجوب و امکان و سلسله مراتب وجود و... تبیین می شوند.نوع سوم تبیین علمی (تجربی) است. تبیین علمی، همواره در سایه نظریه های علمی صورت می گیرد. بدون یک نظریه علمی نمی توان از پدیده ای تفسیر علمی داد. تفسیر علمی یعنی اینکه یک واقعه خاص را مصداقی از نظمی عام قرار دهیم.بحث ما در اینجا درباره ویژگی های هریک از این تبیین ها و نقش و رابطه متقابل آنها یا اعتبار داشتن و اعتبار نداشتن آنها نیست. پرسش درباره این است که کدام یک از این تبیین ها می توانند به عنوان مقدمه منطقی تجویز مورد بهره برداری قرار گیرند؟ در واقع می توان از نسبت میان هریک از این انواع تبیین با عمل پرسش کرد. هم تبیین های دینی و هم تبیین های متافیزیکی تاثیر خود را روی تعیین جهت عمل و راه کلی زندگی می گذارند؛ اما تبیین علمی راه تصرف و تسلط بر پدیده ها را نیز نشان می دهد. درواقع تبیین و دید علمی به انسان قدرت و توانایی «تغییر» و «تصرف» در پدیده ها و استخدام آنها در راستای میل و آرزوهای خود را می دهد. در حالی که تبیین دینی و فلسفی نقش خود را در مشخص کردن جهت عمل و انتخاب راه زندگی مشخص می کنند (مطهری، 1357: 18).به گمان برخی از فیلسوفان علم، دلیل این تفاوت تاکید علوم تجربی بر چیزی است که طبیعت شناسان قدیم به آن «قسریات» (در مقابل «طبایع») می گفتند (سروش، 1369: 23). بدون آنکه وارد بحث از دلیل تفاوت بشویم، می دانیم که تنها از تبیین های علوم تجربی است که می توان برای شکل دهی به مقدمه منطقی تجویز (پایه توصیف و تبیین) بهره گرفت و نه سایر تبیین ها. از این رو برای هر نوع تجویزی چه درباره پدیده های طبیعی (فن و فناوری) و چه درباره پدیده های اجتماعی (خط مشی گذاری و طراحی راهبرد و برنامه ریزی) باید پایه ای از جنس علوم تجربی فراهم کرد. بحث در واقع از همین جاست که با «علم سیاست» (politics) پیوند می خورد. مطابق با فهم متعارف، علم سیاست شاخه ای از علوم اجتماعی است و علوم اجتماعی در کنار علوم دقیقه (فیزیک، شیمی، مکانیک و نجوم) و علوم زیستی، مجموعه بزرگ علوم تجربی (Science) را شکل می دهند. از این رو، هرآنچه درباره علوم اجتماعی به طورکلی صادق است، درباره علم سیاست نیز مصداق دارد. موضوع علوم اجتماعی «رفتارهای فردی و جمعی، ارادی و غیرارادی و آگاهانه و ناآگاهانه انسان» است. از این رو، علم سیاست نیز حول «رفتارهای انسان در رابطه با قدرت نهادینه شده» می چرخد. علم سیاست نیز مانند سایر علوم اجتماعی می کوشد رفتارهای انسان را در «قالب نظم های تجربه پذیر» فهم و تفسیر کند. به همین دلیل است که روش غالب در آن، «روش تجربی» است و بخشی از علوم تجربی محسوب می شود و نه دانش های عقلی یا نقلی. کم و بیش از مباحث مطرح شده درباره موضوع، روش، هدف، امکان پذیری، اعتبار و... این علوم مطلع هستم؛ به ویژه از مباحثی که در فلسفه علم و فلسفه علوم اجتماعی مطرح می شود، چیزهایی خوانده و شنیده ام. در مجموع گمانم این است که می توان «علوم تجربی اجتماعی» داشت؛ اما این باور هیچ ارتباطی با قرارگرفتن ذیل سرمشق «اثبات گرایی» ندارد. نکته ای که به دفعات در اثر دکتر بشیریه تکرار می شود، پیونددادن علم سیاست متعارف با اثبات گرایی است. مگر آنکه با تسامح «علم سیاست اثباتی» را به معنای توصیفی و تبیینی بگیریم و نه به معنای اثبات گرابودن این شاخه از علم تجربی. چنان که سرمشق های پژوهشی موجود در محافل آموزشگاهی و علمی را به چهار سرمشق «اثبات گرایی»، «واقع گرایی پیچیده»، «نظریه انتقادی» و «برساخت گرایی» تقسیم کنیم، می دانیم این سرمشق ها را می توان از نظر هستی شناختی، معرفت شناختی و روش شناختی با یکدیگر مقایسه کرد. برای باور به امکان وجود «علم سیاست تجربی»، هیچ ضرورتی ندارد دیدگاه های اثبات گرایان را درباره فلسفه علم بپذیریم. گمان نمی کنم در میان فیلسوفان علم امروز، بتوان کسی را یافت که از اعتبار برخوردار بوده و هنوز از باورهای «پوزیتیویستی» نسبت به علوم تجربی دفاع کند. اثبات گرایی به یک معنا، امروز مرده است. مگر آنکه دکتر بشیریه اثبات گرایی را به مفهوم دیگری به کار بگیرند که همه طرفداران امکان داشتن «علوم اجتماعی تجربی» را دربر بگیرد. از برخی اشاره های دکتر بشیریه برمی آید که ایشان به امکان شکل گیری دانش تجربی در زمینه رفتارهای سیاسی با تردید می نگرند؛ اما چون تصریحی در این زمینه صورت نگرفته است، به این بحث نمی پردازیم. البته باید توضیح داد بهره گیری از نظریه های علمی به عنوان یکی از پایه های تجویز، کار دشواری است. در اینجا نیز باید تکلیف خود را در سطوح مختلف روشن کنیم تا بتوانیم به ارائه نظریه ای به عنوان راهنمای عمل دست یابیم. این قاعده درباره همه پدیده های اجتماعی درست است. به تصویر هرم وارونه درا ین صفحه توجه کنید.به طور مثال، فرض کنید در برخورد با مدیران شهرداری تهران با رفتار خاصی مواجه می شوید که می خواهید آن را تبیین کرده و زمینه های اصلاح آن را بررسی کنید. این هرم را از گروور و گلازیر (1986) وام گرفته و با تغییراتی آورده ایم.نخست باید «سرمشق غالب» در بررسی را مشخص کنید؛ مثلا سرمشق «واقع گرایی پیچیده». آن گاه باید یک نظریه کلان را که خود مجموعه ای است از چند نظریه رسمی و محتوایی برگزینید؛ مثلا نظریه دیوان سالاری ماکس وبر. پس از آن، احتیاج به یک نظریه رسمی (صوری) دارید؛ نظریه ای که تعمیم پذیر بوده و مدعی است در جوامع مختلفی قدرت تبیین دارد؛ مثلا نظریه رفتار مدیران دولتی (مربوط به مباحث اداره امور عمومی). پس از آن یک نظریه محتوایی لازم دارید. نظریه محتوایی شبکه ای از مفاهیم و گزاره هاست که متمرکز بر یک پدیده واقعی و محدود به یک موقعیت و مکان خاص است که در اینجا باید «نظریه رفتار مدیریتی مدیران شهرداری تهران» باشد. پس از این مرحله است که می توان پرسش پژوهشی و فرضیه طرح کرد و پیش بینی هایی تجربه پذیر برای آینده ارائه داد. تنها در این مرحله است که می توان «صورت دستوری شده نظریه» را به عنوان راهنمای تجویز و اقدام ارائه کرد. اغلب مباحث نظری، علمی و تجربی چون به مرحله نظریه های محتوایی (substansive) نمی رسند و در مراحل قبل متوقف می شوند، نمی توانند به روشنی راهنمای تجویز هم باشند. ناکارآمدبودن علوم اجتماعی در تجویز به دلیل این است که در مرحله نظریه کلان یا نظریه رسمی متوقف می شوند و به نظریه های محتوایی نمی رسند. مشکل در سطح نظریه پردازی است و نه علوم اجتماعی تجربی.به گمانم تا همین مقدار برای نشان دادن این نکته که برای ارائه تجویز و راه حل برای تحقق آرمان های سیاسی، کاملا نیازمند نظریه هایی از جنس نظریه های علوم اجتماعی تجربی هستیم، کافی باشد.دکتر بشیریه تنها به تجویز و توصیه ها توجه و تاکید ندارد؛ بلکه به تصریح، به تعیین آرمان ها و ارزش های محوری در حوزه سیاست نیز به عنوان بخشی از حکمت سیاسی تاکید می کند. در اینجا حداقل دو پرسش مطرح می شود؛ نخست اینکه بحث از آرمان ها و ارزش ها ذیل کدام بخش از اندیشه های سیاسی دنبال می شود و دوم اینکه آیا این بخش نیز با علم سیاست ارتباطی پیدا می کند یا خیر؟ در پاسخ به پرسش نخست، به گمانم بحث «فلسفه سیاسی» مطرح می شود. در یک تعریف اجمالی، فلسفه سیاسی عبارت است از: «کوشش و تامل نظری و عقلی برای پاسخ به پرسش های بنیادی مطرح در حوزه سیاست.» به طور استقرایی می توان دید که مباحث مطرح شده در حوزه فلسفه سیاسی از سه نوع مختلف هستند. یک نوع از مباحث به روشن کردن معنا و تحلیل مفاهیم کلیدی سیاست (مانند حکومت، دولت، اقتدار و...) می پردازد. نوع دوم مباحث از جنس توصیفی است، اما به دلیل روش غیرتجربی آن و متکی بودنش بر تامل نظری و عقلی از مباحث علم سیاست جدا می شود. بحث هایی چون منشا مشروعیت و حقانیت حکومت ها و بحث از انسان شناسی سیاسی را می توان در این گونه دسته بندی کرد، اما مهم ترین بخش فلسفه سیاسی، مباحث ارزشی و هنجاری آن است. فیلسوفان سیاسی چهره ای از آرمان شهر مورد نظر خود ارائه می کنند. آنها می کوشند ارزش هایی را مطرح کنند که بهینه سازی زندگی سیاسی و ارتقای کیفیت زندگی سیاسی به آنها بستگی دارد. ارزش هایی که مبنایی برای سامان دهی زندگی جمعی هستند (واعظی، 1395: 58). همین بخش از فلسفه سیاسی است که آن را با فلسفه اخلاق پیوند می دهد.بنابراین خواست دکتر بشیریه نه احیای علم سیاست بلکه احیای فلسفه سیاسی است. بحث از آرمان های سیاسی باید با روش فلسفی انجام شود. نمی توان از علوم اجتماعی (تجربی) انتظار بحث ارزشی و هنجاری داشت، اما باید دانست ارتباط خاصی میان آرمان های سیاسی و علوم سیاسی وجود دارد. علوم سیاسی می تواند به «واقع بین»شدن آرمان های سیاسی یاری برساند. اگر قبول داشته باشیم نمی توان مردم را دعوت به «غیرممکن» کرد و نمی توان چیزی را به عنوان «آرمان» ترویج کرد که تحقق بخشیدن به آن «ناممکن» باشد. آن گاه می توانیم بپرسیم چگونه می توان دریافت که کدام آرمان سیاسی ممکن است و کدام آرمان سیاسی ناممکن؟ ارزش سیاسی را که اکثریت انسان ها در اکثریت مواقع نتوانند به آن پایبند باشند، نمی توان به عنوان ارزش ترویج کرد. در سیاست باید «آرمان گرای واقع بین» بود؛ یعنی به دنبال تحقق ممکن ها گشت. چه دانشی برای ما امکان پذیربودن یا امکان پذیرنبودن یک آرمان و ارزش را روشن می کند؟ به نظر نمی رسد دانشی غیر از علم سیاست و دانش هایی مانند جامعه شناسی سیاسی و اقتصاد سیاسی که حاصل ترکیب آن با علوم اجتماعی دیگر است، قادر به انجام این کارکرد باشد. علوم سیاسی و علوم ترکیبی همراه با آن، می توانند به عنوان راهنمایی برای آزمون «واقع بینی» آرمان ها و ارزش ها به ما یاری برسانند و از این طریق انتخاب میان آرمان ها و ارزش ها را موجه و معتبر کنند. واقع بینی (امکان پذیری) یکی از معیارهای نقد آرمان ها و ارزش هاست. حتی اندیشه های ارزشی و هنجاری سیاسی نیز نمی تواند بی نیاز از علم سیاست و شاخه های مختلف آن باشد. به نظر می رسد دعوت به گذار از علم سیاست برای احیای اندیشه سیاسی، راه به جایی نمی برد؛ هم در توصیف و تبیین، هم در ارزش گذاری و داوری هنجاری و هم در توصیه و تجویز همه جا نیازمند دانش تجربی نسبت به رفتار سیاسی انسان هستیم. علم سیاست شرط لازم (و نه کافی) داشتن اندیشه های معتبر و موجه درمورد سیاست است. ابهام در مفاهیم گاه با به کارگیری واژه های نامناسب تشدید می شود؛ برای مثال می توان از به کارگیری دو واژه «دولت» و «سیاست گذاری» یاد کرد. واژه دولت در میان علوم سیاسی دان ها در مقابل اصطلاح «state» به کار می رود، دکتر بشیریه با وجود آنکه در جای دیگری گفته اند این کاربرد با کاربرد معمول در جامعه امروز ما هم خوانی ندارد و دولت در برابر اصطلاح «government» به کار می رود، اما خود نیز در این متن بر همین کاربرد غیرمعمول پای می فشارند.مثال دیگر برابرنهاده انتخابی برای اصطلاح «policy» است. دکتر بشیریه مانند سایر علوم سیاسی دان ها این اصطلاح را به «سیاست» ترجمه می کنند، در حالی که «politics» را هم «سیاست» ترجمه می کنند. پذیرش ترجمه واحد برای دو اصطلاح مختلف که مشخص نیست با چه انگیزه ای بر آن پافشاری می شود، گاه تمایزها و تفاوت های علم سیاست و علم خط مشی را کم رنگ می کند. مطالعه خط مشی های عمومی «public policy» و خط مشی گذاری عمومی «public policy making» اگرچه در اندیشه های افرادی مانند وبر و کینز هم دیده می شد، اما در فاصله دو جنگ جهانی و اوایل دهه 1960 بود که توسط «هارولد لاسول» به یک جریان مطالعاتی منسجم تبدیل شد. در واقع شکل گیری «علوم خط مشی گذاری» هم زمان با دوران اوج و قدرتمندی علوم سیاسی بود. خط مشی های عمومی قواعد و اصولی هستند که توسط مراجع ذی صلاح در کشور وضع شده اند و راهنمای عمل بخش عمومی بوده و اولویت ها و بایدها و نبایدها را برای حل مسائل و مشکلات عمومی مشخص می کنند. ازاین رو خط مشی های عمومی به همه حوزه های زندگی جمعی ما مربوط می شوند و نه فقط حوزه اقتصاد یا حوزه سیاست.می توان فرایند خط مشی گذاری عمومی را در سه مرحله تدوین خط مشی، اجرای خط مشی و ارزشیابی خط مشی خلاصه کرد (الوانی، 1395: 9). نکته مهمی که باید مورد توجه قرار گیرد، این است که «تدوین و شکل دهی خط مشی عمومی» از جنس اندیشه های توصیه ای و تجویزی در حوزه های مختلف زندگی جمعی (اقتصادی، سیاسی، فرهنگی، اجتماعی و روابط خارجی) است. از این رو تمام مباحثی که در زمینه ابتنای هر توصیه و تجویزی بر دو پایه منطقی توصیف و تبیین از یک سو و ارزش گذاری و هنجارگذاری از سوی دیگر است، در اینجا نیز قابل تکرار است. می توان گفت برای خط مشی گذاری اقتصادی به علم اقتصاد، برای خط مشی گذاری اجتماعی به جامعه شناسی، برای خط مشی گذاری سیاسی به علم سیاست و الی آخر نیازمندیم. بدون یک پایه از جنس علوم اجتماعی تجربی، خط مشی گذاری عمومی تیراندازی در تاریکی است. گمان می کنم این واقعیت مورد غفلت دکتر بشیریه قرار گرفته است.بحث را جمع کنم! واقعیت این است که فلسفه به ویژه گرایش فلسفه تحلیلی در مورد حوزه فلسفه سیاسی در قرن بیستم دچار رخوت و سکوت محسوسی شد، به گونه ای که دیگر فلسفه سیاسی برای آنها جذابیتی نداشت. البته باید نظریه «عدالت به مثابه انصاف» رالز را استثنا کرد. این واقعه هم دلایل روش شناختی و معرفت شناختی داشت و هم دلایل محتوایی. محدودشدن وظیفه فیلسوفان به پالایش زبان و درک رابطه آن با ذهن و جهان واقع از یک سو و واکنش به شکست طرح های کلان ساختن آرمان شهر در زندگی این جهانی از سوی دیگر، ما را در ریشه یابی این رخوت و رکود یاری می کند. از این رو همدل با دکتر بشیریه باید برای احیای اندیشه های سیاسی کوشید. اما این احیا را باید در زمینه های گوناگون پیش برد. «علم سیاست»، «فلسفه سیاسی»، «فلسفه علم سیاست» و «مطالعه خط مشی گذاری عمومی» همگی از زمینه هایی هستند که نیازمند تقویت و احیا هستند. احیای اندیشه درباره سیاست، با انکار اهمیت هیچ یک از این دانش ها به پیش نخواهد رفت. امیدوارم کتاب دکتر بشیریه، چون آثار پیشین او، بسترساز گفت وگوهای انتقادی و ارتقای سطح عمومی اندیشه در جامعه ما شود. امیدوارم زمانی قدر اندیشمندانی چون بشیریه را بهتر بدانیم و از وجودشان برای گرمی بخشیدن به شعله های روشنگری در داخل کشور بهره ببریم.
                