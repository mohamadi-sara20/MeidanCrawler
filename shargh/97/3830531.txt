شنبه ۱۹ آبان ۱۳۹۷
-----------------------------------------
حرف اول
-----------------------------------------
حمید هوشنگی سرانجام آرام گرفت
-----------------------------------------

                    مرداد سال 59 بود که برای نخستین بار با حمید آقای هوشنگی آشنا شدم. آقای کمال خرازی که مسئولیت خبرگزاری را بر عهده گرفته بود، از دوستانی برای همراهی دعوت کرد؛ از جمله حمید و من.
در همان ساعت های آغازین آشنایی نیز شخصیت متفاوت او، خود می نمود او پرتحرک و حتی بی قرار است!
در جمع کوچک ما، فقط حمید دانش آموخته «ارتباطات» بود و افزون بر آن در عرصه خبر تجربتی گران و چندساله در توشه داشت.
پنهان نمی کنم که کارکردن با هوشنگی در آن سال ها کار آسانی نبود، اما این همکاری به اقتضای شرایط، تداوم یافت تا روزی که تجاوز عراق آغاز شد.
جنگ تحمیلی و دفاع با همه دشواری ها و فرازوفرودهایش، ضرورت ها و ملزومات دیگری را فرا راه جامعه و مردم قرار داده بود و خبرگزاری به این دلیل، از همان نخستین روز، پرشور در سازماندهی فعالیت های خبری مرتبط نقش آفرین بود، هرچند کمتر دیده شد و حمید هوشنگی در مرکز آن!
با ادای احترام برای مشارکت عزیز سایر رسانه های کشور، به قاعده، «ستاد تبلیغات جنگ» همواره بر «شانه های» بی ادعای خبرگزاری می چرخید، اما بعدها مسیر خود را کج کرد و…؛ هرچند کسانی داعیه های دیگری داشتند.
من شهادت می دهم که «بچه های خبرگزاری» چه پرشور، اما غریبانه در این میدان مشق عشق می کردند و هیچ نخواستند و حمید هوشنگی میدان دار سخت گیر این تکاپو بود… .
زندگی ادامه داشت و حمید عازم لندن شد. او در دفتر لندن نیز به اعتبار تمامی تجارب و اندوخته های گران خود خوش درخشید.
به اعتبار آشنایی سالیان، گواهی می دهم که حمید با خبر می زیست، با خبر گام برمی داشت، نه! می دوید، با خبر می خندید و بغض می کرد و…! او آرام نداشت. حتی آن گاه که به اقتضای زمانه «بازنشست» شد، این علاقه و تکاپو را رها نکرد.
بسیاری گواهی خواهند داد که حمید در بستر مرضی که تنش را به تدریج فرسود و سرانجام جانش گرفت، همواره سیر تحولات ایران و جهان را به دقت پی می گرفت و برداشت های خود را با گشاده رویی با دوستان تقسیم می کرد تا واپسین روز!
 بیماری جسم حمید را رنجور کرده بود، اما واقعیت آن بود که دل او از تحکم های بی قاعده و ناداوری های تاسف باری که علیه او ساز شده و امکان درمان و همچنین زیستن با خانواده را از او سلب کرده بود، بیشتر در رنج بود.  او اینک به دیار باقی ره سپرده است؛ خدای رحمان و رحیم آن را اول آرامش او قرار داده و غفران واسعه خود را ارزانی او کند. شرط انصاف نیست در این ذکر خیر، از مهربانی های مشفقانه و بردباری همسر گرامی او، خانم مریم صادقی (هوشنگی) که از آغاز و در دهه های سپری شده در برابر بی قراری حمید و «دلبستگی او به رادیو» و مقتضیات حرفه پرخطر خبری و… و در سال های اخیر به ویژه در مراقبت خستگی ناپذیر از تن بیمار و روح خسته او همراهش بود، یادی به میان نباید. برای خانواده محترم هوشنگی، شکیبایی، سربلندی و پاداش اخروی آرزو می کنم و این ضایعه را به جامعه خبری کشور و به ویژه همکاران ایرنا  تسلیت می گویم.
                