شنبه ۵ آبان ۱۳۹۷
-----------------------------------------
یادداشت
-----------------------------------------
تکرار بحران موشکی؟
-----------------------------------------

                    آیا جهان دوباره نگران بالارفتن تنش های بین المللی و جنگ هسته ای می شود؟ آیا دوباره آمریکا و روسیه در رقابت و لجبازی با یکدیگر بحران موشکی کوبا را تجربه می کنند؟
در سال 1962 با شکست عملیات آمریکا علیه کوبا معروف به جنگ خلیج خوک ها، شوروی برای تلافی استقرار موشک های میان برد هسته ای آمریکا در ایتالیا و ترکیه، اقدام به استقرار موشک های مشابه در کوبا کرد که خطری جدی برای آمریکا به شمار می رفت. جان کندی، رئیس جمهور آمریکا، با اعلام آماده باش به نیروهای مسلح این کشور، آمادگی خود را برای جنگ هسته ای به جهان ابراز کرد و جهان برای 13 روز در ترس و وحشت از این تقابل که نابودی کره زمین را در پی داشت، به سر می برد و از جمله در ایران مردم به مساجد رفتند و با ذکر و دعا برای پایان یافتن بحران، نذر و نیاز کردند تا اینکه بالاخره جان کندی و خورشچف رهبر شوروی، برای برداشتن موشک های میان برد هسته ای از کوبا و ترکیه توافق کردند و جهان نفس راحتی کشید. اکنون همان دو کشور دارند سناریویی مشابه را تکرار می کنند. در چند سال گذشته آمریکا موشک های میان برد هسته ای خود را در رومانی و ضدموشک ها را در لهستان مستقر کرده بنابراین روسیه هم دست به تولید موشک های مشابه زده است و قصد استقرار آنها در مرزهای روسیه با اروپا را دارد. آمریکا تهدید کرده در صورت استقرار این نوع موشک ها، با حمله پیشگیرانه آنها را نابود می کند و از پیمان INF نیز خارج می شود. ترامپ در پی خروج سریالی از پیمان ها، قطع نامه ها و موافقت نامه های بین المللی، اینک قصد دارد از پیمان کاهش و محدودیت موشک های میان برد هسته ای یا INF بین آمریکا و روسیه خارج شود و جان بولتون را به مسکو اعزام کرده تا رسما خروج آمریکا را به مقامات روسیه اطلاع دهد. از یک سو خروج ترامپ از پیمان های بین المللی آن قدر تکرار شده است که کسی در خروج آمریکا از پیمان 
INF تردید نمی کند. از سوی دیگر در روان شناسی آمریکایی دونالد ترامپ به خوبی برای جهانیان روشن شده که همه خروج هایش ناشی از واکنش های انفعالی است. به عبارت دیگر دونالد ترامپ مظهر آن دسته از آمریکایی هاست که لاغرشدن قدرت اقتصادی بین المللی آمریکا را برنمی تابند و با زبان قلدرمآبانه می خواهند نارضایتی خود را بیان کنند. درحالی که زمانه عوض شده  است و این قبیل اقدامات انفعالی قادر نخواهند بود جلوی مسیر قطعی تاریخ را سد کنند؛ البته این به این معنا نیست که آمریکا در دو یا سه دهه افول می کند بلکه همان طور که صد سال اوج آمریکا طول کشید، ممکن است صد سال هم افول آن و تبدیل شدنش به یک قدرت منطقه ای، طول بکشد. نگرانی اصلی دونالد ترامپ و طرفداران «آمریکای شماره 1»، پیشرفت های چین است که در سایه نبود هرگونه پیمان با آمریکا، با آزادی کامل در حال تولید انواع موشک های میان برد هسته ای است. 
اگر چین به همین ترتیب پیش رود دیگر آمریکا به بازدارندگی در مقابل این کشور موفق نخواهد شد. بدتر از آن اگر چین و روسیه دو رقیب دیرینه آمریکا با یکدیگر علیه آمریکا متحد شوند عرصه بر آمریکا به طور جدی تنگ تر می شود. به این ترتیب روسیه قصد دارد به مشابهت استقرار موشک های آمریکا در رومانی و ضدموشک ها در لهستان، موشک های خود را در کنار مرزهای اروپا نصب و آمریکا را وادار به برداشتن موشک هایش کند. خروج آمریکا از پیمان INF، این رویارویی را شتاب بیشتری می دهد و دوباره ممکن است اصرار طرفین بر موضع خود، جهان را در معرض یک نبرد هسته ای قرار دهد که اولین قربانی آن، اروپایی ها خواهند بود. خطر هسته ای ممکن است اروپایی ها را از آمریکا جدا کند تا آنجا که بر رومانی و لهستان فشار وارد کنند تا موشک های آمریکایی را در خاک خود جمع آوری کنند. این اتفاق در پرتو اختلافات سیاسی اروپا و آمریکای دونالد ترامپ، زمینه جدی پیدا کرده است و اروپایی ها به خوبی متوجه شده اند آمریکای تندروها فقط به فکر آمریکای شماره یک هست و منافع و امنیت ملی اروپا موضوعی ثانویه به شمار می رود بنابراین باید به فکر خود و امنیت خود باشند. این وضعیت به نفع روسیه و چین تمام خواهد شد و باعث و بانی آن همان تندروی های ترامپ و اطرافیانش است که آثار و تبعات سیاست هایشان به تدریج روشن می شود. در مجموع شرایط سرگیجه آوری برای آمریکا ایجاد شده و دونالد ترامپ هم تیشه بیشتری به ریشه آمریکا می زند.
                