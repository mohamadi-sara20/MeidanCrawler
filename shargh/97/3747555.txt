سه‌شنبه ۱ خرداد ۱۳۹۷
-----------------------------------------
سرمقاله
-----------------------------------------
ماهاتیر، مالزی و جامعه ایران
-----------------------------------------

                    بازگشت یا رستاخیز ماهاتیر محمد و نیل مجدد او به رهبری سیاسی مالزی در دهه دهم زندگی اش، قابل توجه ترین رویداد سیاسی متاخر بوده است. البته قابل توجه نه از حیث درجه وسعت یا اثرگذاری اش بر جهان، بلکه به خاطر اهمیت نمادین آن در تجربه سیاسی و تاریخی. موفقیت مدیریت ماهاتیر محمد در تبدیل کشوری در دوران پسااستعماری و متکی بر اقتصاد روستایی با سطح معیشت نسبتا پایین، به کشوری صنعتی و مدرن، با رونق اقتصادی و رفاه گسترده، وی را به یکی از استثنائی ترین رهبران سیاسی تبدیل کرده است. اگرچه با یک رویکرد هگلی می توان مشاهده کرد که تحقق اهداف و آرمان های او نوعی از نفی را نیز درون خود پروراند. نارضایتی از استبداد رای او، سرکوبگری سیاسی و نهادینه شدن تبعیض های مبتنی بر نژاد و قومیت، همان نفی ای بود که تحقق آرمان های او، آنها را درون سیستم ایجاد کرد. نفی ای که می توان آن را به مثابه واپس رانی یا حتی سرکوب نیز قلمداد کرد. ولی این بار بازگشت ماهاتیر پس از دوران فترت، آن هم با نشانه هایی حاکی از توجه به این موارد نفی و سربرآوردن امر واپس رانده شده و اقدامات نمادین او در راستای نوعی جبران، می تواند پیشرفتی واقعی در سیر تحولات تاریخی باشد. از جمله ائتلاف با مخالف سیاسی پیشینش و مخالفت با قوم وخویش گرایی و الیگارشی. نکته جالب درباره مالزی این است که امروز رهبری که دستاوردهایش زبانزد بوده و درعین حال مناقشاتی را نیز به همراه داشته است، این فرصت را یافته که خود رسیدگی به میراثش را بر عهده بگیرد. این امر می تواند قدمی رو به جلو باشد که با تصدیق نفی و تلاش برای ایجاد برایندی نو، خروج از دور و تکرار و امکان حرکتی به جلو را تدارک ببیند. تصدیقی که گویی در منطقه ما، در خاورمیانه، همچنان خارج از چشم انداز به نظر می رسد و چنبره نفی چنان در اینجا در حال پیچیده ترشدن و تکرار حرکتی پاندولی است که بیش از احساس پیشرفت، احساس فرورفتن را تداعی می کند. وقتی در سال 2007 در مالزی بودم، فقط چهار سال از دوران زمامداری طولانی ماهاتیر (از 1981 تا 2003) گذشته بود و عبدالله احمدبداوی، معاون سابق ماهاتیر، متصدی پست نخست وزیری بود. هنوز حال وهوای دوران ماهاتیر را می شد حس کرد، احساسات متفاوتی از حس قدردانی و افتخار از رفاه، توسعه و رونق اقتصادی که ایجاد شده است و درعین حال واهمه از برخوردهای امنیتی و سیاسی که نتیجه آن احتراز آشکار از انتقادها و مباحث سیاسی در عرصه عمومی بود. به نظر می رسید عموم مردم، به خصوص کسانی که دوران پیش از ماهاتیر را هم به یاد داشتند، سخت قدردان وضعیت فعلی شان بودند و از بهره مندی اقتصادی، مدرن شدن کشور، خدمات اجتماعی و رفاه گسترده کشور لذت می بردند. همان سال ها وقتی داشتم با یک مالای میانسال گفت وگو می کردم، رشته سخنمان به گذشته ها کشید. او به پیشرفت چشمگیر زندگی مردم اشاره کرد و ادامه داد: «ببین من امروز خانه، اتومبیل و درآمد خوب دارم، ولی وقتی بچه بودم، حتی کفش نداشتم و با پای برهنه می رفتم مدرسه، فقط من این طور نبودم، خیلی ها این طور بودند». به همین ترتیب بارها دوستان مالزیایی ام از صلح و آرامش اجتماعی و رونق اقتصادی کشورشان با قدرشناسی یاد می کردند. در حقیقت ماهاتیر با دستور کاری برای توسعه سریع کشور زمام امور را به دست گرفت و به ویژه به حمایت از مالایی ها و ارتقای اجتماعی ایشان توجه داشت. مالایی های مسلمان حدود نیمی از جمعیت کشور را تشکیل می دهند و بومیان کشور یا «فرزندان خاک» (بومی پوترا) محسوب می شوند.ماهاتیر به طور مشخص تبعیض های مثبتی برای حمایت از بومی پوترا به کار گرفت. این یکی از زخم های کهنه مالزی است که گروه های قومی بزرگ دیگر، یعنی چینی تبارها و هندی تبارها، از آن دلخورند. اگرچه این تبعیض ها مطلق نبودند. جبهه ملی (باریسان نشنال) که ائتلاف حاکم کشور بود، خود متشکل از سه حزب عمده مالای ها (آمنو) و احزاب متشکل از چینی تبارها و هندی تبارها بود و در نتیجه تمام قومیت های کشور نمایندگانی در صدر حاکمیت ملی داشتند و همیشه وزرا و روسای ارشد چینی و هندی تبار در کابینه حضور داشتند.به این ترتیب تفوق مالای ها با آن مقدار از قبول اقتدار قومیت های دیگر همراه می شد که برای ثبات جامعه کفایت کند. مضاف بر آنکه رونق اقتصادی و وفور به حدی بود که باوجود تبعیض های مثبت برای مالای ها، عملا اقوام دیگر در دسترسی به آموزش و فرصت های شغلی و اقتصادی با مشکلی حاد مواجه نبودند و ایشان هم با وجود این امتیازات، وضع خود را در مقایسه با گذشته همچنان رو به ترقی می دیدند، بنابراین تبعیض های قومیتی در مالزی را نمی توان به هیچ عنوان قابل قیاس با چیزی شبیه به رژیم پرولتاریا دانست. در واقع می شود گفت رونق و امید اجتماعی به رقابت های قومی و نژادی مجال اندکی می داد که به محملی برای محرومیت های اجتماعی، سیاسی و اقتصادی تبدیل شوند. از دیگر سو این پیشرفت های سریعی که «پدر مدرنیزاسیون» مالزی به آنها دست یافت، به تصمیمات قاطع و وحدتی در مدیریت نیاز داشت که احتمالا بر فرآیندهای دموکراتیک تصمیم گیری و مدیریت تاثیر مثبتی نداشتند. در حقیقت انتقادهایی از استبداد رای و سرکوبگری سیاسی در زمان تصدی ماهاتیر علیه او مطرح شده است. سرکوبگری ها و نارواداری هایی که حتی گریبان نزدیکان سیاسی او از جمله معاون خودش، انور ابراهیم را هم گرفت. در کوچه و خیابان و در مراوده با افراد غریبه انتقاد سیاسی آخرین چیزی بود که ممکن بود مطرح شود. گویی دوری از مباحث سیاسی صریح و ابراز مخالفت آشکار به نوعی در عرصه عمومی نهادینه شده بود، به طوری که وقتی از یکی از دوستان در مکانی عمومی راجع به اختلافات سیاسی، حتی بین احزاب رسمی، سوال کردم، او نگاهی به اطراف انداخت و به آهستگی گفت، بگذار بعدا در جای دیگری دراین باره صحبت کنیم. گویی مایل نبود که باوجود این تعارضات در چشم بقیه به عنوان معترض سیاسی جلوه کند. پس از دوران ماهاتیر، او هیچ گاه از عرصه سیاسی به طور کامل غایب نبود و هرازچندی نظرات و انتقادات «دکتر ام» (ابتدای نام ماهاتیر) در رسانه ها و روزنامه ها منتشر می شد. به ویژه در این اواخر مسئله فساد در دستگاه دولتی امری بود که او بارها به آن می پرداخت. از موارد نادری که در گفت وگو با مالزیایی ها به مسائل سیاسی می رسیدیم، موضوع فساد یکی از مواردی بود که طرح می شد. مردی که در یک میهمانی او را ملاقات کردم و بوروکراتی تحصیل کرده بود، تاکید می کرد «اگر فساد در دولت نباشد، همه چیز درست خواهد شد، به هرحال هر دولتی به دنبال ایجاد توسعه و رفاه است». برای من جالب بود که موضوعاتی مثل سوءمدیریت، یا نبود اجماع سیاسی بر سر وظیفه دولت، برای ایشان چندان موضوعیت نداشت. گویی تکلیف دولت معلوم است و تنها لازم است فساد باعث هرزرفتن منابع نشود. شاید همین اجماع بر سر مفهوم توسعه و وظیفه دولت، چیزی است که زمینه پیشرفت سرراست مالزی در راه توسعه را ایجاد کرده و وضعیت ما در ایران را در وضعیت جدال بر سر مبانی و معنی توسعه متوقف کرده است. آنچه گفتم مقدمه ای بود برای داعیه اهمیت و معنای قابل توجه بازگشت ماهاتیر محمد به قدرت. البته نه اینکه وقایع خاورمیانه و داستان برجام مهم نباشند. قطعا بیش از مهم، این وقایع برای ما دلالت های حیاتی و ملموسی دارند که مربوط به جان، مال، امنیت و امید مردم هستند، ولی چالش های این منطقه سال ها و بلکه دهه هاست که وجود دارند، گویی به بخش جدانشدنی زندگی در این بخش دنیا تبدیل شده اند. نفی و تضاد متقابل گروه های متعارض که امید سلطه مطلق بر دیگری را در سر دارند باعث می شود طلیعه هیچ پیشرفت و تجلی افقی جدید مشاهده نشود. آنچه دیده می شود تکرار مکرر تخاصم گروه های آشتی ناپذیر و تقلایی مدام و بی نتیجه است. چیزی که برخی صاحب نظران در ادبیات علوم اجتماعی از آن به «گیرافتادگی» یا عدم تحرک وجودی تعبیر می کنند. اگرچه ارزیابی این امر همچنان باقی است که ماهاتیر تا چه حد آماده است که این حرکت به مرحله جدید را نمایندگی کند. دال مرکزی گفتمان ماهاتیر آن گونه که در کتابش با عنوان مخمصه مالای ها (The Malay Dilemma) در سال 1970 قابل مشاهده است نوعی فرض گرفتن حق مالای ها برای برتری سیاسی و اقتصادی، البته با تلاش برای نگه داشتن هماهنگی قومی در کشور است. چیزی که منتقدانش به عنوان شونیزم و برتری جویی مالایی از آن انتقاد کرده اند. سوال این است که آیا او آماده است که جایگاه این دال را در گفتمانش تغییر دهد، یا با حفظ جایگاه مرکزی آن در درون گفتمانش این تعارض را همچنان باقی می گذارد؟ و سوال دیگر اینکه آیا او می تواند با این حرکت جدید باز هم چنان چشم انداز نوین و امیدی ایجاد کند که مسائل قومی و نژادی از حیز اهمیت و ضرورت بیفتند؟
                