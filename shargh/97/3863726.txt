سه‌شنبه ۲ بهمن ۱۳۹۷
-----------------------------------------
یادداشت
-----------------------------------------
مدیریت؛ از بالا یا پایین؟
-----------------------------------------

                    مدیریت در دنیای امروز به سمت محلی شدن در حرکت است. حکومت محلی ناظر به این امر است که برای طرح ریزی توسعه و آبادانی یک منطقه ابتدا باید نیازسنجی هوشمندانه ای از محیط مورد نظر داشت و متناسب با شرایط و مقتضیات محل برنامه ریزی کرد. جنبه دیگر حکومت محلی به نحوه گزینش کارگزاران و مجریان سیاسی مربوط می شود؛ به این شکل که انتخاب مدیران نه از بالا، بلکه در نتیجه چانه زنی و حاصل فکر و مشورت افراد و گروه ها است. مصداق بارز این روش، مدل ژاپنی در گزینش مدیران است؛ به عنوان مثال، برای انتخاب مدیر مدرسه دیدگاه ها و نظرات معلمان را می پرسند و با اکثریت آرای معلمان حاضر، مدیر مدرسه انتخاب می شود. البته در دیگر بخش های مدیریتی و سیاسی هم روش انتخاب از پایین به بالاست. مزیت این روش در پاسخ گویی مدیر و مسئول مربوطه در برابر مخاطبان است. وقتی مدیر مدرسه از سوی معلمان انتخاب می شود، خود را ملزم به جلب رضایت معلمان می کند. از سوی دیگر، جنبه نظارتی در این سیستم قوی است. در صورت بروز هر گونه تخطی، به راحتی امکان برکناری فرد خاطی و انتخاب فردی جدید میسر می شود. در برابر این مدل، روش و مدل دیگری در کشورهای در حال توسعه حاکم است که در آن الگوی مدیریت از بالا تنظیم و ساماندهی می شود. باید پذیرفت که سیستم مدیریتی در ایران تمایل زیادی به مدل دوم داشته و به طرز عجیبی در این روش ریشه دوانده است و جدایی از این عقبه تاریخی مشکل به نظر می آید؛ به طوری که مدیران از مرکز برگزیده می شوند و به تبع این امر، صرفا خود را در برابر مرکز پاسخ گو می دانند. برشماری تبعات ناگوار این مدل در این مقال کوتاه نمی گنجد. اما مهم ترین نتیجه مدیریت در این سیستم، هدررفت منابع و اتلاف سرمایه ملی است؛ چراکه در این سیستم مدیریتی، فرد انتخاب شده به قواعد بازی در منطقه موردنظر آشنا نیست و صرفا برای جلب رضایت مقام مافوق تلاش می کند و رضایت گمارنده، در صدر معیارهای اوست. اشکال بزرگ دیگر در این روش، به نادیده گرفتن ظرفیت های بومی مربوط می شود. درحالی که، در روش انتخاب مدیران از پایین به بالا، با توجه به اینکه ارتباط مستقیمی میان مدیران با مسئولان ذی ربط وجود دارد، جدیت و اراده قوی برای انجام مسئولیت ها در بدنه سیستم برقرار می شود. این تنها یک مقایسه ساده از دو مدل گزینش مدیران از بالا به پایین و در نقطه مقابل آن، از پایین به بالاست. با تامل در مزیت های مترتب بر روش های پیش گفته، باید گفت که بخش عمده مشکلات و چالش ها در کشور گویای این است که برای برون رفت از بن بست پیش رو، چاره ای جز حرکت تدریجی به سوی تفویض اختیارات و تمرکززدایی در نهاد قدرت نداریم. 
خوشبختانه در سال های اخیر خودآگاهی قابل قبولی در این حوزه به چشم می خورد و نهاد قدرت اجرائی و سیستم مدیریتی کشور با عطف به مزیت های مدل مدیریتی تمرکرزدا، گام هایی جدی برای عملیاتی کردن این امر برداشته است. در این میان، مباحث مطرح شده روزهای گذشته در نشست مشترک هیئت دولت با استانداران از این رو امیدوارکننده بود که گویی چنین دغدغه و هدفی در کشور دنبال می شود. این موضوع هنگامی اهمیت می یابد که استانداران، در چارچوب مدل مدیریتی تمرکرزدا و در مقام عالی ترین نهاد اجرائی در استان ها، بتوانند آزادی و ابتکار عمل لازم را برای اجرای سیاست ها و پروژه های عمرانی و زیربنایی استان ها داشته باشند. 
استاندار از یک منظر، رئیس جمهور منطقه خود است و همان گونه که رئیس جمهور قدرت تام الاختیار در حوزه اجرائی دارد، استاندار هم باید در محدوده مشخص استانی خود همین وضعیت را داشته باشد. البته ذکر این نکته به این مفهوم نیست که دست استاندارها را در حوزه های اجرائی بی قیدوشرط باز گذاشت؛ بلکه نکته در اینجاست که با روش گزینشی دقیق (انتخاب افراد از پایین به بالا)، بدنه اجرائی هم نهادها در دو ساحت ملی و منطقه ای باید برای آبادانی و توسعه کشور هماهنگ و همگام شوند. امروزه در بسیاری از کشورهای پیشرفته دنیا، مثل آمریکا و انگلیس، جز در امور دفاعی و خارجی، در دیگر بخش ها اختیار عمل به صورت کامل، به استان ها و ایالت ها واگذار شده است؛ به گونه ای که هر ایالت، برای خود قوانین و شرایط خاصی در حوزه های سرمایه گذاری، تجارت و توریسم دارد. این روش و مدل مدیریتی، باعث شده است که ایالت ها برای سبقت و پیشی گرفتن از یکدیگر، در امر توسعه و رفاه نیز وارد رقابت شوند. دولت مرکزی نیز به عنوان چشم بینا و ناظر بیرونی، صرفا تنظیم کننده سیاست های ملی است. از همین رو، جا دارد که با توجه به مقتضیات اقلیمی و شرایط متفاوت جغرافیایی ایران، چنین روشی شبه فدرالی در استان ها برقرار شود. در همین جا باید یادآور شوم این نوشته و استدلال های آن صرفا مفهوم جدیدی تحت عنوان شبه فدرالیسم سیاسی و مدیریتی با تعریف سنتی منطبق با راهبردهای سیاست گذاری و خط مشی گذاری را مطرح می کند. تجربه نشان داده است که هیچ قدرتی از بیرون قادر به حل وفصل مسائل بومی نیست و چه بسا، در صورت شکوفایی ظرفیت های بومی، خیلی از مسائل به خودی خود و بدون کمترین مقاومت و هزینه حل می شود. جامعه امروز ایرانی سخت نیازمند توجه به ظرفیت های غیردولتی و مردمی است. اگر دولت و نهاد اجرائی قدرت، این توان را داشته باشد که حس مشارکت و سهیم شدن مردم و نیروهای بومی در توسعه کشور را بازتولید کند، آمادگی، همراهی و در نتیجه امیدواری بیشتری برای نیل به پیشرفت و توسعه در کشور وجود خواهد داشت.
                