پنج‌شنبه ۱۸ مرداد ۱۳۹۷
-----------------------------------------
گزارش
-----------------------------------------
تقدیر از علیرضا رجایی در مراسم انجمن صنفی
-----------------------------------------

                    17 مرداد، روز خبرنگار بود. روزی که خبرنگاران به این مناسبت در مراسم های مختلف جمع شدند و به بزرگداشت بزرگان و اهالی مطبوعات همت گماردند. انجمن صنفی روزنامه نگاران استان تهران به عنوان صنف فعال عرصه خبر و روزنامه و مطبوعات مراسمی برگزار کرد که روزنامه نگاران عضو این انجمن به همراه خانواده هایشان و در کنار همکارانشان ساعاتی را سپری کردند و به تقدیر از پیش کسوتان این حرفه پرداختند. «علیرضا رجایی» نامی است که همگان بر شرافتش قسم می خورند. رجایی از فعالان سیاسی ملی-مذهبی ایران است. او مدیر گروه سیاسی هیئت تحریریه روزنامه های جامعه، توس و نشاط بود و در این سال ها مدیریت انتشارات گام نو را برعهده داشته است. لوح یادبودی که انجمن به رجایی داد، با این جملات همراه بود: «روزنامه نگار شرافتمند، آگاهی و آزادی زمینه دست یافتن به همه آرزوهای خوب بشری است. ما قدر شهامت، صبر و پایبندی شما را به اصول اخلاقی و حرفه ای در راه رسیدن به آینده بهتر برای همه ایرانیان می دانیم. وجود ارزشمند شما علاوه بر آنکه الهام بخش روزنامه نگاران و نویسندگان مطبوعات برای پایداری در مقابل دشواری های آگاهی بخشی به جامعه است، همچنین نشان می دهد که تا چه اندازه نویسندگی و فعالیت در مطبوعات شغلی پرخطر است. برای شما تندرستی، امید و قلمی پویاتر و تواناتر از پیش آرزو می کنیم».در این مراسم فرید قاسمی و چند نفر از پیش کسوتان نظیر اصغر ضرابی و قره باغی خاطرات خود را از روزنامه نگاری ایران در سال های گذشته تاکنون بیان کردند. مسائل امروز روزنامه نگاران نیز در گفته های سخنرانان مراسم عباس عبدی و سعید ارکان زاده مطرح شد. روزنامه نگاران که این روزها با مسائل و مشکلات مختلف درگیر هستند، بخشی از آن را در تریبون آزاد مراسم بیان کردند. این بار انجمن صنفی روزنامه نگاران استان تهران سعی کرده بود فضای صمیمانه ای طراحی کند؛ به همین دلیل گروه پالت قطعاتی را نواخت و یکی از روزنامه نگاران نیز چند قطعه موسیقی سنتی اجرا کرد.همچنین در گوشه ای دیگر از شهر تهران انجمن دفاع از آزادی مطبوعات، مراسم اهدای «قلم طلایی» را در محل کتابخانه ملی ایران برگزار کرد و این بار نیز مانند سال های قبل انتخاب شایسته ای داشتند و به حجت الاسلام والمسلمین سیدمحمود دعایی قلم طلایی اهدا شد. آرزوی روزگاری خوش تر و با محدودیت های کمتر، تک مضرابی است که این روزها در سخنان بسیاری از اهالی مطبوعات تکرار می شود.
                