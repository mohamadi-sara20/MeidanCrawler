سه‌شنبه ۱ آبان ۱۳۹۷
-----------------------------------------
یادداشت
-----------------------------------------
جامعه ای با یک قانون
-----------------------------------------

                    اخیرا یکی از خطبا، درباره فعالیت های هنری در شهرهای مذهبی ایران، سخنی داشته که نیازمند مداقه است: 
اباحه گری اگر به معنای لاابالی گری ارزشی و روشی باشد، البته امری توصیه ناشدنی است؛ اما باید بین دو ساحت در اباحه گری تفکیک قائل شد؛ بنابراین نمی توان حکمی یکسان برای آن صادر کرد. اباحه گری در ساحت اجتماعی و در حوزه عمومی و اباحه گری در ساحت فردی و حریم خصوصی. اباحه گری در ساحت اجتماعی که به معنای تن ندادن به قوانین است، البته نه توصیه شدنی است و نه پذیرفتنی، چراکه قوام و حیات یک جامعه به قوانین آن است؛ هرچند این قوانین اشکال داشته و قابل نقد باشند. 
یکی از رویکردهای موجود در جامعه ما تفکر رهایی از قانون یا تفسیر قانون به نفع خویش است؛ کسانی که قانون را متناسب با بوم زیست خویش توسعه و تضییق می دهند و در تلاش اند به جامعه و مردم بقبولانند که فرهنگ و هنر و مصادیق آنها را باید به تفسیر مدیران فرهنگی بومی سازی کرد. معتقدم اگر اباحه گری ساحت ها و مصادیق گوناگون و متفاوتی داشته باشد -که دارد- مصداق خطرناک و پرهزینه آن اباحه گری در حوزه تعامل با قوانین سرزمینی واحد و کشوری یک دست است. 
نباید پاره ای از قطعات این سرزمین یک دست از ذیل قوانین حاکم بر این کشور خارج شود و به نوعی دعوت به خودمختاری قانونی کند. آیا می توان بخشی از جامعه ای یک دست را با تفسیرهای ذهنی خویش در مقابل قوانین حاکم بر یک جامعه نشاند و از تفاوت قانونی یک منطقه جغرافیایی در یک سرزمین با دیگر مناطق سخن گفت؟ آیا کسی که از ضرورت تساهل و تسامح با هم نوعان در همان سرزمین سخن می گوید، اباحه گر است؟
از سوی دیگر پاره ای از اصحاب وعظ و خطابه چندسالی است که به گونه ای خاص رفتار می کنند؛ در حالی که کسی را که در محفلی مذهبی یا در مکانی مذهبی به توهین، تهمت، غیبت و تخریب شخصیتی مخالف خویش می پردازد، باید اباحه گری بدانیم که می خواهد به مبارزه علیه اباحه گری بپردازد.
 چگونه است که خروج از موازین اخلاقی و رفتارهای شرعی در مواجهه با مخالفان عقیدتی را اباحه گری نمی نامیم، اما ضرورت تن دادن به قوانین حاکم بر عرصه های فرهنگی و هنری بر یک جامعه را با بیانی دیگر دنبال کنیم؟
به باور نگارنده باید برای رهایی از این گونه چالش های پرهزینه به این واقعیت تن دهیم که خروج از نرم ها و هنجارهای قانونی مستقر و جاری در یک جامعه -در ساحت محدود- و جهان -در ساحت کلان- معیار اباحه گری و نبود اباحه گری است. آنان که تلاش می کنند به هر طریقی این هنجارهای مسلط را دور بزنند و به رهایی از آنها فکر می کنند، در مسیری خلاف منافع ملی حرکت می کنند هرچند ندانند. 
البته این یادداشت در مقام تقدیس و مقدس انگاشتن قوانین و جاودانگی آنها نیست -چراکه اندک آشنایی با ماهیت قانون گذاران و قوانین نشان می دهد که مقدس انگاشتن قوانین خطای فاحش است- زیرا همان گونه که مرسوم است می توان پس از آسیب شناسی به اصلاح و تکمیل قوانین پرداخت؛ اما آنگاه که در جامعه ای قانونی حاکم است و اصلاحی در آن اتفاق نیفتاده، باید بر آن قانون که حکم میثاقی عمومی دارد، استوار ماند و مخالفان را اباحه گرانی دانست که به دنبال تحمیل خویش بر جامعه اند، اما با نام مبارزه با اباحه گری. 
                