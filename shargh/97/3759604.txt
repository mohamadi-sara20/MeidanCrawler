چهار‌شنبه ۳۰ خرداد ۱۳۹۷
-----------------------------------------
یادداشت
-----------------------------------------
دیوارنگاره ای برای همه ایرانیان
-----------------------------------------

                    اخیرا دیوارنگاره جدید میدان ولیعصر تهران به موضوع جام جهانی فوتبال اختصاص داشته و اقوام گوناگون کشورمان را نشان می دهد که جام زرین مسابقات را در دست گرفته اند، اما در این تصویر هیچ نمودی از نیم پیکره جامعه، یعنی زنان نبود. این بیلبورد در یکی از معابر اصلی پایتخت نصب شده و به نوعی می خواهد وحدت میان اقوام را نشان دهد، اما 50 درصد از جمعیت کشور را نادیده می گیرد. گویی قهرمان و ملت فقط مردها هستند. این امر نشان دهنده کج سلیقگی و نادیده گرفتن جمعیت 50 درصدی کشور است.زیر تصویر طرح بیلبورد نوشته شده بود: «با هم قهرمانیم. یک ملت، یک ضربان قلب»، اما در تصویر ابتدایی طرح هیچ زنی حضور نداشت و نبودن حتی یک زن در این بیلبورد، این شائبه را در ذهن ایجاد می کرد که زنان نقشی در جامعه ندارند. مسئولانی که این طرح را به نمایش گذاشتند، برای زنان همان نقش سنتی مردسالارانه را ترویج می کنند و تغییر یک بیلبورد، تغییری در ماهیت دیدگاه های آنها ایجاد نمی کند؛ مشخص است که اینها با حضور زنان در صحنه های مختلف جامعه موافق نیستند، وگرنه می توانستند پس از قهرمانی دختران ایرانی در مسابقات فوتسال قهرمانی آسیا چند تابلو را به این موضوع اختصاص دهند. زنان در فوتسال قهرمان شدند و خانم الهه احمدی، قهرمان تیراندازی شد، اما به جای اینکه امکانات بیشتری در اختیار زنان قراردهند، باز هم شاهد بروز این تفکر هستیم که معتقد است اگر زنان را از جامعه حذف کنند ارکان خانواده حفظ شده و جامعه اصلاح می شود.درحال حاضر نسل جوان پدران، همسران و پسران بر این باورند که برای رسیدن به توسعه پایدار کشور، باید زنان و مردان شانه به شانه یکدیگر در تمامی بخش های جامعه تلاش کنند. اگر براساس حقوق شهروندی در این زمینه از مردم نظرسنجی کنند، خواهند دید که نظر اقشار گوناگون مردم به اظهارات من نزدیک است.حضور زنان در تمام عرصه های اجتماعی لازم و ضروری است. در کجای تاریخ مردان در غیاب زنان توانسته اند قهرمان شوند؟ تجربه نشان داده است که حضور زنان در اجتماع، موثر و کارآمد است؛ این به دلیل متفاوت بودن نوع نگاه زنانه با نگاه مردانه است؛ این دو نگاه مکمل یکدیگرند و ما برای اداره جامعه به هر دو این نگاه ها نیاز داریم.امروز نزدیک به یک سال است که اصلاح طلبان با رای قاطع مردم تهران، ری و شمیرانات در شورا و شهرداری مستقرند و مردم انتظار بیشتری از آنها دارند. تفکر 14 ساله اصولگرایان هنوز در مدیریت شهری وجود دارد و متاسفانه هنوز رویکرد جدید مدیریت شورا و شهرداری را جدی نگرفته اند.در این دوره برای اولین بار پس از 14 سال، شهرداری تهران به مناسبت روز زن، تصاویر مشاهیر زن را در شهر منتشر کرد؛ این اقدام بسیار باارزش بود. این روند باید ادامه داشته باشد، نه اینکه با اقداماتی این موضوع را زیر سوال برد.بنابراین جای خالی زنان در دیوارنگاره میدان ولیعصر قابل قبول نبود. بعد از جنجالی شدن بیلبورد جام جهانی و مطرح شدن آن در فضای مجازی، صاحب نظران و مسئولان واکنش های متضاد و مختلفی را به این بیلبورد نشان دادند. این جانب نیز مصاحبه ای علیه این طرح انجام دادم و قرار بود این موضوع را به شهردار تهران تذکر دهم، ولی به دلیل حذف زودهنگام این بیلبورد، از دادن تذکر منصرف شدم.شیرینی تغییر و اصلاح به موقع این بیلبورد، با پیروزی تیم ملی فوتبال ایران در مقابل تیم ملی مراکش در جام جهانی دوچندان شد. اینجانب از شهردار محترم تهران به خاطر دستور تغییر سریع این دیوارنگاره تشکر می کنم و از ایشان انتظار دارم به عنوان شهرداری اصلاح طلب این تفکر مردسالارانه را از شهرداری تهران حذف کند و با مدیرانی که سعی بر القای این موضوع به جامعه دارند، برخورد مقتضی را انجام دهد. همچنین ضمن تشکر از حساسیت جامعه، به ویژه خبرنگاران و شبکه های مجازی و تذکر صاحب نظران و مسئولان، از شهردار محترم تهران می خواهم به عنوان یک اقدام پیشگیرانه و در راستای شفاف سازی، هزینه طراحی، چاپ و نصب این بنر را به اطلاع عموم برساند. پس یادمان باشد که «باهم قهرمانیم؛ یک ملت یک ضربان؛ یک ملت از زن و مرد».
                