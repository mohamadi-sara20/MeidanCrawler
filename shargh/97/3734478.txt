چهار‌شنبه ۵ اردیبهشت ۱۳۹۷
-----------------------------------------
حرف اول
-----------------------------------------
شهرداری سکوی پرتاپ یا چاله سقوط
-----------------------------------------

                    پس از پیروزی انقلاب، مدیریت های نوپا در سطوح مختلف کشور و شهرهای بزرگ، به ویژه شهر تهران، بدون عمقی نگری و برنامه های مدون اداره می شد، تا اینکه پس از جنگ و در سال 68 دوران جدیدی از مدیریت شهری، به ویژه در کلان شهر تهران آغاز شد. به زودی با اقدامات خلاقانه و نو در جهات مختلف، ازجمله حمل ونقل شهری، توسعه فضای سبز، زیباسازی شهر و مکانیزه کردن سیستم شهرسازی و توسعه فضای فرهنگی و...، نگاه شهروندان به شهرداری از نظافتچی شهر و رفتگران زحمتکش به مدیریت تهران به عنوان شهری برای زندگی و کار ارتقا یافت و شهروندی با مشارکت مردم معنی جدیدی پیدا کرد. اما با وقوع حادثه دوم خرداد، دوران فترت شهرداری آغاز و ناگزیر با تغییر مدیریت، توام شد. بعد از انتخابات شورای دوم و انتصاب شهردار جدید به نام احمدی نژاد موقعیت جدید شهرداری به عنوان سکوی پرتاب به ریاست جمهوری از سوی احمدی نژاد دنبال شد. این انتصاب و نگاه، کماکان دیگران را به تشویق این پرش وادار کرد اما با وجود همه تلاش های قالیباف برای دستیابی به کرسی ریاست جمهوری، چه در دوره احمدی نژاد و چه پس از آن، نتیجه لازم برای او به دست نیامد. امروز شهرداری تهران با سطح بالای توقع شهروندان و مشکلات عدیده ای روبه روست. با وجود تصور امروزی نسبت به شهرداری، واقعیت این است که شهردار جدید باید ویژگی های متفاوت و بیشتری از شهرداران گذشته داشته باشد. اگرچه دکتر نجفی در هفت ماه گذشته مسیر درستی را انتخاب کرده و به پیش برده بود، ولی به هر دلیل دولت او مستعجل بود؛ در این مقطع که شهرداری به سازمانی با مشکلات فراوان تبدیل شده است و شورای شهر تلاش دارد از شخصیت هایی که در رده های وزارتی یا حتی بالاتر افرادی را که به عنوان نامزد ریاست جمهوری مطرح بوده، برای شهرداری مورد بررسی قرار دهند و امروز این سکوی پرتاپ به یک چالش مدیریتی تبدیل شده و اگر کسانی برای این منصب خود را داوطلب می کنند، باید ویژگی های بیشتری نظیر انگیزه بالا، روابط عمومی گسترده، شناخت کافی از شهرداری و حتی مایه گذار از آبروی خویش باشند.امروز شهر تهران به دلیل تنیده شدن شهرهای اطراف استان تهران و استان البرز به کلان شهری تبدیل شده که باید به این گستردگی و مشکلات وقوف داشته باشد. گذشته از این، به دلیل پایتخت بودن تهران با سطوح عالی مدیریت کشور رابطه و مراوده و تعامل داشته باشد، با این احوال ارزیابی میزان موفقیت پیش بینی پذیر نیست اما همکاری شورا و شهردار، شهردار و دولت و شهردار با سایر قوا پیشبرد امور و حل مشکلات پیش رو را ممکن می کند. گذشته از همه اینها، شهردار با تیمی همراه و باانگیزه و کارآمد می تواند خدمات این نهاد را استمرار بخشد تا توقع و انتظار شهروندان در حد قابل قبول و با مشارکت آنان تحقق یابد. در غیر این صورت شهرداری پرتگاهی خواهد شد که شهردار در چاله سقوط خواهد کرد.
                