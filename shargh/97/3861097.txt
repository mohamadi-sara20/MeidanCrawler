شنبه ۲۲ دی ۱۳۹۷
-----------------------------------------
یادداشت
-----------------------------------------
آخرین راه اصلاح طلبان؟
-----------------------------------------

                    آقای سعید حجاریان در مقاله ای با عنوان «آخرین راه راست» که در سایت «مشق نو» منتشر شده، می نویسد: «به نظر می رسد این سنخ توصیه ها و شقه کردن جامعه به دو بخش 96درصدی و چهار درصدی خاستگاهی مشترک دارند. توصیه و تاکید بر رفتار انقلابی، ایجاد و تشدید شکاف و… حامل پیام های پنهانی است برای مغشوش کردن ذهن ساکنان محدوده «انقلاب به پایین». در واقع، اساس این ایده مبتنی بر قراردادن دو جنبش علیه یکدیگر است. در جنبش «پابرهنگان علیه ثروتمندان»، به صورت کور خواست اقتصادی و معیشتی پی گرفته می شود و در جنبش هایی از جنس دوم خرداد و… به صورت هدفمند خواست سیاسی و دموکراسی دنبال می شود. چنانچه این دو جنبش در مقابل یکدیگر صف آرایی کنند، دموکراسی و سیاست و طبقه متوسط و متوسط به بالا همه بلعیده می شوند…». بدون هرگونه مقدمه چینی و حاشیه روی باید در کمال صراحت و ایجاز در پاسخ به ادعاهایی نظیر ادعای آقای حجاریان گفت: اتفاقا خود اصلاح طلبان اند که با تقلیل مشکلات اقتصادی به «خواست کور و معیشتی»، اجازه نمی دهند بعد سیاسی مسائل اقتصادی و تاثیر همه جانبه آنها (در قالب روابط تولید-قدرت) بر همه عرصه های زندگی اجتماعی، آشکار شود؛ اصلاح طلبان اند که نمی خواهند بپذیرند «خواست سیاسی و دموکراسی» بدون «دموکراسی اقتصادی» یک شعار توخالی برای توجیه مناسبات موجود است و به این ترتیب زمینه را برای قرارگرفتن دو جنبش کاذب («جنبش فقرا علیه ثروتمندان» و «جنبش سبز») روبه روی هم فراهم می کنند که حاصلی ندارد جز ازمیان بردن فرصت تغییر واقعی و سوق دادن جامعه به سوی یک «شبه انقلاب محافظه کارانه». این بار اصلاح طلبان اند که ناخواسته به جاده صاف کن فاشیسم تبدیل شده اند. با داگلاس نورث و چند توصیه سطحی درباره سندیکاها نمی توان جلوی تحرکات فاشیستی «دو نوع راست» و تحقق اهداف ارتجاعی ترین مجامع عرب و قسی القلب ترین راست گرایان آمریکایی را گرفت. تنها راه چاره تغییر چشم انداز است؛ اتخاذ دیدگاهی که پارادوکس های خود وضعیت اقتضا می کند. باید دید دوشقگی چگونه ایجاد شده است. آیا چیزی جز الگوی انباشتی که در قالب سیاست اقتصادی دولت های بعد از جنگ، از دولت سازندگی تا امروز، به اجرا درمی آید، مسئول این شکاف ها بوده است؟ آیا تنها راه جلوگیری از تشدید این شکاف ها و تبدیل شدن شان به کانون درگیری های خشونت آمیز، متوقف کردن سیاست هایی نیست که روزبه روز بر پهنا و ژرفای این شکاف ها می افزایند؟ آقای حجاریان با این توصیف ها و افشاها و پیش بینی ها، چه گره عملی ای را می خواهد باز کند؟ چه راه حلی پیشنهاد کرده است؟ اصلاح طلبان قرار است چه مسیر جدیدی در پیش بگیرند؟ آیا آنها از تحولات یک سال اخیر چیزی آموخته اند؟ 
پاسخ هایی که از این مقاله آقای حجاریان و سایر مقاله های او و همفکرانش بیرون می آید، چندان امیدوارکننده نیستند. این پاسخ ها حتی در حد پیشنهادهای «دلسوزانه» کسانی مثل ابرسرمایه دار آمریکایی نیک هاناور هم نیست که چند سالی است برای جلوگیری از «هجوم فقرا به ثروتمندان» تصویب قانون حداقل دستمزد 15 دلار را در همه ایالت های آمریکا پیشنهاد کرده است. حجاریان فقط بار دیگر بر تقابل «خواست کور اقتصادی و معیشتی» و «خواست هدفمند سیاسی و دموکراتیک» پافشاری کرده است تا از تمایز نخ نما و منسوخ «امر اقتصادی» و «امر سیاسی» و در نتیجه، سکوت و انفعال و در نهایت، همراهی اصلاح طلبان با سیاست های اقتصادی جناح مقابل دفاع کند. البته راه نقد تمایز موهوم «امر سیاسی» و «امر اقتصادی» شعار کاذب «توسعه سیاسی مقدم بر توسعه اقتصادی» یا «توسعه سیاسی شرط توسعه اقتصادی» نیست؛ چراکه هر ادعایی درباره تقدم سیاست بر اقتصاد یا اقتصاد بر سیاست همچنان مبتنی بر تمایز تقلیل ناپذیر این دو است. تنها راه فراتررفتن از این تقابل و مواجهه با امر واقعی در میدان اجتماعی، توجه به این نکته است که مناسبات اقتصادی به خودی خود سرشتی سیاسی دارند و امر اقتصادی محض به عنوان موضوعی علمی یا فنی، افسانه ای است که برای تداوم مناسبات اقتصادی-سیاسی موجود ساخته شده است. محک صداقت هر جناح و گروه و دسته و گرایش سیاسی در ایران امروز جدیت آن در نقد اقتصادی-سیاسی وضعیت موجود و گام برداشتن به سوی هدف استراتژیک «دموکراسی اقتصادی-سیاسی» است. دموکراسی واقعی از پایین ترین سطح، از روابط میان کار و سرمایه آغاز می شود و به بالاترین سطوح، آزادی احزاب و نظام پارلمانی و تفکیک قوا و… می رسد. باقی همه حرف و شعار و سیاست بازی انتخاباتی بی ثمر است که در بهترین حالت به همان شبه انقلاب فاشیستی ای منجر می شود که آقای حجاریان اشاره کرده است و مدت ها قبل از او تحلیلگران متعدد با عمق و دقت بیشتری هشدارش را داده اند. حقیقت را باید بدون تعارف و ملاحظه کاری گفت: اصلاح طلبان اگر می خواهند در مقام یک جناح یا گروه سیاسی پیشرو در عرصه سیاست حضور داشته باشند، ناگزیرند از این نسخه ها و دستور العمل های آبکی که توصیه می کند «اصلاح طلبان باید فکری هم به حال معیشت مردم بکنند»، فراتر بروند و تلاش برای تحقق «دموکراسی اقتصادی- سیاسی» را به هدف استراتژیک خود تبدیل کنند. در غیر این صورت باید بپذیرند که «ماجرا» تمام شده است.
                