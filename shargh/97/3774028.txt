پنج‌شنبه ۲۸ تیر ۱۳۹۷
-----------------------------------------
یادداشت
-----------------------------------------
انتظار ترمیم تیم اقتصادی دولت
-----------------------------------------

                    موضوع تغییرات در کابینه به ویژه در بخش اقتصادی که شامل دو وزیر و دو عضو کابینه می شود، در هفته های اخیر، فراز و فرودهایی را پشت سر گذاشته است. تلقی جامعه، نخبگان و حتی اصلاح طلبان این است که با عبور از ناآرامی های بازار تهران و چند شهر، گویا رئیس جمهور در مقابل درخواست های منطقی برای ایجاد تغییرات، هنوز به جمع بندی نهایی نرسیده است. تغییرات از منظر برخی، یک مسکن کوتاه مدت است؛ اما اگر واقعا چهره های کارآمد برای این سمت به همکاری دعوت شوند، می تواند اثرات میان مدت و بلندمدت هم داشته باشد و مسیر حرکت اقتصادی دولت را تغییر دهد. معاون اول رئیس جمهور به دلیل تجربیات سیاسی و مدیریت ارشد اقتصادی و سیاسی در 40 سال گذشته، به این مسئله واقف است اما شنیده ها حاکی از آن است که جهانگیری برای ایجاد تحولات در بخش اقتصادی دولت، هنوز نظر مساعد رئیس جمهور را در اختیار ندارد. گفته می شود همه این تغییرات ممکن است صرفا به تغییر رئیس کل بانک مرکزی ختم شود که دوره پنج ساله اش به طور قانونی رو به اتمام است. پیش از این صحبت از آن بود که روحانی تحت فشار افکار عمومی، تصمیم به تغییر در تیم اقتصادی خود یعنی وزرای اقتصاد، صمت و رئیس سازمان برنامه و بودجه و رئیس کل بانک مرکزی گرفته است. دعوت از چهار مدیر کارآمد و مدبر برای حل مسائل روزهای سخت، در شرایطی که جناح رقیب و برخی محافل، در کنار اتاق جنگ ایالات متحده، یک اتاق جنگ روانی داخلی علیه دولت به راه انداخته اند، می توانست از منظر روانی دست بالا را در اختیار دولت قرار دهد و همچنین تندروها را از سهم خواهی با ابزار فشار روانی، ناامید کند. فراموش نکنیم رای روحانی در سال 96 بسیار قابل فهم تر و البته پیچیده تر از آن چیزی است که در سال 92 به دست مردم و به نام ایشان به صندوق ریخته شد. هرچند نظرسنجی ها رای بالایی را برای روحانی نشان می داد اما تا مدتی قبل از انتخابات، کمتر کسی فکر می کرد او نسبت به دور قبل خود از اقبال مردمی افزون تری برخوردار باشد. رقیب با تمام توان و ظرفیت به میدان انتخابات آمد و دنبال آن بود که یا روحانی رای کمتری از دور نخست بیاورد یا انتخابات به دور دوم کشیده شود...24 میلیون رای او و 16 میلیون رای رقیب پیام ویژه ای دارد که امروز هم باید مورد توجه قرار بگیرد. همه 16 میلیون رای نامزد اصولگرایان، از سبد آرای سنتی آنان نبود بلکه نیمی از آن ناشی از نارضایتی بخش هایی از جامعه از عملکرد کلان و خرد دولت در حوزه های گوناگون بود. این گروه و حتی مجموعه حامیان دولت، در انتظار دیدن عملکرد هرچه بهتر دولت روحانی، آن هم در مقابل فشارهای خارجی هستند. درعین حال در کنار تغییر در بخش اقتصادی که همچنان مطالبه جامعه و حتی نخبگان است، ایجاد چابکی و پویایی در تیم اطلاع رسانی دولت و تمام روابط عمومی های دستگاه های دولتی ضروری است. در روزهای بعد از انتخابات سال گذشته، جمع بندی رئیس جمهور این بود که تحول اساسی در حوزه اطلاع رسانی دولت صورت بگیرد. تجربه دولت اصلاحات نشان داد کار سخنگویی دولت، پرمشغله و تمام وقت است و نباید سخنگویی مسئولیت ثانویه فردی باشد. درعین حال معاونت ارتباطات دفتر رئیس جمهور، شورای اطلاع رسانی دولت و البته روابط عمومی های دستگاه ها نیاز به سیاست گذاری و حرکت منسجم و یکپارچه دارند. تغییرات در این دو بخش یعنی اطلاع رسانی و اقتصادی در صورت دعوت به کار از مدیران شناخته شده و کاربلد، برای تقویت سرمایه اجتماعی رئیس جمهور و دولت، حکم تشخیص اولیه را برای بیمار دارد.
                