یک‌شنبه ۱ مهر ۱۳۹۷
-----------------------------------------
type_unknown
-----------------------------------------
30 هزارمیلیارد تومانی که به خزانه نرسید
-----------------------------------------

                    گروه اقتصاد: در اوایل سال جاری، دولت به وزارت نفت اجازه داد برای محاسبه خوراک تحویلی به واحدهای پتروشیمی نرخ تسعیر ارز برای واردات کالاهای اساسی را سه هزارو 800 تومان در نظر بگیرد. این در شرایطی اتفاق افتاد که هم اکنون ارز تخصیص یافته به کالاهای اساسی ازجمله دارو، با نرخ چهارهزارو 200 تومان محاسبه می شود اما خوراک پتروشیمی ها با نرخ سه هزارو 800 تومان محاسبه شد. اگر مطابق صورت های مالی سال قبل هزینه خوراک مجتمع های بالادستی پتروشیمی را هفت میلیارد دلار برآورد کنیم، بر اساس آنچه مرکز پژوهش های مجلس محاسبه کرده است، خوراک سه هزارو 800تومانی با درنظرگرفتن نرخ ارز هشت  هزار تومانی بازار ثانویه، 30 هزار میلیارد تومان عدم النفع برای دولت ایجاد کرده است.     
سیاست گذاری های ارزی در نیمه اول سال ناگهان تغییر کرد و در جلسه اقتصادی دولت، نرخ دلار رسمی چهارهزارو 200 تومان اعلام و هرگونه عدد دیگری برای دلار غیرقانونی و قاچاق شناخته شد. این تصمیم دولت به این مفهوم بود که برای تامین ارز واردکنندگان، دولت باید دست در خزانه ببرد. صرف نظر از آنکه تبعات کلی این سیاست گذاری چه بوده، در بخش پتروشیمی منتج به نتیجه خوبی نشد. نوسانات شدید نرخ ارز و قیمت گذاری های دستوری با هدف تنظیم بازار در نیمه اول سال با توجه به ضعف های نظارتی در اجرا، سازوکار بورس را مختل و فضای بازار را ملتهب کرد. این را هم باید اضافه کرد که به طور متوسط، حدود 15 تا 20 درصد محصولات پتروشیمی به صورت خالص در داخل کشور و عمدتا از طریق بورس کالا به فروش می رسد. از این رو، شرایط ارزی کشور بنا بر گزارش مرکز پژوهش های مجلس، سبب شد تقاضای محصولات پلیمری در پنج ماه اول سال 1397 نسبت به مدت مشابه سال قبل سه  برابر و مقدار عرضه 17درصد کاهش یابد. در چنین شرایطی، تولیدکنندگان واقعی با کمبود مواد اولیه مواجه شده و مجبور به خرید محصولات پتروشیمی از بازار آزاد با تفاوت قیمتی حدود 40 تا 200درصدی شدند. 
  
60 درصد محصولات پلیمری احتکار  یا غیرقانونی صادر شد
بر اساس آمار موجود، در پنج ماهه نخست سال 1397 تقاضای محصولات پلیمری نسبت به مدت مشابه سال قبل سه برابر شده است. این در حالی است که بررسی پروانه بهره برداری صادره در برخی از صنایع پایین دستی پتروشیمی در سه ماهه اول سال، نشان از رشد منفی آن نسبت به مدت مشابه سال قبل دارد. همچنین میزان تولید کالاهای منتخب صنعتی پایین دستی پتروشیمی در سه ماهه اول تغییر چندانی نداشته و در مواردی نیز کاهش داشته است. به عبارتی، بخش زیادی از محصولات پلیمری عرضه شده در بورس کالا، یعنی چیزی حدود 60 درصد، به عنوان مواد اولیه تولیدات داخلی به مصرف نرسیده است و به صورت غیررسمی صادر یا احتکار شده است. 
شکاف عرضه و تقاضا پس از ابلاغ دستورالعمل وزارت صمت
فضای رانتی ناشی از تفاوت نرخ ارز چهارهزارو 200تومانی که پایه محاسبه قیمت عرضه در بورس قرار می گیرد، نرخ ارز آزاد و تعیین محدودیت در سقف رقابت، دلیل اصلی جهش تقاضا در بورس کالاست و به عبارت دیگر، دستورالعمل وزارت صمت درباره تنظیم بازار محصولات پتروشیمی در تاریخ اول مرداد سال جاری به شدت آثار نامطلوبی بر بازار داشته و با دامن زدن به تقاضای سوداگری، بر شکاف هرچه بیشتر عرضه و تقاضای محصولات پتروشیمی به ویژه پلیمری افزوده است. این در حالی است که تجربه سال های گذشته و شواهد موجود نشان داده است با ابزارهای نظارتی و کنترلی نمی توان از بخش تولید و فعالان واقعی اقتصاد در مقابل آثار مخرب این فضای ناسالم حمایت کرد و امکان انتقال رانت به انتهای زنجیره یا صنایع پایین دستی و در نهایت مصرف کنندگان، تقریبا غیرممکن است. همه اینها در شرایطی بود که در بخش عرضه محصولات پتروشیمی نیز مقدار عرضه در پنج ماهه اول سال نسبت به مدت مشابه سال قبل حدود 17 درصد کاهش داشته است که باید با رعایت کف عرضه، به تفکیک گریدهای مورد نیاز صنایع داخلی و به صورت مداوم از طریق صنایع بالادستی پتروشیمی از ایجاد تلاطم در بازار جلوگیری شود. اگر بخواهیم به طور خلاصه و شاید تیتروار به آنچه در نیمه اول اتفاق افتاد تا بازار محصولات پتروشیمی ملتهب شود، اشاره کنیم، باید گفت خروج آمریکا از برجام و ناکارآیی سیاست های پولی و مالی دولت، منجر به جهش نرخ ارز در نیمه نخست سال شد. چندنرخی بودن ارز و قیمت گذاری های دستوری، بر بازار بسیاری از محصولات داخلی ازجمله بازار محصولات پتروشیمی در بورس کالا، تاثیر بسزایی داشت.   دستورالعمل وزارت صمت مبنی بر تعیین قیمت پایه عرضه محصولات پتروشیمی در بورس کالا بر اساس نرخ تسعیر ارز رسمی بانک مرکزی و اعمال محدودیت در سقف رقابت بورس کالا، سازوکارهای عملیاتی بورس کالا را مختل و فضای رانتی مخربی را به ضرر تولیدکنندگان واقعی ایجاد کرد. تفاوت قیمت برخی از محصولات پتروشیمی در بازار آزاد و بورس کالا به بیش از 160 درصد نیز رسید. وجود چنین شکاف قیمتی میان بورس کالای ایران و بازار آزاد می تواند انگیزه تولیدکنندگان را به تولید کالا کاهش دهد زیرا بهترین روش سودآوری این است که محصول از بورس کالای ایران خریداری شود و در بازار آزاد بدون فراوری عرضه یا به صورت غیررسمی صادر شود. اعمال دور قبل تحریم ها و افزایش حدود سه برابری نرخ ارز در آن سال ها موجب مداخله دولت در بازار بورس کالا و محاسبه قیمت پایه محصولات پتروشیمی بر مبنای نرخ ارز مبادله ای شد. افزایش چشمگیر تقاضا، کاهش عرضه و فروش محصولات خارج از بورس کالا از نتایج مداخلات در این بازار بود. اما در نهایت مطابق مصوبه وزارت صنعت در تاریخ 12 تیر 93 فرمول تعیین قیمت پایه محصولات پتروشیمی از ارز مبادله ای به ارز آزاد تغییر کرد. مطابق این مصوبه همه مجتمع های پتروشیمی اعم از خصوصی و دولتی موظف به عرضه تمامی محصولات خود در بورس شدند. همچنین مقرر شد تا شرکت ملی صنایع پتروشیمی قیمت های پایه را برمبنای میانگین نرخ های جهانی و متوسط ارز آزاد در چهار هفته هر ماه محاسبه کرده و به عنوان مبنای قیمت های پایه ماه بعد اعلام کند. 
  
کاهش 20درصدی عرضه پتروشیمی ها
اغلب مجتمع های پتروشیمی مقدار عرضه خود را در مرداد ماه نسبت به ماه قبل کاهش داده اند به طوری که کل عرضه محصولات پتروشیمی در مرداد ماه نسبت به ماه قبل حدود 20 درصد کاهش داشته است. اغلب مجتمع های پتروشیمی از جمله بندر امام، تبریز، امیرکبیر و غدیر نوسان های زیادی در عرضه محصولاتشان داشتند در حالی که عرضه مداوم و به تفکیک گریدهای مورد نیاز صنایع پایین دستی، می تواند از ایجاد تلاطم بازار جلوگیری کند. مرکز پژوهش های مجلس همچنین پیشنهاد داد خوراک پتروشیمی  و محصولات عرضه شده در بورس کالا با نرخ ارز بازار ثانویه محاسبه شود. براساس برآوردهای انجام شده عواید حاصل از این سیاست حدود 30 هزار میلیاردتومان است. همچنین رعایت کف عرضه محصولات پتروشیمی متناسب با نیاز داخل در بورس کالا به صورت مداوم و به تفکیک گریدهای موردنیاز صنایع داخلی ضروری است. علاوه بر بررسی پروانه بهره برداری و مقدار تولید متقاضیان خرید از بورس، معیارهای مکمل از جمله مصرف آب و برق واحدهای تولیدی، عملکرد بیمه و مالیات بر ارزش افزوده پرداختی، می تواند در شناسایی تولیدکنندگان واقعی و برآورد مواد اولیه موردنیاز آنها مؤثر باشد. از سوی دیگر همکاری دستگاه های مرتبط ازجمله وزارت امور اقتصادی و دارایی و وزارت نیرو با وزارت صنعت، معدن و تجارت با هدف رصد اطلاعات و ارزیابی دقیق خرید از بورس کالا به وسیله وبگاه بهین یاب می تواند کمک کند. 
  
بسته حمایتی برای تولید در نظر گرفته شود
با توجه به افزایش مشکلات بخش تولید در شرایط دور جدید تحریم ها، باید هم زمان با آزادسازی قیمت ها، بسته حمایتی ای از سوی دولت برای کمک به بخش صنعت و تولید کشور تدوین شود. در این بسته می توان از محل درآمدهای ایجاد شده برای دولت از طریق حذف رانت های موجود در زنجیره تولید محصولات پتروشیمی، راهکارهایی برای حل مشکلات صنایع آسیب پذیر مد نظر قرار داد. در این بسته حمایتی باید تعدیلات قیمتی برای جبران خسارت های احتمالی تولیدکنندگانی که با دستگاه های دولتی قرارداد منعقد کرده اند، لحاظ شود. در حال حاضر این امکان وجود دارد که شرکت های پتروشیمی و صنایع پایین دستی با انعقاد قرارداد یک ساله از ظرفیت خرید از بورس کالا و استفاده از مزایای آن بهره مند شوند.   
  
                