سه‌شنبه ۱۸ دی ۱۳۹۷
-----------------------------------------
حرف اول
-----------------------------------------
سهم ما فقط بستن بود؟
-----------------------------------------

                    در عجبم که چرا در سده دانایی هنوز باید برای اثبات برخی از بدیهیات علمی چانه بزنیم. شاید سرعت بی حدوحصر اطلاع رسانی از رهگذر توسعه فضای مجازی به ما اجازه عمیق شدن و به دقت اندیشیدن نداده است؛ به همین دلیل از برخی پیچیدگی ها و ظرایف این فضای تودرتو غافلیم و بر نظرات سنتی و گاه کاملا مقابل با یافته های علمی پافشاری می کنیم. اینکه در قرن حاضر و دنیای دانایی ناگزیر از پیوستن به شبکه جهانی اینترنت و بهره بردن از فضای مجازی هستیم، بر کسی پوشیده نیست و اینکه این فضای بی انتها علاوه بر همه مزایا و امکانات خویش می تواند گاهی مایه تهدید و خطر هم باشد، بر همه روشن است؛ اما آیا منطقی است که « یک خیر کثیر را به دلیل یک شر قلیل کلا تعطیل کنیم» یا باید با هوشمندی راه چاره عالمانه ای بیندیشیم. امروز اگر با وجود همه بهره هایی که از فضای مجازی می بریم، گاهی هم در برابر آن آسیب پذیریم. مشکل از فضای مجازی نیست بلکه باید خودمان را مواخذه کنیم که: اولا تاکنون اهتمام جدی برای تولید محتوای مناسب با فرهنگ و سبک زندگی مان تولید نکرده ایم. ثانیا به جای عقلایی اندیشیدن و ترسیم راهکار علمی برای مواجهه با این فضا به زور و سلب و بستن روی آورده ایم. قدمای ما نصیحتمان کرده اند «گرهی که با دست باز می شود، با دندان باز نکنیم» و بارها ما را از گفتن آنچه به آن یقین نداریم، بازداشته اند اما با این همه کجاست گوش شنوا؟ تا خبری دروغ در بولتنی یا کانالی می آید، سریع باور می کنیم و آماده حمله می شویم که باید بست! باید فیلتر کرد! آیا قدمی برای تفکر و گفت وگوی علمی درباره فضای مجازی برداشته ایم؟ آیا تاکنون سراغی از جوانان بااستعدادی که در گوشه وکنار کشور با کمترین حمایت تولید محتوا می کنند، گرفته ایم؟ آیا تاکنون با خود اندیشیده ایم که بستن، محدود و مسدودکردن شبکه ها و پیام رسان های پرمخاطب بدون درنظرگرفتن ملاحظات آن چه عواقبی دارد؟ آیا فکر کرده ایم که با این رفتار موجب رواج نرم افزارهای ویژه دورزدن درهای بسته شده ایم و کودکان و نوجوانان را در این فضا رها کرده ایم؟
 بهتر نبود الان که زیرساخت های توسعه فضای مجازی و فناوری اطلاعات همگام با دیگر نقاط جهان فراهم آمده و با افتخار در همه جای سرزمین ایران در دسترس است، به سخن کارشناسان گوش دهیم و به یافته های آنها درباره پالایش هوشمند، استفاده از نرم افزارهای نظارت بر فضای مجازی و شیوه های فرهنگ سازی و سواد رسانه ای و تولید محتوا گوش دهیم. اینکه عده ای بدون بررسی کارشناسی از راه دور تصمیم بگیرند چه چیزی را برای مردم مسدود و چه چیزی را آزاد بگذارند، با هیچ منطقی جور درنمی آید. باید راه های جدید علمی را گشود و آزمود. جامعه جوان ما تشنه استفاده از محتواهای جذاب اعم از علمی، کاربردی، هنری و سرگرمی است و بستن و محدودکردن را نمی پذیرد اما با حرف عالمانه و محققانه و مدبرانه همراه و همزاد است. پس به جای پافشاری بر روش های ناکارآمد به نظرات کارشناسی احترام بگذاریم و با نظر اکثریت مردم همراه شویم.
                