سه‌شنبه ۲۸ اسفند ۱۳۹۷
-----------------------------------------
یادداشت
-----------------------------------------
حال نیکو
-----------------------------------------

                    بی شک یکی از زیباترین نیایش هایی که می توان تصور کرد و زمزمه کرد، دعایی است که هنگام تحویل سال می خوانیم. انصافا باید ایرانیان را به خاطر این حسن انتخاب و ذوق و هنر ستود. چندکلامی در باب این دعا، چندروزی است ذهنم را مشغول کرده است.
یا مقلب القلوب و الابصار
یا مدبر اللیل و النهار
یا محول الحول و الاحوال
حول حالنا الی احسن الحال
قلب، جایگاه مهر و کین است. قلب، جایگاه عشق و نفرت است. معمولا چیزی ملکه ذهن آدمی می شود که در قلبش جای گرفته باشد. در قرآن کریم بارها از کسانی سخن رفته که خداوند بر دل هایشان مهر زده است. گویی چیزی در دلشان در نمی گیرد. گویی ورودی دلشان را بسته اند «لهم قلوب لایفقهون بها».
تا آنجا که به خاطر دارم تفقه در امری یعنی شکافتن آن؛ یعنی آن را تجزیه و تحلیل کردن؛ یعنی مو را از ماست کشیدن. شاید گزافه نباشد اگر بگویم آغاز گرفتاری ها، رنج ها و بدبختی های بشر امروز، در آن نقطه ای است که آدمی می پندارد با عقل مآل اندیش، با عقلانیت ابزاری و با «دین داری معیشت اندیش» می تواند ره به جایی برد و گره از کاری گشاید. قصدم مذمت عاقلان نیست و حکم به فرونهادن تعقل نمی کنم. همه حرف و سخنم آن است که حق قلب و دل را نیز به جا آوریم! گمانم این است که قلب، غایب بزرگ زندگی ماشینی تکراری روزمره بسیاری از ما آدمیان است! در ادامه دعای زیبای تحویل سال، خدا را با این صفات می خوانیم:
یا مدبر اللیل و النهار
یا محول الحول و الاحوال
شب و روز در کاریم، برنامه می ریزیم و رویا می پرورانیم. اما به طرفه العینی با مرگی یا بیماری ای، با زلزله ای یا سیلی، هر آنچه رشته ایم پنبه می شود! باید برآب شدن نقشه هایت را تجربه کرده باشی، تا با تمام وجود لمس کنی که تدبیر لیل و نهار در دستان ما نیست. باید فروریختن پایه های آرمان شهرها را یک به یک به نظاره نشسته باشی، تا به عبرت تاریخ دریابی:  کل من علیها فان و یبقی وجه ربک ذو الجلال و الإکرام.
واژه «حول» را در عبارت «لاحول و لاقوه الا بالله» نیز داریم. از این ترادف و تناظر، چنین می پندارم که حول ناظر بر شرایط انفسی ماست. معطوف به سلامت جسمی و روحی ماست. اما «حال» که در اینجا به شکل جمع، «احوال»، آمده است، ناظر بر شرایط اجتماعی و بیرونی ماست. احوال، مشرف به ظرف تاریخ و جغرافیاست. حال، ما خدای متحول کننده را ندا می دهیم. او را به چه ندا می دهیم؟
پاسخش در فراز آخر دعاست: حول حالنا إلی احسن الحال.
از خدای متحول کننده می خواهیم تا آفاق و انفس را به گونه ای زیر و زبر کند. 
آنچه برای ما رقم می خورد بهترین حال ما باشد. جالب است که اینجا نیز حرف از «حال» است، نه «حول»! به توضیحی که عرض شد در این دعا خدا را می خوانیم تا ما را در موقعیت اجتماعی نیکویی قرار دهد. صاحب احسن حال، چونان شمعی است که خلایق از نور وجودش و برکات ذاتش بهره می برند. در همین یک کلمه احسن حال، چه دریایی از معنی نهفته است! چه عظمتی خلایق در نگاه خالق دارند که بهترین حال نیز در نسبت آدمی با خلایق تعریف می شود. اما ظرافت این فراز پایانی در فعل امر «حول» است. با آوردن این فعل، تصدیق شده که رسیدن به احسن حال، دفعی و یکباره نیست! تدریجی و زمان بر است و صبوری می خواهد. اگر قرار بر امر دفعی بود، باید از فعل «کن» استفاده می شد؛ به سیاق این آیه قرآن که: إنما امره إذا اراد شیئا ان یقول له کن فیکون (آیه 82 سوره یس) اما انسان عجول این صبوری را بر نمی تابد. او که ملامت می شود که در سختی ها و دشواری ها به یاد خدا می افتد و به وقت دل خوشی او را از یاد می برد، باور ندارد که آنچه را شر می پندارد و نسبت به آن کراهت دارد، شاید خیر او باشد و آنچه را خیر می داند، ای بسا اسباب شرش باشد. اینکه آدمی همواره خود را در دامان الهی بداند و باور داشته باشد که همواره آنچه در تقدیرش است جلوه ای از حرکت او به سوی احسن حال است، ایمانی ستبر و ضمیری امیدوار و جانی پاک می خواهد. باید آدمی گرفتار سختی و مصیبت شده باشد تا در کوره دهر و کشاکش آسیاب روزگار، دائم میان کفر و ایمان هروله کرده باشد تا دریابد که این دویدن در پی سراب، خود، دلیل آب است!
در این موسم سال نو، در این گاه نوبه نو شدن طبیعت، حالی خوش و جانی صافی و روحی نو برایتان آرزو می کنم.
*این یادداشت در کنار ضریح شریف حضرت امیر المومنین، علی بن ابی طالب - نجف اشرف نوشته شده است.
                