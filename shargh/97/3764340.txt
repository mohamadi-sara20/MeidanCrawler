شنبه ۹ تیر ۱۳۹۷
-----------------------------------------
سرمقاله
-----------------------------------------
مورد عجیب ارز دولتی موبایل
-----------------------------------------

                    سیاست ها و مقررات غلط و سازمان اداری پنهان کار، آمرانه و منفعت جو، بهترین محیط برای تولید و رشد فساد یا بهره برداری های ویرانگر است. آذری جهرمی در اقدامی صحیح نام 40 شرکت را اعلام کرد که با استفاده از ارز دولتی چهارهزارو 200 تومانی گوشی وارد کرده اند اما بر اساس بهای ارز آزاد محاسبه و به مردم عرضه می کنند و از این طریق سودی سرشار و احتمالا نامشروع می برند. این شرکت ها تقریبا حدود نیمی از ارز تخصیص یافته را صرف واردات کرده اند، 10 شرکت نیز اساسا هیچ وارداتی نداشته اند. جزئیات بیشتری از این موضوع اعلام نشده است و در حد یک اطلاع رسانی ناقص باقی ماند و همچنان معلوم نیست چه شده است. اما این فهرست را از زاویه ای دیگر و مهم تر هم می توان بررسی کرد. عده ای معتقدند اصولا قیمت گذاری دولتی برای ارز، به هر شکل منشا فساد و تولید رانت است و چنین تصمیمی از سوی دولت خطا بوده است. فارغ از این بحث، آیا اصولا این شرکت ها در روندی سالم و ضابطه مند موفق به دریافت سهمیه ارزی شده اند؟ فعلا پاسخ دقیقی به این پرسش نمی توان داد. ما برای نزدیک شدن به پاسخ این سوال، به عنوان نمونه وضعیت یکی از این شرکت ها را براساس آگهی های رسمی منتشرشده در روزنامه رسمی، بررسی اجمالی می کنیم. این بررسی نشان می دهد شرکتی که بیشترین سهمیه را دریافت کرده، چه وضعیتی داشته و دریافت چنین سهمیه ای تا چه اندازه می توانسته مطابق با ضوابط باشد یا برخورداری از این سهمیه ارزی ناشی از روابطی خاص و اصطلاحا رانتی و ناسالم بوده است. روند تشکیل و تغییرات در شرکت بررسی شده، تردید فراوانی در مورد میزان صحت و درستی تخصیص ارز به وجود می آورد. اگرچه ذکر نام شرکت و سهام داران آن (دو نفر) در این یادداشت به استناد آگهی های روزنامه رسمی، از نظر حقوقی هیچ اشکالی ندارد، ولی صرفا به دلیل احتیاط اخلاقی از ذکر نام آنها خودداری می کنیم. در این یادداشت، این شرکت را «الف» می نامیم. شرکت الف در 22/6/94 در یکی از شهرستان های استان تهران (پردیس) ثبت و تشکیل شده است. آگهی ثبت در 4/7/94 در روزنامه رسمی منتشر شد. نوع شرکت، مسئولیت محدود و سرمایه ثبتی آن صد میلیون تومان بود و دو شریک بیشتر نداشت. در شرکت با مسئولیت محدود، ارائه گواهی بانکی مبنی بر تودیع سرمایه ثبتی الزامی نیست و همین قدر که مدیرعامل اعلام و اقرار کند که سرمایه به صندوق شرکت تودیع شده، کافی است. بعدا دوباره به این موضوع که بسیار مهم است بازمی گردیم. در این زمان موضوع فعالیت شرکت صرفا شامل خدمات انفورماتیکی مانند طراحی و نگهداری سایت و همچنین خرید و فروش وسایل رایانه ای است.در زمان ثبت شرکت، خرید و فروش موبایل در موضوع فعالیت شرکت نیست. مجمع عمومی شرکت در 24/7/95، خرید و فروش تجهیزات رادیویی را نیز به موضوع فعالیت شرکت اضافه می کند و آگهی آن 5/8/95 در روزنامه رسمی منتشر می شود. همچنان خرید و فروش موبایل در موضوع فعالیت شرکت قرار ندارد. در 1/7/96 با تصویب مجمع عمومی شرکت، ناگهان و به شکلی بسیار عجیب، سرمایه شرکت از صد میلیون تومان، 500 برابر شده و به 50 میلیارد تومان افزایش می یابد. بنا بر صورت جلسه مجمع عمومی شرکت، از کل این مبلغ 49میلیاردو 999 میلیون تومان متعلق است به یکی از سهام داران که قبلا هم سهام دار شرکت بوده است. سهام دار دیگر یک میلیون تومان سهم دارد. در واقع تمام شرکت متعلق به یک نفر است. در صورت جلسه، دلیلی برای افزایش سرمایه ذکر نشده است. از نظر عرف تجارتی، چنین افزایش سرمایه ناگهانی و بسیار هنگفت در شرکت با مسئولیت محدود چندان رایج نیست. نکته دیگری که قابل طرح است این است که در شرکت های سهامی خاص، ارائه گواهی بانکی مبنی بر واریز مبلغ افزایش سرمایه به حساب سپرده شرکت الزامی است (ماده 84 قانون تجارت)، اما در شرکت های مسئولیت محدود نیازی به تودیع مبلغ سرمایه ثبتی به بانک نیست و همین اندازه که مدیرعامل شرکت اعلام کند که مبلغ سرمایه به صندوق شرکت تودیع شده است، کافی است. در عرف شرکت های مسئولیت محدود، زیاد اتفاق می افتد که مبلغ افزایش سرمایه به شکل صوری و بدون پرداخت واقعی در دفاتر شرکت ثبت شده و به اداره ثبت شرکت ها اعلام می شود. در جلسه مجمع عمومی شرکت در تاریخ 14/1/97، اساسنامه شرکت اصلاح شده و «خرید و فروش و واردات گوشی تلفن همراه» نیز به موضوع فعالیت شرکت اضافه می شود. یعنی این تصمیم در روز سه شنبه و اولین روز کاری بعد از تعطیلات نوروز گرفته شده که عملا هنوز فعالیت های اداری شروع نشده است. تصمیم گیری در چنین زمانی نشانه شتابزدگی برای کاری خاص است. در شرایط معمول، در روزهای بین تعطیلی که هنوز هم عملا کارهای اداری شروع نشده، تصویب اصلاح اساسنامه توسط یک مجمع عمومی دونفره می شد چند روز بعد اتفاق بیفتد. نامه اداره ثبت در مورد افزایش سرمایه در 7/3/97 صادر شده و آگهی افزایش سرمایه در روزنامه رسمی در تاریخ 13/3/97 منتشر شده است. در هفته های پایانی سال 96 و هفته های آغازین سال 97 نرخ ارز دچار نوسان های افزایشی است و زمزمه هایی از تعیین نرخ ارز توسط دولت شنیده می شود. در روز دوشنبه 20 فروردین تصمیم دولت مبنی بر تعیین قیمت دلار به میزان چهارهزارو 200 تومان اعلام شد. در این زمان، شرکت الف (با مسئولیت محدود) ظاهرا شرکتی است با سرمایه ثبتی 50میلیاردتومانی که در اساسنامه خود می تواند واردات و خرید و فروش موبایل هم انجام دهد. در اواخر فروردین و اوایل اردیبهشت مشخص می شود برای واردات موبایل هم دلار چهارهزارو 200 تومانی تخصیص داده می شود. کمی بعد هم بیش از 26 میلیون یورو به همین شرکت پرداخت می شود و باقی ماجرا. این تخصیص سهمیه ارزی برای شرکتی پرداخت می شود که در زمان تخصیص:-فقط 30 ماه از تاریخ تاسیس آن گذشته است؛-تا روزهای آخر موضوع فعالیت شرکت، طراحی سایت و خرید و فروش لوازم کامپیوتری و تجهیزات رادیویی بوده و طبق اساسنامه نمی توانسته سابقه ای در واردات موبایل داشته باشد؛-تصمیم شرکت به افزایش سرمایه به مبلغ 50 میلیارد تومان برای یک شرکت با مسئولیت محدود، عجیب و غیرمتعارف است. از طرفی، چون این شرکت، با مسئولیت محدود بوده، لازم نبوده این مبلغ را در بانک تودیع و گواهی بانکی به مرجع ثبت شرکت ها تسلیم کند. اعلام پرداخت به صندوق کافی است. آیا افزایش سرمایه این شرکت به میزان 50 میلیارد تومان واقعی بوده است؟- تاریخ اصلاح اساسنامه شرکت (14 فروردین) و تصویب «خرید و فروش و واردات موبایل» به عنوان یکی از موضوع های فعالیت شرکت با تاریخ تعیین نرخ ارز و تعیین سهمیه ارزی برای واردات موبایل هم زمان و از نظر تاریخی متقارن است.-بیشترین سهمیه های ارزی، به همین شرکت داده می شود که از نظر قانونی فعالیتی در زمینه واردات موبایل نداشته و بیش از چند روز از واردکردن «خرید و فروش موبایل» در اساسنامه اش، به عنوان یکی از موضوع های فعالیت شرکت، نمی گذشته است.تخصیص ارز به مبلغ چهارهزارو 200 تومان با چه ضوابطی صورت گرفته است؟ شرکت ها بر چه پایه ای انتخاب شده اند؟ میزان سهمیه هرکدام از آنها با چه معیارهایی تعیین شده اند؟ شرکت مورد بحث ما با چنین مشخصاتی چرا و چگونه احراز صلاحیت شده است؟ این تقارن های زمانی عجیب و شگفت آور را که منجر به درآمدهای چندده میلیاردی شده اند، باید فقط به حساب تصادف گذاشت؟ یا به حساب هوشمندی تجاری صاحب شرکت؟ یا اطلاعاتی از هاتف غیبی به گوش می رسیده و از جایی فیض روح القدس های اداری اختصاصا مددهایی به این شرکت می کرده است؟ دستگاه های دولتی، بازرسی و قضائی باید به آنها پاسخ دهند. تا زمانی که دولت بر پنهان کاری در تصمیمات اقتصادی و مالی خود اصرار دارد، فساد باقی است، توسعه می یابد و بیشتر ویران می کند. یک روند اداری باکفایت و سالم قاعدتا چنین رفتارهایی نمی کند که در تخصیص ارز به این شرکت شده است.
                