دو‌شنبه ۲۸ خرداد ۱۳۹۷
-----------------------------------------
حرف اول
-----------------------------------------
جای و جایگاه تجمعات
-----------------------------------------

                    1. مصوبه اخیر دولت مبنی بر تعیین مکان برپایی تجمعات و معرفی چند ورزشگاه، اقدامی لازم اما ناکافی است؛ هرچند درخور ستایش است، تامین کننده انتظارات شایسته و هنجارین مردم ایران و در خور شان ملت ما نیست. لاجرم بایسته این است که به مثابه فاز نخست پروژه شناسایی و حمایت از حق نقد و اعتراض تفسیر شود و قدمی در ابتدای یک راه.2. قبل از مجادله بر «جای» تجمع باید به «جایگاه» آن وقوف داشته باشیم. من این اقدام دولت را «خوب، دیرهنگام و ناکافی» ارزیابی می کنم.3. باور دارم که باید ابتدا اطمینان به شناسایی این حق مهم و ابراز یک عزم حمایت گرانه سیاسی و قضائی از آن را داد. توجه به مبانی نظری حق اعتراض در جمهوری اسلامی به شکلی روشنگرانه به ما در تحلیل موضوع یاری می رساند. ورود سیاست کیفری به این مقوله بدون توجه به لوازم استیفای حق اعتراض و نقد، تبعات مناسبی نخواهد داشت.4. باید توجه شود منطق مجلس خبرگان قانون اساسی منطبق با نگاهی که امام و انقلاب به مردم داشتند، ایجاد جسارت برای نقد حکمرانی و تشخص دادن به حق مطالبه و استیفای عدالت و آزادی بوده است. این زمینه مقارن با واهمه از بازتولید مناسبات منقادخواهانه و مطیع پذیرانه شهروندان -که مشی دولت های قبل از انقلاب بود- ظهور عینی یافت تا زمینه استیفای حق نقد و پاسخ گو کردن حکمرانی به نحو شایسته مهیا شود که درنتیجه اصل 27 قانون اساسی تاسیس شد تا قوه موسس، این ظرفیت قانونی را پشتوانه شنیده شدن به موقع صدای اعتراض کرده و مانعی برای انتقال هشدارها به گوش مرجع ضمیر خود نباشد.5. قوه موسس انقلاب اسلامی با طرح استقرار نظام حقوقی بر مدار جامعه توحیدی آزادی را در صدر آرمان های خود می دانست و معتقد بود در تاریکخانه نبود آزادی، حتی در برابر فساد و بی عدالتی نیز نمی توان فریاد برآورد و دریغ آزادی به بهانه حفظ نظام و مصلحت و ضرورت امنیت و تامین نظم عمومی اکیدا نتیجه خیر عمومی دربر نخواهد داشت؛ به همین علت با وسواس و ملاحظه خاص به این تاسیس اهتمام داشته و اصل 9 را پشتوانه آن قرار دادند تا نتوان به بهانه حفظ امنیت و نظم، آزادی را دستخوش تهدید و تحدید قرار داد.تجربه چهار دهه گذشته نیز گواهی است که هر کجا آزادی نقادی و بیان را دست کم گرفته ایم، تالی فاسدی رخ داده است.6. در نگاه توحیدی ترس همزاد شرک است و سکوت ناشی از ترس شرک عملی است. جامعه ترسان از نقد فرصت امربه معروف و نهی ازمنکر نداشته و به تعبیر علوی، اخیار را گریزان از اعمال حاکمیت و اشرار را مستولی مقدرات می کند.7. با این وصف، فلسفه اصل 27 برمدار اصل سه و شش و 56 قانون اساسی به عنوان اصول طلایی، در نقطه مقابل نامحرم انگاری، بی اعتمادی و غریبه پنداری مردم و در نتیجه ساکت کردن صداهای غیرمنقاد منتقد است. قوه موسس انقلاب اسلامی هیچ گاه مردم را مطیع محض و منقاد نمی خواست و این وصف در بیانات امام راحل و بزرگان انقلاب، ازجمله شهیدان بهشتی و مطهری و مرحوم طالقانی و نیز مقام معظم رهبری، مشهود و مدلل است.8. البته باید رژیم حقوقی ایران را با درک واقعیات مستقر و مستتر در آن دید؛ ایران سوئیس نیست. البته شایسته بهترین بودن است، اما با نگاه واقع نگرانه. اینکه حق نقد و اعتراض را با همه لوازم آن طبق قانون اساسی بپذیریم و آن را با انگ ضدامنیت و اخلال گر شهروند بد نسنجیم، وظیفه ای قانونی است نه یک منت به مثابه اضافه حقوق شهروندی؛ اگر تا به حال انجام نمی شده جای نقد و گلایه باقی است.9. با این وصف، شناسایی عملی این حق یعنی یک قدم رو به جلو برداشته ایم؛ یعنی قرار است رویکردهایی را اصلاح کنیم و بهبود بخشیم. البته تحقق اصل 27 نظیر سایر مصادیق حقوق ملت مستلزم تمهیدات و برنامه ریزی است. تصمیمات اخیر در این زمینه، دیرهنگام اما درخور ستایش است. نباید خوبی های طرح را نادیده گرفت، ولی این به معنای دست کم گرفتن استحقاق شهروندان نیست.10. حق اعتراض مدنی استانداردهایی دارد. مهم ترین اینکه مردم حق دارند شنیده شوند، هرچند مخالف باشند؛ اینکه مردم بروند در یک گوشه شهر دور از چشم همه بنشینند هرچه می خواهند فریاد کنند این اشتباه است. اثربخشی اعتراض و شنیده شدن قواعدی دارد. باید تحمل حکمرانی در شنیدن مخالفت و انتقاد بالا رود؛ همان چیزی که انقلاب اسلامی می خواست و جمهوری اسلامی در دهه چهارم و چشم انداز آینده خود برای توسعه و اصلاح بدان متعهد است و امید که در مسیر استیفای این حق کوشا باشیم و توسعه را در عین کثرت ها و تفاوت ها مغتنم بشماریم و برای وطن و بهترشدن روندها و رویه ها تحمل نقادی و اعتراض را پیدا کنیم.
                