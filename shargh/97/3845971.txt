چهار‌شنبه ۲۱ آذر ۱۳۹۷
-----------------------------------------
نگاه
-----------------------------------------
جنبش دانشجویی مولد فرهنگ جدید سیاسی
-----------------------------------------

                    عمده نظریه های موجود درباره جنبش دانشجویی بیشتر بر تجربه دهه 60  جنبش دانشجویی در اروپای غربی و آمریکا نظر دارد که تا سال ها مبتنی بر نظریات کارکردگرایانه، رهایی بخشی انقلابی و دخالت فعال در عرصه عمومی بود. در واقع فضای گفتمانی حاکم بر جنبش دانشجویی در هر دوره بر جهت گیری فعالیت ها و اتخاذ استراتژی آن دوره زمانی سایه می اندازد. البته این به آن معنا نیست که فضای فعالیت دانشجویی در هر دوره فقط تحت تاثیر یک گفتمان خاص بوده است بلکه گفتمان های مختلف در کنار یکدیگر و در رقابت با هم آن فضا را شکل داده اند. بنابراین به نظر می رسد پارادایم نظری حاکم بر جنبش های دانشجویی در قرن 12 بر مبنای چارچوب جنبش های جدید اجتماعی قابل بررسی و تامل باشد. کسانی که مرگ جنبش های دانشجویی در ایران را مطرح می کنند، تلقی اشتباهی از جنبش دارند؛ چراکه جنبش، حرکتی زنده و پویاست که فقط در حال تغییر شکل در وضعیت حرکتی خود است. بر همین اساس ضروری است برای تحلیل دامنه تاثیرگذاری و نقش آفرینی این جنبش به تحلیل آن پرداخت. اگر جنبش اجتماعی را هرگونه کوشش جمعی برای پیشبرد منافع مشترک، یا تامین هدف اصلی از طریق عمل جمعی خارج از حوزه نهادهای رسمی بدانیم،جنبش دانشجویی به عنوان عمل جمعی دانشجویان، زیرمجموعه جنبش های اجتماعی محسوب می شود.
طبقه بندی جنبش های اجتماعی براساس هدفی که دنبال می کنند، آنها را به چهار دسته تقسیم می کند:
 1- «جنبش دگرگون ساز» که توام با خشونت است و اهداف انقلابی را دنبال می کند. 
2- «جنبش اصلاحات» که به دنبال تغییر برخی جنبه های نظم اجتماعی است. 
3- «جنبش رستگاری بخش» که رشد معنوی افراد را دنبال می کند و بیشتر در جنبش های مذهبی نمود دارد. 
4- «جنبش تغییردهنده» که تغییر در رسم ها، عادت ها و هنجارهای افراد را دنبال می کند. 
 به نظر می رسد جنبش دانشجویی ایران در حال تغییر گفتمان خود از جهت گیری های سیاسی سخت (جنبش دگرگون ساز) و اصلاحاتی (جنبش اصلاحات) به سمت توجه به رویکردهای فرهنگی و اجتماعی (جنبش تغییردهنده) است. این معناسازی با به تصویرکشیدن بی عدالتی ها و تعریف راه های تغییر وضع موجود همراه است و می کوشد مقامات حکومتی و نظاره کنندگان را به درستی اقدامات و اندیشه هایشان هدایت کند. این گفتمانی که در حال شکل گیری است، به نظر می رسد به تناسب ویژگی جامعه معاصر ایران، علاوه بر آنکه به دنبال هم گرایی و کنترل انگیزه های عمل انسان است، به گونه ای فزاینده در ایجاد مراکز عمل مستقل فردی نیز، سرمایه گذاری می کند.  مخالفت با دخالت بیش از اندازه دولت در زندگی اجتماعی جدید و احیای هویت فردی و حق زندگی خصوصی و عاطفی فردی ازجمله تلاش های این جنبش است که با بهره مندی از شبکه های ارتباطی و اطلاعاتی جدید در حال شکل گیری است.  امروزه نقش فناوری های نوین ارتباطاتی، به ویژه اینترنت و شبکه های اجتماعی مجازی، برای جهانی کردن خواسته ها و مطالبات این جنبش و همچنین شکل دهی و هدایت افکار عمومی و بسیج اعتراض ها بسیار تاثیرگذار است. 
جوانان در بعد فرهنگی و اجتماعی در حال متمایزکردن خود از رفتارها و رویه های نسل های پیشین خود هستند. 
مرجعیت آنها در حوزه افکار عمومی به رسانه های غیررسمی و فضای مجازی انتقال پیدا کرده است و در حال ترسیم جهانی تازه برای خود هستند که در حوزه هایی مثل ازدواج، ارتباط با جنس مخالف، نگرش های فرهنگی و سنتی و نیز نگرش آنها به ارزش های سیاسی با جهان بینی دستگاه های رسمی دولتی دارای تمایز است.از آنجا که جمعیت اصلی دانشگاه ها را جوانان تشکیل می دهند، این گفتمان «تمایزیافتگی» در دانشگاه هم آثاری را بر جنبش دانشجویی گذاشته و حال وهوای آن را دستخوش تغییراتی کرده است. این تحولات شاید از سوی نسل های قبلی این جنبش به عنوان کنشگری و فعالیت سیاسی مورد قبول واقع نشود، اما از جانب این جوانان در حال اتفاق افتادن است. این تغییر فضای گفتمانی، رویکردی فرهنگی و اجتماعی است که در تمایزیافتگی حوزه های مختلف زندگی پدیدار شده است.   فراموش نکنیم تجربه تاریخی نشان داده است جنبش دانشجویی مولد فرهنگ جدید سیاسی خواهد بود و به نظر می رسد این گفتمان فرهنگی جدید، به تدریج فرهنگ سیاسی جدیدی را نیز رقم خواهد زد.
                