پنج‌شنبه ۸ آذر ۱۳۹۷
-----------------------------------------
سرمقاله
-----------------------------------------
ضرورت ابهام زدایی از یک انتخابات
-----------------------------------------

                    موضوع انتخاب نماینده مدیران مسئول در هیئت نظارت بر مطبوعات و خبرگزاری ها، ظاهرا یکی از موضوعات روز است و گویا درباره آن مناقشاتی هم وجود دارد. بدون اینکه اصراری در صحت خدشه ناپذیر آنچه بیان می شود وجود داشته باشد، در این زمینه باید توجه داشت:
1. ماده 10 اصلاحی قانون مطبوعات که ناظر بر نحوه تشکیل هیئت نظارت است، برای این هیئت هفت عضو معین کرده که یکی از آنها، نماینده مدیران مسئول رسانه هاست. در متن قانون مطبوعات مشخص نشده که این هیئت با چه اکثریتی باید تصمیم بگیرد و حضور چه تعداد از این هفت نفر باعث رسمیت جلسه می شود؟ در نتیجه ناچار قائل به آن می شوم که هیئت باید با حضور همه اعضا تشکیل شود تا رسمیت داشته باشد و تصمیم های آن نیز باید به اتفاق آرا باشد، زیرا از هیچ اکثریتی برای تصمیم گیری -نه مطلق نه نسبی- نام برده نشده است.
2-تبصره 4 ماده مذکور مقرر داشته دعوت افراد ذی نفع و برگزاری انتخابات موضوع بند «ه» یعنی انتخاب نماینده مدیران مسئول بر عهده وزارت فرهنگ و ارشاد است و مرجع تشخیص صلاحیت نامزدهای انتخابات یادشده نیز سه نفر از اعضای خود این هیئت هستند. 
3. آیین نامه قانون مطبوعات مصوب 1395 هیئت دولت، فرایند انتخابات را این گونه بیان کرده است: الف) وزارت فرهنگ و ارشاد اسلامی سه ماه پیش از پایان دوره دوساله هیئت نظارت، آگهی می دهد و مدیران مسئول داوطلب، اعلام نامزدی می کنند.
ب) صلاحیت نامزدها بررسی و احراز می شود.
پ) از همه مدیران برای رای دادن دعوت می شود.
ت) از همه نامزدهای تاییدشده دعوت می شود.
ث) رسمیت جلسه با حضور اکثریت مطلق مدیران مسئول است؛ یعنی نصف به علاوه یک کل مدیران مسئول. البته این سوال نیز قابل طرح است که اگر مثلا صد نفر مدیرمسئول واجد شرایط رای دادن وجود داشت و 40 نفر حاضر شدند، لاجرم جلسه رای گیری تشکیل نخواهد شد و ضابطه مربوط به جلسه دوم حاکم خواهد بود.
ج) اخذ رای به صورت مخفی خواهد بود و منتخب کسی است که اکثریت مطلق حاضران را داشته باشد. بدیهی است منظور از حاضران کسانی است که حضور بالفعل و به اصطلاح فیزیکی در محل برگزاری انتخابات داشته باشند؛ بنابراین آنچه درباره رای گیری الکترونیکی گفته شده و عملا به رای گیری مجازی تعبیر و اجرا شده است، وافی به مقصود نیست.
چ) اگر در مرحله اول، نصاب برای رسمیت جلسه حاصل نشود، در مرحله دوم جلسه با هر تعدادی تشکیل می شود. توجه شود که در اینجا فقط بحث از اکثریت لازم برای تشکیل جلسه است ولاغیر.
ح) با تشکیل جلسه، نماینده با رای اکثریت حاضران، انتخاب می شود. توجه شود که برای رای اکثریت، صفت نسبی یا مطلق نیامده و لاجرم باید نتیجه گرفت که عبارت آیین نامه می تواند ناظر به هر دو مورد باشد، اما باید دید که حکم عقل چیست؟
4. اگر در دور اول رای گیری که در جلسه رسمی انجام شده، هیچ یک از نامزدها اکثریت مطلق را حائز نشوند، یک تعبیر این است که در اجرای نص آیین نامه، باید رای گیری آن قدر تکرار شود تا یک نفر اکثریت مطلق را بیاورد. اما چنین حالتی به نوعی تعلیق به محال می تواند تعبیر شود و با منطق و عقل، سازگار و منطبق نیست، چراکه در چنین وضعی، ممکن است انتخاب، الی غیرالنهایه معلق و معوق بماند و ناچار، هیئت نظارت -با توجه به شرایط و محدودیت هایی که ذکر شد- اصولا امکان تشکیل پیدا نکند و قانون و آیین نامه حکایتی از اینکه در چنین فرضی، دوره تصدی نماینده قبلی ادامه پیدا خواهد کرد ندارد.
5. بنابراین به نظر می رسد به حکم عقل باید قائل شد به اینکه همه نامزدهای تایید صلاحیت شده (و نه نصف یا ثلث یا ربع آنها) باید دعوت شوند و رای گیری با حضور عده حاضر انجام شود و معیار انتخاب، اکثریت نسبی باشد، یعنی هرکس بیشترین رای را آورد منتخب مدیران مسئول برای کرسی نمایندگی آنان محسوب شود.
6- گمان می رود عمل به احتیاط در این ماجرا، اقتضائی جز این ندارد و هر نحوه عمل دیگری ممکن است بعدا با ادعا و دعوای ابطال مواجه شود، زیرا مثلا هریک از کاندیداها که دعوت نشوند، ممکن است متقاضی ابطال باشند، ولو اینکه در انتخابات حتی یک رای هم نیاورده باشد. بدیهی است هم قانون و هم آیین نامه، می توانست و می تواند بهتر و روشن تر از آنچه هست، تنظیم شود؛ مثلا اگر برای هر مورد از انواع انتخابات و گزینش ها و تصمیم گیری ها، مشخصا نوع اکثریت تعیین شود دچار ابهامات و مشکلاتی این گونه که هست نخواهیم شد. همچنین با توجه به نمونه ها و سوابق موجود، حکم به این کرد که در دور دوم، دو نفر که حائزان آرای بیشتری هستند، به رقابت بپردازند و آن که رای بیشتری کسب می کند، با اکثریت نسبی انتخاب شود. 
                