یک‌شنبه ۴‌شهریور ۱۳۹۷
-----------------------------------------
حرف اول
-----------------------------------------
درباره «گروه اقدام ایران»
-----------------------------------------

                    خبر تشکیل «گروه اقدام ایران» تقریبا هم زمان با سالگرد کودتای 28 مرداد 32 رسانه ای شد؛ کودتایی که با هدایت سازمان سیای آمریکا علیه دولت منتخب نخست وزیر وقت ایران دکتر «محمد مصدق» شکل گرفت و در نهایت منجر به سقوط این دولت شد. تجربه تشکیل چنین کارگروهی پیش از این در کشور عراق وجود داشت و نتایج مشهود تاریخی نشان می دهد که اقدامات موازی در راستای سیاست تغییر رژیم در عراق آن قدرها قدرتمند و موثر نبود. اما یک موضوع درباره اظهارات پمپئو جالب توجه بود؛ طبق معمول اظهارات او مملو از اتهامات و مطالبات و نسبتا خالی از هر محتوایی طرح شده بود. در واقع با اظهارات فعلی مطرح شده اصلا واضح نیست که این گروه دقیقا قصد انجام چه کارهایی را فراتر از آنچه در حال حاضر انجام می شود، دارد.با این حال دلایلی وجود دارد تا باور کنیم که این موضوع، یک اتفاق مهم به حساب می آید. در حال حاضر شکاف هایی در دولت ترامپ بین شخص ترامپ که ترجیح می دهد دیپلماسی خود را با ایران شبیه آنچه با کره شمالی انجام داد، پیش ببرد و اعضای تیمش یعنی «جان بولتون»، «مایک پمپئو» و «برایان هوک» وجود دارد. این تیم پیشنهاد مذاکره را صرفا به عنوان ابزاری دیگر برای فشار می دانند تا یک پیشنهاد واقعی. این تیم در عمل به پیشنهاد ترامپ برای گفت وگو با ایران بدون پیش شرط، پشت کرده اند. جان بولتون حتی صراحتا در یک یادداشت غیررسمی برای ترامپ نوشت که آمریکا باید فشارهایش را بر ایران افزایش دهد. او همچنین متذکر شد که «امکان برای مذاکره با ایران وجود ندارد؛ چراکه قرائن نشان می دهد قصد و غرض واقعی ایران مبتنی بر توسعه سلاح های هسته ای قابل حمل است». با وجود پس زمینه ای که عنوان شد، یک هدف عمده از تشکیل «گروه اقدام ایران»، می تواند شدت بخشیدن به مسائل مرتبط با ایران به نحوی باشد که هرگونه امکان دیپلماسی از سوی ترامپ تقریبا ناممکن شود. طرفداران مواجهه با ایران، از جمله FDD (بنیاد دفاع از دموکراسی ها) قبلا هم یک بار دیگر شاهد آن بودند که چگونه سیاست فشارشان (که بنا بود برگشت ناپذیر باشد) از سوی رئیس جمهوری که به مذاکرات تن داد، بی اثر شد. این موضوع در سال 2013 از سوی دولت اوباما اتفاق افتاد و منجر به تبادل تندو تیز عمومی بین رهبران FDD و مقامات دولت اوباما شد. چنین احساس مشابهی باید درباره موضوع کره شمالی هم باشد؛ چرا که آنها با کلافگی و به طور ناگهانی شاهد چرخش ترامپ به گفت وگو با کیم جونگ اون به جای تهدید او برای اقدامات هسته ای بودند.به علاوه آنچه برای ما درباره سیاست ترامپ در قبال ایران تاکنون واضح است، این است که طبق گزارش رویترز، دولت ترامپ در حال بی ثبات کردن ایران بوده و هدف او از این فشار سیاسی، تحریک ناآرامی ها در ایران است. البته باید معلوم شود که آیا آمریکا در عین حال مستقیما به تامین مالی گروه هایی که در ناآرامی های ایران درگیر بوده اند، مبادرت کرده یا خیر. «گروه اقدام ایران» احتمالا به هدایت و شدت بخشیدن تلاش ها برای تحریک ناآرامی ها در ایران مبادرت خواهد کرد؛ به طوری که ممکن است حتی به ایجاد تنش های بیشتر با اتحادیه اروپا که بی ثباتی در ایران را به عنوان یک تهدید مستقیم امنیت ملی برای اروپا می داند، منجر شود. با وجود نبود ملاحظات رسانه ای در این روزها، این حرکت در واقع می تواند به عنوان گام تشدیدکننده دیگری از سوی دولت ترامپ محسوب شود؛ گامی که آمریکا را برخلاف پیشنهاد ترامپ برای مذاکره بی قیدو شرط، به جنگ با ایران نزدیک تر می کند.
                