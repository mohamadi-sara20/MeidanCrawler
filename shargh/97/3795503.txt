شنبه ۳‌شهریور ۱۳۹۷
-----------------------------------------
یادداشت
-----------------------------------------
تحریم ارتباطی ایران
-----------------------------------------

                    در چند روز گذشته دو اتفاق ارتباطی رخ داده است که نشان می دهند دولت دونالد ترامپ مقاصد تحریمی گسترده و متنوعی علیه ایران دارد که فقط شامل حوزه اقتصادی نیست بلکه حوزه ارتباطاتی ایران را هم هدف قرار داده است.در این چند روز، گفته شده صدها حساب کاربری در فیس بوک و توییتر به «ظن» ارتباط با ایران و دادن اطلاعات مخدوش ساز علیه کاخ سفید، اسرائیل، عربستان و در حمایت از فلسطین و به نفع برجام مسدود شده اند. متعاقب آن روز پنجشنه گوگل، غول رسانه ای جهان، اعلام کرد که چند حساب کاربری متعلق به صداوسیما را به اتهامات مشابه مسدود کرده است.این اتفاق ها پس از اظهارات جان بولتون، مشاور تندروی امنیت ملی ترامپ، رخ دادند که ایران را در کنار روسیه، چین و کره شمالی متهم به تلاش سایبری برای تاثیرگذاری بر انتخابات میان دوره ای پیش روی کنگره آمریکا کرد. درست همان اتهامی که برای اولین بار در تاریخ آمریکا ابتدا متوجه دولت خود او بوده و است؛ به این صورت که انتخابات ریاست جمهوری دو سال پیش آمریکا - که دونالد ترامپ برآمده از آن است- در معرض تاثیرگذاری و دادن اطلاعات غلط به خصوص در شبکه فیس بوک به نفع ترامپ بوده است. پرونده دخالت سایبری روسیه در این انتخابات به سرپرستی قاضی مولر هم اینک روزهای داغی را در آمریکا می گذراند که ماجراهای جنجالی این روزهای آمریکا مربوط به مایکل کوهن، کارچاق کن و وکیل سابق ترامپ و پل منافورت، رئیس ستاد انتخاباتی ترامپ از دل این پرونده استخراج شده اند.به خاطر داریم هنوز چندی از امضانشدن تعلیق تحریم های ایران و تاییدنشدن برجام از سوی ترامپ در چند ماه پیش نگذشته بود که یکی، دو شرکت بزرگ تولیدکننده گوشی تلفن و تجهیزات ارتباطی ارائه خدمات و فروش خود را به ایران متوقف کردند.با این وضعیت، به نظر می رسد که تحریم ارتباطی ایران نه تنها در کنار تحریم های اقتصادی و نفتی در دستور کاخ سفید قرار گرفته، بلکه زودتر از 13 آبان - زمان آغاز تحریم های بانکی و نفتی- کلید خورده است. استفاده از ابزار تحریم ارتباطی به عنوان یکی از ابزارهای تحریمی واشنگتن علیه مخالفان و کشورهای دشمن، مشخصا از 17 سال پیش در آمریکا مورد توجه قرار گرفت و پس از وقایع 11 سپتامبر و با بهره برداری از این واقعه بی سابقه و تصویب قانون پاتریوت، منجر به نقض آشکار و فراگیر آزادی بیان و حریم خصوصی حتی مردم خود آمریکا شد.با این شرایط شرکت های بزرگ سرمایه دار هم به دلیل اینکه سرمایه اساسا ترسوست، گریزی از این وضعیت نمی بینند و به اقتدار، اجبار و خواسته دولت آمریکا برای همراهی با آن علیه ایران تن می دهند که آخرین نمونه آن خروج شرکت های بزرگ بین المللی هواپیمایی مثل کی ال ام از ایران و منع پرواز به ایران است. بنابراین همراهی این شرکت ها ناگزیر حد یقف نمی شناسد و باید انتظار همراهی بیشتر دیگر شرکت های بزرگ ارتباطی را با واشنگتن داشت.ناگفته نماند که نبردها و رویارویی های سایبری مدتی است وارد عرصه تقابل و رقابت میان کشورها شده است. درست مثل عملیات جاسوسی کشورها علیه یکدیگر که با اینکه از سوی طرفین مذموم است و مجازات دارد اما معمول است و تداوم دارد. بنابراین به فرض درست بودن اقدامات سایبری ایران یا منسوبان به ایران علیه دولت آمریکا (و جنگ روانی نبودن و زمینه سازی نکردن آمریکا برای مقاصدی دیگر و عدم فرافکنی آن)، این اقدامات پیش از این به انحای گوناگون برای تاثیر بر افکار عمومی ایران از سوی طرف آمریکایی آغاز شده و صورت گرفته است. این موضوع (انسدادها و تحریم ها) بیش از آنکه متوجه ایران باشد، متوجه طرف مقابل و مسدودکنندگان به خصوص غول های ارتباطی جهانی-آمریکایی است که همواره خود را مدعی بی طرفی، ملزم به چندصدایی و اجتناب از معادلات سیاسی معرفی کرده اند.نگارنده همان طور که پیش از این نوشته بود، اعتقاد دارد دولت – نظام در کنار برنامه های اقتصادی ضدتحریمی باید پیوست هایی برای مقابله با تحریم ارتباطات ایران داشته باشد و این در صورتی است که با نظر متخصصان دولتی و غیردولتی و کارشناسان مستقل ارتباطات پیش بینی لازم در این مورد صورت بگیرد. چه بسا آمریکا تحریم ماهواره ای و اینترنتی ایران را به شکلی هدف قرار دهد تا هیچ «نوع صدایی» از ایران به خارج از آن منتقل نشود.
                