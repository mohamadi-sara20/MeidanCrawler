دو‌شنبه ۱۹‌شهریور ۱۳۹۷
-----------------------------------------
حرف اول
-----------------------------------------
صدای مردم
-----------------------------------------

                    در آستانه سالگرد درگذشت آیت الله طالقانی و ضمن گرامیداشت یاد ایشان، امروز لازم می دانم باور ایشان به مردم، حق آنها، وظیفه مردم و وظیفه حاکمان و مدیران در برابر مردم را یک بار دیگر یادآوری کنم. مخاطب ایشان همواره مردم بودند؛ آیت الله طالقانی تلاش کرد صدای مردم را بشنود. متاسفانه کشور خیلی زود برکت وجود ایشان را از دست داد. لازم می دانم در یک سالگی شورا به خودم و همه همکارانم در شورا یادآوری کنم که شنیدن صدای مردم با همه سلایق، چه در هم طیف های سیاسی ما و چه طیف سیاسی مقابل، دیدن مردم در همه شهر، حتی آنها که بنا بر شرایط اجتماعی، اقتصادی و شرایط خاصشان پروا و امکان دیده شدن ندارند، وظیفه ماست.یادآوری می کنم لزوم فهمیدن خواست و نیاز مردم از همه طبقه ها و گروه ها، زنان و مردان، کودکان و بزرگسالان، اهمیت ویژه ای دارد. شنیدن و دیدن دو مهارت اساسی در مسیر فهم و کنش اجتماعی هستند. این فهمیدن باید ما را به سمت اقدام و انجام کار سوق دهد. لازم می بینم بر این تاکید کنم که باید بتوانیم اولویت هایمان را در زمان مناسب بازنگری کنیم و بر این اساس، در شرایط کنونی باید به گفت وگو به عنوان یک مهارت پایه، به مثابه یک روش و به عنوان یک راه چاره توجه کنیم.​در این میان، نه تنها گفت وگوی سازمان مدیریت شهری با عامه مردم و گفت وگوی شوراها به عنوان منتخبان مردم با دیگر بخش های حکومتی، بلکه گفت وگوی درون سازمانی میان مدیران، کارکنان، کارگران و بخش های مختلف سازمان نیز باید مرکز توجه ما باشد.عقیده دارم راه حل برای اصلاح فضای کنونی، اصلاح درون سازمانی است. بعد از گذشت یک سال هنوز نتوانسته ایم گفت وگوی درون سازمانی را به وضعیت مطلوب برسانیم و این می تواند یکی از اولویت های شورا در سال دوم کار خود باشد. گفت وگو پیش نیازهایی مانند خودآگاهی، دیگر آگاهی، مهارت در شنیدن و درست گفتن دارد. گفت وگو آدابی دارد که یکی از آنها، پیشگیری از به وجودآمد پیامد منفی برای طرفین گفت وگوست.این طور نباشد که امنیت در زمان گفت وگو برقرار باشد و بعدا ناامنی درون سازمانی یا بیرون سازمانی رخ بدهد.در یک سالگی کارمان در شورا، تاکیدم بر مهارت های پایه زندگی به عنوان مهارت های اساسی برای زندگی سیاسی، اجتماعی و برای تداوم زندگی سازمانی سالم و اصلاح و بهبود در شهر است. اگر گفت وگو در همه سطوح محترم شمرده و پیش نیازهای گفت وگو در همه سطوح کشور رعایت می شد، چه بسا در شرایط پرچالش امروز نبودیم. به گفت وگو با گروه ها و طبقات اجتماعی مانند اصناف، انجمن ها و نهادهای مدنی جدی تر بیندیشیم و گفت وگو را به عنوان یک راه چاره در شرایط کنونی جدی بگیریم.
                