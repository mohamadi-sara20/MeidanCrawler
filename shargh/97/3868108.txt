چهار‌شنبه ۲۴ بهمن ۱۳۹۷
-----------------------------------------
حرف اول
-----------------------------------------
الازهر در میانه بازی قدرت
-----------------------------------------

                    پیشینه تاریخی دیدارهای رهبران برجسته مسیحی از کشورهای عربی با سفر پاپ فرانسیس در روز یکشنبه گذشته در برنامه جنجالی و مفصلی که از سوی دولت امارات متحده عربی تدارک دیده شده بود، جلوه ای متفاوت به خود گرفت. صرف نظر از اعتراض هایی که گروه های حقوق بشری و شخصیت های منتقد از این سفر کردند، چنین دیداری و برگزاری کنفرانس موسوم به «برادری انسانی» در آن کشور در روزهای اخیر، مورد توجه رسانه های بین المللی بوده و بر بخش عمده ای از افکار عمومی جهان، به ویژه مسیحیان اثر گذاشته است. این دیدار از منظر دیپلماسی عمومی برای دولت امارات متحده مهم است. امارات که در سال های اخیر از سویی در نبرد خونین یمن درگیر بوده و از طرف بعضی فعالان ضد جنگ به نقض مبانی اساسی حقوق انسانی و در مواردی حتی جنایات جنگی متهم شده و از سوی دیگر از طرف گروه های حقوق بشری در غرب به سرکوب خشن مخالفان معدود داخلی اش منسوب شده است، می کوشد چهره خود را در عرصه بین المللی و افکار عمومی جهانی تطهیر کند. این کشور وزارتی به نام تساهل تاسیس کرده و موسسه بین المللی انعطاف پذیری و تساهل را برای آنچه مقابله با افراط گرایی معرفی می کند، ایجاد کرده و سال 2019 را «سال انعطاف پذیری» نامیده است. 
امارات می کوشد با وجود تصویر منفی که مخالفانش از آن معرفی می کنند، خود را به عنوان الگوی هم زیستی مسالمت آمیز معرفی و چهره میانه روانه سیاسی و مذهبی را از کشور خود رواج دهد. ترتیب دادن سفر پر سر و صدا و تاریخی پاپ به قلب خاورمیانه؛ منطقه ای که مدت ها است مهد ناامنی های حاصل از تروریسم بنیادگرا است و برگزاری ملاقاتی دوستانه بین شیخ الازهر به عنوان رهبر معنوی جهان تسنن با پاپ و اجرای عشای ربانی توسط او در برابر ده ها هزار نفر، تلاش موثری برای معرفی یک چهره معتبر از امارات متحده به عنوان قدرتی است که توانایی مدیریت و امکان تامین امنیت چنین همایشی از تسامح و مدارای مذهبی را در میانه سرزمین خون و آتش دارد اما آنچه در این میان تامل برانگیز است، پررنگ کردن نقش شیخ الازهر به عنوان میزبان نیابتی پاپ از سوی دولت امارات متحده عربی است.تلاش ابزارگرایانه امارات برای احیای اعتبار الازهر و معرفی آن به عنوان نماینده اعتدال اسلامی در رقابت با محوریت برساخته و مجعولی که عربستان در چند دهه گذشته برای مراکز علمی-مذهبی خود در جهان اسلام ایجاد کرده است، یک رهیافت جدی است. البته از سویی دیگر این تلاشی است در برابر اقبال روزافزون جریانات اخوانی مورد حمایت قطر و نفوذ آنها در جوامع اسلامی. این تلاش ها شامل سلسله اقدامات مبنایی بوده که احتمالا به مراتب بیش از یک نمایش بی محتوا و گذرا موثر خواهد بود. الازهر به لحاظ ظرفیت های تاریخی و اعتبار پیشین، اکنون ابزاری است در میانه رقابت های ژئواستراتژیک و کمتر آشکار امارات متحده عربی و عربستان سعودی برای نفوذ هویتی در بخشی از جهان اسلامی.هرچند که خاندان سعودی و آل نهیان در میانه خطوط سیاست، اختلافات بنیادینی با یکدیگر دارند؛ اختلافاتی که در شرایط خاص و با تدبیر ویژه می تواند از سوی رقبای منطقه ای کشورهای امارات و عربستان مورد بهره برداری قرار گیرد. یکی از ابزار پیشبرد منافع استراتژیک مختلف دو کشور در حوزه امنیت ملی، استفاده از شکاف های عقیدتی و - به ویژه از سوی امارات- تاکید بر هویت مذهبی مستقل و متفاوت است.از جمعیت امارات احتمالا 15 درصد شیعه، 80 درصد سنی و پنج درصد پیرو بقیه ادیان و مذاهب هستند. پنج درصد هم در بعضی آمار به عنوان بدون عقیده مشخص اعلام شده اند. سنی ها شامل پیروان مذاهب مختلفی مانند حنبلی، شافعی، مالکی و گروه اقلیت وهابی می شوند. سیاست گذاران مذهبی دولت امارات توجه بسیاری به صوفی گری اسلامی دارند. امارات متحده-البته با عنایت به تفاوت های نسبی در گرایش های مذهبی، اجتماعی، سیاسی و… حکومت های داخل اتحادیه اش- به طور واضح، الازهر را قوی ترین سکوی رویارویی با عربستان وهابی قرار داده است.‏‏ ‎اختلافات امارات و عربستان در بخش هایی از یمن که از سیطره حوثی ها خارج است، خود را به خوبی نشان می دهد. امارات استان های جنوبی و شرقی یمن را مجال جدیدی برای تقویت مشی مذهبی ضد وهابیت سعودی می داند و در تلاش برای تقویت بازوهای خود در این استان هاست و در این راه از روابط مستحکم خود با صوفی های حضر موت بهره برداری می کند و برای اعزام شیوخ این مناطق به الازهر تسهیلاتی ارائه می دهد و هم زمان برخلاف سیاست سعودی با اخوان و القاعده یمن به شکل پراکنده درگیر می شود.دکتر «عبدالخالق عبدالله» که شاید صدای بی پرده و البته غیررسمی شیخ محمد بن زاید باشد؛ مدتی پیش در توییت جنجالی اش تاکید کرده بود که امارات هرگز منزل باورهای وهابیت نخواهد بود بلکه آنجا قلب اتحاد امت و سرای تسامح دینی است.احمد الکبیسی، عالم سنی مذهب عراقی که مقیم اردن بود، چند سال پیش به وهابیت تاخت و عبدالوهاب و ابوبکر البغدادی را در یک ردیف قرار داد که این موضوع منجر به شکایت یک وکیل سعودی از او در دادگاه اردن شد. پس از آن الکبیسی به دوبی مهاجرت کرد و رئیس بخش آموزش های اسلامی در  دانشگاه الإمارات شد. او مرتب در تلویزیون دوبی برنامه دارد و در برنامه هایش به تندی از بنیادگرایی سیاسی سلفی و وهابیت انتقاد می کند و حتی در یکی از سخنانش به معاویه تاخت؛ موضوعی که انتقادات فراوان محافل مذهبی و سیاسی سعودی را در پی داشت.همچنین از سوی سایت افشاگر ویکی لیکس هم ادعا شده است که در مواضع غیرعلنی دیپلماتیک سران امارات به صراحت برعلیه وهابیت موضع گرفته اند.به لحاظ تحولات ژئواستراتژیک، با توجه به قرائن و شواهدی که خود، شرح مستقل و مبسوطی می طلبد، به نظر می رسد که عمده کشورهای عربی شورای همکاری خلیج فارس، اعم از عربستان، قطر و امارات از آستانه بازنگری دکترین امنیت ملی خود گذشته اند و وارد دوران جدیدی شده اند؛ دورانی که شاید مشخصه پررنگ آن رقابت برای دردست گرفتن نوعی از رهبری بر محور پان عربیسم در جهان عرب از سویی و نفوذ در کشورهای اسلامی با تکیه بر محورهای نوینی از هویت مسلمانی از سوی دیگر باشد.
                