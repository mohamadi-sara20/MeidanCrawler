چهار‌شنبه ۱۹ اردیبهشت ۱۳۹۷
-----------------------------------------
type_unknown
-----------------------------------------
برجام بدون آمریکا
-----------------------------------------

                    موگرینی: کنار ایران می مانیمکوتاه، با ضرباهنگی تند، با همان ادعاهای همیشگی و صریح علیه جمهوری اسلامی ایران و البته با پیامی کاملا صریح. دونالد ترامپ دیشب از پشت تریبونش در سالن میانی کاخ سفید گفت که «آمریکا از برجام خارج می شود». رئیس جمهوری آمریکا این خبر را در میانه ادعاهایی واهی علیه ایران و جمهوری اسلامی مطرح کرد و مانند نطق های پیشینش، ایران را متهم به خرابکاری در منطقه و نقض توافق و دستیابی به سلاح هسته ای کرد؛ ادعاهایی که علاوه بر اتهام زنی به ایران، دال بر معیوب بودن توافق و تخریب تیم مذاکره کننده سابق هسته ای آمریکا نیز بود. او پشت بند اعلام خروج از توافق، فرمان بازگرداندن تحریم های هسته ای ایران را امضا کرد. اما دقایقی بعد از اعلام نظر ترامپ، فدریکا موگرینی، مسئول سیاست خارجی اتحادیه اروپا در نشست خبری کوتاه و صریح تاکید کرد که درباره بازگرداندن تحریم ها نگرانیم و بدون آنکه آمریکا یا ایران را خطاب قرار دهد، توصیه کرد تا به تعهدات شان متعهد بمانند. اما در تهران، حسن روحانی از ادامه یافتن برجام بدون آمریکا و فرصت چندهفته ای برای بررسی وضعیت خبر داد.برجام در صدر اخبارپنج روز پیش تر؛ با 24 ساعت حضور در صدر اخبار جهان. دونالد ترامپ قرار بود شنبه یعنی 12 می (22 اردیبهشت) تصمیمش را درباره برجام اعلام کند؛ تصمیمی که کار را یکسره کرد، خروج آمریکا از برجام؛ اما دونالد ترامپ زمان نیمه مرده ظهر شنبه را به ظهر سه شنبه به وقت واشنگتن منتقل کرد تا پایان هفته خودش و تصمیمش در صدر اخبار باقی بمانند.او شب گذشته به وقت تهران با استناد به اسناد بی پایه ای که بنیامین نتانیاهو هفته پیش، رو کرده، مدعی شد که «در سال های گذشته دولت های قبلی وارد توافقی هسته ای با ایران شدند؛ با عنوان برجام. روی کاغذ این توافق قرار بود از آمریکا و متحدان ما در برابر یک جنون هسته ای از طرف ایران حفاظت کند. سلاحی که فقط باعث به خطرافتادن ایران و دنیا می شد؛ اما این توافق کمک کرد به ایران که هسته ای شود و به آستانه هسته ای شدن برسد. هفته گذشته اسرائیل اسنادی اطلاعاتی را منتشر کرد که قاطعانه نشان داد که حکومت ایران در سال های گذشته به دنبال سلاح هسته ای بوده؛ بنابراین این توافق هرگز نباید منعقد می شد و باعث ایجاد صلح نشد و هرگز هم نمی توانست بشود». ترامپ با بیان اینکه بودجه نظامی ایران بعد از برجام 40 درصد افزایش یافته است، ادعا کرد: در حالی که اقتصاد ایران در شرایط خیلی بد است، پول ها صرف سلاح هایی شده است تا از تروریسم حمایت کند و هرج ومرج در منطقه ایجاد کند.او همه ادعاهایش را با محور حمایت ایران از تروریسم و نفوذ در منطقه همراه کرد و مدعی شد «ایران مشغول صادرکردن سلاح های خود به گروه های تروریستی و مجهزکردن آنهاست». او همچنین مدعی شد که «ایران در سال های گذشته سفارتخانه های آمریکا را در نقاط مختلف جهان مورد حمله قرار داده، به تاسیسات نظامی حمله کرده و صدها خدمه نظامی ما را ربوده و شکنجه کرده است». او مدعی شد که ایران همه این اقدامات را با پول هایی که بعد از توافق هسته ای و لغو تحریم ها به دست آورده، انجام داده است.دونالد ترامپ اعلام کرد «من اعلام می کنم که ایالات متحده آمریکا از برجام خارج می شود و در چند روز آینده با صدور یک فرمان اجرائی، شدیدترین تحریم های هسته ای و اقتصادی را علیه ایران باز می گردانم. هر کشوری که به ایران کمک کند، نیز می تواند تحت تحریم قرار گیرد. آمریکا را هیچ کشوری نمی تواند گروگان بگیرد.... ما اجازه نخواهیم داد حکومتی که شعار مرگ بر آمریکا می دهد، به سلاح هسته ای دست پیدا کند. اقدام امروز ما پیام مهمی دارد، اینکه آمریکا تهدیدهای توخالی نمی دهد و وقتی وعده ای را مطرح می کند، به آن عمل می کند». ترامپ به سفر وزیر خارجه آمریکا در همین زمان به کره شمالی برای آماده کردن امکان مذاکره با رهبر این کشور اشاره کرد و خطاب به ملت ایران گفت: «مردم آمریکا در کنار شما هستند. رهبران ایران می گویند که درباره یک توافق جدید مذاکره نمی کنند، عیبی ندارد، بگذارید بگویند؛ ولی واقعیت این است که آنها به دنبال این خواهند بود که یک توافق پایدار را منعقد کنند و هر وقت آنها بخواهند این کار را بکنند، ما آمادگی داریم که این کار را انجام دهیم».تحریم های بازگشتهوزارت خزانه داری آمریکا ساعتی بعد از امضای فرمان ترامپ اعلام کرد: دفتر کنترل اموال خارجی وزارت خزانه داری آمریکا (ofac) فورا اقدامات لازم را برای انجام تصمیم رئیس جمهور عملی خواهد کرد. تحریم ها در دو دوره 90 و 180 روزه اعمال خواهد شد. این شامل اختیارات ما درباره تحریم های اولیه و ثانویه می شود.استیو منوچین، وزیر خزانه داری آمریکا، نیز در این باره گفت: آمریکا دسترسی سپاه پاسداران انقلاب اسلامی را به حمایت از آنچه را اقدامات بدخواهانه ایران که از بزرگ ترین حامیان تروریسم محسوب می شود و نیز استفاده از موشک های بالستیک علیه متحدان ما، حمایت از رژیم بشار اسد در سوریه، نقض حقوق بشر علیه مردم خود و سوءاستفاده از سیستم مالی بین المللی خواند، مسدود خواهد کرد.اتحادیه اروپا به تعهدات خود پایبند استاما فدریکا موگرینی سخنانش نشان از یک انشقاق جدی داشت؛ دوری اروپا از سیاست های آمریکا. او خطاب به مردم و مسولان ایران گفت: «اجازه ندهید هیچ کس توافق هسته ای را از بین ببرد؛ چرا که این توافق از بزرگ ترین دستاوردهای دیپلماسی بوده و ما آن را با هم ساختیم». «اتحادیه اروپا بارها اعلام کرده است که برداشتن تحریم ها نتایج مثبتی روی روابط تجاری ایران و اتحادیه اروپا و همچنین اقتصاد مردم ایران داشته است. ما همچنان متعهد هستیم این وضعیت ادامه پیدا کند. اجازه دهید نگرانی خودم را از اجرای تحریم های جدید از سوی آمریکا اعلام کنم و بگویم که این مسئله را با همکاران خود بررسی خواهیم کرد. در عین حال اتحادیه اروپا بر اساس مصالح و امنیت خود عمل می کند». موگرینی تاکید کرد: ما متعهد و مصمم به حفظ این توافق هستیم و این کار را برای امنیت جمعی خود انجام می دهیم. این توافق نشان داد راه حل ها وقتی ممکن باشد، می توانیم از طریق گفت وگو و مذاکره به آن دست یابیم و اینکه احترام، زبان جهان شمول است. اتحادیه اروپا به تعهدات خود پایبند است.او افزود: اجازه ندهید که هیچ کس توافق را از بین ببرد. ما این توافق را با هم ساختیم. با عزم و ارائه می توانیم به یک راه حل برسیم. توافق هسته ای متعلق به همه ماست و حاصل 12سال مذاکره است. به تعهدات خودتان پایبند باشید و ما در کنار شما و بقیه جامعه بین الملل از توافق حمایت خواهیم کرد.1+5 بدون یکرئیس جمهوری کشورمان گفت: امشب ثابت شد که ایران همواره به تعهدات خود پایبند است؛ اما آمریکا به آن پایبندی ندارد.حسن روحانی که اندکی بعد از ترامپ و موگرینی از دفترش در تهران سخن می گفت، با تاکید بر اینکه برجام توافق بین المللی ایران و آمریکا نبوده که آمریکا بخواهد از این توافق خارج می شود، افزود: برجام یک توافق چندجانبه و بین المللی بوده؛ برجام توافقی است که مورد تایید شورای امنیت سازمان ملل و قطع نامه 2231 قرار گرفته است، بنابراین آمریکا رسما امشب اعلام کرد که به تعهدات بین المللی توجهی ندارد.روحانی تاکید کرد: از این لحظه توافق برجام میان ایران و پنج کشور است؛ از این لحظه 1+5، یک را از دست داده است و در این شرایط ما باید منتظر آن باشیم که شش کشور بزرگ جهانی نسبت به این توافق چگونه عمل خواهند کرد.رئیس جمهوری با بیان اینکه ما در چند هفته آینده ضمن مذاکره با کشورهای اروپایی، روسیه و چین، رایزنی ها و هماهنگی های لازم را انجام می دهیم، گفت: اگر در پایان این مدت کوتاه به این نتیجه برسیم که با همکاری پنج کشور عضو برجام می توانیم به هر آنچه که منافع ملت ایران بوده برسیم، علی رغم حرف های بی نزاکت امشب ترامپ، برجام پایدار خواهد ماند و ما می توانیم به سمت ثبات در منطقه قدم های خود را برداریم ولی اگر دیدیم که چنین نیست من در گفت وگویی با مردم کشورمان ایران موضع مان را به اطلاع آنان خواهم رساند.رئیس جمهوری کشورمان با بیان اینکه با برجام بدون آمریکا هم مردم ما شاهد خواهند بود که ارز کشور تامین می شود و کالاهای مورد نیاز نیز به دست آنان می رسد، اضافه کرد: مردم ما هیچ نگرانی ای نداشته باشند. امشب ملت ما مصمم تر و متحدتر از گذشته است و کار ترامپ نیز یک جنگ روانی و یک فشار اقتصادی بود که نخواهیم گذاشت که او در این موضوع موفق شود. روحانی با تاکید بر اینکه به سازمان انرژی اتمی دستور داده است که در صورت نیاز غنی سازی صنعتی را بدون محدودیت آغاز کند، گفت: ما برای اجرائی کردن این تصمیم چند هفته صبر می کنیم و با کشورهایی که پای برجام را امضا کرده اند و به آن وفادار مانده اند، مذاکره می کنیم و در این مذاکره همه چیز بر مبنای منافع ملی ماست، اگر تضمین شود به ماندن در برجام ادامه خواهیم داد ولی اگر برجام تنها سندی شود که منافع ملی ایران در آن لحاظ نشده باشد، آن وقت راه و تصمیم ما روشن خواهد بود.روحانی در پایان گفت: مردم ما مشکلاتی در زندگی فردا، هفته بعد، امسال و سال های آینده به حول قوه الهی احساس نخواهند کرد و من امشب از یک سو ناراحت هستم که مردم آمریکا که مردم بزرگی هستند، گرفتار زعامت کسی شده اند که حیثیت آنها را زیر سوال برده است و از سویی خوشحال هستم که یک موجود مزاحم از برجام خارج شده است.راضی ها و ناراضی هابعد از اعلام ترامپ مبنی بر خروج از برجام، برخلاف شادمانی نتانیاهو، و رضایت عربستان، امانوئل مکرون ابراز تاسف کرد. رهبران انگلیس، فرانسه و آلمان نیز با انتشار بیانیه ای اعلام کردند به برجام پایبند می مانیم. رئیس شورای اروپا نیز گفته رهبران اتحادیه اروپا هفته آینده درباره برجام رایزنی می کنند.هیئت نمایندگی روسیه در آژانس بین المللی انرژی اتمی نیز اعلام کرد که برای به حداقل رساندن تبعات تصمیم ترامپ تلاش خواهد کرد. وزارت خارجه روسیه نیز اقدام ترامپ را تقبیح کرد.یک سال و نیم کجدار و مریزدونالد ترامپ که از دوران نامزدی انتخابات ریاست جمهوری آمریکا با توافق هسته ای در تضاد بود و گفته بود که این توافق را پاره خواهد کرد، تمام یک سال و نیمی که در این مسند نشسته با برجام درگیر بوده و در موعدهای سه ماهه اعلام پایبندی برجام و موعدهای شش ماهه تمدید تعلیق تحریم های هسته ای، به گونه ای عمل کرده که به اسم تعهد آمریکا را اجرا کرده ولی در عمل با تهدیدها، هشدارها و توصیه هایی که کرده بر سر بهره بردن ایران از منافع برجام، سنگ اندازی کرده است. توافق هسته ای 23 تیر 1394 بعد از 18 ماه مذاکره بین ایران و نمایندگان کشورهای 1+5 (آمریکا، روسیه، چین، انگلیس، فرانسه و آلمان) به دست آمد؛ توافقی که در مقابل پذیرش برخی محدودیت ها در برنامه هسته ای و غنی سازی از سوی ایران، تحریم های هسته ای ایران از سوی کشورهای مذاکره کننده لغو شد و راه برای ازسرگیری تجارت ایران با کشورهای دیگر باز شد.اما تغییر دولت در ایالات متحده آمریکا به ویژه جابه جایی قدرت از دموکرات ها به جمهوری خواهان، موجب شد تا یک اتفاق نادر تاریخی رقم بخورد؛ دولت جدید ایالات متحده تمایل ندارد به توافقی که دولت قبل بسته پایبند بماند ولی برای اینکه به نقض برجام متهم نشود، به صراحت از آن خارج نمی شود؛ درحالی که او با همین سیاق ماه های اولیه روی کارآمدنش از توافق پاریس که مربوط به تغییرات اقلیمی بود، خارج شد. اما دونالد ترامپ سرگردان با برجام، در یک موعد از اعلام پایبندی برجام، موضوعات منطقه ای و برنامه موشکی ایران را به عنوان نقص برجام افزود و همین مسیر را تا شب پیش ادامه داد. او معتقد است این توافق ناقص بوده و نباید مذاکره با ایران تنها به یک موضوع هسته ای محدود می شد. ترامپ معتقد است مسئله موشکی و نفوذ منطقه ای ایران نیز باید در توافق با ایران گنجانده می شد.دونالد ترامپ در موعد پیشین تمدید برجام هشدار داده بود که در ماه می تعلیق تحریم های هسته ای ایران را تمدید نمی کند و اروپا باید آنچه او نواقص برجام می خواند را رفع کند. از همین رو اروپایی ها دست به اقداماتی برای جلب نظر او زدند. فرانسه رهبر این جریان بود تا ترامپ را از لغو برجام بر حذر دارد. رئیس جمهور و وزیر خارجه فرانسه بارها از برنامه موشکی و نفوذ منطقه ای ایران ابراز نگرانی کردند و ایران را به مذاکره در این زمینه دعوت کردند. موضوع موشکی به نظر مقامات مسئول ایرانی، مربوط به مسائل دفاعی کشور است و مذاکره در مورد آن معنی ندارد و مذاکره بر سر موضوعات منطقه ای برای جلب نظر ترامپ را رد می کنند. در عین حال ایران، روسیه و ترکیه بر سر حل مسئله سوریه در آستانه در حال مذاکره هستند. همچنین تاکنون دو دور مذاکره بین ایران و E3 و E4 درباره حل مسئله یمن انجام گرفته است.مکانیسم شکایتدر متن توافق هسته ای نسبت به آنچه عدم پایبندی یکی از اعضا نسبت به توافق باشد، راهکارهایی اندیشیده شده است. یکی از این راهکارها بر مبنای متن توافق، ازسرگیری بخشی از برنامه هسته ای است و یکی دیگر از راه ها، شکایت به کمیسیون مشترک برجام است. ایران تاکنون 11 بار به این کمیسیون شکایت برده است. اکنون نیز ایران می تواند در واکنش به آنچه از سوی آمریکا رخ داده به کمیسیون مشترک برجام شکایت ببرد. این شکایت در کمیسیون مشترک که ترکیبی از معاونان وزرای خارجه یا مذاکره کنندگان ارشد است، بررسی می شود. همچنین شکایت می تواند به هیئت مشاوران و هیئت وزیران خارجه برای تصمیم گیری ارجاع داده شود. البته هر تصمیمی درباره این شکایت باید با اجماع طرفین صورت بگیرد اما در صورت عدم اجماع موضوع به شورای امنیت ارجاع داده می شود. با عضویت آمریکا در این شورا، خطر وتوی این شکایت نیز وجود دارد اما در هر حال رای گیری درباره ادامه تعلیق تحریم ها یا لغو برجام و نقض قطع نامه 2231 و بازگشت قطع نامه های تحریمی پیشین در این شورا انجام می شود. برجام در قالب قطع نامه 2231 در شورای امنیت رسمیت یافته و تمام قطع نامه های تحریمی پیشین یک هفته بعد از توافق برجام ملغی شده بود؛ چیزی که هنوز مشخص نیست بعد از تصمیم ترامپ چه وضعیتی خواهد یافت؟تحقیر کریدونالد ترامپ اما در تضادی جدی با مقامات سابق آمریکاست. این را بارها با تحقیر آمیز خطاب قراردادن جان کری، وزیر امور خارجه سابق آمریکا، نشان داده است. او روزهای گذشته دو بار درباره جان کری توییت کرد؛ یک بار نوشت: «جان کری نمی تواند با این واقعیت کنار بیاید که او زمانی فرصت خود را داشته (درباره مذاکره با ایران) و آن را از بین برده است. از مذاکرات فاصله بگیر؛ چراکه در حال آسیب رساندن به کشور خودت هستی». او دوشنبه عصر نیز درحالی که ساعاتی قبل از آن در ایران، ملاقات ظریف و کری در هفته های گذشته در نیویورک تایید شد، درباره کری توییت کرد: «آمریکا به دیپلماسی سایه جان کری درباره توافق هسته ای ایران که بسیار بد مذاکره شده، نیازی ندارد. او کسی است که در وهله اول این افتضاح را به وجود آورده».هفته گذشته بوستون گلوپ، چاپ آمریکا، خبر داد در هفته های گذشته ظریف و کری با هم ملاقات کرده اند. روز دوشنبه جواد ظریف، وزیر خارجه ایران، تایید کرد این ملاقات در حاشیه دیدارهایش در نیویورک و در کنار دیدارهایش با افراد موثر خارج از دولت آمریکا صورت گرفته و درباره تاثیرگذاری کری نیز بر این نکته که آمریکا تنها دولت مستقر در کاخ سفید نیست و افراد دیگری نیز می توانند در روند تصمیم سازی در این کشور تاثیرگذار باشند، تاکید کرد. همین خبرها بود که دونالد ترامپ را به توییتی با اشاره به دیپلماسی در سایه جان کری و احتمال پیش انداختن پنج روزه اعلام نظرش درباره برجام رساند.24 ساعت پرترافیکاز پیش خبر ترامپ مبنی بر اعلام توافق در ساعت دو بعدازظهر سه شنبه واشنگتن، تا زمان اعلام، ساعات پرتحرک دیپلماسی بود. تقریبا هیچ شریک برجامی از توصیه به ترامپ خودداری نکرد؛ توصیه به ماندن در برجام؛ از روسیه تا کانادا، اروپا و جریانان سیاسی متفاوت در آمریکا. اما در کنار این توصیه ها، کسانی هم بودند که حتی سفرهایشان را لغو کردند. بنیامین نتانیاهو که هفته های گذشته نمایشی جدید از طرح ادعا درباره برنامه هسته ای ایران اجرا کرده، بعد از توییت اعلام ساعت دو از سوی ترامپ، سفرش به قبرس را نیمه تمام رها کرد و به تل آویو بازگشت. نتانیاهو قصد داشت بعد از قبرس به مسکو سفر و با پوتین ملاقات کند. قرار بود او در این ملاقات با پوتین درباره توافق هسته ای گفت وگو کند.درخواست از ترامپ برای ماندن در برجامروز گذشته پر بود از تقاضای فعالان سیاسی، دیپلماتیک و نظامی از دونالد ترامپ. مثلا صد مقام سیاسی، نظامی و دیپلمات ارشد اروپایی در بیانیه ای از ترامپ خواستند با خروج یک جانبه خود از توافق هسته ای، باعث ایجاد بحران میان آمریکا و اروپا نشود. در این بیانیه که در وب سایت کنفرانس امنیتی مونیخ آمده، بیان شده «اعضای اروپایی برجام (فرانسه، آلمان و انگلیس) در حال جمع بندی روی بسته ای از اقدامات درباره ایران با همکاری دولت آمریکا هستند که ترامپ باید آن را یک پیروزی بداند و کنگره از آن به عنوان اساسی برای قوانین جدید خود علیه ایران استفاده کند». پیش از این هم 500 نفر از اعضای پارلمان کشورهای فرانسه، آلمان و انگلیس در نامه ای به کنگره آمریکا بر لزوم حفظ برجام تاکید کرده بودند.همچنین 12 سناتور دموکرات ارشد نیز روز سه شنبه نامه ای سرگشاده خطاب به دونالد ترامپ منتشر کردند که ضمن تاکید بر حفظ لزوم برجام، هشدار دادند خروج یک جانبه واشنگتن از برجام می تواند باعث انزوای آمریکا یا ازسرگیری برنامه هسته ای ایران شود.اروپا منتفع بزرگ یا متضرر بزرگدرحالی که اروپا به عنوان یکی از شرکای برجام، منتفع ترین شریک از این توافق است حالا و در ماه های گذشته با در خطر قرارگرفتن توافق، به مراتب کوشید تا برجام را نجات دهد. از همین رو در ماه گذشته این تلاش ها سرعت گرفت. امانوئل مکرون، رئیس جمهوری فرانسه، در سفری سه روزه به واشنگتن، تلاش کرد دونالد ترامپ را از لغو برجام منصرف کند و رسانه ها به سفر او ماموریت نجات لقب دادند. خود او اما بعد از سفر به اینکه توانسته ماموریتش را انجام بدهد، چندان امیدی نداشت. او بعد از سفر با حسن روحانی تماس تلفنی داشت و درباره آنچه در واشنگتن بین دو همتا گذشته بود، رایزنی کرد. امانوئل مکرون دست از تلاش برنداشت و حتی روز گذشته در ساعاتی نزدیک به اعلام نظر ترامپ باز با او تلفنی صحبت کرد. همین تماس موجب شد ساعات باقی مانده تا اعلام نظر ترامپ تحت تاثیر شایعه ای قرار گیرد؛ «ترامپ به مکرون خبر داده از برجام خارج می شود». اگرچه ساعتی بعد اعلام شد که مکرون این خبر را تکذیب کرده و گفته از نظر ترامپ درباره برجام بی اطلاع است؛ اما شایعه راه خود را می پیمود.اما علاوه بر فرانسه، آلمان نیز برای تاثیرگذاری بر ترامپ تلاش خود را کرد. آنگلا مرکل صدراعظم آلمان سه ساعت به واشنگتن رفت تا او نیز بخت خود را برای تغییر نظر ترامپ بیازماید. میهمان آخر، بوریس جانسون بود که بعد از تماس تلفنی تراز می با ترامپ، برای رایزنی هایی دوروزه به واشنگتن سفر کرد که تغییر زمان اعلام نظر ترامپ، تقریبا سفر او را بی حاصل کرد.اما رهبران اروپایی که نمی خواهند از منتفع ترین عضو به متضررترین عضو برجام نقل مکان کنند، حتی یک ساعت قبل از اعلام نظر ترامپ نیز با هم تلفنی صحبت کردند؛ مکرون، تراز می و مرکل.یک روز پیش تر، حسن روحانی، رئیس جمهوری ایران که به مشهد سفر کرده بود، به تصریح گفت: «اگر آنچه در برجام می خواهیم توسط غیرآمریکا تامین می شود یا اینکه آنچه مورد نظر ما در برجام است، تامین نشود، راه و برنامه خود را خواهیم داشت». جواد ظریف روز گذشته که در یک مراسم سخنرانی می کرد، گفت: «اگر ترامپ دست به اشتباه برهم زدن برجام به عنوان یک دستاورد جهانی بزند، یقینا در شرایط بدتری مجبور خواهد شد حقوق مردم ایران را بپذیرد».<B>از تجارت شرکت های خود محافظت می کنیمسخنگوی اتحادیه اروپا روز گذشته گفته که این اتحادیه قصد دارد تا از تجارت شرکت های خود با ایران در صورت خروج ترامپ از برجام حفاظت کند.به گزارش ایسنا به نقل از بلومبرگ، مایا کوچی جانچیک، سخنگوی مسئول سیاست خارجی اتحادیه اروپا اعلام کرد: ما در حال تلاش هستیم تا از منافع شرکت های خود در صورت خروج ترامپ از برجام حفاظت کنیم. این اقدامی است که می تواند به افزایش تنش ها میان اتحادیه اروپا و آمریکا دامن بزند.ساعاتی پیش از اعلام ترامپ، حساب رسمی توییتری وزارت خارجه آلمان نیز تصویر صفحه اول توافق هسته ای ایران و اعضای 1+5 که توسط وزرای خارجه امضا شده بود را منتشر کرد و نوشت که «همه تلاش خود برای حفظ برجام انجام می دهد».فراتر از اروپا، کانادا و حتی برخی کشورهای منطقه از ترامپ خواستند که این توافق را لغو نکند.هیاهو در واشنگتندرحالی که همه رسانه های بزرگ آمریکایی در حال رصد اخبار مرتبط با اعلام نظر ترامپ بودند و اخباری به نقل از منابع مطلع و آگاه خود منتشر می کردند، اعضای کمیته امور خارجی مجلس نمایندگان آمریکا، جلسه استماعی برگزار کردند و در رابطه با تصمیم ترامپ همفکری کردند. اعضای این کمیته که مجموعه ای از موافقان و مخالفان ادامه برجام بودند بر یک نظر هم عقیده بودند که خروج آمریکا به تنهایی از توافق هسته ای اشتباه است و خروج از توافق اشتباه است.
                