دو‌شنبه ۱۵ مرداد ۱۳۹۷
-----------------------------------------
تیتر یک
-----------------------------------------
دلار آزاد شد
-----------------------------------------

                    شرق: رئیس کل بانک مرکزی دیشب با حضور در برنامه گفت وگوی خبری از بسته جدید ارزی دولت رونمایی کرد. طبق گفته های عبدالناصر همتی برای واردات کالاهای ضروری، دارو و تجهیزات پزشکی طبق رویه قبلی ارز 4200 تومانی تخصیص می یابد اما سایر کالاهای مصرفی و واسطه ای برای تامین ارز خود باید به بازار ثانویه مراجعه کنند. همچنین صرافی ها که طی سیاست ارزی قبلی دولت ممنوع الفعالیت شده بودند، برای تامین ارز خرد به چرخه فعالیت بازمی گردند و موضوع قاچاق ارز لغو شد.عبدالناصر همتی، رئیس کل بانک مرکزی در توضیح سیاست ارزی دولت بیان کرد: درحال حاضر ارز واردات تمامی کالاها براساس نرخ ترجیحی تامین می شود و نرخ 4200 اولیه اکنون به 4400تومان رسیده است اما اتفاقی که افتاد این بود در حاشیه بازار نرخ دیگری در حال بزرگ شدن بود و نابه سامانی ایجاد کرد. به همین دلیل ما به این نتیجه رسیدیم بازار ارز باید باز شود و در شرایط فعلی تعیین نرخ دستوری ارز به نفع اقتصاد نیست. اکنون وضعیت ارزی ما بسیار خوب و تراز ما مثبت است، پس باید فضا را باز کنیم تا فعالان اقتصادی به راحتی بتوانند فعالیت کنند. امیدوارم با اجرائی شدن بازار پیش بینی شده شاهد ثبات ارزی باشیم. او ادامه داد: دغدغه همه مسئولان این است که کالاهای اساسی و دارو به قیمت ثابت و بدون افزایش نرخ به دست مردم برسد. وزارتخانه های صمت، کشاورزی و بهداشت مکلف شدند لیست کالاهای ضروری، دارو و تجهیزات پزشکی را به ما ارائه کنند و دولت بانک مرکزی را موظف دانسته با نرخ 4200 تومان تامین ارز شوند. بنابراین باید مسئولان بر این فرایند از مرحله تخصیص تا عرضه و مصرف مردم نظارت جدی داشته باشند و رئیس جمهور دراین باره با مسئولان مربوطه اتمام حجت کرده است. همتی درباره رانت های ایجادشده پس از اختصاص نرخ ارز دولتی توضیح داد: در مدت 4 ماه گذشته و اجرای سیاست ارزی اولیه دولت، تعداد اقلام وارداتی خیلی زیاد بود و همین امر روند نظارت و کنترل را دشوار کرده بود بنابراین ما تصمیم گرفتیم با محدودکردن لیست تخصیص ارز دولتی به کالاهای اساسی گستره نظارت را منسجم تر کنیم و حتما با نظارت همه جانبه جلوی رانت در این مسیر گرفته خواهد شد. او افزود: در بازار ثانویه، ارز صادرکنندگان از قبیل صادرکنندگان محصولات پتروشیمی، فولاد و فراورده های نفتی عرضه خواهد شد. بنابراین ما در تعیین نرخ دخالت نخواهیم کرد.رئیس بانک مرکزی در پاسخ به این سوال که چه تضمینی وجود خواهد داشت که صادرکنندگان ارز خود را در این بازار عرضه کنند، توضیح داد: رئیس جمهور در این باره تمهیداتی را اندیشیده و این صادرکنندگان در بازار دوم حضور فعال خواهند داشت. در واقع تعیین نرخ ارز در بازار ثانویه به نوعی حالت حراج خواهد داشت و صادرکنندگان با عرضه ارز خود و تعیین قیمت اولیه به صورت توافقی با واردکنندگان به نرخ نهایی می رسند. من معتقدم نباید ما نرخ ارز را دستوری تعیین کنیم، این کار اشتباه است.همتی درباره شروع کار مجدد صرافی ها هم توضیح داد: ما تصمیم گرفتیم صرافی ها مانند گذشته به چرخه خرید و فروش ارز بازگردند و ارز مسافرتی و در واقع ارز خرد را تامین کنند. نرخ مورد معامله در صرافی ها هم نزدیک به همان نرخی است که در بازار ثانویه تعیین می شود. رئیس بانک مرکزی تاکید کرد: ورود ارز به صورت اسکناس و طلا به داخل کشور بدون محدودیت مجاز است و واردات طلا به صورت خام از کلیه حقوق عوارض قانونی و مالیات بر ارزش افزوده معاف خواهد بود.
                