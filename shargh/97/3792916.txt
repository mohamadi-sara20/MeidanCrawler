یک‌شنبه ۲۸ مرداد ۱۳۹۷
-----------------------------------------
type_unknown
-----------------------------------------
بازتاب
-----------------------------------------

                    فریدون مجلسی، از نویسندگان «شرق» و تحلیلگران روابط بین الملل، در پاسخ به یادداشت روز پنجشنبه، توضیحات زیر را ارسال کرده است:در صفحه اول روزنامه «شرق» 25 مرداد 1397 در یادداشتی زیر عنوان «سهم ایران در خزر چقدر است؟» مطالبی به قلم آقای «مهرداد میرسنجری، استادیار دانشگاه» در دفاع از تعلق 50 درصد دریای خزر به ایران به چاپ رسید. در این یادداشت به همه کسانی که عقاید متفاوت با او دارند، اهانت رواداشته و اتهامات گوناگون وارد کرده است. چون من از 25 سال پیش نخستین کسی بودم که تصور تعلق 50درصدی دریای خزر به ایران را زیاده خواهانه نامتناسب، غیرمستند و مغایر منافع ایران دانستم و با توجه به یادداشت روز چهارشنبه خود در «شرق»، بخشی از توهین های او را متوجه خود می دانم، ضروری می دانم، به وی تذکر دهم لازمه واردشدن به یک بحث مهم و جدی، کاربرد زبان منطقی و مستدل است. نویسنده باید سخنان خود را با ادب بیان کرده و اگر پاسخی دارد، ارائه کند. در جایگاه استادیاری، تفاوت جایگاه شعار و شعور برای منافع ملی و سخن گفتن با افرادی را که هم نظر وی نیستند، بیاموزد تا بتواند بیاموزاند. درباره سهم ایران در خزر، فقط دو نکته را یادآوری می کنم؛ یکی اینکه در معاهدات مرزی حدود مورد نظر دقیقا مشخص و ذکر می شود و در همین قرارداد دریانوردی و بازرگانی 1940 ایران و شوروی که به موضوع آب ساحلی، به طور ویژه به مسئله ارضی و مرزی پرداخته، مقدار آن را دقیقا 10 میل تعیین کرده است. با استناد به دریای مشترک که می تواند اشتراک از یک تا 99 درصد باشد و باز هم مشترک است، یا به اعتبار استفاده مساوی از آب رودخانه های مرزی، نمی توان نتیجه گرفت «پس منظور همان تعلق 50 درصد به ایران» است. یک نکته دیگر را هم باید بدانند؛ با اختصاص 10 میل آب اختصاصی ساحلی در همان قرارداد 1940- هر میل هزارو 852 متر است- جمع آن در شش هزارو 500 کیلومتر محیط دریا می شود 120 هزار کیلومترمربع و با توجه به اینکه مساحت دریای خزر 370 هزار کیلومترمربع است، به این ترتیب یک سوم آن، یعنی در حدود 30 درصد مساحت دریا اصولا از آمار نویسنده یادداشت روز پنجشنبه خارج می شود. او و افرادی که دلواپس سهم ایران از دریای خزر هستند، بدانند 50 درصد 70 درصد باقی مانده می تواند 35 درصد دریا باشد. به عبارات دیگر، 50 درصد مورد اشاره در مورد سهم ایران از خزر اصلا موضوعیت ندارد. توصیه نگارنده به دولت و وزارت خارجه این است که برای آرامش بخشیدن به این وطن پرستان موضوع سهم و درصد و خط مرز را به داوری بین المللی لاهه ارجاع کنند.
                