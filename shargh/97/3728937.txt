یک‌شنبه ۲۶ فروردین ۱۳۹۷
-----------------------------------------
یادداشت
-----------------------------------------
نمره روسی از آزمون آمریکایی
-----------------------------------------

                    سرانجام جهان واکنش دونالد ترامپ به کاربرد سلاح شیمیایی در دومای سوریه را مشاهده کرد و قبل از ورود بازرسان سازمان منع سلاح های شیمیایی به سوریه و اثبات اینکه دولت سوریه یا مخالفان کدام یک مسئول به کارگیری آن بوده اند، نیروهای دریایی آمریکا و متحدانش با موشک های کروز خود سه منطقه را هدف قرار دادند که یکی از آنها همان حومه شرقی دمشق بود. این طرز حمله به سوریه نشان داد که هدف مقابله با به کارگیری سلاح های شیمیایی نبوده است. به علاوه این حمله از نظر حقوق بین الملل غیرقانونی محسوب می شود؛ زیرا هیچ گاه در شورای امنیت مورد رسیدگی و تصمیم گیری قرار نگرفته است. جلسه دیگری به درخواست روسیه در شورای امنیت تشکیل شده تا از این زاویه درباره موضوع بحث کنند. درباره اینکه دونالد ترامپ چقدر توانست غربی ها را با خود در این حمله همراه کند، اماواگرهای زیادی وجود دارد؛ چون صداهای منفی در غرب و از جمله در آلمان شنیده شد؛ اما برخی کشورها در اروپا با آمریکا همراهی کردند که عمدتا بریتانیا و فرانسه و ایتالیا را نام برده اند. هرکدام از این سه کشور دلایل مخصوص به خود برای شرکت در حمله به سوریه داشتند. اصولا فضای غربی و به ویژه اروپا تحت تاثیر به کارگیری ماده شیمیایی علیه جاسوس دوجانبه روسیه در سالزبری بریتانیا بود که از دیدگاه این کشور، نقض حاکمیت بریتانیا محسوب می شود و بقیه کشورهای اروپایی هم نگران اقدام مشابه روسیه در خاک خود بودند؛ بنابراین با بریتانیا همراهی کردند و به دنبال آن آمریکا و بقیه کشورهای غربی نظیر استرالیا و کانادا هم از برخورد با روسیه حمایت کردند که به جنگ سفارتخانه ها انجامید و چند صد دیپلمات از طرفین اخراج شدند. از این رو فضای اروپا و به طور کلی غرب درباره به کارگیری این مواد، حساس و آماده واکنش بود. بریتانیا در قبال حمایت آمریکا از این کشور در اخراج دیپلمات های روسیه، اکنون باید پاسخی مطلوب به درخواست آمریکا می داد. به علاوه همیشه بریتانیا برای حفظ تعادل و شاید تک روی خود در اروپا به حمایت های آمریکا متکی بوده و در عوض در مناطقی که آمریکا از آنها خارج شده یا نتوانسته حضور داشته باشد، بریتانیا حضور پیدا کرده و عکس این در سال های 1970 اتفاق افتاد که آمریکا جای بریتانیا را در خلیج فارس و خاورمیانه گرفت؛ بنابراین در گام اول حمله روز گذشته نوعی تلافی به روسیه محسوب می شود و به کارگیری سلاح شیمیایی تنها بهانه بود. فرانسه از یک سو تلاش می کند به موازات رقابت با آمریکا، در غرب منزوی نباشد؛ بنابراین خود را در نوک تیز حمله قرار می دهد. از سوی دیگر سوریه و لبنان از مناطق سنتی تحت الحمایه فرانسه در بعد از جنگ اول جهانی هستند. ازاین رو فرانسه به سرنوشت این دو کشور حساسیت نشان می دهد تا ریشه های خود را حفظ کند. در قضیه سعد حریری، نخست وزیر لبنان، به خوبی مشاهده شد مکرون با سفر به عربستان موجبات آزادی سعد حریری و سفر او به فرانسه را فراهم کرد؛ اما یک بازی بزرگ تر بین مجموعه غرب و روسیه در جریان است و آن اینکه غرب متوجه شده سوریه را به روسیه و ایران به عنوان هم پیمان آن باخته است. پس چه باید کرد؟ مجموعه غربی ها مدتی بود در التهاب بودند که زمین بازی را در سوریه طوری عوض کنند که همه پیروزی از آن روسیه و ایران نشود. به ویژه اینکه هم پیمان ناتوی آنها یعنی ترکیه نیز ساز مستقل می زد و برای خود تا مرز رویارویی با آمریکا پیش رفت. به این ترتیب در گام دوم، حمله دیروز نوعی مقابله با قدرت و نفوذ روسیه و ایران در سوریه محسوب می شود و به کارگیری سلاح شیمیایی بهانه این اقدام بود.روسیه و آمریکا هم با وجود درگیرشدن در مسائل گوناگون در مدت چند سال گذشته به ویژه بعد از بر سر کار آمدن دونالد ترامپ، نمی خواهند به رویارویی مستقیم نظامی مبتلا شوند؛ زیرا این رویارویی به جنگ هسته ای و جنگ سوم جهانی خواهد انجامید. هر دو به این خط قرمز متعهد بوده و حیات و منافع و امنیت ملی خود را در گرو احترام به این خط قرمز می دانند. در چند روز گذشته در کنار شعارهای تبلیغاتی، اخباری خاموش از مذاکره پنهانی آمریکا و روسیه درباره سوریه به گوش می رسید. جمع بندی این نکات، پیش بینی انجام اقدامی برای حفظ وجهه سیاسی آمریکا و روسیه بود؛ یعنی آمریکا با روسیه هماهنگ می کند که چه نقاطی در سوریه هدف موشک قرار گیرد که صدمه ای به حضور و منافع روسیه در این کشور وارد نیاید؛ ولی آمریکا و غرب در جهان تبلیغ کنند که اقدامی در مقابله با به کارگیری سلاح شیمیایی انجام داده اند.بعد از جنگ لفظی اولیه آمریکا و روسیه در شورای امنیت، روس ها برای اولین بار از حدود قبلی خارج شده و تظاهر کردند در برابر آمریکا می ایستند؛ تا جایی که ادعا کردند اگر آمریکا موشکی به سوی سوریه شلیک کند، نه تنها موشک مزبور بلکه موشک انداز و ناو جنگی آمریکا را هدف قرار می دهند. این ادعایی جدید بود که می توانست از سیمای جدید روسیه در جهان سخن بگوید. همگان گوش ها و چشم ها را تیز کردند تا ببینند روسیه چقدر به قول خود عمل می کند یا بلوف می زند؛ اما همان طور که گفته شد، روسیه هیچ واکنشی نظامی در قبال حمله غرب از خود نشان نداد و تنها سوریه و شاید به قول خبرگزاری ها، ایران پای ضدموشک ها ایستادند و شانس خود را آزمایش کردند که چند موشک را قبل از اصابت، می توانند هدف قرار دهند. درک شرایط روسیه و محدوده توانایی ها و قول های این کشور برای ایران بیش از همه باید درس آموز باشد که امنیت ملی خود را بر قول های غیرواقعی یا غیرعملی بنا نگذارد.
                