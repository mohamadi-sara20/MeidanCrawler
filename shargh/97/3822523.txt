شنبه ۲۸ مهر ۱۳۹۷
-----------------------------------------
یادداشت
-----------------------------------------
فعالان و کاهلان عرصه فرهنگ!
-----------------------------------------

                    می توان با زیرکی تحقیر کرد هر معمای شگفتی را و نسبت به امر کلان فرهنگ بی تفاوت و بی مبالات بود و چنین ابرروایت و امر عظیم و عزیزی را با نابخردی و کاهلی تنها یک تفنن یا یک متاع حقیر و زائد در جمیع فعالیت های زندگی فرض و توهم کرد. می توان گفت فرهنگ فقط در حیطه تفننات و مرز تجملات و حیطه تشریفات رفته و نهایتا در آن مضیق فرو می ایستد و منطق و کوچک ترین محملی به توسعه و الزامات آن ندارد و افعال جهان متجدد در غیاب آن ایجابا امکان وقوع یافته و توسعه منهای آن راه خود را می رود و کار سترگ خود را انجام می دهد! اما و هزار اما چنین قول سخیف و ضعیفی نزد خردمندان جهان وزنی نداشته و خریداری ندارد. ناگفته پیداست چنین توهمات و تشبثاتی البته نظرا و عملا همیشه بوده و خواهد بود. در کسوف فرهنگ همه چیز پست و مقلوب می شود و به تعبیر بیدل در ورطه «سلوک کج رفتار» فرو می افتد. بی هیچ مناقشه و چندوچونی می توان گفت؛ فرهنگ شرط ورود جامعه امروز به عالم انسانی است، چنانکه در ذهن و زبان، فرهنگ در تسمیه و معنای واژگانی خود، گروش به کمال و نوعی از استعلاجویی را متبادر می کند. فرهنگ پیشرو نه فقط یکی از لوازم و مقدمات پیشرفت بلکه متضمن و مستلزم همه مقدمات و ملزومات ارتقا و اعتلای جوامع بشری محسوب می شود. در شب دیجور زندگی، بی چراغ فرهنگ راه به جایی نمی توان برد و گرهی از هزاران هزار گره های جوامع انسانی نمی توان گشود! یک نکته در این معنی گفتیم و همین باشد. اساسا و لامحاله، همه چیز در نسبت با فرهنگ است که تعریف و تبیین می شود و هر ریز و درشتی تماما به مدد شایان فرهنگ تکوین و تداوم پیدا می کند و همه واقعیات زیر آسمان جهان با داده های فربه فرهنگ است که بنیاد و پشتوانه می گیرد. تحقیقا، فرهنگ نما و نمودی انتزاعی و ذهنی نیست بلکه به شکل انضمامی و عملی در صحنه عینیت جامعه حاضر و بس فعال مایشا است. فرهنگ همه رویدادها را در تلو مسائل خود دارد، از کوچک ترین مسئله تا عظیم ترین ماجرا در سپهر فرهنگ است که پدید و پدیدار می شود. در تایید این مدعا البته می توان در جای خود هزاران مثال و شرح امثله، تبویب و تمهید کرد. کیست نداند انقلاب ایران در بدو تاسیس خود ماهیتی فرهنگی داشته و دارد، بنابراین با این نظرگاه اهمیت فرهنگ و تجلیات فرهنگی در آن به اضعف مضاعف رخ می نمایاند. شوربختانه پاره ای از مدیران که سال های سال در مصادر امور بوده و کماکان هستند، مع الوصف، هنوز که هنوز است حقیقتا نمی دانند وقتی از فرهنگ سخن می گوییم، دقیقا از چه چیز سخن می گوییم و نظریات مطروحه متقدم و متاخر در این ارتباط چیست!؟ این کاهلان نمی دانند و شاید هم نمی خواهند بدانند فرهنگ، کما هو حقه چیست و رابطه آن با علم، سیاست، اقتصاد، حکومت و اساسا، زندگی روزمره چگونه شکل می گیرد؟ و حتی برخی در این امر کاملا ضرور و بدیهی، بر سبیل انکار، همچنان چون و چرا دارند و تردید روا می دارند! وقتی فرهنگ درخشان یک جامعه و تاریخ به علل و بواعث مختلف در محاق فرو می افتد، رفته رفته همه فنومن ها و پدیده ها، اعم از اقتصاد و سیاست و اجتماع، بیهوده و بی وجه می شود و پدیده جهان شمول «نیست انگاری» نه تنها در آستانه در، بلکه هجمه خود را در اعماق متن و بطن هر چیز نشان می دهد. فرهنگ در ساحت لایتناهی خود، استعدادها و امکان های بی نهایت به همراه دارد که می تواند دنیا و تمدنی را به نقطه اوج یا حضیض بکشاند. هر اتفاقی از اتفاقات زندگی لاجرم ضرباهنگ و مقدمات و موخرات عدیده فرهنگی مختص به خود را به همراه دارد. فرهنگ پسرو، در واقع مولد مناسبات نکوهیده و فرهنگ پیشرو موجب مناسبات اندیشیده است. این بنده، چنانکه به تکرر و تجربت در مقام عمل دریافته ام و بارها واقعیت تلخ آن را نیز خدمت پاره ای از بزرگان نظام و اخیرا صمیمانه با وزیر محترم فرهنگ و ارشاد اسلامی در میان نهاده ام، کثیری از مدعیان و منادیان سینه چاک فرهنگ که امروز از متصدیان بلامنازع آن هستند کلا، بی بهره از فرهنگ و مهمات آن اند و اگر فرضا، با همه تنگ نظری ها و اعوجاجات مثلا، بهره و بضاعتی اندک و ناچیز در شناخت سازوکارهای فرهنگ در اختیار دارند خودخواهانه و انحصارطلبانه به لطایف الحیل از مشاورت و مشارکت دادن دیگران تجنب و تحاشی می کنند تا آزمندانه تنها خود از تصمیم سازان عرصه های متنوع فرهنگ در کشور باشند. در حالی که فرهنگ بما هو فرهنگ، خاصه فرهنگ معاصر، ملک مشاع است و برای جاری و نهادینه شدن خود، به تصمیمات و سنجه و سیاست گذاری های چالاک جمعی فرهنگی حاجت دارد و چنین اقدامات فرهنگی نیز تنها در کنتکس کنش های فعال آحاد فرهنگ دوستان محقق می شود. فرهنگ یک امر عمومی و نهاد جمعی است نه یک فعل خصوصی و آنومیک محبوس شده در درون پستوها.
 انشراح صدر و شناخت دقیق و جامع فرهنگ جهانی و تعامل سازنده با آن از جمله مختصات و مشخصات فرهنگ پیشرو و فعال است. به واقع در پرتو آموزه ها و ایستارهای فرهنگی است که می توان دانایان و نادانان و فعالان و کاهلان فرهنگ را شناخت و از باب تحکیم قانون شایسته سالاری، زمام فرهنگ را به دست دانایان و فعالان سپرد، تا امر نابسامان فرهنگ در کشور قدری سامان یابد و بهنجار شود. اما کاهل کیست!؟ به لحاظ روان شناختی کاهل کسی است که از فرهنگ و رخدادهای فرهنگی چیزی نمی داند و در رخوت خود نمی خواهد هم بداند! کاهلان نسبت به هر نوآور و نوآوری عبوس و بدخلق اند و در حیطه مسئولیت های خویش! به شگردهای مختلف انحصارگرا و کهنه اندیش و تنگ نظرند! باید توجه کرد توسعه پایدار و متوازن با همه جوانب و جوامع خود در دل فرهنگ پیشرو و فعال است که اتفاق می افتد و فرهنگ توسعه با توسعه اندیشان و فعالان نواندیش است که راه را برای هر زندگی بهتر و گشاینده تر می گشاید. با این دید و داوری؛ مشتغلان و متعاطیان و فعالان فرهنگ باید در درجه نخست فرهنگ و ادوار و اطوار نظری و تاریخی آن را به نیکی دریابند تا معنای لطیف و رفیع آن را به سطحیت و ابتذال و کژکارکردهای نهادی فرو نلغزانند. از مدرسه غنی و قوی فرهنگ ایرانی-اسلامی فعالانه بسیار می توان آموخت و بسیار از آن ره توشه گرفت که از جمله این آموخته ها و ره توشه های کثیر، گسست و فاصله گیری از مباحث مهمل و تکثیر مقولات منقضی شده است، مسائلی که اکنون دیگر در پیشگاه عقل و جهان نوین محلی از اعراب ندارد و تجدید و بازپروری آن نشانه بیرون افتادگی از زمان و تاریخ است. کاهل شخصی است که در زندان مفاهیم محدود، حرف مکرر می زند و متزاید و متکثر، عمل قالبی بی ثمر انجام می دهد و نهایتا آشفتگی مزمن و بحران مخاطب می آفریند. مارشال برمن در کتاب «تجربه مدرنیته» آفت جهان امروز را گسست و تکثر نامتجانس می داند! باید رها از مشغولیت ها و بیهوده کاری های مکرر کاذب، متناسب با مقتضیات مدرن هر زمان، همچنان خلاق و فعال و نوآور بود و همیشه برای هر چیزی حرف و جنس و جنمی از جنس زمان در آستان و آستین داشت. درباره فرهنگ پیشرو بشری و گروه فعالان و کاهلان آن، خاصه وجود این اپیدمی در فرهنگ معاصر ایران می توان بسی بیش از این، داد معنا داد و به بسط سخن نشست، اما مجال کوتاه این یادداشت تفصیل آن را برنمی تابد.
                