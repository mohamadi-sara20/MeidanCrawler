دو‌شنبه ۲۶‌شهریور ۱۳۹۷
-----------------------------------------
یادداشت
-----------------------------------------
بحران های ارزی و بحران ارز ایران
-----------------------------------------

                    الگوهای نظری بحران های ارزی اغلب در سه نسل اول، دوم و سوم دسته بندی می شوند، گرچه بسیاری از الگوها عناصر بیش از یک نسل از بحران ها را در خود دارند. نسل اول الگوهای بحران ارزی: نسل اول بحران های ارزی به کشورهای آمریکای لاتین در سال های 1981-1982 اشاره می کند. کشورهایی مانند برزیل، مکزیک، آرژانتین و شیلی سه ویژگی داشتند که آنها را آسیب پذیر می کرد: 1- کسری بودجه بزرگ، بنابراین دولت این کشورها برای مخارج خود استقراض می کردند. 2- کسری تجاری یا کسری حساب جاری بزرگ، بنابراین آنها بیش از صادرات خود واردات داشتند. 3- تورم بالا، بنابراین قیمت ها به سرعت افزایش می یافتند. این سه ویژگی فشارهایی را بر نرخ ارز در برابر دلار آمریکا وارد می کنند. کسری های بودجه بزرگ و تورم بالا در یک کشور معمولا سبب می شوند سرمایه گذاران و مردم دارایی های خود را بفروشند و دنبال خلاص شدن از پول خودشان و خرید ارزهای باثبات و معمولا دلار باشند. کسری بودجه و کسری تجاری بزرگ و تورم بالا دلیل این موضوع هستند که اقتصادهای نوظهور در برابر بحران های ارزی که به رشد اقتصادی آسیب می زنند، آسیب پذیر باشند؛ برای مثال کروگمن (1979)، بر ناسازگاری های بین سیاست های اقتصاد کلان داخلی مانند تعهد به یک نرخ ارز و یک مسیر کسری بودجه دولتی دائمی که سرانجام باید پولی شود، تمرکز دارد. این کسری بودجه دلالت بر این دارد که دولت هم باید دارایی هایی مانند ذخایر ارزی را کاهش دهد و هم برای تامین مالی عدم توازن های بودجه استقراض کند؛ بااین حال برای دولت امکان پذیر نیست که به طور نامحدود ذخایر خود را کاهش دهد یا استقراض کند، ازاین رو بدون اصلاحات مالی، دولت باید سرانجام این کسری را با خلق پول تامین مالی کند. ازآنجا که خلق پول اضافی منجر به تورم می شود، این امر با ثابت نگه داشتن نرخ ارز ناسازگار است و در نتیجه، الگوهای نسل اول پیش بینی می کنند که این رژیم ارزی به شکلی اجتناب ناپذیر باید فروبپاشد. نسل دوم الگوهای بحران ارزی: نسل دوم بحران های ارزی به فروپاشی مکانیسم نرخ ارز اروپایی در سال 1992 اشاره می کند. گرچه این بحران کشورهای در حال توسعه را نیز گرفتار کرد، ویژگی هایی مشابه با بحران ارزی آمریکای لاتین دارد. بسیاری از بریتانیایی ها هنوز چهارشنبه سیاه را به یاد دارند، وقتی پوند استرلینگ و ارزهایی مانند لیر ایتالیا میخی را که قرار شده به آن پایبند باشند، رها کردند. ازدست رفتن اعتماد در بازار ارز برای سیاست گذاران اقتصادی این کشورهای اروپایی به این معنا بود که برای ثابت نگه داشتن نرخ ارزشان باید نرخ های بهره را به سطوح غیرقابل قبولی افزایش دهند تا سرمایه گذاران قانع شوند استرلینگ بخرند و ثبات نرخ ارز را حفظ کنند. در این شرایط، نرخ های بهره انگلیس به 15 درصد رسید. اثر ماندن در مکانیسم نرخ ارز بر رشد اقتصادی به سادگی در یک رکود خیلی مضر است. نرخ های بهره بالا، سرمایه گذاری را خیلی گران تر و منکوب تر و بنابراین رشد اقتصادی را بدتر می کند. برخلاف اقتصادهای آمریکای لاتین، کشورهای اروپایی گرفتار بحران ارزی مذکور بعد از بحران نسبتا خوب عمل کردند. ارزهای ضعیف تر این کشورها باعث شد آنچه را آنها به خارج می فروشند ارزان تر بفروشند، بنابراین صادرات رقابتی تر شد و بریتانیا در دهه 1990 رشد اقتصادی خوبی را تجربه کرد. یک تفاوت بین آمریکای لاتین و اروپا این است که اروپا نهادهای باثبات تری دارد؛ مانند بانک های مرکزی به شدت مورد قبول. اما در آمریکای لاتین اعتماد به نظام های اقتصادی از دست رفت و سرمایه گذاران برای مدت طولانی تری از اقتصاد خارج شدند و سرمایه ارزی خود را نیز از کسب وکارهای مختلف خارج کردند. این موضوع هم راستا با نظریه داگلاس نورث، اقتصاددانان برنده نوبل اقتصاد است که استدلال می کند نهادهای خوب رونق اقتصادی را در جریان بحران ها حفظ می کنند. به عبارت دیگر، وابستگی به مسیر در اقتصادهای توسعه یافته مانع از تداوم بحران می شود و آنچه قبلا در این اقتصادها اتفاق افتاده و اعتماد به سیاست گذار اقتصادی، بعث می شود که چیزی که بعدا اتفاق می افتد، بر همان روال سابق، یعنی ایجاد رونق اقتصادی مجدد باشد.در نسل دوم الگوهای بحران های مالی که ابستفلد (1986، 1994) به بهترین شکل آنها را ارائه کرده، سیاست گذاران هزینه ها و فواید دفاع از نرخ ارز ثابت را می سنجند و اگر هزینه های انجام این کار بیش از فواید آن باشد، به دست کشیدن از هدف نرخ ارز ثابت تمایل دارند (نکته ای که در تصمیم گیری اخیر دولت آقای روحانی شاهد آن بودیم).در این الگوها، وجود شک ها و تردیدهایی درباره اینکه دولت تمایلی به حفظ هدف نرخ ارز ثابت خودش دارد، می تواند منجر به وجود تعادل های چندگانه شود و یک حمله ارزی سفته بازانه می تواند اتفاق بیفتد که برای سوداگران ارزی موفق باشد؛ حتی با اینکه سیاست جاری با تعهد نرخ ارز سازگار نیست. این امر به این علت است که سیاست های اجراشده برای دفاع از سطح نرخ ارز خاص، مانند افزایش نرخ های بهره داخلی، ممکن است همچنین هزینه های دفاع از نرخ ارز ثابت را با سرکوب فعالیت اقتصادی یا افزایش هزینه های تامین وجوه بانکی افزایش دهند. بخش خصوصی تنگنای پیش روی دولت را درک می کند و ممکن است تعهد برای نرخ ارز ثابت را زیر سوال ببرد. در این چارچوب، یک حمله سفته بازانه به احتمال بیشتر موفق می شود؛ اگر نرخ های بهره بالاتر، اشتغال داخلی ضعیف قبلی یا شرایط بخش بانکی را بدتر کند. عدم توازن های بنیادی که با الگوهای نسل اول تشدید می شوند، یک کشور را در برابر انتقال های در احساسات سرمایه گذار آسیب پذیر می کند، نسل دوم الگوها به توضیح ویژگی های خودتقویت کننده آن کمک می کنند.نسل سوم بحران های ارزی: این بحران ها در آسیای جنوب شرقی در 1997-1998 اتفاق افتادند. آنچه بحران مالی آسیا را متمایز می کند، این است که این بحران مالی بود که منجر به یک بحران ارزی شد. وقتی سرمایه گذاران خارجی ناگهان پولشان را از تایلند، بعد از سال ها جریان ورودی سرمایه به این کشور، بیرون کشیدند، این امر سبب شد تای بات، (پول ملی) تایلند فروبپاشد. یک توقف ناگهانی در جریان های سرمایه ورودی ای رخ داد که به کسب وکارهای تایلندی وام داده بودند. این بحران به مالزی، اندونزی، هنگ کنگ و کره جنوبی بسط یافت. این اقتصادها مجبور شدند نرخ های بهره خود را افزایش دهند که به رشد آسیب رساند و شبیه بحران اروپایی بود. وقتی پول از این کشورها خارج شد، ارزهایشان فروپاشید؛ چنان که سرمایه گذاران نیازی نداشتند خودشان بیش از این در کشورها بمانند. ویژگی دیگر این بحران آسیایی، سرایت آن بود. روسیه در 1998، ترکیه 1999، برزیل و آرژانتین در 2000 از این بحران تاثیر منفی پذیرفتند. نسل سوم الگوها را نمی توان به سادگی معرفی کرد اما عموما بر این متمرکزند که چطور اختلالات در بازارهای مالی و نظام های بانکی می تواند منجر به بحران های ارزی شود. الگوهای متفاوت نسل سوم مکانیسم های متفاوتی را ارائه می کنند که از طریق آنها برخی مکانیسم های اقتصادی بازار ارز و سیاست گذاری ارزی ممکن است منجر به یک بحران ارزی شود. بعضی الگوها بر این تاکید دارند که چگونه اختلالات ممکن است در قالب محدودیت های اعتباری ظهور کنند. برای مثال، اقیون (2001) نشان می دهد که یک کاهش ارزش اولیه ارز هزینه تعهدات بدهی ارز خارجی بنگاه ها را افزایش و سودها را کاهش می دهد که در عوض ممکن است ظرفیت استقراض را وقتی اعتبار محدود می شود، کاهش دهد. کاهش متعاقب در سرمایه گذاری و تولید مرتبط با این محدودیت های استقراضی ممکن است تقاضا برای ارز داخلی را کاهش دهد و بحران ارزی را تشدید کند. سایر الگوهای نسل سوم بر این تاکید دارند که چطور آزادسازی مالی و تضمین های دولتی برای تعهدات بخش خصوصی می تواند منجر به مخاطرات اخلاقی (کژمنشی) و کسری های مالی ناپایدار شود که می تواند منجر به بحران های مشدد ارزی و اقتصادی شود. رگه هایی از هر نسل بحران های ارزی را می توان در بحران ارزی اخیر اقتصاد ایران مشاهده کرد؛ کسری بودجه بالا و کسری تراز تجاری، وابستگی به مسیر که حکایت از شکست های متعدد سیاست گذاری اقتصاد ایران از سال 1370 تا کنون دارد، کژمنشی و مخاطرات اخلاقی فعالان ارزی به محض تثبیت نرخ ارز از سوی دولت در شرایط خاص و رانت جویی از موقعیت ایجادشده، وجود بحران بانکی، بی اعتمادی سرمایه گذاران به نهادهای سیاست گذار اقتصادی و خروج سرمایه از بازار برای مدت زمان طولانی.با درس گیری از تجارب موفق می توان در مسیر بهتر و رفع و رجوع بحران ارزی اخیر حرکت کرد؛ اما این امر مستلزم اراده دولت برای طراحی نهادی مناسب است.
                