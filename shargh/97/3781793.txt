شنبه ۱۳ مرداد ۱۳۹۷
-----------------------------------------
حرف اول
-----------------------------------------
استیضاح نه؛ قوانین را اصلاح کنید
-----------------------------------------

                    علی ربیعی، وزیر تعاون، کار و رفاه اجتماعی اواخر اسفند 96 استیضاح شد و رای اعتماد گرفت. کمتر از پنج ماه از آن استیضاح گذشته و علی ربیعی دوباره در معرض استیضاح قرار گرفته است؛ چرا این گونه است؟ چرا این استیضاح شک و شبهه هایی در پی داشته است؟اول، سوالات استیضاح را که نگاه کنید، می بینید که همان سوال هایی تکرار شده که ربیعی یک بار برای آنها استیضاح شده و رای اعتماد گرفته است. آیا این چهار ماه، آن هم در شرایط ملتهب اقتصادی و اجتماعی ماه های اخیر، برای حل همان مسائلی که یک بار مطرح شده اند و وزیر رای اعتماد هم گرفته کافی است؟دوم، وزارتخانه علی ربیعی متولی دبیرخانه شورای عالی اشتغال است و نه ایجادکننده اشتغال. اشتغال در بخش های دیگر برنامه ریزی و زمینه سازی می شود. اشتغال به شدت متاثر از سیاست های اقتصاد کلان است که ربیعی وزیر تاثیرگذار بر آنها نیست. آیا افزایش نرخ بی کاری در کشور تحت تاثیر سیاست های اقتصاد کلان است یا از سیاست های وزارت تعاون، کار و رفاه اجتماعی که عمدتا معطوف به سیاست های حمایت اجتماعی است، ناشی می شود؟وزارت تعاون، کار و رفاه اجتماعی می تواند از طریق «سازمان آموزش فنی و حرفه ای» نقش مهمی در توسعه مهارت های اشتغال ایفا کند؛ اما خوب است نمایندگان مجلس دقت کنند که آیا خودشان به همان اندازه که همه گونه چشم به شستا و شرکت های آن داشته اند، به توانمندسازی سازمان آموزش فنی وحرفه ای حداقل از طریق اعتبارات توجه کرده اند؟سوم، سوال درباره محقق نشدن سهم 25درصدی بخش تعاون از اقتصاد ایران همواره برای استیضاح و سوال از ربیعی مطرح شده است. آیا سهم بخش خصوصی واقعی از اقتصاد ایران 25 درصد است که سهم تعاون 25 درصد بشود؟ آیا یک کشور در دنیا وجود دارد که سهم بخش تعاون در آن 25 درصد باشد؟چهارم، اوضاع معیشتی و رفاهی بازنشستگان بر اثر سیاست های اقتصاد کلان و بالاخص تورم تضعیف می شود یا بر اثر اقدامات صندوق های بازنشستگی تحت نظر علی ربیعی که به دلیل سیاست های گذشته مجلس های متوالی وضعیت اقتصادی دشواری پیدا کرده اند؟آیا وزارت علی ربیعی مقصر تورم، قیمت ارز یا سایر متغیرهای اقتصاد کلان است؟پنجم، مشکلات بنگاه داری نهادهای دولتی، شرکت های خصولتی و همه سازمان های مانند شستا در این کشور روشن است؛ اما سوال مهم این است که بنگاه ها در ایران به خاطر شرایط اقتصادی کلان از جمله نرخ ارز، تورم، تحریم و عوامل دیگر تضعیف می شوند یا با مدیریت علی ربیعی؟ اگر مقصر علی ربیعی است، وضعیت نامناسب بقیه بنگاه های در حال تضعیف را چگونه باید توضیح داد؟ سوال از مجلس این است که کدام قانون را برای اصلاح نظام بنگاه داری دولتی و کاهش مشکلات و فساد در آنها تصویب کرده اند؟ششم، نمایندگان مجلس بهتر می دانند که اجرای قانون درخصوص بازنشستگان صندوق بیمه روستاییان و عشایر، نیازمند منابع مالی گسترده ای است که در شرایط گذشته و امروز امکانی برای آن وجود نداشته است. هنر این نیست که تکلیفی اجرانشدنی بر وزارتخانه ها تحمیل شود و بعد وزیر بابت اجرانکردن آن استیضاح شود.هفتم، هیچ کس تردید ندارد که وضع معیشتی کارگران مناسب نیست؛ اما آیا بیشترین افزایش دستمزدهای کارگران در سال های مدیریت علی ربیعی صورت نگرفته است؟ و آیا معوق شدن حقوق کارگران متاثر از سیاست های علی ربیعی است یا از شرایط اقتصاد کلان و جو حاکم بر فضای کسب وکار ناشی می شود؟ قبلا هم نوشته ام که این شیوه استیضاح که بدون عدد و رقم، بیان گزارش و عملکرد و با عبارات کلی و بدون نشان دادن ربط سوال با عملکرد وزیر صورت می گیرد، متعلق به قبل از اختراع اعداد است. این شیوه مملکت داری و نظارت بر عملکرد دولت نیست. اما درباره استیضاح ربیعی دو نکته دیگر هم حائز اهمیت است.اولا، علی ربیعی در پنج سال گذشته، مردمی ترین چهره کابینه بوده و ارتباطات مناسبی با بدنه کارگری و گروه های آسیب پذیر جامعه داشته است. خارج کردن علی ربیعی از کابینه در شرایط حساس اجتماعی و سیاسی ایران امروز، به صلاح نیست. گرفتن او از کابینه حسن روحانی، حذف چهره ای است که علاوه بر کارکرد شخصی اش در شرایط اجتماعی فعلی، تضعیف توان تحلیل اجتماعی و سیاسی دولت در این شرایط حساس نیز هست.ثانیا، بهبود در زمینه سوال های پرسیده شده از ربیعی، نیازمند اصلاحات اقتصادی کلان است. مجلس اگر خیرخواه است، نیرویش را صرف این اصلاحات کند که بدون آنها هر جایگزینی برای ربیعی نیز ره به جایی نمی برد و این مجلس است که به خاطر هدف گیری نادرست زیر سوال می رود. ثالثا، مجلس اگر می خواهد توانمندی های خود را برای بهبود وضعیت معیشتی بازنشستگان یا کارگران ثابت کند، اصلاحات قوانین حاکم بر صندوق های بازنشستگی، تضمین شفافیت در عملکرد صندوق ها و بهبود عملکرد اقتصاد کلان را هدف قرار دهد. بدون اصلاحات اقتصادی و ساختار نهادی حاکم بر عملکرد زیرمجموعه های وزارت تعاون، کار و رفاه اجتماعی، شش ماه بعد از استیضاح و برکناری احتمالی علی ربیعی، جامعه خواهد گفت: وضع که تغییری نکرد؛ معلوم شد که هدف علی ربیعی بود نه کارآمدساختن وزارتخانه تحت امر او. شکل گرفتن چنین قضاوتی در عرصه عمومی برای اعتبار مجلس مناسب نیست.
                