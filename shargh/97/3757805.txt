یک‌شنبه ۲۷ خرداد ۱۳۹۷
-----------------------------------------
سرمقاله
-----------------------------------------
ماهی به دمش رسیده؟
-----------------------------------------

                    نقد اصلاحات و اصلاح طلبان با اینکه تکرار مکررات است، اما جنبه استراتژیک پیدا کرده است. استراتژیک به این معنا که شاید بتوان از رهگذر نقد این جریان سیاسی و عملکرد آن، وضعیت موجود را کالبدشکافی کرد؛ وضعیتی که تهی از امر سیاسی است و جریانی مستقل از مرکز در آن وجود ندارد. اصلاح طلبان به دلیل دوزیست بودنشان، یکی حضور جدی شان در دولت ها و دیگری دلبستگی شان به جامعه مدنی، زمینه ساز بحث های فراوانی شده اند که بدون آنان ممکن نمی شد. برخی نظریه پردازان اصلاح طلب و فعالان سیاسی آنان به این باور اذعان دارند که اصلاح طلبان یک پا در قدرت و یک پا در جامعه مدنی دارند. این رویکرد، حاصل پارادوکسی لاینحل است که اصلاح طلبان را وادار می کند تا دست به توجیه این تضادها بزنند و تنها راه گذر به دموکراسی را در همین تضادها جست وجو کنند. شاید برخی از اصلاح طلبان بدشان نیاید جامه اپوزیسیون بر تن کرده و با فاصله از دولت به این پارادوکس دردناک خاتمه و منفک از مرکزگرایی به سیاست ورزی ادامه دهند؛ اما چهار دهه سیاست ورزی در دولت های انقلاب اسلامی به آنان آموخته مرکزگرا باشند و نگذارند جناح های رقیب بندنافشان را از مرکز قطع کنند. ازاین رو تاکید همه اصلاح طلبان بر همزیستی دولت و ملت قابل فهم است. گویا ماهی به دم خود رسیده است و به همین دلیل حمله بی امان اپوزیسیون مرکزگریز شدت گرفته و گاه غیرمنصفانه آنان را به شدت می کوبد و با درشت نمایی پارادوکس درونی اصلاح طلبان در بی اعتبارکردن شان در چشم مردم تلاش می کند. این حملات صریح اپوزیسیون داخلی و خارجی نتیجه عکس داده و اصلاح طلبان را ناگزیر کرده تا دیگر نتوانند بند ناف خود را از مرکز جدا کنند؛ کاری که تا دیروز به سهولت انجام پذیر بود. اتصال به مرکز، سیاست ورزی اصلاح طلبان را تهدید کرده است. ازاین رو آنان با صراحت بیشتری از مرکزگرایی دفاع کرده و درصدد حل تضادهای خود با جامعه مدنی اند. اینک اصلاح طلبان وارث تاریخی هستند که بیش از آنکه موجب امر واقعی یا خلق سیاست شود، امور واقع را تئوریزه می کند؛ اموری که از قدرت دولت تفریق نمی شود و به بیانی دیگر تاریخ دولت هاست. امر واقعی زمانی محقق می شود که از دولت تفریق شده و سیاست به معنای رهایی رقم می خورد. از این منظر اصلاح طلبان راه دشواری پیش رو دارند. آنان که تا دیروز تخم مرغ هایشان را در یک سبد نمی گذاشتند، امروز ناگزیر به این کار سوق داده شده اند و جالب آنکه هرچه بیشتر از مردم و جامعه مدنی حرف می زنند، تضادهای درونی خود را عمیق تر و آشکارتر نشان می دهند؛ به این دلیل که آنان قادر به اصلاحات استراتژیکی مانند بازتوزیع و بازشناسی نیستند. بازتوزیع اصلاحاتی ناظر بر برابری از حیث دسترسی همگان به فرصت های اقتصادی است و بازشناسی اساسا مفهومی برای عدالت در به رسمیت شناختن گروه های مختلف اجتماعی؛ این گفته به آن معنا نیست که اصلاح طلبان نباید از مردم حرف بزنند، هر نوع سیاستی منهای مردم بی معناست. اصلاح طلبان با مردمی سروکار دارند که هستند. اپوزیسیون تلاش می کند تا اصلاح طلبان پوزیسیون شده را هرچه بیشتر به سمت مرکز سوق دهد تا توان آنان را در اصلاحات بنیادی خنثی کند و نگذارد دیگر آنان ناهست ها را هست کنند. این معضل بزرگ اصلاح طلبان است و برای حل آن، بیش از آنکه به نظریه نیاز داشته باشند، محتاج عمل هستند. با این وجود، هنوز اصلاح طلبان در جامعه دست بالا را دارند. سرمایه هایی دارند که نباید چوب حراج به آنان بزنند.چهره های تکین که تن به روابط بوروکراتیک نداده اند، در دولت بوده اند و نادولت اند. این نادولتی این امکان را پیش پای آنان می گذارد که اصلاح طلبان را از وضعیت ناممکن نجات دهد. اصلاح طلبان خاصه آنان که در قدرت اند باید اهتمام بورزند تا از این چهره ها صیانت کنند. استفاده از توان آنان برای جابه جایی بوروکراتیک در ماشین دولت کار عبث و بیهوده ای است. تجربه تلاش برای حضور سیدحسن خمینی در انتخابات خبرگان سال 94 نمونه ای از این تجربه تلخ است. اشتباهات استراتژیک سخت قابل جبران است. اصلاح طلبان چهره هایی دارند که به قول ابن جماعه، «وجوه الناس»اند؛ آنان کسانی هستند که صلاحیت قرارگرفتن در مجموعه «اهل حل و عقد» را دارند. کسانی که صرفا از علما یا امرای دارنده قدرت دینی و سیاسی نیستند؛ بلکه شخصیت های هدایتگر سیاسی و اجتماعی اند. آنان صاحبان بالقوه قدرت اند و به زبان امروزی هنوز توان خلق امر سیاسی را دارند.
                