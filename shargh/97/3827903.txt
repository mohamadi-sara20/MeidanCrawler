شنبه ۱۲ آبان ۱۳۹۷
-----------------------------------------
حرف اول
-----------------------------------------
چرا در انتخابات حاضر نمی شویم
-----------------------------------------

                    هیئت نظارت بر مطبوعات به واسطه نظام انتشار رسانه ای ایران که نظامی مبتنی بر اخذ مجوز است و همچنین مسئولیت های قضائی واگذارشده به آن، از جایگاهی مهم، حساس و ظریف در فعالیت های رسانه ای کشور برخوردار است. این نهاد فراقوه ای گرچه برای نظارت بر فعالیت صنف رسانه ای ایجاد شده، اما در ترکیب، وزن اعضای دولتی و حاکمیتی بر اعضای مدنی تفوق دارد. از معدود اعضای مدنی در این هیئت که بر اساس قانون با رای مدیران روزنامه ها و نشریات برگزیده می شود، نماینده مدیران مسئول است. با توجه به سهم اندک گروه های مدنی در هیئت نظارت و جایگاه خطیر این شورا در فعالیت های مطبوعاتی، چارچوپ انتخاباتی منصفانه و بی طرفانه حق طبیعی شرکت کنندگان و نامزدهایی است که خود را در معرض انتخاب قرار می دهند؛ چارچوبی که در مدیریت بی طرفانه و در سازوکار اجرائی شفاف و به دور از هر شائبه تبعیض آمیزی باشد. از قرار معلوم در این دور از انتخابات برای بار دوم قرار است از ابزار های الکترونیک در فرایند اخذ رای استفاده شود. با توجه به گستردگی مطبوعات در سراسر کشور، استفاده از شیوه های نوین در برگزاری انتخابات حتما می تواند به تسهیل امر و شفافیت آن کمک کند، اما این امر اگر همراه با ملزومات مورد اشاره نباشد، نتیجه عکس می دهد و مانع از رقابت منصفانه می شود. ازاین رو در کنار صرفه جویی در زمان برای برگزاری انتخابات، برگزاری شفاف و بی طرفانه انتخابات و فرایند اخذ رای در بستری طراحی شده شرط هر رقابت واقعی است. اطلاعات و شواهد به دست آمده از فرایندهای طراحی شده برای انتخاب نماینده مدیران مسئول در هیئت نظارت تحقق چنین خواسته ای را تایید نمی کند. بنابراین در کمال تاسف باید گفت بیم آن می رود که یک انتخابات برنامه ریزی شده جایگزین یک انتخابات رقابتی شود؛ انتخاباتی که در آن نتیجه از قبل معلوم باشد و فقط ظاهر قانون رعایت شود. با توجه به عواقب و خطرات ناشی از برگزاری چنین شکلی از انتخابات باید هشدار داد: زمینه سازی برای ورود مجدد یک چهره دولتی در قالب نماینده مدیران مسئول علاوه بر ضایع کردن حق مطبوعات در انجام یک رقابت برابر، موجب افزایش احتمال تعارض منافع در این نهاد کلیدی و حساس می شود. حضور یکی از منصوبان دولتی در یک جایگاه انتخابی و به نمایندگی از یک صنف می تواند انجام صحیح و به دور از منافع شخصی وظایف را تحت تاثیر قرار دهد. در کنار این روا نیست متصدیان و مشاوران دولتی برای یکی از معدود کرسی های انتخاباتی هیئت نظارت برای صنف مطبوعات به رقابت با آنان بپردازند و از اهرم و موقعیت اداری خود برای معدود موقعیت های ایجادشده برای صنف بهره ببرند.
 ما امضاکنندگان این بیانیه که بر اساس نظر جمعی از مدیران شناخته شده مطبوعات، نامزد حضور در این دوره انتخابات نماینده مدیران مسئول در هیئت نظارت بر مطبوعات شده ایم، به شدت نسبت به سازوکار طراحی شده برای برگزاری انتخابات به دلایل گفته شده اعتراض داریم. با وجود داشتن برنامه برای بهبود شرایط رسانه ها و فضای کسب وکار مطبوعاتی برای همکاران ارجمند، به دلیل نواقص حاکم بر سازوکار انتخابات و نااطمینانی به منصفانه بودن رقابت درباره ادامه حضور تردید داریم. اگر مجموعه دولت و وزارت فرهنگ و ارشاد اسلامی فرصت، امکانات و شرایط را برای تمامی نامزد ها عادلانه تقسیم کنند و امکان انتخابات رقابتی فراهم شود می توان بر این تردیدها فائق آمد، در غیر این صورت با وجود آمادگی برای یک رقابت برابر به دلیل طراحی روندهایی که بی طرفانه و کارآمد نیست، از ادامه حضور انصراف می دهیم و در انتخاباتی که نتایج آن از قبل مشخص است، حاضر نخواهیم شد. 
                