دو‌شنبه ۹ مهر ۱۳۹۷
-----------------------------------------
حرف اول
-----------------------------------------
عبور از کشورهای میانجی
-----------------------------------------

                    پیش از سفر رئیس جمهور به مجمع عمومی سازمان ملل، پیشنهاد کردم از همه ظرفیت ها برای نشان دادن عهدشکنی آمریکا و طفره رفتن آمریکا از مذاکره واقعی استفاده شود. تمام هدف ترامپ این بود که در شورای امنیت، ایران را به عنوان یک تهدید منطقه ای نشان دهد. با اینکه به دلیل دستور کار شورا، امکان حضور مستقیم ایران وجود نداشت، اما سخنان روحانی در مجمع عمومی و دیدارهای دوجانبه او در کنار اجلاس وزرای خارجه 1+4 باعث شد آمریکای ترامپ، کشوری جلوه کند که قوانین بین المللی را زیر پا گذاشته و برخلاف منشور و حقوق بین الملل از برجام خارج شده است. تقریبا همه کشورهای دنیا پذیرفتند آمریکا نه تنها تعهداتش را انجام نداده، بلکه تحریم های جدیدی را برخلاف قوانین بین المللی وضع کرده، درحالی که طبق گزارش های مدیرکل آژانس بین المللی انرژی اتمی، ایران تعهدات برجامی خود را اجرا کرده و می کند. مشخص بود که به دلیل شرایطی که ترامپ علیه ایران ایجاد کرده، امکان گفت وگوی هیئت های دو کشور وجود ندارد. در این شرایط ایران تلاش کرد با استفاده از وزنه اروپا، مطالب مدنظر خود را به طرف آمریکایی انتقال دهد. البته مذاکره مستقیم با آمریکا می تواند میانجی های فرصت طلب را از میدان خارج کند، اما ترامپ بیشتر به دنبال نوعی نمایش در انواع مذاکره است… 
…مذاکره جدی و این می تواند مانعی جدی در سر راه گفت وگوها باشد. او همواره تمایل دارد گامی به جلو بردارد و درعین حال، یک نمایش بزرگ هم تدارک ببیند. وی با مذاکره با ایران دنبال این است که شرایط خود را در افکار عمومی آمریکا بهبود ببخشد و این به سود جریان حامی اوست و ایران این نکته را به خوبی می داند. مشخص است که آمریکای ترامپ باید چند مورد را شفاف کند، تناقض های درونی سیستم آنها که رئیس جمهور هم در نیویورک به آن اشاره کرد، موضوع مهمی است؛ ترامپ می گوید بدون قیدوشرط مذاکره می کند، اما وزیر خارجه او که رئیس سیا بوده، 12 پیش شرط را مطرح می کند. دوم، تحریم های سنگین علیه ایران را به عنوان یک ابزار فشار برای شروع مذاکره به کار نگیرد. تا زمانی که مشکلات میان ایران و آمریکا بر اساس منافع متقابل حل وفصل نشود، شرایط در همه دولت های دو کشور به همین شکل پیش خواهد رفت. نگاه به کشورهایی نظیر چین و روسیه و حتی استفاده از ظرفیت
اروپا-نظیر آنچه روحانی در سازمان ملل و قبل از آن به دنبال آن است- اگرچه می تواند از نبود رابطه بهتر باشد، اما حلال مشکلات کشور نخواهد بود.
                