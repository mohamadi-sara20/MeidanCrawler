سه‌شنبه ۱۶ مرداد ۱۳۹۷
-----------------------------------------
سرمقاله
-----------------------------------------
به دنبال کدام دشمن؟
-----------------------------------------

                    آب موجودی لطیف و حرف گوش کن است، به راحتی تسلیم می شود و هرجا بخواهند برود، می رود و در داخل هر ظرفی خود را شبیه آن می کند. می گویند با صدای موسیقی آرایش مولکول های آن تغییر می یابد. هیچ فعل وانفعال شیمیایی ای بدون حضور آن عملی نیست و هیچ جانداری بدون آن حسب صراحت قرآن کریم زنده نیست که می فرماید: «و جعلنا من الماء کل شیء حی». آب رفیق شفیق و تسلیم آدمی است؛ رفیق خوب، بودنش مایه رحمت است، ولی نبودنش انسان را دچار خسران می کند. اگر آب، این رفیق شفیق، همراهی کند، محبتش شامل حال ما می شود، اما اگر این رفیق شفیق همراهی مان نکند، آیا می توانیم بی او باشیم؟ با رفیقانمان چه می کنیم؟ آیا فقط به سود خودمان از آنان سوءاستفاده می کنیم؟ اگر چنین شود و ما را ترک کند، چه باید بکنیم؟ انسان در طول تاریخ با خرد خود این رفیق شفیق را یافته و چنین است که با درک خردمندانه طبیعت و زندگی و حفر قنات به طول ده ها کیلومتر، موفق به ایجاد نگین های سبز در برهوت های زرد شده و چنین گران بار، عامل حیات موجودات را پاس داشته است، خردی که سهراب سپهری آن را «خرد شاعرانه انسانی» می نامد و می گوید «وقتی که خرد آب و روشنی، خرد شاعرانه انسان به خواب رفت». این «وقتی» هم اکنون و همه زمان هایی است که خرد شاعرانه انسان به خواب می رود، زیرا به خود نگفته ایم، «یاد من باشد کاری نکنم که به قانون زمین برنخورد» و ازآنجاکه «یادمان رفته» و «خرد شاعرانه انسان (ما)» به خواب رفته، توصیه سهراب که «آب را گل نکنیم» را از یاد برده ایم. تغییر و تحول های طبیعی، کم و بیش حضور این دوست شفیق را کم رنگ کرده، اما اگر تدبیر دوست یابی و حفظ او را داشتیم، همچنان وفادار باقی می ماند و چنین است که در آستانه بی وفایی و قهر دوستمان باشیم، دوستی که نبودش به مثابه دشمنی است. دشمنی که حضورداشتن و حضورنداشتنش به مثابه یک و صفر است و به قول رایانه شناسان یک موجود باینری است. منطق صفر و یک برای ما بسیار خطرناک است و چاره ای نداریم که منطق صفر و یک را که به آن دچار هستیم، به منطق شبه فازی تبدیل کنیم، هرچند درک منطق فازی مشکل و پیروان آن باید از هوش و تلاش وافر بهره مند باشند. این را درک کنیم که ایرانیان با همین منطق فازی در دل کویر، باغستان ایجاد کرده اند، اگر آب باشد، آبادانی هست و اگر آب نباشد قحطی و بلا و خشک سالی. در منطق صفر و یک، آبادانی یک و قحطی و خشک سالی صفر است. وجودش دوستی مطلق است و نبودنش دشمنی مطلق. می توانیم دشمنی او را با دیگر دشمنانمان مقایسه و نبود دشمنی او را تصور کنیم و با دیگر دشمنان و احتمالا دشمنی که امروز بیش از همیشه رخ نموده مقایسه کنیم و آن گاه دریابیم که اولویت مبارزه با کدام دشمن است. دشمن متظاهر امروز ما یعنی آمریکا و رئیس جمهور آن که در سایه او سیاست های جاری صهیونیسم و وهابیسم جا خوش کرده اند، حسب بیان مقام معظم رهبری، کارگزار «بیانیه استقلال آمریکا» است. هرچند شخصیت روسای جمهور آمریکا در ادوار مختلف متفاوت بوده و برخی «باز» و برخی «باز –کبوتر» بوده اند. ریگان، بوش، ترامپ و اذناب آنان مثلا «باز» بوده اند. یادمان نرفته که «واین برگر»، وزیر دفاع اسبق آمریکا، می گفت ریشه ملت ایران را باید برکند و بوش پسر هم ایران را محور شرارت نامید. هرچند کلینتون، کارتر و اوباما مثل آن سه به ظاهر خشن نبودند، اما برای همه آنها سرخ پوست خوب سرخ پوست مرده است و نظرشان فقط سرخ پوست های آمریکا نبود که دیگر ملت ها را هم سرخ پوست می دیدند. با همه اینها و با همه دشمنی های پیدا و پنهانشان ملت ما همچنان زنده است. ملت ما ریشه در یک تمدن بزرگ و کهن سال و یک اندیشه متعال توحیدی دارد. چنان که عمل وحشیانه آمریکا علیه ملت ژاپن در هیروشیما در انتقام از «پرل هاربر» یعنی بزرگ ترین لطمه ای که به آمریکا وارد شده، نتوانست ملت ژاپن را نابود کند و امروز ملت ژاپن در اوج توانایی تکنولوژیک در دنیا ایستاده است. دشمنی آمریکا و دیگر دشمنان ما عارضی است و با آن می توان مقابله کرد و در این دشمنی منطق صفر و یک حاکم نیست. حتی بر فرض آنکه آمریکا خباثت به خرج دهد و به حمله نظامی متوسل شود، به قول امام (ره) اگر روی زمین بیایند می توان تکلیفشان را روشن کرد و اگر فقط مانند ترسوها از دور عمل کنند، حرکتشان تنها ایذایی بوده و قابل رفع است. این دشمن اگر قابل پیشگیری نباشد، قابل مقاومت است.بهتر نیست دنبال دشمنی بگردیم که قابل مقاومت نیست؟آن رفیق شفیقی که بودنش آبادانی است و نبودش مرگ و نیستی را باید به درستی درک کرد. دشمن شناسی خود از بزرگ ترین موهبت هاست. همان طور که دشمنی آمریکا دشمنی مطلقی می تواند نباشد، دشمنی مطلق نبود یا کمبود آب را نیز می توان به دشمن غیرمطلق تبدیل کرد، چه اگر چنین نکنیم، فرمایش قرآن کریم را نادیده گرفته ایم که فرموده از آب همه موجودات را حیات بخشیدیم، پس نبود آب موجب نبود حیات و مرگ خواهد بود. مجمل بگویم؛ هنوز مسئولان ایران نبود حیات و آینده تیره و تار به خاطر کمبود یا فقدان آب را حس نکرده اند والا امروز بسیج واقعی در سطح کشور برای رفع این مشکل شکل گرفته بود. این بهانه جدید هم پذیرفتنی نیست که حال با آمریکا ستیز درگرفته و کار باید به بعد واگذار شود زیرا ممکن است بعدا بسیار دیر شود. اما چرا دشمنی با آب، از دشمنی مانند آمریکا مهم تر است. کافی است به هشدار اخیر وزارت کشور درخصوص مهاجرت مردم به سمت شمال کشور دقت کنیم. کافی است بدانیم اگر دریاچه ارومیه خشک شود، کل کشاورزی منطقه های محدوده دریاچه ارومیه و کرج به دلیل توفان های نمکی خشک شده و مردم آن رنجور و بیمار و مهاجر می شوند و کل کشاورزی منطقه از پای می افتد. کافی است به خوزستان که دارد به شورستان تبدیل می شود، نگاه کنیم که چگونه آب، رفیق شفیق، به دشمن تبدیل شده است و بهترین منطقه کشاورزی را از حیز انتفاع می اندازد. مهاجرت یعنی خالی شدن منطقه ای از سکنه و آماده شدن برای جانشینی دشمنان، مهاجرت یعنی تراکم غیرمعمول از طوایف گوناگون و آماده شدن هسته های متضاد برای درگیری قومی. مهاجرت یعنی حاشیه نشینی و آمادگی برای بروز ناهنجاری ها. وقتی چاه ها شور یا خشک شود، باغ ها به مزارع چوب خشکیده تبدیل می شود، زمین ها نشست می کند و فرو می رود و حتی کشت دیم در آن اتفاق نمی افتد. تولید کارخانجات کاهش می یابد. علاوه بر کشاورزی صنایع وابسته به کشاورزی و صنایع غذایی متوقف می شود. حتی در شهرها کمبود آب، جیره بندی همراه با اشاعه بیماری ها رخ می دهد. این پدیده ها نوبتی و پشت سر هم نیستند بلکه با هم و هماهنگ عمل کرده و یک سونامی که چندان دور نیست در کشور ایجاد می کنند. تراکم جمعیت شهری و حاشیه ای، کمبود مواد غذایی، مشکلات بهداشتی، درگیری های مردم با یکدیگر و با هیئت حاکمه و بسیاری امور دیگر با هم اتفاق می افتد و بی خیالی کنونی ناگهان به یک اندوه عظیم و نابسامانی مخرب تبدیل می شود. آیا راه چاره ای هست؟ مشکل آنجاست که به آموزه های قرآنی توجه نمی شود. مگر در قرآن نیامده که اسراف نکنید. اسراف را می توان مطابق شرایط تعریف کرد، از تدبیر حضرت یوسف(ع) الگو گرفت و فکر آینده را در جامعه پیاده کرد. برای هر مورد منابع آبی اندیشه و فکر داشت. اگر آب سدهای کرج و لتیان و طالقان و لار به تهران آورده و مصرف می شود، منهای آنچه تبخیر می شود، می توان با تصفیه فاضلاب حجم بسیار زیادی آب در اختیار داشت. طرح فاضلاب تهران سال هاست که در حال اجراست و معلوم نیست چه موقع به ثمر می نشیند. برای جلوگیری از سونامی، باید کشاورزی هر منطقه را به کشت پربازده اختصاص داد. همه اینها سرمایه و تدبیر می خواهد؛ در میان سخنان مدیران کشور و صاحب منصبان بسیار بسیار کم این موضوع را می توان یافت. اگر حرفی است از منتقدان و دلسوزان است و نه مقامات رسمی. شاید می خواهند خواب مردم آشفته نشود و شاید هم دل به طرح هایی مانند استخراج آب های عمیق داده اند. اگر هم آن آب ها پیدا شود، باز برای آبادانی و بقای روستاها و شهرهای کوچک باید با منطق فازی با آن روبه رو شویم. هرچند این بیشتر به سراب می ماند و دل به آن خوش کرده ایم. دوست شفیق ما به دلیل بی وفایی و رفتار ناصحیح ما، ناپدید شده است. گویند حضرت عزرائیل بر فردی فرود آمد و طلب جانش را کرد؛ آن فرد متعجبانه گفت چرا نابهنگام، خوب بود نشانه هایی می فرستادی، نه آنکه ناگهانی جانم را بستانی. حضرت عزرائیل فرمود پدرت، مادرت، برادرت و دوستانت را بردم. دندان هایت ریخته، موی سرت سپید شده، ناتوان شده ای، آیا اینها نشانه نیست؟ حکایت ما هم حکایت حضرت ملک الموت و آن مرد غافل است.
                