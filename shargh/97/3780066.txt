سه‌شنبه ۹ مرداد ۱۳۹۷
-----------------------------------------
حرف اول
-----------------------------------------
سخنی با سردار حاج قاسم سلیمانی
-----------------------------------------

                    1- سردار قاسم سلیمانی به معرفی نیازی ندارد. ایمان و اخلاص و شجاعت و نیز دوری او از مخاصمه ها و موضع گیری های رایج سیاسی، مشهود عام و خاص است. خدماتی که این سردار رشید در سمت فرماندهی «لشکر ثار الله»(ص) در هشت سال دفاع مقدس کرده و نیز فعالیت ها و رشادت های چشمگیری که در فرماندهی «سپاه قدس» در بیرون از مرزها، ازجمله عراق و سوریه و... داشته است، زبانزد همه هواداران انقلاب، اعم از ایرانی و غیرایرانی است.2- در شرایط حاد کنونی کشور که از یک سو با مشکلات بی سابقه اقتصادی و اجتماعی مواجه ایم و انسجام ملی در شرایط خطیری قرار گرفته است و از سوی دیگر دشمنان دیرینه انقلاب اسلامی از جمله دولتیان جنگ طلب آمریکا و نیز تفاله های ناجوانمرد ایرانی آنها، عزم را جزم کرده اند که آخرین تیرهای آتشین خود را با هدف نابودی ایران و انقلاب رها کنند -که البته به یاری خدا و درایت رهبری و مسئولان انقلاب، تیرشان به سنگ خواهد خورد- بر ماست که اعم از لشکری و کشوری و نظامی و غیرنظامی، ارتشی و سپاهی و بسیجی و خطبای جمعه و صداوسیما و روزنامه ها و... و همه آحاد مردم با صبر و حوصله، متانت و بردباری و دوراندیشی و تدبیر، همراه با امید به نصرت الهی همه راه هایی را که ما را از شر و خطر جنگ خانمان برانداز احتمالی نگهداری می کند، با همفکری، همراهی و همکاری بررسی کنیم؛ چراکه اولیای دین، به ویژه رسول اکرم(ص) و حضرت امام علی(ع) و امام حسین(ع) در همه -آری همه- جنگ ها، هرچه می توانستند سعی می کردند از جنگ جلوگیری کنند. از حضرت رسول و حضرت علی که بگذریم به امام حسین(ع) می رسیم. ایشان نخستین روزی که از مدینه حرکت کردند تا مکه و کربلا، همه جا، راه را برای اجتناب از جنگ باز گذاشتند؛ پیشنهاد کردند به یمن بروند یا به شام بروند و سرانجام حتی شب عاشورا هم در محلی میان دو لشکر با عمر سعد، فرمانده دشمن، به سخن نشستند تا جنگ نشود و یارانشان را نیز برای اجتناب از جنگ آزاد گذاشتند.... انقلاب ما نیز از عاشورای حسینی(ع) الهام گرفته است؛ بنابراین ما که پیرو امام حسین(ع) هستیم باید صبر و حوصله، متانت، دوراندیشی، تدبیر و کاردانی و مصلحت سنجی امام علیه السلام را از نظر دور نداریم و طبق آن عمل کنیم.3. حالا سخن خود را با همشهری بسیار عزیز و گران قدرم، قاسم سلیمانی، به اختصار می گویم که آنچه این سردار رشید با «ترامپ» گفته است، سخن دل هر ایرانی آزاده ای است، اما حرف من این است که یک نظامی، وقتی سخن می گوید، در فضای «نظامی» و «جنگ» سخن می گوید و به نظر بنده، ما درحال حاضر در «فضای سیاسی» و «دیپلماسی» قرار داریم و این دشمن است که از جنگ سخن می گوید که ما را تحریک کند و به عکس العمل وادارد.... بر نظامیان است که درحال حاضر دندان روی جگر بگذارند و گوش به فرمان فرمانده کل قوا باشند و هرگاه معظم له با سنجیدن همه شرایط و اوضاع و احوال به نظامیان اجازه رسمی و علنی دادند که حرفی بزنند یا اقدامی کنند، آنگاه نوبت به این مدافعان جان برکف دین و وطن می رسد. دست برادرم قاسم سلیمانی را می بوسم.... 
                