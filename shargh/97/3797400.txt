سه‌شنبه ۶‌شهریور ۱۳۹۷
-----------------------------------------
حرف اول
-----------------------------------------
دکتر مصدق سد راه پیشرفت ایران!
-----------------------------------------

                    اول: شما کوفی عنان هم که باشی، ممکن است پسرتان فاسد شود، نلسون ماندلا هم که باشی، ممکن است همسرتان فاسد شود، گاندی هم که باشی، ممکن است پسرت دروغگو شود، آدم حسابی هم که باشی، ممکن است پسرت فرصت طلب شود، رئیس جمهور هم که باشی، ممکن است اطرافیانت از منافع قدرت استفاده کنند. مهم آن است که بتوانی تا آخر عمر صادق بمانی و به آرمانی اخلاقی و انسانی اعتقاد داشته باشی. این همان راز ماندگاری در تاریخ است. تاریخ هرگز کوفی عنان، نلسون ماندلا، گاندی و مصدق را فراموش نخواهد کرد، هرچند ممکن است در دوره هایی عده ای سعی کنند آنها را تخریب و بدنام کنند.دوم: ما در صد سال اخیر بزرگان زیادی داشتیم که برای ساختن ایرانی آباد از جان و مالشان مایه گذاشتند. ولی متاسفانه آن طور که باید نتوانستیم کشور را به جایگاه شایسته برسانیم. برخلاف بسیاری که سیستم های حکومتی را مقصر این ناکامی ها می دانند، نظر دیگری دارم. دلیل اصلی در بی اعتقادی قشر تحصیل کرده به علم و عشق به سرزمین ایران است. دانش جدید نتوانست تحول لازم را در رفتار و منش ما ایرانیان ایجاد کند. شاید مشکل از زمانی شروع شد که اولین محصل های ایرانی که برای تحصیل به غرب رفتند، چون اغلب از بین شاهزادگان بودند، شیفته غرب شدند و بدون آنکه تغییری در نظام طبقاتی ایران باستان صورت گیرد، با بازگشت به ایران طبقه های جدیدی مانند دکتران و مهندسان جای طبقات قدیمی مانند دهقانان، بازرگانان و... را گرفتند یا به آنها اضافه شدند. بعد از رنسانس در اروپا، هدف دانش توانمندسازی انسان به منظور توسعه صنعتی، حل مشکلات و پاسخ به سوالاتی درباره روابط اجتماعی، سیاسی، فکری یا فهم بشری از حقایق علمی بود. ولی متاسفانه در ایران دانشگاه کارکرد کاملا متفاوتی پیدا کرد. مدارج دانشگاهی راهی شد برای کسب جایگاه اجتماعی متفاوت و کسب درآمد بیشتر. حتی بعد از انقلاب اسلامی که خود طغیانی بود بر ارزش های طبقاتی نظام پادشاهی، برخی خیلی زود دچار همان ارزش ها شدند و متاسفانه در بعضی از زمینه ها خیلی افراطی تر عمل شد. برای نمونه ساختار مدیریتی کشور نتوانست درک درستی از مفهوم دانشگاه داشته باشد و بیشتر انرژی و سرمایه خود را نه بر پاسخ به پرسش های علمی و تولید دانش که بر ساخت چهاردیواری ای به نام دانشگاه گذاشت که تا یک دانشگاه واقعی فرسنگ ها فاصله داشت...نتیجه آن فربه شدن طبقه مهندسان و دکتران بی دانش بود. دانشگاه های بزرگ هم رها شدند و تشویق شدند تا دکترهای بیشتری تولید کنند. حتی وقتی عده ای آمدند و گفتند که دانشگاه باید دانش تولید کند، آن را با انتشار یک مشت نخاله به جای مقاله اشتباه گرفتند که شوربختانه به راحتی در دست فروشی های روبه روی دانشگاه تهران هم عرضه می شوند. شاید سوال برانگیزترین رفتار را در ادارات دولتی ببینیم که زمانی که این قدر دکترا رواج نداشت، همه مهندس خطاب می شدند، هرچند ممکن است مدرکشان علوم اجتماعی یا زبان بود. این روزها هم که دیگر به مدد گسترش دوره های دکترا، کمتر کسی است که یا دکتر نیست یا در مسیر دکترا قرار ندارد؛ از رفتگر محله گرفته تا راننده تاکسی می توان افراد را دکتر خطاب کرد. برای آنکه بدانیم تا چه حد این مشکل جدی است، مثالی می زنم. 20 سال است سعی می کنم با همکاران دانشگاهی ام از کاربرد پسوند دکتر پرهیز کنم و آنها را با اسم کوچک صدا بزنم. اینها اغلب در خارج تحصیل کرده اند و خوب می دانند که در محیط های علمی همکاران با پسوند همدیگر را صدا نمی کنند. ولی شاید جز یکی، دو مورد موفقیتی نداشتم. آیا شما دیده اید کسی بگوید دکتر گاندی، دکتر کوفی عنان، دکتر ماندلا؟ ولی ما همچنان می گوییم «دکتر» مصدق!
                