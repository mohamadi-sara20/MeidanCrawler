دو‌شنبه ۲۹ مرداد ۱۳۹۷
-----------------------------------------
حرف اول
-----------------------------------------
الزامات حمایت فوری اروپا از ایران
-----------------------------------------

                    با خروج آمریکا از معاهده بین المللی برجام، اتحادیه اروپا به ویژه خانم موگرینی، رئیس سیاست خارجی این اتحادیه، بارها ضمن تعریف و تمجید از سیاست خردمندانه ایران برای باقی ماندن در برجام، قول داده اند که در مقابله با تحریم های مالی، بانکی، اقتصادی، نفتی و صنعتی آمریکا و نیز کاهش تاثیرات آن بر اقتصاد کشورمان اقدام عملی و حمایتی انجام دهند.از آنجا که وزیر خزانه داری آمریکا مدعی شده تحریم های اولیه و ثانویه ای که علیه ایران وضع خواهد شد، تاثیرات جدی بر ایران دارد، متاسفانه اتحادیه اروپا هنوز اقدامی عملی برای حمایت از اقتصاد ایران نکرده است. اتحادیه اروپا در زمانی که نیمی از ارزش پول ملی ایران کاهش یافته است، باید برای تقویت پول ملی و رونق اقتصاد ایران، چیزی حدود صد میلیارد یورو در ایران سرمایه گذاری کند. اتحادیه اروپا در راستای عملی کردن تعهدات خود باید یک برنامه ضربتی برای عملی کردن وعده های حمایتی مالی، اقتصادی و سرمایه گذاری تا ماه اکتبر امسال انجام دهد؛ ضمن آنکه تاثیر تحریم های آمریکا را به حداقل برساند. بانک سرمایه گذاری اروپا EIB و بانک مرکزی اروپا ECB و نیز بانک های مرکزی سه کشور قدرتمند آلمان، فرانسه و انگلیس نیز جداگانه باید در ایران سرمایه گذاری کنند. اینکه اتحادیه اروپا می گوید ما نمی توانیم بخش خصوصی را در برابر تحریم های آمریکا قانع کنیم تا در ایران سرمایه گذاری کند، راه حلش آن است که بانک مرکزی، نهادهای مالی و سرمایه ای دولتی و حاکمیتی اروپا وارد عمل شوند. این روزهای حساس، بیش از هر زمانی نیاز به عملکرد عاجلانه اتحادیه اروپا و امضاکنندگان برجام داریم. اتحادیه اروپا به همراه روسیه و چین باید بازارهای تجاری خود را با ارائه تسهیلات ویژه به روی صادرات ایران بگشایند.این کشورها باید حمایت های عملی خود را در مهم ترین بخش تحریم های آمریکا شامل صادرات نفت، گاز، پتروشیمی و نیز صنعت خودروسازی را که صادراتش در بازار 300 میلیونی خاورمیانه و آفریقا نفوذ کرده، تضمین کنند.از هفتم آگوست که آمریکا تحریم هایی را که به وسیله برجام متوقف شده بود، شامل مبادله دلار، تجارت طلا و چند فلز دیگر و همچنین صنایع هوایی و خودروسازی را دوباره هدف قرار داده است؛ تا به امروز اتحادیه اروپا به همراه چین و روسیه هیچ عمل جبران کننده ای در برابر اقدامات یک جانبه آمریکا نکرده اند و از اعلام مواضع سیاسی خود فراتر نرفته اند. این کشورها چه بسا خواستار کسب امتیاز بیشتر از آمریکا برای پیروی از نظرات ترامپ درباره ایران باشند که باید توجه کنند که این روش می تواند برای ادامه مناسبات تجاری و اقتصادی آنها با ایران و منطقه، عواقب غیرقابل انتظاری داشته باشد.ما شاهد هستیم که دولت قطر برای حمایت و کمک به ترکیه و تقویت اقتصاد این کشور در برابر تصمیمات خصمانه اقتصادی اخیر آمریکا، مبلغ درخور توجهی برای سرمایه گذاری در این کشور اختصاص داده است. ایران نیز انتظار دارد قطر درباره دوست و حامی دوران سخت خود یعنی ایران، اقدام مشابه حمایتی و ویژه ای انجام دهد. البته انتظار است که سایر کشورهای دوست ایران شامل عراق، روسیه، چین و عمان نیز حمایت های مالی و اقتصادی فوری انجام دهند. سرمایه گذاری جدی صد میلیارد یورویی اتحادیه اروپا و سایر کشورهای دوست می تواند در سه حوزه ایجاد اشتغال، تولید و رشد اقتصادی ایران کمک کند؛ به ویژه آنکه از کاهش قدرت و ارزش پول ملی نیز جلوگیری کرده، ضمنا با ایجاد اشتغال، بخشی از تولیدات ایران به کشورهای مقصد نیز صادر خواهد شد. در زمان تحریم اقتصادی که حاصل تنش های سیاسی و امنیتی در روابط بین الملل است، اقدامات اجرائی و حمایتی اروپا و چین- بزرگ ترین شریک تجاری ایران – برای تضمین فروش نفت ایران و تجارت بانک های اروپایی می تواند از وخیم ترشدن فضای بین المللی و تنش موجود بین ایران و آمریکا بکاهد. در غیر این صورت چه بسا آثار مخرب این رویارویی دامن اروپا و منطقه خاورمیانه را خواهد گرفت.
                