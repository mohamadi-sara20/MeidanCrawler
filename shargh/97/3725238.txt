شنبه ۱۸ فروردین ۱۳۹۷
-----------------------------------------
type_unknown
-----------------------------------------
عکس و سلفی در امام زاده صالح
-----------------------------------------

                    شرق: گویا محمود احمدی نژاد و رفقایش قصد داشتند برگ جدیدی به تاریخ امام زاده صالح اضافه کنند. اگرچه تاکنون سابقه بست نشینی در این امامزاده وجود نداشته؛ اما احمدی نژادی ها سال جدید بساط بست نشینی را از جنوب شهر و حرم حضرت عبدالعظیم به شمال تهران و امام زاده صالح منتقل کردند. بساط بست نشینی این بار با حضور زودهنگام بهمن شریف زاده، روحانی نزدیک به مشایی و علی اکبر جوانفکر، مشاور فرهنگی و رسانه ای احمدی نژاد، آغاز شد؛ یاران باقی مانده از سال 84. آن هم حالا که بقایی و مشایی، یاران ثابت بست نشینی در حرم حضرت عبدالعظیم، در بازداشت به سر می برند. اطلاعیه منتشرشده در کانال «دولت بهار»، اطلاع داده بود از ساعت 6:30 مراسم بست نشینی و قرائت دعا برای آنچه «آزادی زندانیان بی گناه و مظلوم» نامیده شده، با حضور محمود احمدی نژاد تا اذان مغرب برگزار شود؛ گرچه احمدی نژاد نیم ساعتی زودتر از اذان با خواندن دعا آن را ختم کرد...مانند بست نشینی هایی که رفقای او در حرم حضرت عبدالعظیم انجام می دادند و در نهایت تا اذان مغرب و بعد از کمی شعار و عکس و فیلم، تمام می شد. اگرچه آنها در اطلاعیه خود روی کلمه «بست نشینی» اصرار دارند؛ اما این مراسم هیچ شباهتی به این سنت تاریخی ندارد. سنت بست نشینی همواره در تاریخ از سوی کسانی انجام می شده که بی پناه بودند و تقاضای دادخواهی داشتند؛ مثل بست نشینی هفت ماهه سیدجمال الدین اسدآبادی که به تبعید او ختم شد. البته از این سنت گاهی سوءاستفاده می شد؛ اما در همه موارد، یک نکته مشترک وجود داشته و آن ادامه بست نشینی بود تا زمانی که اوضاع تغییر کند. امام زاده صالح در سال جدید دو نوبت میزبان بست نشینی های یک ساعته احمدی نژاد بوده است. خادمی می گوید: «انگار بی کاره، هر هفته دو، سه روز اینجاست».جشن کودکانه در کنار بست نشینی سیاسیامام زاده صالح پنجشنبه ها پر از زائر است. دور حوض از کسانی که می خواهند وضو بگیرند، خالی نمی شود. عده ای هم سر مزار چند شهید گمنام و دو شهید هسته ای فاتحه می خوانند. شلوغ ترین قسمت امام زاده اما قسمت شرقی است که در آن مراسمی در حال برگزاری است؛ حدود 30 یا 40 صندلی چیده شده روبه روی یک صحنه که دو دختربچه و دو پسربچه روی آن آماده مسابقه دادن هستند. مجری هم روحانی جوانی است که سعی می کند شبیه مجری های صداوسیما به نظر برسد و صدایش در همه محوطه پیچیده است. می گویند این مراسم هر پنجشنبه و جمعه برگزار می شود. مادروپدرهایی که منتظر اجرای مسابقه بچه هایشان هستند، در جریان اطلاعیه احمدی نژادی ها نیستند. بعضی ها هم می پرسند برای چه می خواهد بیاید؟ گاهی چند قطره باران روی صورت می چکد. دم در عده ای در سکوت موبایل به دست منتظر آمدن احمدی نژاد هستند. او در حلقه محافظان از ماشین پیاده می شود. یکی از همراهانش که شال سیاهی دور گردن انداخته، می گوید احمدی نژاد آمده امام زاده برای دعا و زیارت. وقتی احمدی نژاد وارد امام زاده می شود، خود اوست که بلند فریاد می زند: «صل علی محمد، یاور مهدی آمد!»؛ شعاری که اطرافیانش سریع آن را تکرار می کنند. احمدی نژاد بین محافظان بلندقدش دیده نمی شود، فقط گاهی دستش را بالا می آورد. حالا بیشتر زائران نزدیک تر آمده اند تا ماجرا را از جلو رصد کنند. یک نفر داد می زند: «صل علی محمد یاور رهبر آمد». عده ای شعار قبلی و افرادی هم شعار جدید را سر می دهند؛ اما زور شعار اولی که گویا هماهنگ شده است، به دومی می چربد. روی پله های ورودی که می رسند، مردی طوری که صدایش می لرزد، فریاد می زند: «تمام جوونی ما رو گرفتی». یکی از اطرافیان رئیس دولت سابق به او می گوید که مشکلت چیست؟ مرد که گوشش به این حرف ها بدهکار نیست، دستش را به سمت احمدی نژاد می گیرد و دوباره فریاد می زند: «باید محاکمه شی، جای تو زندانه». صدای جشنی که در محوطه شرقی برپاست، در محوطه غالب است و تعداد اطرافیان احمدی نژاد هم در حدی نیست که بتواند با آن مقابله کند. باز هم نامه می دهندوقتی احمدی نژادی ها در ضلع غربی کنار مزار شهدای هسته ای؛ یعنی مجید شهریاری و داریوش رضایی نژاد، می رسند، بلندگوی مراسم جشن درست بالای سر آنهاست. یکی از بچه ها آهنگ سالار عقیلی را می خواند: «ایران، فدای اشک و خنده تو». چهره روحانی که دعای توسل را می خواند، قرمز شده از بس تلاش می کند تا صدایش را بالاتر ببرد: «این بساط را راه انداخته اند که صدای حق شنیده نشنود». پسری که موهای روشنی دارد، می گوید: «کارش یه سیم چینه، اگه باشه خودم میرم بلندگو رو قطع می کنم». در همین حین، جوانی با احمدی نژاد عکس سلفی می گیرد و از جمعیت بیرون می آید. دست احمدی نژاد تعدادی کاغذ است که مردم به او داده اند؛ کاغذهایی شبیه چرک نویس هایی چندتاخورده که قبلا هم گاهی به دست رئیس دولت سابق می دادند. خانمی ناگهان به جمعیت مردانه نزدیک می شود و وقتی می فهمد که احمدی نژاد برای اعتراض آمده، می گوید: «به چی اعتراض داره؟ حتما نتونسته خوب دزدی کنه. چرا کسی هیچی بهش نمیگه؟». می خواهد جلو برود که نمی تواند. با رفتن زن، مردی از جمعیت بیرون می آید و می گوید: «خودش هشت سال رئیس جمهور بوده، حالا طلبکار شده». بازار داغ عکس و سلفیدعای توسل که شروع و پایانش را فقط حلقه اطراف احمدی نژاد می فهمند، ظاهرا تمام شده است. صدای دعاهای احمدی نژاد میان صدای شعرخواندن پسربچه ای در جشن گم می شود؛ مراسم قرائت دعا و بست نشینی خیلی زود تمام می شود. عده ای موبایل به دست دوباره فعالیت خودشان را برای رفتن او از سر می گیرند. مردی که مو و ریش کاملا سفیدی دارد، به همان کسی که شال سیاه به گردن دارد، نزدیک می شود و به او می گوید که حواست به شعارها باشد. پسر فوری نزدیک حلقه می شود و با فریاد شعار «احمدی حمایتت می کنیم» را سر زبان جمعیت می اندازد. وقتی به سمت در نزدیک می شوند، شعارها رنگ وبوی تندی به خود می گیرد و بر ضد دو جناح اصلی سیاسی کشور ادامه پیدا می کند؛ «اصلاح طلب اصولگرا دیگه تمامه ماجرا». پسری که به زور خودش را برای عکس سلفی به احمدی نژاد رسانده بود، حالا در حال عکس انداختن با علی اکبر جوانفکر، مشاور رسانه ای و تنها یار باقی مانده است. او به برخی که برای طرح مشکل آمده اند، آدرس دفتر ولنجک را می دهد و برخی را راهی میدان 72 نارمک، ساعت هفت صبح می کند. دوربین های زیادی صحنه سوارشدن احمدی نژاد در سواری مشکی و راه افتادن او و خودروی اسکورتش را ثبت می کنند. او باز هم از بین محافظ ها دست بالا می برد و فقط انگشترش پیداست. ماشین ها راه می افتند و به سرعت دور می شوند.دور حوض هنوز از زائران در حال وضو خالی نشده است. بالای سنگ قبر شهدای هسته ای همچنان مردمی فاتحه می دهند. چند قطره آب روی صورت ها می چکد؛ اما آسمان انگار هنوز تصمیمش را نگرفته است.
                