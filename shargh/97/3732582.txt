یک‌شنبه ۲ اردیبهشت ۱۳۹۷
-----------------------------------------
یادداشت
-----------------------------------------
حمله به تخفیف متعارف
-----------------------------------------

                    مدتی است اخباری در فضای رسانه ای با اهدافی مختلف و خاص منتشر می شود؛ مبنی بر اینکه ایران در حوزه صادرات نفت به کشورهای خریدار به اشکال گوناگون تخفیف می دهد. مطرح کنندگان این ادعای سیاسی برای ضربه زدن به دولت روحانی و وزارت نفت، احتمالا نمی دانند تجارت نفت بر خلاف تجارت بسیاری از کالاها و خدمات از پیچیدگی ها، سختی ها، مهارت ها و سازوکارهای بسیاری برخوردار است. عاملی که در چند دهه اخیر پای ثابت تجارت جهانی نفت است، رقابت میان کشورهای تولیدکننده برای جذب و جلب مشتری است. افزایش تولید نفت در پرتو رشد تکنولوژی های اکتشاف و تولید و سرمایه گذاری های کلان در میادین جدید منجر به افزایش تخمین ها برای ذخایر نفت از یک سو و افزایش تعدد و تنوع در کشورهای دارنده نفت شده است؛ مسئله ای که در سال های آینده با پدیده نفت غیرمتعارف (شیل) تشدید می شود. این شرایط در کنار کاهش تمایل به مصرف انرژی های فسیلی در کشورهای عمده مصرف کننده، رقابتی شدید میان کشورهای عمده تولیدکننده برای جذب پایدار بازارهای بزرگ نفت ایجاد کرده است. این رقابت به طور طبیعی زمینه اعطای امتیازاتی را به کشورهای مصرف کننده از سوی کشورهای تولیدکننده فراهم می کند. مسئله این است که کشورهای تولیدکننده بتوانند با کمترین دشواری و با بیشترین حجم منابع نفت خود را به فروش رسانده تا با کسب منابع مالی لازم و از طریق سرمایه گذاری در بخش های پرسود و پربازده، ارزش افزوده لازم برای اقتصاد ملی را فراهم کنند. کشورهای تولیدکننده نفت با در پیش گرفتن انواع سیاست ها و انعطاف ها که اغلب از آنها تعبیر به امتیاز نیز می شود، تلاش می کنند بازارهای جذاب و پرسود را برای خود جذب کنند. در صدر این کشورها عربستان سعودی قرار دارد که در سال های اخیر هزینه های سیاسی و اقتصادی گسترده ای را برای در انحصار گرفتن بازارهای نفت به ویژه بازار جنوب شرق آسیا مانند چین و هند متحمل شده است. این هزینه ها از تخفیفات کلان در قیمت نفت گرفته تا سرمایه گذاری در بخش های پایین دستی این کشورها به ویژه در بخش های پالایشی و پتروشیمی را در بر می گیرد. ایران نیز با توجه به تجربه پدیده تحریم های اقتصادی و همچنین دراختیار داشتن چهارمین ذخایر نفتی دنیا از این قاعده مستثنا نیست. برای کشورهای دارنده نفت، تولید پایدار نفت یک طرف مهم ماجراست و فروش بی دردسر، کم هزینه و دائمی نفت طرف دیگر ماجرا است؛ بنابراین درست است که شاخص قیمت نفت مشخص بوده اما این شاخص به این معنی نیست که همه نفت در حال تجارت در جهان به قیمت مشخص مثلا شاخص برنت یا وست تگزاس اینترمدیت یا توکیو فروخته شده و منابع درآمدی کشورها بر اساس قیمت های شاخص است. علاوه بر این قراردادهای تجارت نفت مانند قراردادهای تولید، کلان و با گردش مالی بزرگ است.بنابراین طرف های درگیر در این تجارت از انعطاف گسترده ای برای عملی شدن این تجارت برخوردارند. از سوی دیگر هر قرارداد تجارت نفت، شرایط خاص خود را دارد. به طور کلی در شرایط رقابتی بازار نفت، دو گونه متغیر بر تجارت و قیمت نفت تاثیر گذار است که می تواند به درنظرگرفتن تخفیف یا اعطای امتیاز به خریدار نیز تعبیر شود؛ گونه اول متغیرهای مستقیم است که به حجم و کیفیت نفت صادراتی بستگی دارد. به طور طبیعی احجام سنگین به اضافه محموله های کم کیفیت مشمول تخفیفات بیشتری می شوند. همچنین قراردادهای بلندمدت فروش نفت، در بردارنده امتیازات و تخفیفات مطلوب تری است؛ مسئله ای که امروزه عربستان سعودی از آن سود می برد.این موارد تلاش برای کاهش هزینه انتقال نفت و هزینه بیمه محموله های نفتی نیز باید اضافه شود. متغیرهای غیرمستقیم نیز موارد متعددی را شامل می شود که هر کدام از اهمیت بسیاری برخوردار است. زمان تسویه حساب پول نفت در این زمینه درخور توجه است. قراردادهایی که مشمول مدت زمان بیشتری برای تسویه حساب پول نفت هستند، به اعتباری می تواند اعطای امتیاز به کشور خریدار باشد. نحوه تسویه حساب و اینکه تسویه به صورت نقد باشد یا تهاتری، نیز از اهمیت در میزان و کیفیت بهره مندی از امتیازات و تخفیفات کشور مبدا تاثیرگذار است. نوع ارز تخصیصی از سوی کشور مصرف کننده نیز در این راستا درخور توجه است. کشورهایی که ارز مرغوب (دلار یا یورو) برای تسویه حساب پرداخت می کنند تا ارزهای به اصطلاح مالی نامرغوب (یوآن، روپیه، روبل و...) بیشتر از کشورهای فروشنده از امکان دریافت تخفیف یا امتیازات برخوردار هستند. کشورها با دریافت ارزهای نامرغوب، هزینه هایی مانند کسری تبدیل ارز به ارزهای مرغوب را باید متقبل شوند که این مسئله سود آنها را کاهش می دهد. به این موارد باید مکان تسویه حساب نیز اضافه شود. اگر این مکان کشورهای اروپایی یا کشورهایی با فعالیت گسترده بانکی و تجاری باشد، برای کشورهای تولیدکننده از اهمیت بیشتری برخوردار است؛ چون هزینه ای بابت انتقال ارز پرداخت نمی کنند. موارد جزئی دیگری در این باره وجود دارد که بستگی به نوع قرارداد و توافق صورت گرفته دارد؛ بنابراین با توجه به مطالب بیان شده، در نظر گرفتن تخفیف در تجارت کالا ازجمله نفت و گاز در جهان رقابتی امروز امری عادی به نظر می رسد که کمیت و کیفیت آن به شرایط خاص سیاسی و اقتصادی طرف های تجاری باز می گردد.
                