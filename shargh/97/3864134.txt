پنج‌شنبه ۴ بهمن ۱۳۹۷
-----------------------------------------
حرف اول
-----------------------------------------
همدلی ملی؛ هم اکسپو، هم بخاری
-----------------------------------------

                    در یادداشت پیشین در روزنامه «شرق» تاثیرات و دلایل شرکت ایران در اکسپوی دوبی را با تجهیز 120 هزار کلاس به بخاری استاندارد مقایسه کردم و شرکت ایران در اکسپوی 2020 را ضروری ندانستم. دلایلم طیفی گسترده از دغدغه های اقتصادی با توجه به بازه کوتاه شش ماهه اکسپو، عوامل زیست محیطی و عدالت اجتماعی را شامل می شد. در پی انتشار آن یادداشت با بسیاری از معماران و طراحان و مسئولان که موافق یا مخالف این حرکت بودند، به گفت وگو پرداختم. جامعه تخصصی معماری و مسئولان برگزاری همچنان که همدلانه به دغدغه آتش سوزی های مکرر دانش آموزان می اندیشیدند، بر نقش اکسپو در ارتقای گفت وگوی بین ملت ها و شناسایی ایران باور داشتند. در ابتدا شاید این دو موضوع نامربوط به یکدیگر و هر یک مربوط به اهداف یک وزارتخانه و با بودجه های مشخص به نظر می رسید ولی از زاویه دید دیگری این دو در لایه های عمیقی به هم پیوند دارند. کشورها در اکسپو سعی بر آن دارند که دستاوردهای خود را در عرصه های مختلف به نمایش بگذارند. شاید یکی از بزرگ ترین دستاوردهای تاریخی فرهنگ ایرانی کنشگری فعالانه اجتماعی باشد که قرن ها در فرهنگ سنتی با رسومی همچون بخشش، وقف و خیرات خود را در کالبد معماری نشان می داده ؛ کنشی اجتماعی که در درون خود معنای دوستی انسان و بخشش را گسترش می داده است. نمونه ای بازاندیشی شده از کنشگری همدلانه اجتماعی می تواند به عنوان دستاورد تاریخی ایرانیان در اکسپو به جهانیان معرفی شود. به عنوان یک طراح فکر می کنم توان تخصصی و بلوغ اجتماعی جامعه معماری و طراحی ایران امروز به نقطه ای رسیده است که بتوانیم هر دو هدف را با هم میسر کنیم. طراحان هر روز با چالش هایی از این گونه مواجه هستند که منابع محدود را باید به درستی و هوشمندانه هزینه کنند. معماران متناسب با هر پروژه یک روند کاملا جدید و خلاقانه در پیش می گیرند که جواب گوی نیازهای متفاوت و دائما در حال تغییر جامعه است. به نظر می رسد چالش بدنه معماری کشور با همسویی مدیران دولتی می تواند بررسی برگزاری مسابقه ای باشد که در آن به صورت سیستماتیک، شفاف، هدفمند و با بودجه محدود اکسپو، کنشی اجتماعی و فراگیر خلق شده و از اکسپو، به عنوان بستر ارائه و نمایش این کنش به جهانیان استفاده شود. 
جامعه طراحان ایران امروز می داند که تجربه کاربری مخاطب در اکسپو چیزی فراتر از طراحی عملکرد و فرم است. خلق و نمایش کنش اجتماعی به عنوان محتوایی معنادار و ارزشمند،  دارای تعامل حسی با کاربر، قابلیت ارائه صورت مسئله و راهکار حل مسئله و همچنین داشتن خط داستانی مشخص و قابل بازگویی، به اثربخشی تجربه اکسپو برای بازدیدکنندگان می انجامد. از دیگر سو، موضوع اکسپوی دوبی؛ (اتصال افکار، خلق آینده) قرار داده شده است. این پاویون می تواند نماد قدرت تفکر همدلانه معماران و مسئولان ایرانی در تلاشی هوشمندانه برای از پیش پابرداشتن یک مشکل در جامعه و از آن مهم تر، ایجاد الگویی جدید از پارادایم طراحی همه جانبه نگر و همدلانه برای حل مشکلات دیگر باشد. 
شرکت نمایشگاه های بین المللی به عنوان بخشی از دولت که مسئولیت برپایی این اکسپو را بر عهده دارد؛ می تواند در رویکردی محتوامحور نسبت به فعلیت درآمدن این تفکر پیشگام شود. می توان همدلی پویای اجتماعی و نمایش آن در اکسپو را به عنوان پدیده ای درهم تنیده و کنشگرانه از اتصال افکار جهت خلق آینده، به مسابقه گذاشت. از نگاه من، موضوع پاویون ایران، بخاری نیست، بلکه همدلی است. من تجهیز مدارس به بخاری را به عنوان مثالی برای کنش اجتماعی برگزیدم و هر طراحی می تواند کنش اجتماعی دیگری را برای نمایش در اکسپو پیشنهاد دهد. پاویون ایران می تواند نماد توانایی همکاری، هماهنگی و همدلی یک ملت باشد؛ نماد فرهنگ ملتی که در طول قرن ها توانسته پارادایم های متفاوتی را برای پایداری فرهنگی هویتی خود خلق کند.  پاویون ایران در اکسپو می تواند نشانه وحدتی باشد که دیگران در پی خدشه دارکردن آن هستند. بگذاریم اکسپو بهانه ای باشد برای نمایش وحدت ملی و برای من بخاری نماد کنش اجتماعی آن است؛ نمادی از جریان عادلانه و همدلانه زندگی برای همه ایرانیان.
                