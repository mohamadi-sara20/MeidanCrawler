دو‌شنبه ۴ تیر ۱۳۹۷
-----------------------------------------
یادداشت
-----------------------------------------
این تیم می تواند
-----------------------------------------

                    حالا دیگر می توان ادعا کرد تیم ملی فوتبال ایران تیمی شش دانگ و در کلاس بالای جهانی است. در شرایطی که برخی تیم های مطرح جهان با جام بیستم خداحافظی می کنند، تیم ایران امیدوارتر از همیشه می تواند به مرحله بعدی و حتی یک چهارم نهایی صعود کند. دراین باره نکات زیر شایان توجه است:1- مهم ترین عامل رشد و شکوفایی جوانان ایرانی در عرصه فوتبال در سال های اخیر، انگیزه بالای آنان در این زمینه است. البته انگیزه رشد و پیشرفت پیش از این هم در دهه های گذشته بوده است، اما آنچه این انگیزه ها را در وضعیت فعلی به فعلیت رسانده، حضور مدیریت مربی بزرگی به نام کارلوس کی روش است. حکایت امروز تیم ملی حکایت پیرمردی است که در سپاه ایران در لشکرکشی به هند شجاعانه می جنگید و باعث تعجب نادرشاه شده بود. نادر پرسید در محاصره اصفهان کجا بودی؟ گفت من بودم، ولی تو نبودی! واقعیت این است که حضور این مربی سطح یک جهانی، همچنان به نفع فوتبال ماست.2- دلیل دیگر رشد و شکوفایی فوتبال ایران در سال های اخیر، به موضوع پیشرفت روحیه کار جمعی در جوانان دهه 60 و 70 برمی گردد. پیش از این هم فعالیت های جمعی درخور توجهی از سوی جوانان در عرصه های اجتماعی و سیاسی مشاهده شد. در عرصه ورزش نیز مطرح شدن والیبال، فوتسال، فوتبال ساحلی و... در سطح بالای جهان از سوی تیم های ایرانی، ماحصل تغییر در رفتارهای جمعی جوانان نسل سوم است.3- سه مقوله زندگی، سیاست و بازی فوتبال شباهت های فراوانی با هم دارند؛ اول اینکه محدوده زمانی در هر سه، برای کنشگران و بازیگران مشخص است و فقط ممکن است گاهی وقت اضافی وجود داشته باشد. پس باید در این مدت محدود، بازیگری کرد تا به نتایج آن رسید. دوم اینکه بدون برنامه نباید امید موفقیت در این سه عرصه را داشت و سوم اینکه با وجود داشتن برنامه و تاکتیک، نمی توان از وقوع حوادث در هر سه موضوع غافل بود که می تواند همه رشته ها را پنبه کند؛ در زندگی یک تصادف، در سیاست به قدرت رسیدن یک ترامپ و در فوتبال یک گل به خودی.
                