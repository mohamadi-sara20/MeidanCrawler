چهار‌شنبه ۱۴‌شهریور ۱۳۹۷
-----------------------------------------
حرف اول
-----------------------------------------
از ایران هراسی تا ایرانی هراساندن...!
-----------------------------------------

                    شک نیست بعد از رئیس جمهورشدن دونالد ترامپ در آمریکا و خروج قلدرمآبانه او از توافق جهانی برجام و دیگر توافق نامه هایی که یک طرف آن دولت آمریکا بود، مشکلات و شرایط سختی بر دولت و ملت ایران تحمیل شد و زندگی روزانه مردم ایران با تب و تاب و نگرانی مواجه شد. همه می دانیم این اتفاق یک باره و ناگهانی پیش نیامده و بحران سیاسی در روابط ایران و آمریکا سابقه ای طولانی دارد و نهادها و اشخاص مختلف با نظرگاه های متفاوت از جهات گوناگون آن را بررسی و تجربه و تحلیل کرده اند، اما آنچه مربوط به روابط ایران و آمریکا در سال های اخیر بوده، از دو سو درخور توجه و نیازمند بررسی دقیق و روزانه است.1) در فاز اول دولت آمریکا و به ویژه تولیدکنندگان و فروشندگان اسلحه با هیاهو و تبلیغ و ترویج ایران هراسی سعی داشته و دارند پیشرفته ترین سلاح های جنگی خود را با گران ترین قیمت به کسانی که ایران هراسی را راست یا دروغ باور کرده بودند و گویا شب ها از ترس نمی خوابیدند، بفروشند که فروختند...! گفته شده جمع مبلغ فروش اسلحه از سوی کارتل های اسلحه فروشی آمریکا به عربستان سعودی و دیگر کشورهای حاشیه جنوبی خلیج فارس نزدیک به صد میلیارد دلار در مدتی کوتاه بوده و این در شرایطی است که به قول کارشناسان جهان هنوز کادر پرواز و خلبان های کشورهای خریدار، قابلیت پرواز و استفاده از هواپیماهای خریداری شده را ندارند! با وجود این آمریکایی ها با جار و جنجال پایان ناپذیر رئیس جمهور دونالد ترامپ و معاون و وزیر امور خارجه اش در همکاری با عربستان سعودی و اسرائیل بنیامین نتانیاهو همچنان بر طبل ایران هراسی می کوبند و گویا فروشندگان اسلحه هنوز قانع نشده اند و سعی می کنند آخرین اندوخته پادشاهان سعودی و کشورهای دیگر را از کیسه هایشان بیرون بکشند و مردم منطقه را از چماقی که به دست نخست وزیر اسرائیل داده اند همچنان بترسانند!2) فاز دیگری که به تازگی رسانه های آمریکایی و هم فکران آنها در مطبوعات، رادیو، تلویزیون و رسانه های مجازی ای که در اختیار دارند کلید زده اند، پروژه ایرانیان هراساندن است.برای اجرای این هدف مثلا وقتی دلار و سایر ارزهای خارجی به دلیل تحریم آمریکا یا هر دلیل دیگری گران می شود، وسایل جمعی آنهایی که ذکرشان کرده ام، با شادی دست از پا نمی شناسند و روزی هزار بار به تعبیر خود این فاجعه را تکرار می کنند و به مردم ایران می گویند و آنها را تشویق می کنند هرچه زودتر موجودی خود را به دلار تبدیل کنند که اقتصاد ایران در حال فروپاشی است و از فردا سنگ روی سنگ بند نخواهد شد و مملکتی باقی نخواهد ماند! و شوربختانه مردم ساده لوح و هراسان درنگ نمی کنند و از صبح زود به صف های طولانی می پیوندند، آنها فقط به گرانی و کمبود ارز اکتفا نمی کنند، یک روز ناگهان شایع می شود از فردا قیمت بنزین چند برابر خواهد شد و گویا پمپ بنزین ها تعطیل می شود! در نتیجه مردم نیازمند با عجله روی به پمپ بنزین ها می آورند و می شود آنچه بعضی مواقع دیده ایم. از پوشک بچه تا رب گوجه فرنگی و داروهای مورد نیاز مشمول همین پروژه ترس آفرینی است و گفتنی است که متاسفانه بعضی سوداگران داخلی آتش را شعله ورتر می کنند و سودجویانه خریدهای سال های قبل خود را انبار و احتکار می کنند تا آن را به قیمت ارزهای گران شده بفروشند و موجبات شادی برپاکنندگان پروژه «ایرانیان هراساندن» شوند. شایسته است ملت ایران که شرایط بسیار سخت هشت سال جنگ تحمیلی را تجربه کرده اند با درک و تحمل همه مشکلات خود را در معرض القای دیگران قرار ندهد و در معرض پروژه ایرانیان هراساندن آمریکا، عربستان و اسرائیل قرار نگیرد.
                