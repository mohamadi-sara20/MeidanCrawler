چهار‌شنبه ۲۷ تیر ۱۳۹۷
-----------------------------------------
سرمقاله
-----------------------------------------
گفت و گوی اجتماعی علیه تحریم
-----------------------------------------

                    وزیر کار به معاون اول رئیس جمهور نامه ای نوشته که پیشنهاد اصلی اش تقویت گفت وگوهای صنفی برای مقابله با تحریم و مشکلات پیش آمده از جمله رانت خواری های اخیر در بازار ارز است. پیشنهاد گفت وگوی صنفی که درخواست اصلی این نامه است، شاه بیت دستگاه های مسئول رفاه اجتماعی برای سیاست گذاری بهتر در هر حوزه ای است. چرا گفت وگوی صنفی در این وضعیت آشفته می تواند به عنوان یک راهکار اساسی پیشنهاد شود؟ به موضوع داغ توزیع ارزهای یارانه ای توجه کنید. توزیع ارز برای کالاهای لوکس در شرایطی که به زودی ارز به کمیاب ترین عامل تولید در ایران تبدیل می شود، طنز تلخ نظام تدبیر است. چگونه کشوری که در شرف تحریم بزرگ اقتصادی است و آن را به جنگ اقتصادی تعبیر می کند، ارز را برای کالاهای لوکس و مسافرت خارجی آن هم با این همه عدم شفافیت و ناکارآمدی توزیع می کند؟ اگر می خواهید ابعاد این مسئله را بهتر درک کنید، در سایت گوگل عبارت «پشت پرده توزیع ارز» را جست وجو کنید. داستان هایی از توزیع ارز یارانه ای پس از تحریم سال 90 می خوانید که به اندازه حوادث این روزها دردناک است. ارز یارانه ای برای واردات اختصاص می یابد و همان کالا مجددا صادر می شود! به عبارت دیگر، ارز به ورود کالای ضروری مانند دانه های روغنی اختصاص می یابد، اما به کشور نرسیده صادر می شود! این شکل از فساد و سایر اشکال آن مانند واردکننده کاغذی که هیچ کس آن را نمی شناسد، آن روز نیز مانند امروز خاطر همه را آزرده می کرد. این ناکارآمدی محصول نظام تدبیر یعنی نظام تصمیم گیری، نظام اجرا و نظام نظارت است. فرصت طلبانی که این ارزها به جیب آنها سرازیر می شود و مسئولانی که بستر را برای چپاول آنها میسر کرده اند، آیا نظام اجرائی و غیراجرائی را به چنگ نگرفته اند؟ آیا این مدیران و مسئولان ارشدشان از مجلس می ترسند؟ آیا تنبیه نظام قضائی بازدارنده این فساد گسترده است؟ چرا تا این اندازه وقیحانه دست به مصادره اموال عمومی زده اند؟ اما چه باید کرد؟ گفت وگوی باز چندجانبه. شفافیت، مشارکت و پاسخ گویی کلید کارآمدسازی از جمله سالم سازی نظام تدبیر است. زمانی که در اسفندماه شورای عالی کار تعیین دستمزدها را در دستور کار قرار می دهد، نمایندگان کارفرمایان و کارگران چند روز برای تعیین حداقل دستمزدها چانه می زنند. نمایندگان کارگران انواع شاخص های تورم و اجزای آن را ارائه می دهند و آن را با حداقل دستمزد مقایسه می کنند. نمایندگان کارفرمایان، فهرست هزینه های تولید و تعداد کارگاه هایی که تعطیل شده اند را به بحث می گذارند. این گفت وگو که در وزارت کار چند روز زمان می برد، با عموم تصمیمات دولتی در ایران متفاوت است: شفاف، چندجانبه و با مشارکت ذی نفعان. شاید این شیوه تصمیم گیری در ایران استثنا باشد، اما در کشورهای دیگر یک شیوه و قاعده سیاست گذاری است. دستگاه های مسئول رفاه اجتماعی در سراسر جهان مشوق و حتی مسئول این شیوه سیاست گذاری هستند. موضوع دستگاه های رفاهی در سراسر جهان تضمین حداقل نیازهای اساسی است و از آنجا که تامین حداقل نیازهای اساسی و رفاه اجتماعی پدیده ای بین الاذهانی هستند و مهم تر آنکه تامین منافع و نیازهای هر قشری با قشر دیگر تعارض دارد، گفت وگوی اجتماعی شیوه اجتناب ناپذیر سیاست گذاری رفاهی است. دستگاه های مسئول رفاه اجتماعی نه تنها از یک هدف «تضمین حداقل نیازهای اساسی» دفاع می کنند، بلکه بر شیوه سیاست گذاری مبتنی بر گفت وگوی باز چندجانبه تاکید دارند.فقط به کمک این شیوه است که می توان نیازهای هر گروه را شناسایی و مهم تر از آن، منافع متعارض گروه های اجتماعی را هماهنگ کرد. این شیوه سیاست گذاری در همین بازار آشفته اقتصادی از معدود راه های حفظ انسجام اجتماعی و کارآمدسازی نظام تدبیر است. نباید تصور شود این ایده راهکاری بلندمدت و برای شرایط عادی است. امروز وقت این تغییر است. برای مثال، دولت هایی که با بحران های بزرگ اقتصادی روبه رو شده اند مانند شرق آسیا در سال 1997 بحران اقتصادی را به سکویی برای اصلاحات بزرگ در ساختار های تصمیم گیری خود تبدیل کردند. دولت ها در شرایط بحران بیش از هر زمان دیگری به یاری مردم نیازمندند و در چنین شرایطی دیوان سالاران حاضر به تغییر رفتارهای روتین و بسته خود می شوند. اگر مدیران ارشد معتقد به مشارکت سازمان یافته مردم باشند، معمولا دیوان سالاران و مدیران اجرائی از آن طفره می روند. در شرایط بحران های اقتصادی این طیف مجبور به پذیرش مشارکت سازمان یافته می شوند. شرایط کنونی زمان پس زدن مخالفت مشارکت های سازمان یافته مردمی است. اهمیت گفت وگوی باز چندجانبه در کارآمدسازی نظام تدبیر را می توان مانند نقش نهاد بازار کارآمدسازی نظام اقتصادی دانست. نباید در پذیرش بازار یا در پذیرش گفت وگوی باز چندجانبه شک کرد.هرچند هر دو مشکلاتی دارند، اما راه حلی هستند که باید درباره جزئیات اجرای آن صحبت کرد و قاعدتا شکی به ویژه در شرایط کنونی نباید در کلیات آن وجود داشته باشد. اگر گفت وگوی باز چندجانبه مثلا با حضور اصناف مرتبط بر سر مسئله توزیع ارز وجود می داشت، احتمال این فساد بسیار کمتر بود. فضای بسته به تصمیم گیران اجازه این حیف ومیل گسترده را فراهم کرد. حضور باز، شفاف و چندجانبه اطلاعات مهمی در اختیار دستگاه دولتی قرار می دهد که بر تصمیم گیری ها موثر است. اما مهم تر آنکه اتاق های شیشه ای راه حل اصلی کاهش فساد است و پاسخ گویی مسئولان را افزایش می دهد. مسئولان رفاه و آنها که به اقتصاد اجتماعی اعتقاد دارند، حل همه مسائل از محیط زیست گرفته تا بحران بانکی را اصلاح نظام تدبیر از جمله گفت وگوی باز چندجانبه می دانند. با همین شیوه باید با تحریم مقابله کرد. تحریم تهدیدی جدی است اگر این تهدید به اصلاح نظام تدبیر بینجامد، به فرصتی بزرگ تبدیل شده است.
                