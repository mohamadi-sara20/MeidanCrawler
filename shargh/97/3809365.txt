یک‌شنبه ۱ مهر ۱۳۹۷
-----------------------------------------
سرمقاله
-----------------------------------------
حمله به انسجام ایرانی
-----------------------------------------

                    حادثه تروریستی روز شنبه اهواز که در آن متاسفانه ده ها نفر از هم وطنانمان مجروح یا شهید شدند، در آستانه هفته دفاع مقدس موجب تالم و تاسف فراوان برای همه مردم ایران شد. رخ  داد این حادثه پس از یک دوره نسبتا طولانی از آرامش و ثبات و در مقطع زمانی کنونی و به ویژه در مراسم رژه رسمی نیروهای مسلح، نشان می دهد محرکان و طراحان این حمله، آگاهانه امنیت، آرامش و نظم عمومی را هدف گرفته اند و درصدد تضعیف ارکان امنیتی و ثبات بخش کشور و استان خوزستان بوده اند. صرف نظر از کسانی که در ظاهر مسئولیت این حادثه مهم ضدامنیتی را بر عهده گرفته یا خواهند گرفت، باید آگاه بود در پشت صحنه این اقدام خشونت آمیز، نیروها، جریان ها و دولت هایی قرار دارند که طرح ها و برنامه هایی اساسی برای بی ثبات  کردن کشور و ایجاد فضای امنیتی داشته و آنها را به شدت دنبال می کنند. انتخاب روز نخست از هفته دفاع مقدس و شهر اهواز، ممکن است اذهان را صرفا متوجه برخی جریان های خلق عربی و قوم گرا کند؛ در حالی که از نظر تکنیکی، طراحی و اقدام در چنین سطح و گستره ای، علی القاعده می تواند فراتر از اهداف و برنامه های این گونه گروه ها باشد. بنابراین در تحلیل نهایی، نباید این عملیات را صرفا اقدام گروه های تجزیه طلب افراطی تلقی کرد و به طور قطع دولت ها و عوامل خارجی نیز در این رخداد وجود دارند و نقش ایفا کرده اند. بر این اساس، باید هوشیار بود که حادثه تروریستی اهواز هیچ نسبتی با برخی گرایش های مدنی و قوم گرا در منطقه خوزستان ندارد و به همین سان این اقدام ربطی به بدنه جامعه ایرانیان عرب زبان منطقه جنوب کشور ندارد. چنانچه بر مبنای شواهد و پژوهش های متعدد تجربی، علایق ملی و میهنی هم وطنان عرب، بسیار قوی و جدی بوده و مردم عرب زبان خوزستان تعلقات و وابستگی های ملی و ایرانی قوی دارند و نشانه مهم آن، سال ها مراوده، ارتباط و تعامل مثبت میان آنها با جامعه بختیاری، لر و فارس زبان در شهر های مختلف خوزستان به ویژه خرمشهر، آبادان، بندر ماهشهر و اهواز است. مردم عرب زبان خوزستان همان طور که در سال های انقلاب و دفاع مقدس نشان  داده اند، به یکپارچگی ملی و تمامیت ارضی کشور متعهد بوده و با ایثارگری خود در آن مقطع تاریخی، تعهد و وفاداری خود را به نمایش گذاشته اند.   بنابراین باید هوشیارانه میان این رویداد تروریستی و قاطبه جامعه عرب زبان مرزبندی و از هرگونه تحلیل یا اقدام ناشیانه برای امنیتی کردن منطقه خوزستان یا موضوع «برخی تحرکات پراکنده قوم گرایانه در خوزستان» پرهیز کرد. در واقع یکی از اهداف دشمنان کشور، تند و احساسی کردن فضای عمومی کشور و استان خوزستان است تا در خلال آن، نیروهای رسمی در مقابل جامعه مدنی قرار بگیرند و در نتیجه تضعیف، حذف یا هضم تمام نیروهای سیاسی فعال در منطقه رخ دهد و در نهایت، افتادن در این چاه ویل نفرت پراکنی و خشونت ورزی، همه نیروهای سیاسی استان منفعل یا متمایل به رفتارهای خشونت آمیز شوند. سخن کوتاه؛ یک هدف احتمالی محرکان این حادثه تروریستی، تقویت، تعمیق و ارتقای دور تازه ای از خشونت ها بین مراجع رسمی و فعالان سیاسی است که باعث تشدید شکاف های قومی و منطقه ای در استان مهم خوزستان خواهد شد. در نتیجه باید گفت هم افکار عمومی کشور و استان و هم مدیران و مراجع رسمی باید با خویشتن داری کامل با این حادثه خشونت آمیز مواجه شوند و از هرگونه برداشتی که موضوع را به مطالبات قومی متصل کند، دوری شود. به عبارتی دیگر، هدف طراحان این حادثه، رودررو قراردادن نظام با عموم مردم عرب زبان خوزستان بوده است که نباید در این ورطه قرار گرفت. راهبرد تامین ثبات پایدار در مناطق مرزی، آن طور که در اسناد بالادستی متعدد و سیاست های کلان بارها بر آن تاکید شده است، پیگیری سیاست های متعادل فرهنگی، تامین رفاه اقتصادی و آرامش عمومی و رعایت حقوق شهروندی آحاد ساکنان کشور است و در مواجهه و مقابله با بانیان حادثه اهواز، نباید از موضع اعتدال خارج شد. این به معنی سکوت و مماشات در قبال دولت های حامی و گروه های افراطی مرتبط با این حوادث نیست؛ اما مهم اتخاذ رویکرد جامع و بلندمدت به این موضوع و امنیت پایدار خوزستان و سایر مناطق و استان های مرزی است.   
                