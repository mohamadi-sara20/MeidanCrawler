یک‌شنبه ۱۹ فروردین ۱۳۹۷
-----------------------------------------
حرف اول
-----------------------------------------
راه های حمایت از کالای ایرانی
-----------------------------------------

                    1. نام گذاری امسال به عنوان سال حمایت از تولید کالای ایرانی، اقدامی پسندیده و به جا بود که رهبری انقلاب آن را به عنوان سرمشق و راهبرد اصلی دولت در سال جاری پیشنهاد کردند. این گام اساسی و این توجه مهم را باید ارج بنهیم و در سالی که در پیش رو داریم، زمینه ها و بسترهای لازم را برای تحقق آن فراهم کنیم. این راهبرد اگرچه کارکردی اقتصادی دارد و سبب می شود ظرفیت های داخلی تولید ملی ارتقا پیدا کنند؛ اما پیش نیازها و ابزارهایی دارد که ممکن است به طور مستقیم ماهیتی اقتصادی نداشته باشد. بنابراین لازم است در آغاز این مسیر، به برخی نکات درباره حمایت از تولید و کالای ایرانی اشاره کنیم.2. باید در نظر داشته باشیم که رقابت و پذیرش یک بازار مبتنی بر رقابت، اولین گام برای حمایت از کالای ایرانی است. امروز یکی از مشکلات و موانع جدی بر سر راه تقویت کالای ایرانی، وجود شبکه های متعدد اقتصادی وابسته به دولت و حاکمیت است. بنابراین دولت باید فضای رقابت را برای مشارکت تولیدکنندگان خرده پا و محلی فراهم کند تا آنها نیز بتوانند محصولاتشان را ارائه دهند. متاسفانه امروز حضور انحصاری در اقتصاد ملی باعث شده است مصلحت دولت و درنظرگرفتن نیازهای آن بر هر امر دیگری ازجمله ضرورت تولید کالای ایرانی اولویت داشته باشد. در حقیقت، دولت بر جامعه رجحان دارد و این مهم ترین مانع برای تقویت کالا و تولید ایرانی است. زمانی می توانیم از تولید ایرانی حمایت کنیم که جامعه و مناسبات آن را بر دولت و مناسبات آن ترجیح دهیم. برای تحقق یک اقتصاد قوی، نیاز به جامعه ای قوی داریم و نه یک دولت قوی. دولت قوی دولتی انحصارگر است و جز به خود و مناسباتش به چیز دیگری نمی اندیشد. این مسئله اساسی دولت در سال های پس از انقلاب است؛ چراکه دل کندن از سرمایه های نفتی و روآوردن به سرمایه های جامعه و مالیات محور را پس می زند. درواقع باید بدانیم اولین گام عملی برای حمایت از کالای ایرانی، جز با خلع سلاح اقتصادی حاکمیت میسر نمی شود.3. گام اساسی دیگر برای تحقق این شعار پسندیده، تلاش برای شفافیت هرچه بیشتر اقتصاد ایران است. نمی توان از یک اقتصاد ملی قوی بحث کرد؛ اما شاخص های شفافیت را نادیده گرفت. امروز هیچ اقتصاد قدرتمندی را پیدا نمی کنیم که شفافیت در مناسبات آن در حاشیه قرار داشته باشد.ارتباط کارکرد شفافیت با حمایت از کالای ایرانی، در این است که منشا پول و منابع مالی تولیدکنندگان ایرانی از کجا تامین می شود و این تولیدکنندگان چه میزان دولتی و چه اندازه غیردولتی هستند. متاسفانه امروز بخش اعظمی از نهادهای دولتی با عناوین خصوصی در حال درآمدزایی برای خود هستند. این مسئله نه تنها به فضای مه آلود اقتصاد ایران دامن می زند، بلکه اولویت تولید داخل را به یغما می برد.4. اقدام مهم دیگر در تقویت کالای ایرانی، بهره مندی از ظرفیت های بخش خصوصی واقعی و به طور دقیق تر نهادهای مدنی کارآفرین و توانمندساز است که امروز در حاشیه شهرهای بزرگ و برخی نواحی روستایی مشغول کار هستند. این شبکه های اجتماعی می توانند صنایع درحال انقراض و تولیدات در حال افول نواحی روستایی را احیا و از این طریق به افزایش درآمد کمک کنند. این درآمدها به طور مستقیم در توسعه روستاها هزینه خواهد شد و به خودکفایی برای جامعه روستایی و برخی اقشار فراموش شده می انجامد. باید تلاش کنیم ضمن تشویق این شبکه های غیردولتی، فضا را برای سهولت فعالیت های آنها نیز فراهم کنیم. متاسفانه رسم ناخوشایندی در کشور ما باب شده است که اگر بخش خصوصی یا یک گروه مدنی مستقل در آغاز یک توفیق مهم قرار گیرد، با جعل برخی نسبت های ناروا و همین طور مانع تراشی بر سر راه توسعه فعالیت های آنها، از ادامه پیشرفتشان جلوگیری می شود.5. حرکت مهم بعدی مربوط به اصلاح قوانین مربوط به تقویت تولید ایرانی است. فارغ از اهمیت اصلاح قانون کار و سیاست های تشویقی برای بخش خصوصی و همین طور واگذاری های دولتی و حذف عوارض صددرصدی برای تولید ایرانی، باید به این موضوع توجه کرد که آنچه در سال های اخیر مانع شکل گیری اقتصادی کارآفرین و ملی بوده است، به پوشش های متعددی مربوط است که از سوی برخی نهادها بر اقتصاد ایران تحمیل شده اند. اگر مجلس و دولت بخواهند عزم جدی خود را در تحقق این پیشنهاد رهبری به اثبات برسانند، باید همه فعالیت های اقتصادی و مالی نهادهای غیراقتصادی را در هر پوششی ممنوع اعلام کنند. همه باید زیر چتر دولت برآمده از اراده ملت، فعالیت کنند.6. اقدام مهم دیگر مربوط به آموزش و فرهنگ سازی در جامعه است. این مهم، ابزاری است در اختیار همه افراد و نهادهایی که دلسوز واقعی این کشور هستند. مدرسه و خانواده ظرفیت های مناسبی برای کنترل نیازهایی دارند که در قالب اقلام وارداتی و عمدتا اقلام غیرضروری به کشور وارد می شوند. نهادهای مدنی می توانند با تشویق و توسعه کانون های فروش و عرضه کالای ایرانی، ظرفیت های لازم را در این زمینه ایجاد کنند. مطبوعات و رسانه ملی نیز در این باره نقش بسزایی دارند و باید تلاش کنند با معرفی ظرفیت های ملی در حوزه کارآفرینی صنایع دستی، محیط زیست و جهانگردی، ایرانیان را به سرمایه گذاری های خرد ترغیب و تشویق کنند.
                