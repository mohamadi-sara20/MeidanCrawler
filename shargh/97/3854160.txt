دو‌شنبه ۱۰ دی ۱۳۹۷
-----------------------------------------
حرف اول
-----------------------------------------
«ابهام» کلیدواژه بودجه 98
-----------------------------------------

                    «ناسالم بودن اقتصاد، ساختار اقتصادی و ساختار بودجه، شرایط کنونی را برای کشور رقم زده است» (رئیس جمهوری هنگام ارائه لایحه بودجه سال 98).رئیس‎جمهور سرانجام بودجه هزارو 700 هزار میلیارد تومانی سال 98 کشور را تقدیم مجلس کرد؛ بودجه‎ای که بی‎شک یکی از مبهم‎ترین بودجه‎های کشور در دو، سه دهه اخیر است. اگر تعریف معمول از بودجه را به‎عنوان طرح عملکرد مالی دولت بپذیریم که به عاملان اقتصادی، سیاسیون، مردم و… علامت می‎دهد دولت از لحاظ اقتصادی برای سال آینده چه در سر دارد و چگونه جهت‎گیری خواهد کرد؛ آنچه درباره بودجه سال آتی می‎توان گفت، «ابهام» است؛ چراکه مهم‎ترین ارقام دخل و خرج کشور با اما و اگر و سوال مواجه است. وقتی رئیس دیوان محاسبات درباره بودجه سال جاری که بسیاری از نااطمینانی‎ها‎ی سال آینده وجود نداشت، سخن از تحقق تنها 57.8 درصدی آن در هشت ماه اخیر و وصول نشدن بخش بزرگی از درآمدهای مالیاتی و… را می‎گوید، تکلیف بودجه سال آینده با انواع فشارها و تحریم‎ها و… روشن است. در بخش «درآمدها» از میزان و قیمت فروش نفت تا درآمدهای مالیاتی و واگذاری دارایی‎ها و… و در بخش «هزینه‎ها»، انبوه شدن یارانه‎های پیدا و پنهان و حجم عظیم حقوق و دستمزدها و… کمتر نشانی از اطمینان و بهبود اوضاع اقتصادی سال آتی در خود دارد. دوسوم بودجه هزارو 700 هزار میلیارد تومانی (حدود هزارو 300 هزار میلیارد تومان) به شرکت‎های دولتی و بانک‎ها و موسسات غیرانتفاعی اختصاص دارد که صرفا جنبه اطلاع‎رسانی دارد و نمایندگان اغلب آن را بررسی نمی‎کنند و بر آن کمتر نظارتی دارند! حدود نیمی از باقی مانده نزدیک به 400 هزار میلیارد تومانی بودجه عمومی هم (212 هزار میلیارد تومان) به حقوق و دستمزد کارکنان و بازنشستگان و… اختصاص دارد که پرداخت آن امر ناگزیری است و با توجه به فضای تورمی کمتر امکان مانور در تغییر آن وجود دارد؛ اما آنچه امکان تغییر این روند و عبور از «ناگزیری» را هنوز در لایحه بودجه میسر می‎کند، نحوه رفتار با قیمت حامل‎های انرژی و یارانه‎های نقدی در این لایحه است. روز گذشته رئیس سازمان برنامه وبودجه از 934 هزار میلیارد تومان یارانه پنهان سخن گفت؛ عددی که دو برابر بودجه عمومی کشور است؛ اما به ‎نظر اراده‎ای برای اصلاح آن، با وجود مطالبه جدی (به گفته آقای نوبخت) وجود ندارد. 
پروژه عظیم اقتصادی «هدفمندی یارانه‎ها» که این روزها وارد نهمین سال اجرای آن شده‎ایم (27 آذر 89)به عنوان مهم‎ترین پروژه اقتصادی شاید تاریخ ایران که قرار بود قایق نجات اقتصاد باشد و کشور را به ساحل سلامت برساند، اکنون به ضد خود تبدیل شده و بلای جان اقتصاد و توسعه کشور شده است. کشتی به گل نشسته‎ای که حرکت آن در همین مسیر و در چارچوب‎های فعلی جز نابودی منابع نتیجه‎ای در بر ندارد. مجروحی که به‎شدت در حال خون‎ریزی است و پزشک به جای ترمیم جراحات، تنها نظاره گر است و میزان خون ریزی را محاسبه و مرگ بیمار را انتظار می کشد.  سوال این است که با توجه به اینکه وقتی همه مسئولان کشور اعتراف دارند که این گونه توزیع یارانه ها، مصرف بی رویه سوخت و وابستگی به انرژی را شدت بخشیده و به کسری بودجه دولت و کاهش منابع برای طرح های عمرانی و سرمایه گذاری ها انجامیده است، اصرار بر تکرار اشتباهات در قالب ردیف های بودجه چه توجیه و منطقی دارد؟! چرا نباید شجاعانه اشتباه را پذیرفت و به جای تکرار و توهم انتظار نتایجی به غیر نتایج وخیم به بار آمده تاکنون، مسیر اصلاح، آن هم اصلاحی اساسی و ریشه ای را در پیش گرفت؟! ظاهرا اعتقاد دولت آن است که هزینه سیاسی اصلاح این مسیر و واقعی کردن قیمت سوخت و حذف یارانه بگیران غیرمستحق از هزینه سیاسی تداوم وضعیت فعلی بیشتر است! به هرحال واقعیت آن است که پروژه عظیم اقتصادی «هدفمندی یارانه ها» که با هدف باز و رقابتی شدن نهاد اقتصاد صورت گرفت تا اقتصاد را از شر انواع ناکارآمدی ها و عدم بهره وری ها و حیف و میل منابع نجات دهد و امکان شفافیت و پاسخ گویی را از نهاد دولت فراهم آورد، متاسفانه اکنون به باتلاقی تبدیل شده است که کل اقتصاد را به درون خود می کشد و نفس اقتصاد را بند می آورد. اکنون به نظر می رسد به جای صرف وقت بسیار و نتایج اندک در بالا و پایین کردن ارقام و اعداد و ردیف های بودجه باید اراده سیاسی و راهکارهای اقتصادی را برای اصلاحات عمیق در ساختار اقتصاد به ویژه در حوزه قیمت حامل های سوخت و نحوه توزیع یارانه ها مجموع کرد و از طریق اصلاح این رویه های ضداقتصادی و تبدیل یارانه انرژی به یارانه حمایتی (دکتر جواد صالحی اصفهانی - 24/9/97)، کارایی و بهره وری و حمایت از طبقات محروم را به طور واقعی عینیت بخشید!آیا بررسی لایحه بودجه در مجلس می تواند اراده برای «سالم سازی» اقتصاد را آن چنان که رئیس جمهوری آن را ضرورت اصلاح «ساختار اقتصاد و بودجه» ذکر کردند، فراهم کند؟ اراده ای که متاسفانه در خود دولت ظاهرا به اندازه کافی وجود نداشت و لایحه ارائه شده نماد آن است!
                