سه‌شنبه ۲۰‌شهریور ۱۳۹۷
-----------------------------------------
یادداشت
-----------------------------------------
نشانه گذاری؛ رهاورد ترجمه
-----------------------------------------

                    در فواید و سودمندی ها و به بیان این قلم، هودگی های ترجمه، سخن بسیار گفته شده؛ از جمله گفته اند مترجمان، مولفان قلوب میلیون ها انسان جامعه زبان مبدا با میلیون ها خواننده زبان مقصد هستند که گزافه کلامی نیست و نیز ترجمه را حامل انتقال اندیشه، فلسفه، تکنولوژی، رویاها، آرزوهای یک قوم برای قوم دیگر و حتی یک نژاد برای نژاد دیگر دانسته اند که دقیقا همه و همه آنها درست و صحیح است و می توان ده ها و صدها هوده دیگر نیز برای ترجمه برشمرد که بسیار کسان پیش از این برشمرده اند؛ اما آنچه تاکنون در باب هوده مندی ترجمه مغفول واقع شده و نادیده انگاشته شده یا دست کم به آن پرداخته نشده، حضور نشانه ها در خط فارسی است که به لطف ترجمه وارد متون نگارشی فارسی شده و معضل عظیم خواندن متون قدیم و جدید را برطرف کرده، امکان خواندن متنی «دشوارخوان» را فراهم آورده و بسیاری از تشکیکات را نیز مرتفع کرده است. امروزه جامعه کتاب خوان ایرانی به هنگام خواندن متون جدید به لطف این نشانه ها، با مشکل خاصی مواجه نیست و می داند در کجا باید لحن کلامش را پرسشی کند]؟ [یا شگفتی را به کلامش بیفزاید]! [یا اندک مکثی کند]، [و چه وقت مکث خود را طولانی تر کرده]؛ [و چه وقت جمله ای را که آغاز کرده، به پایان ببرد]؛ اما همین چند سال پیش که زبان ترجمه در ایران چندان جا نیفتاده بود و این نشانه ها وجود نداشت، به خاطر دشواری های خط فارسی، خواندن متون مطبوعاتی و ژورنالیستی خود معضلی بود؛ چه رسد به دشواری های متون کلاسیک و به ویژه اشعار شاعران متقدم. نقش نشانه ها در خط و نگارش آن چنان شاخص و تعیین کننده است که گاه می تواند معنای کلامی را به کلی دگرگون کند و چه بسا معنایی عکس و واژگونه به مفهومی دهد که نویسنده اراده کرده است. در دوره دبیرستان از باب تفنن جمله زیر را می نوشتم و به همکلاسی خود می گفتم آن را بخواند و او هرگونه می خواند، این قلم با مکث کردن (یعنی قراردادن نشانه کاما) پس از واژه ای، معنای آن جمله را معکوس می کرد. در این جمله دقت کنید:بخشش لازم نیست اعدامش کنید، اگر خواننده این جمله را این گونه می خواند: «بخشش، لازم نیست اعدامش کنید». می گفتم غلط خواندی، این جمله چنین است: «بخشش لازم نیست، اعدامش کنید».اگرچه این جمله به تفنن به کار می رفت؛ اما بیان کننده یک واقعیت است و آن هم این است که نقش نشانه ها در درست خوانی متن بسیار موثر است. پس از ورود نشانه ها به نگارش فارسی -حدود 70 سال پیش- عده ای از ادیبان و فرهنگ سازان متقدم به فکر افتادند با تصحیح متون کلاسیک، خواندن و فهم این متون را برای خوانندگان جوان و نسل های بعدی هموار کنند و از همان زمان است که عبارت «به کوشش» بر پشت جلد کتاب ها نقش بست که به راستی این «کوشش» جای امتنان و سپاس دارد.بدیهی است که تصحیح متون کلاسیک محدود و موقوف به نشانه گذاری نمی شود و مصححان این متون چه بسا رنج بسیاری را متحمل می شوند و با انتخاب یک نسخه اصل و چندین نسخه بدل و مقابله آن متون و نیز با مقدمه مبسوطی که درباره روزگار پدیدآورنده (شاعر یا نویسنده) و شیوه نگارش و معاصران او می نویسند، بسیاری از ابهامات را رفع می کنند؛ اما مشهودترین و چه بسا شاخص ترین نقش این مصححان به کارگیری همین نشانه هاست و همین جا فرصتی است که کوشش بزرگ مردانی مانند دکتر محمدامین ریاحی، دکتر منوچهر ستوده و همت والای عزیزانی مانند دکتر شفیعی کدکنی، استاد دکتر دبیرسیاقی و ده ها تلاشگر دیگر این عرصه را دست مریزاد بگویم. نکته تامل برانگیز در اینجا است که گرچه پیشنهادهایی برای معادل سازی این نشانه ها به عمل آمده و شادروان آریان پور معادل هایی را پیشنهاد کرده اند؛ از جمله برای پرانتز، «دو کمان» و برای ویرگول فرانسوی و کامای انگلیسی، «درنگ نما» را پیشنهاد کرده اند؛ اما به واقع در جامعه ادبی و مطبوعاتی، همان اسامی اروپایی شان به کار می رود. به کارگیری نشانه ها در نگارش فارسی، زمینه ساز پاره ای اصلاحات دیگر در این خط دشوار عاریتی نیز شد و اگرچه فارسی زبانان هنوز با این خط دشواری های بسیار دارند و چه بسا بی علاقگی حتی جامعه تحصیل کرده به خواندن و مطالعه، بخشی به خاطر دشواری های این خط باشد؛ اما مصححان و نسل های جوان تر با توسل به شیوه های وصل و فصل حروف و بازتاب دادن صوت در نگارش کلمات، زمینه را برای آسان تر کردن خط فارسی هموار کرده اند. هرچند همچنان مشکل اصلی یعنی وجود چند حرف که صوتی واحد را نمایش می دهد؛ مثل «س»، «ص»، «ث» یا «ز»، «ذ»، «ض»، «ظ» یا «ت» و «ط» یا یک حرف که بار چند صوت را بر دوش می کشد، در جای خود باقی است، نظیر «و» که هم «واو» است و هم «ا» و هم «اوو» و به همین دلیل است که فرهنگ نویسان از جمله شادروان دکتر محمد معین در فرهنگ ارجمند خویش ناگزیر از آوانویسی یا transliteration شده است تا تلفظ کلمات، درست بیان شود. برای مثال در مقابل واژه سبحانیه، آوای آن را به صورت الفبای لاتین (sobhân-iyy-a (e ثبت کرده یا مولف برهان قاطع ناگزیر از به کارگیری واژه آشناتر و به قول مولف واژه اشهر شده تا کلمه آسان تر خوانده شود؛ از جمله واژه «سارو» به معنای «ساروج» را بر وزن «پارو» ذکر کرده است و شادروان علی اکبرخان دهخدا در ثمره کوشش عظیم و ماندگار خویش یعنی «لغت نامه» برای بیان تلفظ کلمات، ناگزیر از به کارگیری فتح اول و سکون ثانی و ضم ثالث و... شده است. تا پیش از این اصلاحات، بسیاری از کلمات فقط از طریق قیاسی یا با نظر داشت به معنایی که از جمله مستفاد می شد، خوانده می شد. برای مثال به همین بیت دقت کنید که در گذشته چگونه نوشته می شد و امروز به چه شیوه ای دشواری آن رفع شده:من نیم چون دیگران بازیچه بازیگراناول به دام آرم تو را وانگه گرفتارت شومو امروزه همین واژه «نیم» با توجه به صوت و معنای کلمه به صورت «نی ام» ثبت می شود. توسل نسلی از امروزیان در نگارش پیامک های شان به صورت به اصطلاح فینگیلیش از یک واقعیت خبر می دهد که خط فارسی با وجود همه نشانه گذاری ها و همه اصلاحات اعمال شده، قادر نیست شوق خواندن برانگیزد و شاید روزی ناگزیر شویم چون ترکان ترکیه خطی تازه، متناسب با ظرفیت های اندیشگی و ذهنی ایرانیان وضع کنیم.
                