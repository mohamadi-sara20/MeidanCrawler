یک‌شنبه ۱۱‌شهریور ۱۳۹۷
-----------------------------------------
type_unknown
-----------------------------------------
بانکداری به روش بچه پولدارها
-----------------------------------------

                    شرق: «ما در جنگ اقتصادی قرار داریم و نباید مانند بچه پولدارها زندگی کنیم». این جمله را دیروز رئیس کل بانک مرکزی خطاب به بانک ها و در انتقاد از بی کفایتی آنها مطرح کرد. عبدالناصر همتی در بیست ونهمین همایش بانکداری اسلامی که مدیران اکثر بانک های دولتی و خصوصی حضور داشتند، انتقادات تندی را بر بی انضباطی پولی بانک ها وارد کرد. اینکه آنها دچار ناترازی ترازنامه هستند و آنها را به سمت اضافه برداشت از بانک مرکزی سوق داده است. به گفته همتی رشد سریع شبه پول به دلیل مسابقه بی انتها و بی ضابطه بانک ها در سود بوده؛ در حالی که نباید آنها بی کفایتی خود را از طریق اضافه برداشت از بانک مرکزی جبران کنند. رئیس کل بانک مرکزی گفته است، شخصا دیگر اجازه چنین کارهایی را به بانک ها نخواهد داد. این سخنان در شرایطی از سوی همتی مطرح شده که اضافه برداشت بانک ها در تیر سال جاری در مقایسه با تیر سال گذشته 18.2 درصد رشد داشته و اگر بدهی بانک ها به بانک مرکزی در ضریب فزاینده ضرب شود، از این طریق صد هزار میلیارد تومان به حجم نقدینگی اضافه شده است.رئیس کل بانک مرکزی معتقد است بخشی از شرایط موجود ارزی محصول ناترازی عمیق سیستم بانکی و رشد نقدینگی و اصرار برای ادامه آن است. بانک مرکزی گرچه نرخ ارز بازار ثانویه را آزاد اعلام کرده؛ اما به گفته همتی، بانک مرکزی از طریق عرضه و تقاضا در این بازار دخالت می کند.قصور بانک ها در بی برنامگی ارزی به گزارش «شرق»، رئیس کل بانک مرکزی در بیست و نهمین همایش بانکداری اسلامی ضمن اشاره به اینکه ذخایر ارزی عین ناموس این بانک بوده و از آن برای خرج در بازار استفاده نمی کند مگر در شرایط خاص، عنوان کرد: برخلاف نظر برخی که معتقدند از گروه های خاصی نظر می خواهیم؛ این گونه نیست و من کسی نیستم که القاپذیر باشم. می دانم که چگونه باید در اقتصاد کلان و پول کار کرد. عبدالناصر همتی در این همایش از جزئیات جلسه اخیر مقام معظم رهبری و هیئت وزیران سخن گفت و با اشاره به شرایط موجود ارزی گفت که این فضا محصول ناترازی عمیق سیستم بانکی و رشد نقدینگی و اصرار برای ادامه آن است. اگر این روند به بی برنامگی های سیستم ارزی اضافه شود، عامل اثرگذار بر شرایط موجود است. او با بیان اینکه با «فشاری که آمریکا در حوزه ارزی و نقل و انتقال برای ما داشت، درست نبود خود را در تله سیاست این کشور قرار دهیم»، گفت: در این شرایط ارز تک نرخی نمیتوانست کارایی داشته و موفق باشد؛ از این رو سیاست ارزی تغییر کرد. همتی تاکید کرد ذخایر ارزی ناموس بانک مرکزی است و با سیاستی که در حال اجرا داریم، باید بتوانیم آن را حفظ و افزوده کنیم. او همچنین گفت: هدف اصلی استفاده نکردن از ارز بانک مرکزی برای کنترل بازار است و تا حد ممکن این کار را نخواهیم کرد. از ارز نفتی فقط برای تامین کالای اساسی استفاده خواهد شد؛ مگر در شرایط خاص. این در حالی است که سالانه حدود 40 میلیارد دلار ارز ناشی از صادرات غیرنفتی وجود دارد که می تواند برای تامین بازار کافی باشد.از طریق عرضه و تقاضا دخالت می کنیماو با بیان اینکه ما در نرخ بازار ثانویه دخالت نمی کنیم، گفت: اما این به آن معنا نیست که کنترل و دخالتی در بازار نداریم؛ بلکه حتما آن را به طور روزانه رصد می کنیم و حتی اگر لازم باشد، از طریق عرضه و تقاضا در آن دخالت خواهیم داشت. رئیس کل بانک مرکزی با اشاره به نحوه معاملات ارزی گفت: اکنون حدود 97 درصد مبادلات ارزی که عمده آن حواله است، در بازار ثانویه و در سامانه نیما انجام می شود و فقط سه درصد در صرافی ها شکل می گیرد؛ بنابراین نرخی که در سامانه سنا وجود دارد، فرایند نرخ معاملات در نیما و صرافی هاست و طبیعی است که این نرخ به نیما نزدیک تر باشد.بی کفایتی بانک ها پذیرفتنی نیست در ادامه سخنرانی رئیس کل بانک مرکزی بحث حاکمیت شرکتی و اهمیت استقرار آن در بانک ها برای افزایش شفافیت در عملکرد آنها مطرح شد. همتی با اشاره به بحث ترازنامه بانک ها گفت: متاسفانه اکنون بانک ها درگیر ناترازی ترازنامه ها هستند که این مشکلات بسیاری را ایجاد کرده و از سویی آنها را به سمت اضافه برداشت از بانک مرکزی سوق داده است. از سویی عمده نقدینگی امروز از سود بانکی نشئت گرفته که باید گفت رشد سریع شبه پول به دلیل مسابقه بی انتها و بی ضابطه بانک ها در سود بوده است. در حالی که نباید آنها بی کفایتی خود را از طریق اضافه برداشت از بانک مرکزی جبران کنند و شخصا دیگر اجازه چنین کارهایی را به بانک ها نخواهم داد. این در حالی است که اضافه برداشت بانک ها در تیر امسال در مقایسه با تیر سال گذشته 18.2 درصد رشد داشته و اگر بدهی بانک ها به بانک مرکزی در ضریب فزاینده ضرب شود، صد هزار میلیارد تومان نقدینگی اضافه شده است. او یادآور شد: بانک ها باید با ضابطه و در چارچوب حرکت کرده و جسارت طراحی در این سیستم را داشته باشیم؛ در غیر این صورت ادامه روند موجود موجب به پایین کشیده شدن کل نظام اقتصادی خواهد شد. این در حالی است که ما در جنگ اقتصادی قرار داریم و نباید مثل بچه پولدارها زندگی کنیم. رئیس شورای پول و اعتبار در ادامه به جریان سود بانکی و سپرده گیری بانک ها اشاره کرد و گفت: در مدت اخیر بانک ها دست به تغییراتی در سود زدند که این به معنی مجوز بانک مرکزی نیست. ما فقط از آنها خواستیم تا سپرده های حد فاصل دوم تا یازدهم شهریور سال گذشته را تمدید کنند.از تمام نظرات چپ و راست استفاده می کنموی با بیان اینکه تصمیم گیری در مورد سود بانکی در دستور کار قرار دارد، افزود: احتمالا در رابطه با سپرده های مدت دار تصمیم گیری خواهد شد و بعید نیست که سپرده های دو تا سه سال بار دیگر به شبکه بانکی بازگردد. البته در این مورد باید نظرات را بررسی و سیاست درست را اتخاذ کنیم تا بتوانیم کمترین ریسک را متحمل شویم. در ادامه همتی به موضوع استفاده از روش های جدید برای سیستم بانکی و همچنین استفاده از نظرات کارشناسانه اشاره کرد و گفت: برخلاف آنچه می گویند ما از گروه های خاصی نظر می خواهیم این گونه نیست و من کسی نیستم که القاپذیر باشم. بلکه خود تجربه 30ساله در نظام بانکی داشته و می دانم که چگونه باید در اقتصاد کلان و پول کار کرد. بنابراین این گونه نیست که کسی بخواهد به من بگوید که چه کار کنم یا چه کار نکنم بلکه از دیدگاه ها و نظرات متفاوت و نقاط مشترک آن استفاده خواهم کرد. وی تاکید کرد: من از نظر تمام گروه ها از چپ ترین تا راست ترین استفاده می کنم و این جزئی از استقلال بانک مرکزی است.فروش 6 هزار میلیاردتومان از اموال بانک هادر ادامه این همایش معاون امور بانک، بیمه و شرکتی های دولتی وزیر اقتصاد نیز سخنرانی و اعلام کرد که در شش ماه گذشته شش هزار میلیارد تومان از اموال و دارایی های مازاد بانک ها به فروش رفته است. میرباقری بیان کرد در شش ماه گذشته تقریبا به طور ماهانه حدود هزار میلیارد تومان اموال مازاد بانک ها فروخته شد که از این رقم چهارهزار و 600 میلیارد سهام شرکت ها و هزارو 400 میلیارد تومان اموال مازاد بود. او برخی از مشکلات نظام بانکی در حال حاضر را ناترازی دارایی ها- بدهی ها (وجود دارایی های موهومی و دارایی های منجمد)، ناترازی درآمد- هزینه، ناترازی جریان وجوه نقد، بدهی دولت به بانک ها، مطالبات غیرجاری، شرکت داری بانک ها و وجود اموال و املاک مازاد و شیوه بنگاه داری در بانک ها عنوان کرد.ضعف نظام بانکی در حاکمیت شرکتیعلی صالح آبادی، مدیرعامل بانک توسعه صادرات گفت: پیش شرط اثربخشی بهینه سیاست های تسهیل پولی و ارتقای توان تسهیلات دهی نظام بانکی منوط به استقرار نظام حاکمیت شرکتی است. او درباره بررسی چالش های پیاده سازی حاکمیت شرکتی در بانک های توسعه ای و تخصصی ایران و ارائه راهکارهایی برای ارتقای آن، اظهار کرد: حاکمیت شرکتی تعاریف متفاوتی دارد و به اعتقاد برخی سیستمی است که شرکت ها با آن هدایت و کنترل می شوند، برخی آن را ساختارها، فرایندها، فرهنگ و سیستم هایی که عملیات موفق سازمان را امکان پذیر می کنند، می دانند. وی افزود: گروهی دیگر معتقدند حاکمیت شرکتی مسئولیت ها و شیوه های اعمال شده توسط هیئت مدیره و مدیران را دربر می گیرد. هدف اصلی آنان مشخص کردن مسیر استراتژیک و تضمین کننده برای دستیابی به اهداف، کنترل مناسب ریسک ها و مصرف مسئولانه منابع است. مدیرعامل بانک توسعه صادرات افزود: اما از نظر سازمان بین المللی همکاری های اقتصادی (OECD)، مجموعه روابط میان مدیریت حاکم (اجرائی)، هیئت مدیره، سهام داران و سایر ذی نفعان یا طرف های ذی ربط در یک شرکت با هدف کمک به دولت ها برای ارزیابی و بهبود حاکمیت شرکتی و ارائه رهنمودهایی برای مشارکت کنندگان و ناظران بازارهای مالی است.
                