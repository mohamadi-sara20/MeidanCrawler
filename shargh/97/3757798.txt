یک‌شنبه ۲۷ خرداد ۱۳۹۷
-----------------------------------------
یاد
-----------------------------------------
چه کسانی جلوی همایش آسیب های اجتماعی را گرفتند؟
-----------------------------------------

                    دکتر قانعی راد، دوست دیرینم و یکی از محورهای علمی اجتماع جامعه شناسی ایران، در آخرین روز ماه مبارک رمضان از دنیا رفت. او که تعامل را مهم ترین خصیصه اجتماع علمی می دانست، در ضلع شرقی طبقه اول دانشکده علوم اجتماعی که همه انجمن ها در آن گرد آمده بودیم، هم تعامل علمی و هم دوستی های عاطفی را شکل می داد. روزی که دوست دوران نوجوانی ام، دکتر میرطاهر موسوی، بازداشت شده بود، به یاد دارم که در آن شرایط سخت و تلخ با همراهی قانعی راد نامه ای در دفاع از میرطاهر سامان گرفت. فارغ از تاثیر آن نامه بر روند پرونده، گردآمدن 120 جامعه شناس از مشرب های مختلف برایم جالب بود. قانعی راد سال گذشته در جشنواره دهخدا در کنار ما بود و به خاطر کتاب «پیمایش علم و جامعه: تجربه جهانی و اجرای نسخه ایرانی» نشان دهخدا را گرفت. او بی ادعا اندیشه ورزی کرد، نوشت، برای عرصه عمومی انتقادی اندیشید و فعالیت کرد و یکی از فعال ترین و منسجم ترین انجمن های علمی ایران را دو دوره مدیریت کرد، اما فروتنی اش را از دست نداد و بی آنکه در پی برپاکردن هیاهو و جنجال به اسم جامعه شناسی باشد، با چشم و دلی نگران، عزمی راسخ و روحیه ای امیدوار به بهبود وضعیت ایران اندیشید و گام برداشت. در همه کارها جدی بود...در کارهای مشترکی که با هم بودیم، شاهد بودم که کارهای کوچک را هم به طور جدی دنبال می کرد. سال هاست که جامعه شناسی به مذاق ها تلخ می آید؛ مثل تعبیر یکی از دوستان که گفته بود قانعی راد تلخ و دوست داشتنی است. مطالب انتقادی درخصوص لایه های زیرین اجتماعی، آژیر خطر آسیب ها و با داده های کوچک نگرانی های بزرگ را تحلیل کردن، جامعه شناسی صریح و انتقادی را به غربت رانده است، تا جایی که حتی از تعطیلی علوم انسانی هم سخن به میان می آمد. بخشی از غربت جامعه شناسی را در خاطره ای مشترک با قانعی راد بیان می کنم. او رئیس انجمن جامعه شناسی ایران بود و من در آن سال ها مسئولیتی در انجمن ایرانی فرهنگ و ارتباطات داشتم و در شورای سیاست گذاری همایش ملی آسیب های اجتماعی با این جامعه شناس زبده، کنار هم بودیم. قرار بود با همکاری انجمن جامعه شناسی این همایش برگزار شود. طی شش ماه چه مرارت ها که تحمل نکردیم تا این همایش برگزار شود و دست آخر هم نشد. با میرطاهر موسوی و قانعی راد با مسئولان مربوطه مذاکراتی داشتیم، ولی دیدگاه امنیتی آن روزها بیان آسیب های اجتماعی را به نحو توهم آمیزی به نفع دشمنان و برخلاف مصلحت تلقی می کرد. در نهایت هرچه تلاش کردیم نشد که همایش برگزار شود. چند سال بعد در سال 1394 رهبر معظم انقلاب جلسه ای برای بررسی مسئله آسیب های اجتماعی برگزار کردند و همان جا فرمودند که 20 سال برای طرح این موضوع دیر شده است! درست در همان لحظه یاد همایش ملی آسیب های اجتماعی افتادم که برخی مانع برگزارشدنش شده بودند. اگر 20 سال برای بررسی جدید آسیب های اجتماعی دیر شده بود، پس آن همایش چند سال پیش نیز دیرهنگام بود، غربت جامعه شناسی این است که کسی آن روز دلسوزی و تعهد محمدامین قانعی راد را جدی نگرفت و کسی به اندیشه جامعه شناختی او وقعی ننهاد. کمک که نکردند هیچ، مانع برگزاری همایش شدند. حوادث تلخ اجتماعی که امروز شاهد آن هستیم و کام همه را تلخ کرده است؛ از حادثه دانش آموزان مدرسه بگیرید تا تعرض به دختران خردسال، همه وهمه نوک کوه یخ آسیب های اجتماعی است که امروزه مشاهده می شود و عده بسیاری که با سازوکار نظام اجتماعی آشنا نیستند، آن را یک اتفاق ناگوار تلقی می کنند. آن روز قانعی راد متولی شده بود تا به نمایندگی از جامعه شناسی، آژیر خطر را – اگرچه دیرهنگام – به صدا درآورد و هشدار دهد که توجه به نظام اجتماعی و عدم پنهان کاری در مسائل آن مهم ترین مسئله برای هر نظام سیاسی است؛ اما، کردارش سیاسی تعبیر و به پای کار سیاسی گذاشته شد. اگر درست نگاه کنیم، در بسیاری از مسائل، این جامعه شناسان بوده اند که بدون جنجال و فروتنانه مسائل اجتماعی را مطرح کرده و هشدارهای لازم را داده اند، اما کسی به آنها توجه نکرده است. قانعی راد، جامعه شناسی استوار، عاشق جامعه شناسی و پیگیر مسائل آن بود. او در گفت وگوهای علمی صادق و صریح بود و پنهان کاری نمی کرد. او که از نسل انقلابیون همه چیزخوانده انقلاب بود، دانشی وسیع و قلمی خوش داشت. او سخت کوشید تا اجتماع علمی جامعه شناسی را استحکام بخشد تا بتواند مسائل جامعه را تحلیل کرده و راهکار ارائه کند. راهکار برخی از مسائل عمده کشور در عرصه های مختلف نیز از درون همان اجتماع علمی بیرون می آید که قانعی راد در پی تحکیم آن بود. بایسته امروز ما نیز از غربت خارج کردن همان اجتماع علمی و جامعه شناسی است که قانعی راد سخت کوشانه یک عمر به دنبال آن بود.
                