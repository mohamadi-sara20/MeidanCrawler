دو‌شنبه ۹ مهر ۱۳۹۷
-----------------------------------------
یادداشت
-----------------------------------------
نقش منطقه ای پول ایرانی
-----------------------------------------

                    در اواسط دهه 1360 بخشی از یاران بین المللی صدام از پایان توطئه خود در جنگ تحمیلی علیه ایران ناامید شده بودند. زمانی مناسب برای افزایش قدرت اقتصادی ایران در منطقه بود که دولت سازندگی تا حدی از این فرصت ها استفاده کرد. در آن زمان نگارنده به عنوان مشاور ارشد اقتصادی و انرژی وزارت امور خارجه کارگروهی پژوهشی را در دفتر مطالعات بین المللی این وزارتخانه سازماندهی کرده بود. اولویت هایی که در آن زمان برای استفاده بیشتر از موقعیت استراتژیک کشور، با داشتن 15 همسایه هم مرز، در چهارسوی کشور، در نظر گرفته شده بود و به دولت وقت گزارش داده شد. پیشنهاد شد به منظور بالابردن امنیت و قدرت منطقه ای و اقتصادی کشور چنین شود:
1- افزایش مداوم ضریب امنیت ملی
2- افزایش سهم منطقه ای و جهانی ایران در تجارت جهانی
3- افزایش توسعه در بخش های گاز و برق برای تامین مصارف داخلی و جذب سرمایه گذاری برای تکمیل شبکه های برق و گاز کشور .
پیش نیاز توفیق در این برنامه سرمایه گذاری فعال و جذب سرمایه خارجی برای تکمیل یا ایجاد شبکه های برق و گاز کشور، ایجاد بازار فعال برق و گاز در داخل کشور و با همسایگان و نیز سرمایه گذاری های کلان در تولید گاز و برق بوده و هست.
برای پیشبرد این برنامه،  پیشنهاد کلی این بود که در منطقه و آن سوی مرزها (تا اروپا و چین) به کشور اعلام کنیم:
الف- هرکشوری در منطقه گاز، فراورده های نفتی، برق و گاز برای صادرات داشته باشد یا خواهد توانست صادرات گاز و فراورده های نفتی و برق داشته باشد، ایران خریدار این کالاهاست؛
ب- هر کشوری در منطقه که خریدار گاز، فراورده های نفتی و برق باشد، ایران آمادگی عقد قرارداد فروش برای این کالاهای انرژی را دارد.
این رویکرد با استقبال محکم و فراوان ریاست جمهور و وزیر خارجه وقت مواجه شد؛ بنابراین به عنوان نخستین پروژه در این طرح پروژه عملی صدور گاز ایران به کشورهای هند و پاکستان طراحی شد. این طرح با کمک فعال مرحوم مهندس مرتضی هاشمی در دفتر تلفیق وزارت نفت و پروفسور راجیندارا پاچوری، ریاست مرکز تحقیقات انرژی هند که بعدها برای ارج گذاری کارهایش در بررسی های زمین گرمایی جایزه نوبل را برد، طرح خط لوله صلح تهیه شد. این طرح شامل جلب سرمایه خارجی برای شروع تولید گاز از میدان مشترک گازی با شیخ نشین قطر (میدان پارس جنوبی) بود. در این زمینه علاقه جدی کشورها اعلام شد. متاسفانه مسئولان وقت در اثر تشکیک های وزیر نفت وقت، ماجرا را جدی نگرفتند. نتیجه این شد که اجرای این طرح سال ها در مذاکرات بوروکرات های نفتی چمدان به دست و تردیدهای نابجای خودی ها در بوته تعلیق ماند تا اینکه به قطر فرصت ربودن سرمایه های منطقه ای و جهانی را داد و در نتیجه پیش از اینکه ایران حتی مقدمات حفر یک چاه در میدان مشترک را فراهم کند، قطری ها تولید از این میدان مشترک را آغاز کردند و از همان ابتدا تقریبا برای همه تولیدات به طور مستقیم یا به صورت گاز مایع شده و محصولات پتروشیمی آغاز و به بزرگ ترین تولیدکننده گاز و محصولات آن در منطقه تبدیل شدند. البته شایسته بود از زمان کشف این میدان در پیش از انقلاب اسلامی و سپس در دولت جمهوری چگونگی برداشت از این بزرگ ترین میدان گازی جهان، یک دیپلماسی فعال توافق نامه برداشت تهیه می کرد که شئونات کشور بزرگ ایران در مقابل یک شیخ نشین که در آن زمان فقط 150 هزار نفر جمعیت داشت، رعایت می شد. طبق گزاره الف (بالا) باید برای پیش تولید گاز از سوی قطر حتی برای عبور گاز تولیدی آنها از طریق خاک ایران به اروپا توافق می شد و برای آنها هم بازار پاکستان و هند از طریق خاک ایران در نظر گرفته می شد و علاوه بر منافع ذکرشده در بالا حق العبور خوبی هم به طور مستمر نصیب ایران می شد. متاسفانه سیاسی کاری های سیاست و اقتصاد بین الملل ناآموختگان و اهمال در دیپلماسی انرژی این فرصت ها را برای همیشه از کف کشور ما ربود.البته اگر اقدام به موقع به ویژه در فضای منطقه ای و بین المللی که پس از پایان جنگ به نفع ایران به وجود آمده بود و هنوز تحریم های جدی تر علیه ایران مطرح و اعمال نشده بود و ایران به مرکز مبادلات انرژی منطقه ای regional energy hubتبدیل شده بود، علاوه بر فروش رسمی فراورده های نفتی و گاز و برق و مبادله با همسایگان درآمدهای مستمر و شایان و حتی غیرقابل تحریم برای کشور به وجود می آمد.مسلم است که از ابتدا شبکه وهابیت، صهیونیسم و اسیران آمریکایی آنها با این نقش آفرینی ایران مخالف می بودند؛ ولی بی خیالی بوروکرات های وطنی در این کاستی نقشی مهم تر داشته  است. آیا سازمان برنامه با آن دستگاه عظیم و عریض و طویل «برنامه» برای این گونه طرح ها به دولت ارائه داده یا از این طرح پشتیبانی کرده و یا می کند؟!پس چگونه اکنون بوروکرات ها که از خزانه ملت حقوق می گیرند، فرصت ها را سوزانده اند، با وهابیت پرخاشگر، صهیونیسم بین الملل و ایادی بین المللی آنها و در راس همه دست راستی های افراطی غربی- آمریکایی باید دست و پنجه نرم کنیم و مردمان ایران آثار مخرب تحریم ها را تحمل کنند؟!در مقابل طرح ها ایران «مرکز مبادلات منطقه ای انرژی» راهکار سواپ محدود فراورده های نفتی را مطرح می کردند که بسیار مناسب حال دلالان وطنی، منطقه و جهانی، به ویژه قاچاقچیان نامحترم فراورده های نفتی بود. کسانی که به قاچاق مواد نفتی مشغول بودند، سواپ را بسیار پسند کردند و آن را راهکار توسعه قاچاق فراورده های نفتی شناختند. این قاچاق مستمر خود ریشه در قیمت گذاری غلط این مواد دارد که آن نیز ریشه در سیاست های عوام پسندانه قیمت پایین فراورده های نفتی دارد که قیمت ها را حتی از پاکستان و افغانستان پایین تر قرار می دهد و ثروت بین النسلی را یا در داخل به دود و سموم تبدیل می کند یا تقدیم قاچاقچیان می شود. طرفه اینکه قاچاقچیان بهای این فراورده ها را صرف تامین واردات کالای مصرفی قاچاق می کنند که ضد تولید ملی و اشتغال داخلی است. 
در دهه اخیر قاچاق مواد و میعانات پتروشیمی ها هم به صادرات قاچاقی سوخت اضافه شده و در نتیجه به حجم واردات کالای قاچاق افزوده شده است. شرم باد بر این قاچاقچیان دوطرفه که در سال تولید و اشتغال حجم کالای قاچاق را افزوده و بر خیل بی کاران می افزایند. تفاوت بهای سوخت ها چنان است که سودی چندین برابر به دست می  دهد؛ بنابراین می توانند کالای قاچاق وارداتی را زیر قیمت مبدا در ایران بفروشند که هیچ تولیدکننده ایرانی را توان رقابت با آنها نیست. هنگام طرح «پروژه  های ایران مرکز مبادله انرژی» در زمان پایان جنگ بر قدرت مبادله ای پول ایران در کشورهای همسایه افزوده شده بود؛ چندان  که به ویژه در افغانستان، پاکستان، عراق و قفقاز برای مبادله پذیرفته می شد. به نحوی که ریال ایران به ویژه قطعه هزار تومانی پول مبادله ای منطقه ای بود و تا حدی دلار و به ویژه در تجارت مرزی جانشین شده بود و هنوز هم تا حدی هست.  متاسفانه سیستم های بانکی، پولی و مقامات تجاری کشور به جای اینکه از منطقه ای  شدن پول ملی ایران استقبال و دفاع کنند و به تدریج بر حجم قدرت این نقش بیفزایند، این فرصت را هم زمان با بازار انرژی شدن ایران دودستی تقدیم قاچاقچیان کرده اند. البته هیچ کس خود را مسئول این کاستی نمی داند و هرکس گرفتار بوروکراسی خویش است. ایران، بین همسایگان 15گانه، تنها کشور منطقه است که می تواند صاحب پول منطقه ای باشد؛ ولی شرط لازم برای توفیق در این مهم، افزایش حجم مبادله تجاری با همسایگان و افزایش سهم منطقه ای ایران از تجارت جهانی است. بزرگ ترین پتانسیل مبادله تجاری با همسایگان هم در مبادله رسمی گاز، برق، فراورده های نفتی و محصولات پتروشیمی است. در صورتی که ایران نقش خود را در جاانداختن پول منطقه ای درست بازی کند، پول ایرانی موجود در این کشور منبع بی نظیری برای اجرای پروژه های عمرانی، صنعتی و تجاری در این کشورها از سوی شرکت های ایرانی است که می توانند دریافت کنندگان این پول ها باشند. به دولت محترم توصیه می شود برای توفیق در این زمینه ها در سازمان های دولتی مربوطه تشکیلاتی زیر نظر رئیس جمهور به نحو ادغامی به وجود آید که مستقل از این ارگان ها باشد و مصوبات و برنامه های خود را مستقیما به ریاست جمهوری ارائه کند. باید توسعه مبادلات انرژی منطقه ای و فراملی کردن پول ایرانی در منطقه اولویت اصلی دیپلماسی، صنعتی، تجاری، انرژی، بانک و بیمه و پول و حمل ونقل نظام باشد. از این طریق با قاچاق صادرات سوخت و واردات قاچاق کالا مبارزه می شود و بخشی از عزت، قدرت و امنیت ملی هم بازمی گردد.
                