شنبه ۱۲ آبان ۱۳۹۷
-----------------------------------------
سرمقاله
-----------------------------------------
سود حداکثری اصلاح طلبان در قدرت
-----------------------------------------

                    احزاب دوقطبی اصلاح طلب و اصولگرا به عنوان دو حزب فراگیر که طیف های متفاوتی از تفکرات وابسته به خود را رهبری می کنند، دچار افت مقبولیت شده اند و به تبع آن بسیاری از حامیان شان را از دست داده اند. این ریزش حامیان گاه به شکل «خروج» بی سروصدا و خاموش رخ داده و گاه با چاشنی «اعتراض » همراه بوده است. خروج بی سروصدا را بیشتر در میان اصولگرایان می توان دید و خروج با اعتراض را در احزاب اصلاح طلب. نقطه قوت احزاب اصلاح طلب در همین خروج با اعتراض است که عزم آنان را جزم کرده تا برای جلوگیری از ورشکستگی سیاسی راه چاره ای پیدا کنند.آلبرت هیرشمن در کتاب «خروج، اعتراض و وفاداری» با تحلیل بنگاه های اقتصادی سعی دارد نشان بدهد مردم در مواجهه با افت کیفیت کالاهای این بنگاه ها چه برخوردی خواهند کرد و از سوی دیگر صاحبان و مدیران این بنگاه های انحصاری اقتصادی چه راه هایی پیش رو دارند. ناگفته پیداست که هیرشمن درصدد موازی سازی مسائل اقتصادی با مسائل سیاسی است تا از دل این موازی سازی ابعاد پنهان و پرمناقشه لیبرال دموکراسی را نشان بدهد: «تمسک به اعتراض و نه خروج، به کار مصرف کننده یا عضوی می آید که برای تغییر رویه و سیاست ها و محصولات بنگاهی که از آن خرید می کند یا سازمانی که به آن متعلق است، اقدام می کند. اعتراض در اینجا اقدامی تعریف می شود که برای تغییر در وضع ناخوشایند صورت می گیرد و نه گریز از آن، خواه از طریق دادخواست فردی یا دسته جمعی از مدیرانی که مستقیما مسئول اند، خواه از طریق توسل به مقامات بالاتر با قصد تحمیل تغییرات به مدیران و خواه از طریق انواع گوناگون اقدامات و مخالفت ها ازجمله مواردی که به قصد بسیج افکار عمومی است».وضعیت کنونی اصلاح طلبان و اصولگرایان یکی نیست. اصولگرایان به ورشکستگی کامل نزدیک ترند؛ چراکه حامیان آنان در سکوت دست به خروج زده اند؛ اما اصلاح طلبان امکان گریز از این ورشکستگی سیاسی را دارند. از این رو است که آنان دست به کار شده اند تا با تحلیل شرایط موجود و اعتنا به مردمی که راه اعتراض و خروج را در پیش گرفته اند، مقبولیت و مشروعیت را به سوی خود بازگردانند. اصلاح طلبان که تا انتخابات 92 در انزوای سیاسی و با افتی ناگزیر روبه رو بودند، با حمایت از حسن روحانی راه اعتدال را برگزیدند تا به سیاست بازگردند. آنان با این انتخابات برخی از حامیان خود را از دست دادند و بسیاری را نگه داشتند و جمعی را نیز به خود اضافه کردند.تعبیری که هیرشمن از بنگاه های اقتصادی در این شرایط دارد، چندان بی ربط با شرایط آن روزهای اصلاح طلبان نیست: «کاهش در قیمت یک کالا برای همه مصرف کنندگان خبر خوبی است، درست همان طور که افزایش قیمت بر کاهش درآمد واقعی برای همه دلالت دارد؛ اما عین همین تغییر در کیفیت چه بسا کالا را از نگاه برخی مصرف کنندگان ارزشمندتر کند، حال آنکه دیگران کالا را بنا بر سلیقه شان بی ارزش تر از قبل بینگارند. البته این درباره تغییرات در مواضع احزاب سیاسی و سازمان های دیگر نیز مصداق دارد؛ وقتی بنگاه ها و سازمان ها به طرزی از امکان تغییر کیفیت برخوردارند که رضایت برخی را جلب کنند. حال آنکه بقیه را برنجانند. این پرسش درباره کیفیت مطرح می شود که بنگاه ها دست به چه انتخابی می زنند. پاسخ اقتصاددان این است که بنگاه نقطه ای را روی درجه بندی کیفیت انتخاب خواهد کرد که سودش را حداکثر سازد. با این ضابطه، احتمال می رود بنگاه به طورکلی نقطه ای را در وسط دامنه کیفیت انتخاب کند که در امتداد آن سودش حداکثر می شود.
فرض کنیم دو دسته از مشتریان بنگاهی انحصارگر را پیش رو داریم: شیفتگان محصول الف که هرگونه تغییر از کیفیت الف به ب را محکوم می کنند و شیفتگان محصول ب که از چنین تغییری استقبال می کنند؛ بنابراین بنگاه حداقل کننده ناخشنودی احتمالا نقطه میان الف و ب را انتخاب می کنند». کاری که اصلاح طلبان کردند و وضعیت امروز آنان در این پساانتخاب شکل گرفته است و باید برای آن چاره اندیشی کنند. راه بازگشت به تغییر کیفیت الف اگر مسدود نباشد، بسیار دشوار است.
 ماندن در وضعیت میان الف و ب و بازگشت به نقطه الف ناممکن است و میل به نقطه ب هم پایان کار است. البته پایان کار به معنای ازدست رفتن بارقه ای که از اصلاح طلبی دوم خرداد بر جای مانده است؛ وگرنه در طیف اصلاح طلب، جریان هایی با این شعار که دوست و دشمن دائمی در سیاست وجود ندارد، برای عبور از وضعیت میان الف و ب گام برداشته اند که شاید مصداق عینی آن حمایت از علی لاریجانی در سال 1400 باشد. 
علی لاریجانی می تواند منجی اصولگرایان باشد و آنان را به سیاست بازگرداند، همان گونه که روحانی اصلاح طلبان را به سیاست بازگرداند؛ اما نقش لاریجانی در میان اصلاح طلبان به تاملی جدی نیاز دارد. با این اوصاف راه اصولگرایان از راه اصلاح طلبان جداست. دو بنگاه اقتصادی می توانند راسته یک بازار را به دو نیم کنند و هریک در نصف آن به کاسبی بپردازند؛ اما این ایده در سیاست چندان امکان پذیر نیست. بعد از دولت روحانی تقسیم سیاست به طور نصف به نصف ناممکن شده است. 
البته این گفته به معنای نادیده گرفتن انسجام ملی نیست و صرفا تاکید بر این نکته است که انسجام ملی مغایرتی با پیشروبودن یک حزب ندارد که شاید ضروری آن هم باشد. اگر وضعیت اصلاح طلبان پیچیده است، وضعیت اصولگرایان بغرنج و اسف بار است. برای آنان راهی جز سکوت و بهره برداری از آن نمانده است. 
اصولگرایان بهتر از هرکسی می دانند به ته خط رسیده اند و توان بهره برداری از رویکردهای سیاسی گذشته شان را ندارند. آنان تا دیروز اصلاح طلبان را به بیگانه ستایی متهم می کردند و از این بیگانه ستیزی بهره می بردند. اینک بیگانگان بیش از آنکه یکصدا علیه اصولگرایان باشند، علیه اصلاح طلبان اند؛ زیرا کار آنان را تمام شده می دانند و باور دارند اصولگرایان توان ایجاد موجی تازه در جامعه را ندارند و اگر تا چندی پیش حامیان خود را اقناع می کردند و با زبان اجبار با مخالفان سخن می گفتند، اینک توان اقناع و اجبار خود را از دست داده اند.
 به راستی محمد مهاجری درست گفته است که اصولگرایان «فشل» شده اند. البته پیش از این احمدی نژاد دریافته بود که اصولگرایان از توان تهی شده اند و از این رو قصد داشت با گزینه اقناع و اجبار حلقه اطرافیان خود را گسترش بدهد و خرجش را از اصولگرایان جدا کند. احمدی نژاد حتی برای اینکه اثبات کند اقناع مخاطبان برایش اهمیت دارد، در سخنرانی هایش از حاضران می خواست برخی گفته های او را با صدای رسا تکرار کنند. او در اقناع حامیانش چندان مشکلی نداشت. نقطه ضعف او در استفاده از گزینه اجبار برای به اطاعت واداشتن صف اول حامیان خود بود. آنان خود احمدی نژاد را برکشیده بودند و اطاعت از این اتوریته برای شان امکان پذیر نبود؛ اما فارغ از سرنوشت احمدی نژاد، باید اذعان کرد او بیش از همه به افول قدرت سیاسی اصولگرایان پی برد و در این باره او بر دیگران فضل تقدم دارد.
 اکنون اصلاح طلبان و اصولگرایان در شرایطی هستند که درس های تاریخ برای شان کارکردی ندارد. آنان بیش از هر چیز باید از اکنون خود که کلافی درهم پیچیده از عدم مقبولیت و محبوبیت است، گره گشایی کنند؛ چراکه حامیان آنان از مرحله اعتراض و خروج عبور کرده اند. اکنون باید محور تازه ای از سیاست گذاری ترسیم کرد؛ محوری که نقاط روی آن مقاومت در اصول و تهاجم بر کلیشه های منفعت طلبانه است. این استراتژی دشواری است، خاصه آنکه اصلاح طلبان میانه «الف» و «ب»، در قدرت اند و این جایگاه را نه با ترفند؛ بلکه با حمایت طیف های دیگری از اصلاح طلبان و آرای مردم به دست آورده اند. از طرف دیگر، اصولگرایان نیز به شیوه ای سنتی برخی نهادهای رسمی را در اختیار دارند.
 برای عبور از این وضعیت و گشایش در جامعه سیاسی باید دست به پالایش و آرایشی تازه در سیاست زد؛ عملی که بدون برخورد خلاقانه و جسورانه راه به جایی نخواهد برد.
                