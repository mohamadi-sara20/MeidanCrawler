یک‌شنبه ۱۶ دی ۱۳۹۷
-----------------------------------------
type_unknown
-----------------------------------------
تایید لایحه پول شویی با چاشنی قانون گذاری
-----------------------------------------

                    شرق: دیروز، در اولین نشست مجمع تشخیص مصلحت نظام به ریاست آیت الله آملی لاریجانی، یکی از چهار لایحه مربوط به «گروه ویژه اقدام مالی» (FATF)، تصویب شد؛ البته مجید انصاری، عضو مجمع تشخیص و گوینده اولیه این خبر، از اصلاحات جزئی مجمع در این مصوبه «اصلاح قانون مبارزه با پول شویی» نیز خبر داده بود. به گفته او، این اصلاحات در دو، سه مورد انجام شده است. لوایح چهارگانه در کنار تمام حاشیه ها و بازی های رسانه ای که حول خود به وجود آوردند، یک موضوع بسیار مهم را نیز در فرایند قانون گذاری به سطح آوردند و آن هم نقش مجمع تشخیص مصلحت نظام در فرایند قانون گذاری است که در ادامه به آن می پردازیم.از این لوایح چهارگانه تنها پای یکی به مجمع تشخیص مصلحت کشیده نشد و با طی مسیر خود از مجلس به شورای نگهبان، قانونی شد. حالا دومین لایحه هم تا قانونی شدن تنها چند گام تشریفاتی دارد. به این ترتیب دو لایحه اصلاح «قانون مبارزه با تامین مالی تروریسم» و «اصلاح قانون مبارزه با پول شویی» قانونی شدند یا تا قانونی شدن راهی ندارند و هم زمان دو لایحه پیوستن به کنوانسیون پالرمو (مبارزه با جرائم سازمان یافته فراملی) و کنوانسیون مقابله با تامین مالی تروریسم (CFT) بلاتکلیف باقی مانده اند. با اتمام بررسی لایحه پول شویی در مجمع تشخیص، لایحه الحاق ایران به کنوانسیون پالرمو در دستور کار آتی مجمع قرار خواهد گرفت. CFT که مناقشه برانگیزترین این چهار لایحه بود، هنوز موضوع بحث و گفت وگو است. دیروز بود که عباسعلی کدخدایی در نشست خبری خود درباره لایحه CFT گفت: «در رابطه با این موضوع ایراداتی در گذشته گرفته شد و به مجلس ارسال شد که در بازگشت مجدد، مجلس تغییرات متعددی را برای تامین نظر شورای نگهبان انجام داد و نهایتا دو ایراد مرتفع شد، اما سایر ایرادات به قوت خود باقی است».
آخرین وضعیت CFT
حشمت الله فلاحت پیشه، رئیس کمیسیون امنیت ملی مجلس نیز دیروز درباره CFT توضیح داد: «شورای نگهبان در مرحله اول بررسی مصوبات مجلس شورای اسلامی در لایحه CFT، 22 ایراد را مطرح کرده است که در آن زمان ما تلاش کردیم در جلساتی به نظر اجماعی رسیده و نظرات را به یکدیگر نزدیک کنیم… در نهایت از 22 ایراد شورای نگهبان، مجلس شورای اسلامی بر هفت مورد از مصوبه خود اصرار کرد، بنابراین این موارد مستقیما به مجمع تشخیص مصلحت نظام برای بررسی بیشتر رفت، مواردی که ناظر به آن است که طبق کنوانسیون احکام دادگاه های خارج از ایران صادر می شود که شورای نگهبان آن را خلاف شرع دانسته، رویه ای که در مورد تمامی کنوانسیون ها وجود دارد و در نهایت مجمع تشخیص مصلحت نظام در مورد آن تصمیم گیری می کند». او درباره اصلاحات مجلس و آخرین نظر شورای نگهبان گفت: «سه مورد از ایرادات را مجلس شورای اسلامی رفع کرد و شورای نگهبان آن را پذیرفت، در 12 مورد باقی مانده که بیشتر مربوط به اصلاح و تقویت حق شرط هاست، شورای نگهبان مصوبات مجلس را نپذیرفت و مجددا به آن ایراد گرفت».
 به این ترتیب هفت ایراد شورای نگهبان به این لایحه پیش تر به مجمع تشخیص مصلحت فرستاده شده است و از 15 ایراد باقی مانده فعلا مجلس تنها موفق شده در سه مورد نظر مساعد شورای نگهبان را به دست آورد و مجلس باید درباره 12 ایراد دیگر نیز تعیین تکلیف کند. این نماینده مجلس در ادامه گفت وگوی خود با «ایسنا» گفت امروز کمیسیون امنیت با کدخدایی، سخنگوی شورای نگهبان، جلسه ای خواهد داشت و بعد از آن درباره 12 ایراد باقی مانده را بررسی خواهد کرد.
زمان به ضرر ایران
با آغاز سال 2019، فقط یک ماه از زمان تعیین شده «گروه ویژه اقدام مالی» باقی مانده است. این گروه تا فوریه به ایران مهلت داده بود که اصلاحات باقی مانده را انجام دهد. «ما معتقد بودیم اگر زودتر تصمیم گرفته می شد، حتما برای منافع ملی بهتر است». این را ظریف درباره لوایح مربوط به FATF گفته بود. به این دلیل ساده که چندی پیش رژیم اسرائیل عضو شورای FATF شد و حالا به تعبیر ظریف، اگرچه کار ایران ناممکن نیست، اما دشوار شده است.
مناقشه مجمع و مجلس
به گزارش «ایرنا»، مجمع تشخیص مصلحت نظام «لایحه اصلاح قانون مبارزه با پول شویی را در حالی تایید کرد که بخشی از ایرادات مدنظر هیئت عالی نظارت و شورای نگهبان را در آن اصلاح» کرد. در همین یک جمله هر دو مناقشه مجمع و مجلس رویت پذیر است؛ اولین مناقشه بر سر نقش «هیئت عالی نظارت بر حسن اجرای سیاست های کلی نظام» به وقوع پیوست. این هیئت، گروهی 15 نفره از اعضای مجمع تشخیص مصلحت است. با توجه به تفویض بند دو اصل 110 قانون اساسی از سوی رهبری به مجمع تشخیص مصلحت، برخی از اعضای این شورای مدعی هستند که باید بر مصوبات مجلس نظارت کنند و پیش از قانونی شدن آنها عدم مطابقت مصوبات مجلس با سیاست های کلی را به ایرادات شورای نگهبان اضافه کنند. این تفسیر البته با مخالفت اکثریت مجلس، فارغ از جناح سیاسی روبه رو شده است.  
طلایه دار این انتقادات علی مطهری است که رویه فعلی را به مثابه به وجودآمدن شورای نگهبان دوم دانست و خلاف قانون اساسی. دومین مناقشه هم در پی اظهارنظر رضایی مبنی بر لزوم اصلاح مصوبه اصلاح قانون مبارزه با پول شویی درگرفت. به این ترتیب محسن رضایی نه تنها به دنبال تثبیت رویه نظارتی مجمع بر مصوبات مجلس بود که حتی مجمع را در اصلاح مصوبات مجاز می دانست. باز هم علی مطهری اولین واکنش را در این خصوص از خود نشان داد. در نشست «نقش مرحوم هاشمی در مجلس و مجمع» که روز جمعه برگزار شد، نیز علی مطهری دوباره به این موضوع اشاره کرد و گفت: «مجمع در برخی موارد یک گام جلوتر رفته و خودش دست به اصلاح پاره ای از مصوبات زده است، در حالی که مجمع حق تصرف در مصوبات مجلس را ندارد».
قانون گذاری مجمع!
لایحه اصلاح قانون مبارزه با پول شویی و کنوانسیون پالرمو، اولین جایی بود که کاملا مشخص شد هیئت عالی نظارت بر مصوبات مجلس ایراد می گیرد. شورای نگهبان در ارسال ایرادات اولیه خود به مجلس، ایرادات هیئت عالی نظارت را جداگانه آورده بود و این طور بود که ماجرا آشکار شد. به موازات مجادله هایی که این موضوع پیش آورد، مجلس ایرادات شورای نگهبان را بررسی و دوباره دو لایحه را به شورای نگهبان فرستاد. 
داستان زمانی جالب تر شد که سخنگوی شورای نگهبان گفت ایرادات شورای نگهبان برطرف شده است اما ایرادات هیئت عالی نظارت همچنان باقی است و این دو لایحه را به مجلس برگرداند. به این ترتیب مجلس مجبور شد لوایح را به مجمع ارجاع دهد. به گزارش ایرنا، مجمع تشخیص مصلحت نظام نیز در نخستین جلسه بررسی خود در تاریخ 24 آذر، بند «الف» ماده «1» این لایحه را اصلاح کرد. در این بند و در تعریف جرم منشا آمده است: «هر رفتاری که مطابق ماده دو قانون مجازات اسلامی مصوب یکم اردیبهشت 92 جرم محسوب شود، از منظر این قانون تخلفات مذکور در قانون مبارزه با قاچاق کالا و ارز با اصلاحات بعدی، همچنین عرضه و خرید خارج از شبکه های فراورده های نفتی و دارویی جرم محسوب می شود» که عبارت «و همچنین عرضه و خرید خارج از شبکه فراورده های نفتی و دارویی جرم محسوب می شود» از این بند حذف شد. همچنین اعضای مجمع تشخیص مصلحت نظام در جلسه دیروز خود و در دومین روز بررسی لایحه اصلاح قانون مبارزه با پول شویی، در بند «پ» ماده «2»، نظر شورای نگهبان را تایید کردند. در این بند آمده است: «پنهان یا کتمان کردن یا تغییر دادن اطلاعات مربوط به ماهیت واقعی، منشا، منبع، محل، نقل و انتقال، جابه جایی یا مالکیت عوایدی که به طور مستقیم یا غیرمستقیم در نتیجه جرم تحصیل شده باشند».
اعضای مجمع همچنین در ادامه بررسی خود نظر مجلس شورای اسلامی را درباره ماده «5» این لایحه تایید کردند. در این ماده تاکید شده است: «کلیه صاحبان مشاغل غیرمالی و موسسات غیرانتفاعی و همچنین اشخاص حقیقی و حقوقی از جمله بانک مرکزی جمهوری اسلامی ایران، بانک ها، موسسات مالی و اعتباری، بیمه ها، بیمه مرکزی، صندوق های قرض الحسنه، بنیادها و موسسات خیریه، شهرداری ها، صندوق های بازنشستگی، نهادهای عمومی غیردولتی، تعاونی های اعتباری، صرافی ها، بازار سرمایه (بورس های اوراق بهادار) و سایر بورس ها، شرکت های کارگزاری، صندوق ها و شرکت های سرمایه گذاری و همچنین موسساتی که شمول قانون بر آنها مستلزم ذکر نام می باشد، از قبیل شرکت ملی نفت ایران، سازمان گسترش و نوسازی ایران و غیر آنها، مکلفند آیین نامه های مصوب هیئت وزیران در ارتباط با پول شویی و تامین مالی تروریسم را اجرا کنند».
ماده «7» مکرر مصوبه مجلس از دیگر مواد اختلافی بود که مجمع تشخیص مصلحت نظام بند «ب» و «د» و تبصره «4» بند «ذ» و الحاق یک تبصره به بند «ب» ماده «7» مکرر آن را اصلاح کرد.
محسن رضایی ماجرای دیروز مجمع را در اینستاگرام خود این گونه توضیح داد: «دولت و قوه قضائیه، لایحه اصلاحیه قانون قبلی را تهیه و به مجلس فرستاده بودند. هیئت عالی نظارت هم قبلا مغایرت های این لایحه با سیاست های کلی را برشمرده و به شورای نگهبان فرستاده بود. شورای نگهبان آن ایرادات را به دلیل مغایرت با اصل 110 قانون اساسی به مجلس ابلاغ کرد. سرانجام، موضوع به مجمع تشخیص مصلحت بازگشت و مجمع هم با رعایت مصلحت، مغایرت ها را تشخیص داده، مصوبه مجلس اصلاح شد».
غایبان جلسه دیروز مجمع
آیت الله آملی لاریجانی در حالی اولین ریاست بر مجمع تشخیص مصلحت نظام را تجربه کرد که محمود احمدی نژاد غایب بود. احمدی نژاد در دور جدید مجمع نیز از سوی مقام معظم رهبری به عنوان عضو حقیقی این نهاد انتخاب شد و برخلاف انتظار برخی او در بیشتر جلسات شرکت کرد. به همین دلیل است که غیبت او در اولین جلسه بعد از درگذشت آیت الله هاشمی شاهرودی توجه برانگیز بود. باید منتظر ماند و  دید آیا احمدی نژاد از این به بعد خط مشی غیبت را در دستور کار قرار می دهد یا خیر. از دیگر غایبان جلسه دیروز می توان به حسن روحانی، ناطق نوری، احمد توکلی، آیت الله حسن صانعی و آیت الله مومن که در بستر بیماری است و سید محمدرضا مدرسی اشاره کرد.
لعیا جنیدی، معاون حقوقی حسن روحانی، یکی از حاضران جلسه دیروز بود. حضور او به احتمال زیاد برای پیگیری موضوعات مربوط به لوایح چهارگانه صورت گرفته است. حسن روحانی بارها بر لوایح چهارگانه و همکاری ایران با FATF تاکید کرده است. او همچنین از هم نظری روسای سه قوه بر این موضوع خبر داده بود. حالا اما رئیس قوه قضائیه، بر کرسی ریاست مجمع تشخیص مصلحت تکیه زده است.
                