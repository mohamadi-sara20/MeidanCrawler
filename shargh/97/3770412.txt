پنج‌شنبه ۲۱ تیر ۱۳۹۷
-----------------------------------------
سرمقاله
-----------------------------------------
کجا اشتباه می کنیم؟
-----------------------------------------

                    یکی از مشکلات جدی کشور در مباحث آبی، ضعف شدید دیپلماسی رسانه ای آبی است. بررسی عملکرد مدیریت رسانه ای مسائل آبی کشور نشان می دهد که متاسفانه برخی مسئولان ذی ربط و غیرذی ربط دخیل در مسائل آبی از دو مشکل عمده «عدم ورود به موقع رسانه ای» و «اظهارنظر بی موقع و نابجا در مسائل آبی» رنج می برند. سیستم های آبی، سیستم های درهم تنیده انسانی- طبیعی و مسائل اجتماعی جزء جدایی ناپذیر مسائل آبی هستند. به دلیل غفلت جدی ساختارها و نهادهای سیاست گذاری از ابعاد و تبعات انسانی (اجتماعی-سیاسی) مسائل آب، این روزها کشور تحت تاثیر جدی ابعاد اجتماعی و سیاسی مسائل آب و محیط زیست در نقاط مختلف است که از جمله آنها می توان به مشکلات و چالش های آب شرب در برخی از شهرهای استان خوزستان و همچنین سیستان وبلوچستان اشاره کرد. اوایل تیرماه امسال و هم زمان با آغاز فصل تابستان و کاهش شدید بارندگی و هشدارهای مکرر مسئولان مبنی بر ایجاد تنش های آبی شدید در بسیاری از مناطق و شهرهای کشور، به ناگاه یک پرونده قدیمی مربوط به 15سال پیش بازگشایی شد که ادعا می کرد هیئت وزیران در شانزدهم آذرماه 1382 با انتقال آب شیرین از ایران به کویت موافقت کرده است و از آن تاریخ آب شیرین مردم خوزستان به کویت منتقل می شود. این خبر حدود بیش از یک هفته در حالی در شبکه های مختلف مجازی مکرر دست به دست می شد که متاسفانه هیچ واکنش مناسب و قاطعی به این شایعه و خبر نادرست از سوی مسئولان و به ویژه رسانه های متولی آب، نشان داده نمی شد. انتشار این خبر کذب همراه با مشکلات جدی کمی و کیفی تامین آب شرب در این مناطق سبب شد که برخی از مردم با تصور صحت این خبر، به خط لوله هایی حمله کنند که بنا بر آن ادعاهای کذب، آب شیرین مردم خوزستان را به کویت منتقل می کرد، اما به همان خط لوله ای دقیقا حمله شد که آب خام تصفیه خانه آبادان را برای آب شرب این شهرها تامین می کرد. هرچند برخی شواهد نشان از برخی برنامه ریزی های جدی برای این مسائل و ایجاد چالش های اجتماعی و سیاسی در نقاط مختلف در انتشار اخبار کذب و جعلی و ایجاد پرونده های این چنینی برای دامن زدن به التهابات کشور دارد، اما سوال این است که چرا باید این شایعه تا حدود بیش از یک هفته در فضای جامعه پخش شود و رسانه های متولی آبی کشور هیچ پاسخ قاطع و شفافی به این مسائل ندهند و نتوانند یک شایعه کذب و نادرست را که اساس یک به هم ریختگی اجتماعی در منطقه ای از کشور شده است، پاسخ دهند؟ هم زمان با چالش های غرب کشور، خبری به نقل از رئیس سازمان پدافند غیرعامل کشور از سوی خبرگزاری ها منتشر شد: «تغییرات اقلیمی در ایران مشکوک به دخالت خارجی هاست. مراکز علمی که در کشور وجود دارد مطالعه ای در این خصوص انجام داده اند که نتیجه مطالعات این موضوع را تایید می کند. علاوه بر این، ما با بحث ابردزدی و برف دزدی نیز مواجه هستیم». این مسئله با واکنش های متعددی در جامعه روبه رو شد. هر چند از منظر هیدروپلیتیکی و حتی حقوق بین الملل محیط زیست مشابه چنین مباحثی مطرح است، اما اشکال بزرگ در اینجا همچنان «ضعف دیپلماسی رسانه ای آبی» است.اگر مسئولان امر با انجام مطالعاتی به این قطعیت رسیده اند (که اثبات علمی آن اما و اگر جدی دارد) مشخص نیست لزوم مطرح و رسانه ای کردن این مسئله در شرایط فعلی نابسامان سیاسی- اجتماعی آبی کشور و مشکلات و چالش های آبی غرب و خوزستان چیست؟ اگر مسئولان به نتیجه قطعی رسیده اند و از این مسئله مطمئن هستند، باید برای مقابله با آن اقدام کنند؛ جارزدن و رسانه ای کردن و فضاسازی نادرست این مسئله با شرایط فعلی نابسامان اجتماعی آب در کشور چه توجیهی دارد؟ آیا بیان این مسئله به این شکل و در شرایط فعلی آبی کشور، با اصول اولیه پدافند غیرعامل هم خوانی دارد؟ بدون شک، هم اظهارنظر بی موقع و هم عدم اظهارنظر به موقع درباره مسائل و چالش های آبی کشور، می تواند به چالش های جدی پیش روی مسائل آب و محیط زیست کشور دامن بزند. با توجه به چالش های جدی سیاسی-اجتماعی آبی پیش روی کشور توصیه اکید می شود مسئولان و نهادهای سیاست گذاری متولی در این زمینه، نگاهی جدی به مسئله و کارکردهای رسانه در حوزه آب داشته باشند و برنامه ریزی و دقت دوچندانی روی کارکرد ابزارها، فرصت ها و چالش های دیپلماسی رسانه ای آب در کشور داشته باشند.
                