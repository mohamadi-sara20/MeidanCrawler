چهار‌شنبه ۱۰ مرداد ۱۳۹۷
-----------------------------------------
یادداشت
-----------------------------------------
آیا بازسازی سرمایه اجتماعی اصلاح طلبی ممکن است؟
-----------------------------------------

                    در ایام انتخابات 96 سقف بالایی از سرمایه اجتماعی در مشارکت سیاسی انتخاباتی بروز پیدا کرد. اکنون در زمانی کمی بیشتر از یک سال مدام سخن از فروریزش سرمایه اجتماعی می شود. به نظر می رسد اول باید توضیح داد که چه شده و چه روندی در این یک سال اتفاق افتاده است که اکثریت تحلیلگران از امر آشکار فروریزی سرمایه اجتماعی و افتراق و ناامیدی سخن می گویند.به نظر می رسد اولین استارت ناامیدی و فروریزش سرمایه اجتماعی در بعد از انتخابات با ناامیدی از چینش کابینه و انتخاب همکاران دولت زده شد. کابینه انتخابی حسن روحانی نسبتی با امیدهای برانگیخته ایام انتخابات و به ویژه توقعاتی که رئیس جمهور برای مردم ایجاد کردند، نداشت. با توجه به فهم محدودیت های انتخاب توقع یک کابینه ایده آل وجود نداشت اما آنچه اتفاق افتاد به وضوح در جهت عکس خواست پایگاه اجتماعی امیدوار به تغییر بود و چنان یاسی را به جامعه آورد که کم سابقه بود. در ادامه کار نیز دولت کارنامه ای ضعیف از خود برجای گذاشت و این چنین بود که مهم ترین ضربه سال های اخیر به سرمایه اجتماعی نیروهای درپی تحول تدریجی و بهبودخواهی سیاسی، اقتصادی و اجتماعی وارد شد؛ سرمایه ای که برای ایجاد آن خون دل های فراوانی از طرف نیروهای متعهد به منافع ملی خورده شد. اکنون هدف مقصرسازی و مچ گیری نیست بلکه غرض روبه رویی صریح با واقعیت است. نمی توان همه چیز را در زرورق پوشالی ملاحظاتی بی فرجام پوشاند.برای مواجهه با بحران نباید فرافکنی کرد. بحران ابتدا به ساکن منشا درونی دارد و عوامل محیطی و بیرونی بر بستری از ضعف ها و کاستی های درونی سوار می شوند. علاوه بر ضعف دولت که به آن اشاره شد، اصلاح طلبان نیز نتوانستند ارتباط موثری با دولت برقرار کنند و در عمل بنا بر دلایلی دو سویه، این تعامل کیفیت ارتباط موثری نیافت. هم دولت روحانی با انتخاب های بعد از انتخابات و توجه بیشتر به نیروهای محافظه کار گرایش به راست پیدا کرد و هم اصلاح طلبان به دلایل ضعف سازماندهی و راهبردی نتوانستند در پساانتخابات نقش موثری بازی کنند و گویی بسندگی در نسبت با وضع موجود بر آنها چیره شده بود. البته این مسئولیت همچنان بر دوش اصلاح طلبان است که دولت را به پاسخ گویی، تعامل و بسترسازی برای گفت وگوی ملی فرابخوانند و رویکرد خود از حمایت صرف و انفعالی را به سمت رویکرد انتقادی- حمایتی با دولت تعریف کنند.تحلیل اشتباه دولت از شرایط جهانی و مساعدنبودن آن، از دیگر عوامل ناکارایی راهبردهای دولت برای حل مشکلات بود. علاوه بر فشار برخی نیروها، ویرانی طلبان نیز با هجمه رسانه ای بسیار سنگین دولت و حتی نیروهای متعهد به مردم در بین اصلاح طلبان را به باد تخریب گرفتند؛ هرچند در برخی رسانه ها گاهی نقدهای درست هم شنیده می شود و تعداد محدودی از چهره های اصیل اصلاح طلبی به نقدهای بی پروا از دولت و موانع پیش روی دولت می پردازند.خروج سرمایه های اقتصادی مردم از کشور نماد آشکاری از بی اعتمادی به وضع موجود و فروریزش سرمایه اجتماعی است و در مقابل رویکردهای اقتصادی دولت در سه ماه گذشته و تن ندادن به ضرورت تغییر و بازسازی در تیم اقتصادی و انجام ندادن اقدام جدی از سوی دولت در زمینه فساد و رانت هایی که به ویژه به بهانه کنترل سیاست های اقتصادی در ماه های اخیر، نه تنها نتوانست از مسئله دارشدن اعتماد عمومی نسبت به سیاست گذاری های دولت جلوگیری کند بلکه خود نیز ذهنیت های منفی را سبب ساز شد. ما اکنون با واقعیتی پر از دغدغه و نگرانی جدی روبه رو هستیم؛ تغییرات اقلیمی و کاهش منابع زیست محیطی، اقتصاد رانتی، ناکارایی سیاست گذاری ها و چالش های اجتماعی و سیاسی و علاوه بر آن تنش در سیاست منطقه ای و بین المللی. سخن این است که چگونه می توان با تحلیل و فهمی مناسب به مصاف این چالش ها و مخاطرات پیش رو رفت؟ اصلاح طلبان و نیروهای ملی و دموکراسی خواهان چه نقشی می توانند ایفا کنند. آیا ترمیم اعتماد اجتماعی در چنین شرایطی ممکن است؟بسیج اجتماعی ناشی از وفاق اجتماعی است و در بستر آن شکل می گیرد. وفاق اجتماعی به زمینه های واقعی نیاز دارد. این امر بدون همراهی مجموعه دولت و سایر دستگاه ها امکان ناپذیر است.
                