سه‌شنبه ۱۶ بهمن ۱۳۹۷
-----------------------------------------
سرمقاله
-----------------------------------------
عفو عمومی در 40 سالگی انقلاب
-----------------------------------------

                    «یکی از نکات بسیار مهم برای مردم و خود دستگاه قضائی، بحث حبس است. در حال حاضر زندان ها بیش از فضای استاندارد خود میزبان زندانیان هستند و در بعضی جاها با مشکلاتی مواجه اند». این بخشی از سخنان ریاست قوه قضائیه درباره زندان و زندانیان و کمبود فضا در زندان های ایران است. مطابق گزارش مرکز بین المللی مطالعات زندان های جهان، ایران از حیث تعداد زندانی در رتبه هشتم جهان قرار دارد؛ البته این آمار مربوط به زندانیان ثابت زندان هاست. برابر آماری که آقای رحمانی فضلی، وزیر کشور، در گزارش آسیب های اجتماعی خود در سال گذشته به مجلس ارائه کرد و همین گزارش در حضور مقام معظم رهبری هم قرائت شد، سالانه حدود 600 هزار نفر که دارای محکومیت های کوتاه مدت یا قرار تامینی که برای چند روز تحت نظر هستند، وارد زندان ها می شوند، هم از افرادی هستند که تجربه تلخ زندان را دارند. مرکز بین المللی مطالعات زندان های جهان ترکیب زندانیان ایران را بررسی کرده است؛ حدود سه درصد از زندانیان ایران زنان هستند و تعداد زندانیان با سن کمتر از 18 سال بسیار کم بوده و پنج صدم درصد از زندانیان را به خود اختصاص داده است. با نگاهی به قانون بودجه سنواتی مشخص می شود بودجه اختصاص یافته به هزینه های جاری زندان برای سازمان زندان ها بسیار بالاست. آخرین آماری که توانستم در زمان تهیه این نوشته استخراج کنم، مربوط به سال 95 است که 514 میلیارد تومان بوده است، در حالی که بودجه سال 94 مبلغ 428 میلیارد تومان بود. اگر همین افزایش را مبنا قرار دهیم، بودجه سال 98 نزدیک به هزار میلیارد تومان خواهد شد. رئیس سازمان زندان ها و اقدامات تامینی و تربیتی در آخرین اظهارنظر به عنوان یک مقام مسئول درباره آمار زندانیان در ایران، جمعیت کیفری زندان های کشور را بیش از 240 هزار نفر اعلام کرده که سه درصد از این زندانیان زن هستند. به گفته او جرائم مواد مخدر با 39 درصد بیشترین تعداد زندانیان کشور را به خود اختصاص داده اند، جرائم مربوط به سرقت با 20 درصد و جرائم علیه اشخاص با 10 درصد در ردیف های بعدی قرار دارند. جمعیت زندانیان کشور با رشد دودرصدی روبه روست. متاسفانه نگاه برخی قضات به مجازات زندان نگاهی برگرفته از تعالیم مذهبی و حتی قوانین موجود نیست. این نوع احکام برخلاف توصیه های رئیس قوه قضائیه است. در مطلبی خواندم در یکی از دادگاه های کانادا فرد فقیری را که یک قرص نان سرقت کرده و دستگیر شده بود، محاکمه می کردند. متهم در پاسخ به رئیس دادگاه که چرا این عمل را انجام دادی، گفت گرسنه بودم؛ چاره دیگری نداشتم. رئیس دادگاه او را محکوم به جزای نقدی می کند و مبلغ جزای نقدی را شخص پرداخت می کند و از اعضای هیئت منصفه و تماشاچیان دادگاه می خواهد هر یک مبلغی در اختیار دادگاه قرار دهند و آن مبلغ را به متهم پرداخت می کند و می گوید در جامعه ای که فردی ناچار باشد برای رفع گرسنگی خود سرقت کند، مسئولان و مردم باید جریمه شوند نه فرد متهم. حال که به مناسبت 40سالگی انقلاب، ریاست قوه قضائیه درصدد برآمده از مدلول مواد 97 و 98 قانون مجازات اسلامی استفاده و درخواست عفو عمومی کند، توجه به مطالب زیر ضروری است؛ عفو عمومی در شرایط خاص مثلا وقوع انقلاب که نمونه آن در اردیبهشت سال 58 و عفو عمومی امام (ره) صورت گرفت. اینکه در 40 سالگی انقلاب، در شرف انجام است، مشابه عفو عمومی سال 58 است و یکی از موارد سقوط مجازات به طور عمومی است و شخص خاص یا مجرم معینی را مدنظر قرار نمی دهد.
 این نوع عفو طبق قاعده همه متهمان، خواه مورد تعقیب واقع شده باشند یا نه را در بر می گیرد و درباره تمام محکومان قطعی و غیرقطعی موثر است. به دیگر سخن، عفو عمومی تعقیب و دادرسی را هم در هر مرحله ای که باشد، موقوف می کند و اگر حکمی صادر شده یا در حال اجراست، فورا متوقف می شود. بالطبع اگر دعوی عمومی هنوز تعقیب نشده باشد، پس از آن دیگر تعقیب نمی شود و اگر تعقیب شروع، اما حکمی هنوز صادر نشده باشد، رسیدگی به دعوی موقوف می شود. اگر هم قسمتی از حکم اجرا شده باشد، اجرای باقی مانده آن هم متوقف می شود. برابر ماده 98 قانون مجازات اسلامی همه آثار محکومیت را منتفی می کند؛ اما باید در نظر داشت که در پرداخت دیه و جبران خسارت زیان دیده تاثیری ندارد. عفو عمومی علاوه بر مجرمان اصلی، شرکا و معاونان جرم را نیز شامل می شود و علت آن اصولا صرف نظر از شخصیت مجرم یا مجرمان است. البته در ماده 23 آیین نامه کمیسیون عفو و بخشودگی به 13 مورد خاص و نیز مواردی که مقام معظم رهبری موافقت کنند، اشاره شده است. ایام و مناسبت های عفو نیز در آیین نامه آمده است؛ عفو عمومی شامل همه متهمان و محکومان می شود. البته در ماده 26 آیین نامه کمیسیون عفو و بخشودگی پنج مورد از شمول عفو عمومی خارج شده است که عبارت اند از: 
1- قاچاق حرفه ای 2- موارد حق الناس 3- سرقت مسلحانه 4- مصادیق مهم جاسوسی، محاربه، قاچاق سلاح و مهمات، اختلاس و ارتشا و آدم ربایی 5- جرائم مستوجب حد شرعی اعدام و رجم (مانند زنای محصنه، زنای به عنف و لواط) مشروط بر اینکه جرم با شهادت شهود ثابت شود؛ نه به طرق دیگر ثبوتی مندرج در قانون. ماده 24 آیین نامه عفو و بخشودگی سیاست ها و شرایط عفو، تخفیف و تبدیل مجازات ها را برشمرده که اهم آنها عبارت اند از: 
1- توجه به تدابیر و منویات مقام معظم رهبری در مقاطع اعطای عفو 2-تلقی عفو محکومیت به عنوان یک اقدام معنوی و عنایت جمهوری اسلامی و مهم تر از همه در بند 4 توجه به ضرورت ها، مصالح اجتماعی، سیاسی و منطقه ای. 
حال با توجه به سیاست ها و شرایط عفو عمومی موضوع ماده 24 آیین نامه عفو و بخشودگی، باید توجه داشت بخشی از زندانیان موجود یا تحت تعقیب کسانی هستند که برابر فصل اول از کتاب پنجم قانون مجازات اسلامی تحت عنوان جرائم ضد امنیت داخلی و خارجی محکوم یا مورد تعقیب قرار گرفته اند. هرچند مستند به بند 4 ماده 26 آیین نامه عفو و بخشودگی تنها «مصادیق مهم جاسوسی» شامل عفو نمی شود و دیگر موارد موضوع کتاب پنجم قانون مجازات اسلامی مشمول عفو می شوند و قید «مصادیق مهم جاسوسی» هم نیت نهایی مقنن را بر این قرار داده است که تنها موارد جاسوسی مهم از شمول عفو خارج شود؛ اما در سال های گذشته چه در عفو های موردی و چه دیگر موارد، متهمان و محکومان امنیتی از شمول عفو خارج شده اند؛ اما امروز توقع این است که متهمان و محکومان امنیتی که معمولا دارای جرم سیاسی هستند و با توجه به قانون تشکیل دادگاه های عمومی و انقلاب، مرجع رسیدگی به این اتهامات آنان دادگاه انقلاب است که شرایط ویژه رسیدگی خود را دارد، نیز مد نظر قرار بگیرند. به تازگی با تصویب تبصره ذیل ماده 48 قانون آیین دادرسی کیفری این نوع متهمان از شرایط مساوی با دیگر متهمان برای انتخاب وکیل برخوردار نیستند و موظف و مکلف اند از وکلای تعرفه شده از سوی قوه قضائیه استفاده کنند. به نظر می رسد با نظر به اهداف مندرج در ماده 36 آیین نامه عفو و بخشودگی به ویژه تلقی عفو محکومان به عنوان یک اقدام معنوی و مورد عنایت مسئولان ارشد کشور که همیشه ضرورت ها و مصالح اجتماعی و سیاسی و منطقه ای ایران را مد نظر قرار می دهند و با توجه به تلقی از این اقدام که پایه های مستحکم نظام را نشان می دهد که قادر است محکومان و متهمان را مورد عفو عمومی مد نظر مقنن قرار دهد، محکومان سیاسی هم بتوانند مشمول این اقدام شوند.
                