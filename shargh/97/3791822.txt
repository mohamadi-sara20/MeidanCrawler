پنج‌شنبه ۲۵ مرداد ۱۳۹۷
-----------------------------------------
یادداشت
-----------------------------------------
سنگ زیرین انقلاب
-----------------------------------------

                    «همانا من برای اتمام مکارم اخلاق مبعوث شدم». پیامبر گرامی (ص)پس از دو سال حبس انفرادی در اداره استخبارات بغداد، درهای سلول که در یک زیرزمین واقع شده بود، باز شد. شاید در این مدت به اندازه انگشتان دست هایش آفتاب را ندیده بود، همچنین ماه و ستارگان را.... آثار شکنجه و پذیرایی های مخصوص! که بعثی ها به ویژه سرگرد محمودی، افسر ارشد بعثی، از او کرده بود، بر چهره و رخسارش نمایان بود. چهره ای زرد و رنگ پریده با بدنی نحیف و رنجور از درد...، اما او در آن تاریکی مطلق، با افق های دور نسبت داشت و روزنه های امید و روشنایی بخش را می دید...، بلکه خود به هاله ای از نور تبدیل شده بود و به سایر هم بندانش روشنی می بخشید و امید. از جدش موسی بن جعفر علیه السلام آموخته بود که همیشه و درهرحال می توان امید داشت، حتی اگر «فی قعر السجون» باشی. نمایندگان صلیب سرخ پس از دو سال سراغش آمده بودند و به اصطلاح می خواستند اوضاع زندان را براساس موادی از کنوانسیون ژنو که درباره اسیران و زندانیان و حقوق مشروع و قانونی آنان نوشته شده بود، بررسی کنند، از جیره غذایی روزانه تا مسائل بهداشتی و حقوق فردی مثل رعایت نظافت محیط، وعده های غذایی، لباس های زیر و رو، وجود حمام و توالت، مقدار نور و هوا در سلول و سهم هواخوری خارج از محیط سلول در هفته و...، اما دریغ و صد دریغ! «میشل»، سرگروه نمایندگان، یک فرد مسیحی و میان سال و باتجربه بود. همو بود که پس از سال ها مراوده و آمدوشد به اردوگاه ها در عراق و آشنایی با روحیات فوق العاده ملی و دینی اسیران ایرانی، سوگند یاد کرده بود که در هیچ جای دنیا و بین سایر اسیران ملل دیگر، مانند اسیران ایرانی ندیده و نشنیده است و در سخنانی در مرکز سازمان صلیب سرخ جهانی در ژنو اذعان کرده بود که اسیران ایرانی خارق العاده هستند و در عراق، جمهوری اسلامی دیگری تشکیل داده اند. در حضور سرگرد محمودی و سایر افسران عالی رتبه بعثی، میشل از او درباره شرایط محیط زندان و برخورد زندانبانان سوال کرد، سید در جواب آنان گفته بود: «خدا را شاکریم، الحمدلله این برادران عراقی با محبت با ما برخورد می کنند و همه چیز خوب است!». دو روز از رفتن نمایندگان صلیب سرخ می گذشت که سرگرد محمودی وارد زندان شد تا مقدمات پذیرایی را برایش فراهم کند! او شکنجه گر مخصوص سید بود و قبل از آمدن نمایندگان صلیب سرخ هم برای گرفتن زهر چشم و تهدید به قتل، مته برقی را تا استخوان سر او فرو برده بود! سرگرد محمودی که به زبان فارسی هم مسلط بود، درحالی که خنده ای خشک و بی روح و از سر تکبر و موفقیت بر لب داشت، رو کرد به سید ما و گفت: «هان! سید چرا حقیقت را به نمایندگان نگفتی؟! ترسیدی که دوباره مته روی سرت بگذارم؟!...»؛ اما سید مثل همیشه با سکوت معنادار خود که نشان از وقار و آرامش قلبی او بود، با روی گشاده و لبخندی بر لب که خاص اولیای خداست گفت: «سرگرد محمودی، برادر عزیز، تو خود در طول این مدت که مسئول اذیت و آزار من بودی، بارها مشاهده کردی که هیچ گاه از نحوه برخورد و رفتار شما نسبت به خود شکوه و شکایتی نداشته ام و در حین شکنجه کوچک ترین اعتراضی نکرده و فریادی نزده ام! به خدای احد و واحد، من جز از معبود و خالق خویش از هیچ چیز و هیچ کس دیگری ترس و واهمه ای ندارم، اما نخواستم آبروی شما را نزد آنان ببرم!». سرگرد محمودی گفت: «چه دلیلی داشت که این کار را نکردی؟» و او در جواب گفت: «به این دلیل که هم ما مسلمانیم و هم شما، اما نمایندگان صلیب سرخ غیرمسلمان بودند، مگر در قرآن نخوانده ای که می فرماید: «و لن یجعل الله للکافرین علی المومنین سبیلا» و خداوند هرگز برای کافران به زیان مومنان راهی (تسلطی) نگشوده است (141 نساء). به خدا قسم نخواستم شکایت یک مسلمان را به غیرمسلمان کنم». این گونه بود که سرگرد محمودی بعثی از شدت عذاب وجدان، کلاه نظامی اش را به زمین کوبید و اشکش جاری شد و شد عبد و عبید سید مظلوم آزادگان کشور حجت الاسلام سیدعلی اکبر ابوترابی (روحش شاد و یادش همواره گرامی باد).مقام معظم رهبری فرمودند: «آزادگان سنگ زیرین این انقلاب هستند».26 مرداد سالروز بازگشت آزادگان سرافراز به میهن اسلامی مبارک.
                