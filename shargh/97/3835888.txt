شنبه ۳ آذر ۱۳۹۷
-----------------------------------------
حرف اول
-----------------------------------------
حافظ حقوق صنفی مطبوعات کشور
-----------------------------------------

                    مدیرمسئول «شرق» از معدود مدیران رسانه های کشور است که به قول کامبیز نوروزی (مدرس حقوق رسانه) عنصری فراجناحی و نماد یک مطالبه گر صنفی است. من بیش از 18سال است که مهدی را می شناسم. 
خاطره ای ذکر کنم که شاید برای همه صاحبان رسانه یک راهبرد راهگشاست.
سال 80 که وی فرماندار چابهار بود، به همراه کمیسیون فرهنگی مجلس، سفری سه روزه به چابهار داشتیم که اتفاقا در جشن عید مبعث کنار برادران و خواهران اهل تسنن بودیم.
شیعه و سنی، اصولگرا و اصلاح طلب چابهار آن چنان رحمانیان را مقبول و مطلوب خویش می دانستند که به قول ایران نژاد، نماینده محترم چابهار، فرماندار حوزه انتخابیه اش را معدل یک ایرانی، وطن دوست و فراجناحی می دانست و اظهار می کرد حضور آقای فرماندار چابهار در منطقه سنی نشین موجب آرامش شهروندان (سنی و شیعه) است.در هتل لیپار مهدی را تنها گیر آوردم و گفتم به خاطر این روحیه فراجناحی و کارنامه موفق می خواهم از شما دعوت کنم بیایید معاونت سیاسی استانداری مرکزی را قبول کنید و اگر بپذیرید این جانب به عنوان نماینده اراک حاضرم با استاندار و وزیر کشور طرح موضوع کنم.پاسخ دل نشین مهدی رحمانیان بر عمق وجودم نشست؛ با متانتی مثال زدنی گفت: طبیعی است هر فرمانداری از ارتقا به معاونت سیاسی استانداری استقبال می کند، ولی چون این منطقه محروم است، ترجیح می دهم اینجا بمانم و در جهاد محرومیت زدایی سهیم باشم. در روز بعد از انتخابات مرحله اول هم جمله ای از مهدی رحمانیان شنیدم که حلاوت آن به مراتب از جمله سال 80 وی در چابهار بیشتر بود.آن جمله دل نشین و اثرگذار این بود که خطاب به من گفت: «اگر به عنوان نماینده مدیران مسئول به هیئت نظارت بر مطبوعات راه یابم، مدافع آزادی مطبوعات با گرایش های مختلف سیاسی خواهم بود. اگر روزی کیهان، جوان و خبرگزاری فارس در معرض توقیف باشند، مدافع تمام قد این نشریات خواهم بود».  این جمله رحمانیان روح و روانم را صیقل داد و به 222 رای دهنده که در مرحله اول انتخابات (یکشنبه 27 آبان) به او لبیک گفتند، درود فرستادم. زیرا رای به چنین مدیر بی ادعایی، منطقی، عاقلانه و سازگار با منافع ملی است که البته از اهالی صنف مطبوعات جای تقدیر دارد.این تفکر فراجناحی مهدی را ستایش می کنم. یک عنصر اصلاح طلب به این حد از بلوغ سیاسی رسیده که با افتخار اعلام می کند در هیئت نظارت بر مطبوعات با تمام وجود از حق آزادی مطبوعه های سرشناس اصولگرا دفاع خواهد کرد. این تفکر در واقع نیاز زمانه ماست و اتفاقا مقبول رهبری، دولت و مردم است.قبول کنیم که صنف ما به فرهیخته ای چون مهدی رحمانیان نیاز دارد.
                