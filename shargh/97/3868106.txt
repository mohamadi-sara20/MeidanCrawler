چهار‌شنبه ۲۴ بهمن ۱۳۹۷
-----------------------------------------
یادداشت
-----------------------------------------
انتخابات استانی، اکثریتی یا تناسبی؟
-----------------------------------------

                    قوانین انتخاباتی موجود و به ویژه قانون انتخابات مجلس شورای اسلامی از نقاط ضعف متعددی رنج می برند که همگان بر لزوم بازنگری در آنها اتفاق نظر دارند. این موضوع تا آن حد مشکل آفرین بوده که مجمع تشخیص مصلحت نظام نیز در سال های گذشته اقدام به تدوین سیاست های کلی نظام در حوزه انتخابات کرده است و این سیاست ها در سال 1395 از سوی مقام معظم رهبری ابلاغ شده اند. بنابراین بازنگری در این قوانین علاوه بر آنکه مطالبه ای عمومی از سوی احزاب، جوامع مدنی، مردم و حتی مقامات اجرائی و نظارتی انتخابات بود، به تکلیفی برای دولت و مجلس نیز بدل شد. در همین راستا و با توجه به تعلل دولت در ارائه لایحه ای جامع در این حوزه، طرحی به منظور اصلاح قانون انتخابات مجلس شورای اسلامی از سوی جمعی از نمایندگان مجلس تقدیم هیئت رئیسه شد که هم اکنون در مراحل نهایی بررسی در صحن علنی به سر می برد. پنج ماده از این طرح، ناظر بر موضوع حوزه بندی انتخابات در ایران است که با توجه به اهمیت موضوع، حتی از کل این طرح تحت عنوان طرح استانی شدن انتخابات یاد می کنند. حوزه بندی انتخابات به عنوان یکی از مولفه های مهم نظام انتخاباتی در کنار ساختار برگه رای، فرمول انتخاباتی و سایر مباحث ناظر بر فرایند انتخابات نقش بسزایی در نحوه تحقق حاکمیت مردم در تعیین سرنوشت اجتماعی خود دارد. این موضوع از چنان اهمیتی برخوردار است که حتی یکی از روش های مهندسی انتخابات و دست کاری غیرملموس در نتیجه انتخابات صرفا می تواند از طریق نحوه حوزه بندی محقق شود. این روش مخرب در انتخابات که از آن تحت عنوان «جری ماندرینگ» یاد می شود، به تنهایی و بدون بهره گیری از هیچ روش یا اقدام دیگری می تواند نتایج انتخابات را در حوزه های انتخابیه مدیریت کرده و با تغییرهای ناشی از سیاست های حاکمیتی مواجه کند. سوال اساسی درخصوص پیشنهاد چنین موادی در قالب طرح اصلاح قانون انتخابات آن است که با توجه به وجود قانون مجزایی به منظور تعیین حوزه های انتخاباتی مجلس شورای اسلامی در ایران که در سال 1366 به تصویب مجلس شورای اسلامی رسیده و یک مرحله نیز در سال 1395 اصلاح شده است، چرا پیشنهادکنندگان به جای اصلاح این شیوه حوزه بندی در قانون مربوطه، اقدام به الحاق موادی به قانون انتخابات مجلس شورای اسلامی کرده اند؟صرف نظر از این موضوع، باید توجه داشت تغییر در هریک از مولفه های اساسی یک نظام انتخاباتی مستلزم توجه هم زمان به سایر مولفه های نظام انتخاباتی و تحلیل آثار این تغییر نسبت به سایر جوانب و موضوعات انتخابات است. به طور خاص درخصوص حوزه بندی انتخابات، این موضوع ارتباط وثیق و گسترده ای با مقوله فرمول انتخاباتی داشته و اساسا تغییر اساسی در مبنای حوزه بندی بدون توجه به فرمول انتخاباتی یا نوع نظام انتخاباتی فاقد مبنای کارشناسی موجه است. 
توضیح آنکه به منظور دستیابی هرچه بیشتر به عدالت انتخاباتی و تحقق وزن برابر برای شهروندان نقاط مختلف کشور از منظر حق رای و داشتن نماینده در مجلس شورای اسلامی به عنوان نماد تحقق اراده ملی، روش های مختلفی به منظور طراحی یک پارلمان مناسب که نماینده ای واقعی از سلایق و نظرات مختلف مردم کشور باشد، وجود دارد. یکی از این روش ها یا فرمول های انتخاباتی که در قوانین انتخابات ایران استفاده می شود، نظام انتخاباتی اکثریتی است؛ به گونه ای که پیروز انتخابات در هر حوزه انتخابیه لیست یا فردی است که اکثریت آرا را در آن حوزه به دست آورده باشد. مناسب بودن این فرمول در جهت تحقق مجلسی که واقعا نماینده آرا و سلایق مختلف سیاسی، اجتماعی و فرهنگی مردم باشد، منوط به تعیین حوزه های انتخاباتی کوچک است به گونه ای که کشورهایی مانند انگلستان که از این روش بهره می گیرند، حوزه های انتخابیه خود را الزاما به صورت تک کرسی یا تک نماینده طراحی کرده اند. در مقابل این روش، نظام انتخاباتی تناسبی قرار دارد که در آن صرفا فرد واجد بیشترین آرا به عنوان پیروز انتخابات در نظر گرفته نمی شود و کرسی های انتخاباتی به تناسب نصاب آرای کسب شده از سوی هر لیست انتخاباتی به آن لیست اختصاص می یابد. طبعیتا بهره گیری از نظام تناسبی در انتخابات نیازمند طراحی حوزه های انتخاباتی بزرگ تر است تا بتوان بیش از یک کرسی در هر حوزه انتخابیه در نظر گرفت تا امکان تقسیم کرسی های هر حوزه میان سلایق مختلف سیاسی که بخشی از آرای مردم را به خود اختصاص داده اند، وجود داشته باشد. تجربه کشورهای مختلف جهان به ویژه کشورهای حوزه اروپای قاره ای که از این روش بهره می گیرند، آن است که به منظور تحقق پارلمانی که هرچه بهتر مظهر نمایندگی مردم باشد، باید حوزه های انتخابیه را در حد ممکن بزرگ تر در نظر گرفت تا امکان تخصیص کرسی ها به احزاب و سلایق سیاسی کم طرفدارتر نیز وجود داشته باشد. با وجود چنین نکات ظریفی که ده ها مورد دیگر آن نیز در مباحث علمی پیرامون موضوع انتخابات مطرح است، متاسفانه طرح اصلاح قانون انتخابات به جوانب کارشناسی و تاثیر و تاثری که ابعاد مختلف انتخابات روی یکدیگر دارند توجه نداشته و با وجود حفظ نوع نظام انتخاباتی مجلس شورای اسلامی به شیوه اکثریتی، اقدام به گسترده سازی و توسعه دادن محدوده حوزه های انتخاباتی کرده که این امر می تواند منجر به بدترشدن وضعیت موجود از منظر تحقق جرائم و تخلفات انتخاباتی، کاهش ارتباط نمایندگان با مردم و افزایش لابی گری های نمایندگی در سطح استانی و مواجه شدن با وضعیت تک صدایی در مجلس شود. افزودن امکان مشارکت لیستی در نحوه اخذ رای که در قالب تغییر در ساختار برگه رای و نحوه شمارش آرا محقق می شود نیز ناظر بر یکی دیگر از ابعاد نظام انتخاباتی است که متاسفانه طرح حاضر به این موضوع نیز بدون توجه به ارتباطات میان ابعاد مختلف یک نظام انتخاباتی پرداخته است. در حقیقت طرح موجود با ایجاد این امکان و بدون درنظرگرفتن زیرساخت های لازم برای بهره گیری از روش های لیستی مانند لزوم وجود نظام حزبی مناسب، شفاف و قدرتمند و همچنین وجود مکانیسم اجرائی انتخابات سیستمی یا الکترونیک، قطعا موضوع انتخابات مجلس را بیش از پیش با مشکل مواجه خواهد کرد.
                