شنبه ۲۲ دی ۱۳۹۷
-----------------------------------------
حرف اول
-----------------------------------------
ابر زنان در تاریخ ملی و مذهبی ما
-----------------------------------------

                    در گذشته ای نه چندان دور ابر زنان در تاریخ ایران و اسلام در ذهن و روح زنان ایرانی تاثیری ماندگار داشتند. زنانی که در مقاطع مختلف تاریخ اسلام و ایران نقش آفرینی کرده و نام و اعمال و آثارشان برای همیشه ثبت شده بود. کتب آموزشی و تربیتی رسمی و غیررسمی هم پر بود از سرگذشت این ابرزنان تا الگوی ایدئال را برای زنان و دختران ایرانی مسلمان بنمایاند. در تاریخ معاصر ایران حکومت گران به نسبت گرایش های ملی یا مذهبی خود این الگوها را انتخاب و به جامعه مخاطب خود عرضه کرده اند؛ اما امروز نسل نوی زنان ایرانی چندان تمایلی به الگوگزینی واحد برای زیست فردی و اجتماعی خود نشان نمی دهند و اگر هم تمایلی باشد، با توجه به تنوع خواهی، تکثرطلبی و دگرخواهی نسل جدید متکثر و فراتر از مرزهای جغرافیایی و عقیدتی خواهد بود. این به آن معنا نیست که دستگاه ها و نهادهای رسمی و غیررسمی فرهنگی و نظام های آموزشی و تعلیم و تربیت درباره معرفی الگوها احساس مسئولیت نکنند؛ بلکه تاکیدی است بر ضرورت فراخ اندیشی و توجه به شرایط و مطالبات روز جامعه؛ به ویژه جامعه جوان ایران. این مقدمه را به آن دلیل آوردم که یادآور شوم…
 به دلیل عملکرد و شیوه ناصحیحی که نسل گذشته در معرفی برخی الگوها و نیز تحریف ها و کم و زیادگویی ها و افراط و تفریط ها موجب شده، برخی واقعیت های تاریخی نیز انکار شوند و شاید زمان بیشتر و تلاش مضاعف لازم باشد تا در فضایی آرام و بی طرف نسل نو با مطالعه و دریافت و معرفت خود به ذات عریان حقیقت دست یابد.
روز 22 دی برابر با پنجم جمادی الاول روز ولادت بزرگ بانویی است که نامش هماره در تاریخ اسلام درخشیده و درخشش این نام که منبعث از ایثار و ازخودگذشتگی ها، دلاوری ها و شجاعت و جسارت مقابله با ظلم و حمایت از مظلوم است؛ تا امروز باقی است. 
هرچند اوج این دلاوری و نام آوری بزرگ بانوی تاریخ اسلام با عاشورای حسینی پیوند خورده و حماسه سرایی ها و قهرمانی هایش از زمان رویارویی برادر و یاران و همراهانش در مقابله با لشکر تجاوزگر و خون خوار فرزند معاویه آغاز و پس از شهادت آنان در جریان اسارت خانواده آن بزرگوار پررنگ شد؛ اما هر صفحه از داستان زندگی او پیش از ازدواج و پس از آن برای زنان امروز ایران و عالم اسلام و حتی برای همه بشریت درس آموز است.
زادروز این بانوی تاریخ ساز را در تقویم کشورمان روز پرستار نام نهاده اند. در حالی که این نگاهی محدود و جزئی به شخصیت چندوجهی زینب سلام الله علیه است.
نام زینب در کنار نام دو برادر ارجمندش و دو سید جوانان اهل بهشت بلندمرتبه ماند. دو برادرش حسن و حسین (ع) پس از پدر مرتبت امامت یافتند و دل و جان در پی راهبری مردمان زمان شان به طریقت درست نهادند و افسوس که با بی مهری همان مردمان دنیادوست هر دو به شهادت رسیدند و او نیز مانند جد و پدر و مادر بلندمرتبه و برادران گران قدرش پیشوا شد و پیشوا ماند تا آموزه های قرآنی در لوح دل و جان مسلمانان تا آخرالزمان بماند که قلب آدمی فارغ از جنسیتش می تواند مهبط وحی الهی باشد و زن و مرد فارغ از جنسیت شان می توانند به مقام والای انسانیت و مرتبه بلند تقوا دست یابند.  
امید که زینبی بمانیم و زینبی بمیریم.
                