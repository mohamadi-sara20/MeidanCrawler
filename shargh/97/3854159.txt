دو‌شنبه ۱۰ دی ۱۳۹۷
-----------------------------------------
سرمقاله
-----------------------------------------
حوادث پی درپی تحریم و استقامت روانی مردم
-----------------------------------------

                    اتفاق های متعددی در یک بازه زمانی کوتاه (دو، سه سال گذشته) روح جمعی جامعه ایران را متاثر کرده است. گویا در چله هر فاجعه، فاجعه ای دیگر رخ می دهد. حادثه قطار تبریز-مشهد، آتش سوزی پلاسکو، سقوط معدن زمستان یورت، زلزله کرمانشاه، آتش گرفتن نفتکش سانچی، سقوط هواپیمای هواپیمایی آسمان، آتش گرفتن دانش آموزان در زاهدان و اکنون فاجعه درگذشت 10 دانشجوی دانشگاه آزاد، فقط مواردی از اتفاقات تلخی است که در سال های اخیر جامعه آنها را تجربه کرده است. در کنار این حوادث اگر اعتراضات دی 96 و اعتراضات کارگری اخیر مراه با اقدامات تروریستی نظیر آنچه در مجلس، رژه نیروهای مسلح اهواز و حادثه سیستان و بلوچستان رخ داده است نیز اضافه شود، می توان تصدیق کرد احساسات جمعی جامعه به شدت تحت تاثیر قرار گرفته است. صرف نظر از حوادث تروریستی (که تحلیل چرایی بروز و تکرار آنها موضوع این یادداشت نیست) باید عنوان کرد علاوه بر تعدد رخدادهای تلخ، مواردی دیگر را هم درباره بروز هر فاجعه می توان برشمرد که احساسات جمعی ایرانیان را خسته و آزرده کرده است. یکی از این موارد قابل پیش بینی و پیشگیری بودن این حوادث است. از حادثه مدرسه زاهدان با مسئولیت پذیری کارکنان مدرسه و استفاده از وسایل گرمایشی مناسب این سن و استفاده نکردن از کفپوش قابل اشتعال، می شد پیشگیری کرد. فاجعه دانشگاه آزاد واحد علوم و تحقیقات، در صورت تعطیل نکردن پروژه تله کابین، ساخته نشدن برخی دانشکده ها در ارتفاع بالا با شیب خطرناک و حداقل استفاده از وسایل حمل ونقل غیرفرسوده، قابل پیشگیری بود. این موارد در سایر کشورهای جهان، مابازا دارد که در اینجا به یک نمونه در ایالات متحده آمریکا اشاره می شود. در نوامبر 2016، تصادف اتوبوس مدرسه همیلتون در ایالت تنسی به دلیل بی احتیاطی راننده که سابقه رانندگی بی احتیاط و خطرساز داشته بود، به کشته شدن شش دانش آموز انجامید. در این حادثه کیفرخواست دادگاه فدرال Chattanooga علیه مدرسه به سبب پیش بینی پذیری و اجتناب پذیر بودن حادثه صادر شد. در تمام نظام های حقوقی برای تبیین علل حوادث (غیر از حوادث طبیعی) علت حوادث ذیل رعایت نشدن الزامات، بی احتیاطی، قصور یا ترک فعل قرار می گیرند. در چنین مواردی نتیجه حوادث غیرعمد نیز شامل عنوان مجرمانه قلمداد شده و مستلزم مسئولیت، رسیدگی به خطا و در نهایت مجازات عاملان خواهد بود. واقعیت این است وقتی باور عمومی این باشد که یک حادثه پیش بینی پذیر است؛ آنگاه انتظار و مطالبه طبیعی مردم آن است که افرادی که با ترک فعل، قصور و سهل انگاری خود زمینه ساز بروز حادثه بوده اند، شناسایی، معرفی و عزل شده و البته مطابق قانون با آنها برخورد شود. علت دیگری که تشدیدکننده ابعاد فاجعه است، مسبوق به سابقه بودن آنهاست. گویی نبود یادگیری سیاستی (Policy learning) از حوادث، خود به یک سیاست نهادینه در ساختار اجرائی تبدیل شده و به همین دلیل جامعه شاهد بروز حوادث و فجایعی است که پیش از آن مشابه آنها را دیده است. نکته دیگر این است که عموم مردم در شرایط تروماتیک و برانگیختگی عاطفی، انتظار احساس همدلی از سوی بدنه دولت و حاکمیت و به ویژه از سوی مسئولان مستقیم آن حادثه را دارند. 
برای مثال در حادثه اخیر دانشگاه آزاد در پیام های تکراری مسئولان این دانشگاه که در آن «طلب مغفرت»، «مسئلت صبر» و «ابراز تاثر و تالم» بیان شده است، این انتظار برآورده نمی شود و به این ترتیب، عموم مردم به جای احساس همدلی از پیام دهندگان احساس بیگانگی و حتی موضع گیری درباره آن را دارند. عذرخواهی مسئولان مستقیم، توبیخ و اخراج مقصران و پرهیز از پیام های تسلیت رسمی در کنار حضور مستقیم در حادثه همراه با ارائه توضیحات مکفی، در این حادثه و حوادث مشابه دیده نمی شود و عملا آنچه از سوی مسئولان در این مقاطع رخ داده، فرسنگ ها از خواست عمومی فاصله دارد. ریچارد نفیو در کتاب مهم «هنر تحریم» عنوان کرده که هدف تحریم ها «در هم شکستن استقامت روانی مردم یک کشور» است تا تحریم ها در کشور هدف، «احساس درد و ناکامی» ایجاد کند. این سخن به این معناست که ابزار تحریم برای شکستن روح و روان یک ملت و ازبین بردن تاب آوری جامعه طراحی شده است. تاب آوری اجتماعی همان مولفه ای است که ظرفیت تبدیل و تحول، تطبیق و سازگاری و توان مقابله با تنش های اجتماعی را میسر می کند؛ به ویژه در زمانی که جامعه به واسطه عوامل مختلف در معرض چالش های اقتصادی، سیاسی و اجتماعی قرار گرفته است و در این شرایط برای عبور از بحران باید روی تاب آوری مردم سرمایه گذاری کرد. با این وصف پیشنهاد عملی نگارنده بر اساس آنچه در بالا به آن اشاره ای مختصر شد، این است که مسئولان کشور هر آنچه را در شرایط طبیعی در واکنش به یک فاجعه انجام می داده اند، در فضای تحریمی امسال و سال آینده، چندین برابر کنند. فراموش نکنیم راه عبور از تحریم ها افزایش استقامت روانی مردم است؛ نه اینکه با ناکارآمدی مجموعه های مختلف، مسئولان به دست خود استقامت روانی مردم را تخریب کنند. مردم این روزها غیر از موارد فوق الذکر با افزایش قیمت کالاهای اساسی، شوک های ارزی و جنگ روانی بدخواهان ایران مواجه هستند. افزایش تاب آوری جامعه در گرو اثبات عملی کارآمدی مسئولان در همه دستگاه های کشور است
                