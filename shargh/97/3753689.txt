یک‌شنبه ۱۳ خرداد ۱۳۹۷
-----------------------------------------
یادداشت. اقتصاد
-----------------------------------------
چالش های جهانی تغییر اقلیم و فیلتر گفت و گو
-----------------------------------------

                    ذخایر و منابع طبیعی جهان محدود است، کشورهای دارای نظام های سرمایه داری با سرعت هرچه تمام تر با ابعادی بزرگ و وحشتناک در حال تخریب و ایجاد بحران های اجتماعی، اقتصادی و محیط زیستی هستند و از طرفی ملت های ستمدیده نیازمند ارتباطات و گفت وگو و تعامل برای تقابل با اثرات نظام هایی هستند که مستقیما بر زندگی آنان اثرگذارند. تحولات اقلیمی ناشی از فعالیت های سودجویانه مبتنی بر مصرف هرچه بیشتر امپریالیست ها موجب تغییر اقلیم در ابعادی جهانی شده و روند چالش های بزرگ اقتصادی، اجتماعی و امنیتی در کشورهای توسعه نیافته متاثر از تغییر اقلیم سریع شده است. در این یادداشت کوتاه به رابطه بین مبارزه با نظام های سرمایه داری تولیدکننده گازهای گلخانه ای و ارزش های انقلاب اسلامی در نجات مستضعفان جهان و نیاز به وجود بستر گفت وگوی بین ملت ها می پردازیم:1- کشورهای تولیدکننده گازهای گلخانه ایتصویر 1 کشورهایی را با رنگ قرمز و نارنجی نشان می دهد که به شدت گازهای گلخانه ای تولید می کنند که همگی کشورهای صنعتی و به اصطلاح توسعه یافته هستند و اغلب سیاست های لیبرالی و نئولیبرالی مبتنی بر نظام سرمایه داری بر آنها حاکم است. توجه شود که کشورهای آفریقایی و سایر کشورهای فقیر در تولید گازهای گلخانه ای نیز فقیر هستند.این تصویر کشورهای مسئول و کشورهایی که بیشترین سهم را در تولید گازهای گلخانه ای دارند، نشان می دهد که چین، آمریکا، هند، روسیه، برزیل، کشورهای آسیای شرقی و... از آن جمله اند.گازهای گلخانه ای بالاترین اثرات را بر تغییر اقلیم1 جهانی دارد.در بعضی منابع آماری، جمهوری اسلامی ایران جزء هشت کشور آلوده کننده جهان و تولیدکننده گازهای گلخانه ای است و اگرچه جزء کشورهای توسعه یافته نیست ولی از خیلی از کشورهایی که صنعت بزرگی دارند، بیشتر آلودگی تولید می کند.تصویر 1: میزان نقش کشورها در تولید گازهای گلخانه ای (از گزارش های سایت IPCC2)2- کشورهای تاثیرپذیر از گازهای گلخانه ایتصویر 2 کشورهای تاثیرپذیر از تولید گازهای گلخانه ای جهان را نشان می دهد که برای برخی مانند آمریکا مصداق مثل «چاه کن همیشه ته چاهه» است و برای برخی مانند کشورهای آفریقایی و... به مصداق مثل «هرچی سنگه مال پای لنگه».اگرچه تغییر اقلیم یک مشکل جهانی است ولی کشورهای فقیر ضرر بیشتری از این پدیده می برند؛ کشورهای غربی و توسعه یافته بزرگ ترین آلوده کننده های هوا هستند و کشورهای فقیر و در حال توسعه مانند کشورهای آفریقایی بیشترین آسیب های ناشی از افزایش گازهای گلخانه ای و تغییر اقلیم را تحمل می کنند.3-چندی است کنشگران اجتماعی و محیط زیستی مردم را با هشتگ های گوناگون برای شرکت در پویش های مختلفی دعوت می کنند که در جایگاه خود بسیار جالب، خوب و مفرح است و باعث افزایش امید به زندگی و رهاشدن ذهن از دغدغه های روزمره، افزایش احساس مسئولیت فردی، افزایش تعلق خاطر و نوع دوستی و به طور کلی توجه به اخلاق در مفهوم کلان می شود؛ پویش هایی مانند #موفقیت های_کوچک، #بی_زباله، #سه_شنبه_های_بدون_خودرو، #ازخودمان_شروع_کنیم و... در توضیح بخش 4 به نوع نگرش تحولگرای اقتصادی، اجتماعی و محیط زیستی به این پویش ها پرداخته می شود.4- نگرش های نئولیبرالیسم و اکوسوسیالیسم در برخورد با محیط زیست و تاثیر هریک از این نگرش ها بر تولید گازهای گلخانه ایچندی پیش مقاله ای با عنوان «چگونه نئولیبرالیسم3 ما را به فرزندان تاچر تبدیل کرد؟» در روزنامه «شرق» منتشر شد که ترجمه مقاله «Neoliberalism has conned us into fighting climate change asindividuals» از مارتین لوکاسمی بود (ترجمه محمدرضا جعفری) که یک روزنامه نگار مستقل است که در مونترال کانادا زندگی می کند. او به طور مرتب درباره محیط زیست برای گاردین می نویسد.او در این مقاله به بررسی این موضوع می پردازد که نئولیبرالیسم نه تنها ناکارآمدی های شخصی بلکه بحران های زیست محیطی را به گردن افراد می اندازد و آنها را مسئول می داند. این در حالی است که خود نئولیبرال ها به طور سیستمی و با استفاده از قدرت جمعی شان به راحتی به اهداف خود می رسند؛ اما با انکار وجود جامعه و قدرت جمعی، افراد را به دغدغه هایی مانند زندگی سبز، مصرف محصولات ارگانیک، حمل ونقل عمومی و... سرگرم می کنند و عملا بر بحران هایی که خودشان ایجاد کرده اند، سرپوش می گذارند.در واقع این مقاله به طور خلاصه به این موضوع می پردازد که نئولیبرالیسم ها جهان را با صنایع بزرگ و گردش مالی چند هزار تریلیون دلاری خود در اختیار گرفته و منابع طبیعی و انسانی همه دنیا را می بلعند.از طرفی مطلب دیگری با عنوان اکوسوسیالیسم4 نیز با ترجمه همین مترجم منتشر شد که در آن به دیدگاه های سرمایه داری در برخورد با منابع طبیعی و محیط زیست پرداخته شده است که به طور خیلی خلاصه نقطه عزیمت اکوسوسیالیست ها این پیش فرض است که فروپاشی محیط زیست و نابرابری اجتماعی از یک منبع مشترک ناشی می شوند، دنیایی که در آن سود هدف غایی است. ما اعتقاد داریم رهایی انسان از سرمایه داری و اربابانش با رهایی زمین و زیست کره از سرطان سرمایه داری در یک راستا پیش می رود. درنتیجه برخلاف اکثر نحله های جنبش محیط زیستی، اکوسوسیالیسم چارچوبی فراگیر می سازد که در آن مبارزات و جنبش های گوناگون به هم ارتباط دارند. اکوسوسیالیسم چارچوبی صلب نیست و میان اکوسوسیالیست ها مباحثات پویا و سالم به ویژه درباره راهبردهای کوتاه مدت در جریان است. همه اکوسوسیالیست ها بر این باورند که سرمایه داری راهی جز نابودی ندارد؛ درعین حال که تصدیق می کنند تنها راه حرکت به جلو از ایجاد همکاری های متقابل بیشتر با نهادها و سازمان های جریان اصلی غیرسوسیالیست می گذرد. آنها همچنین بر این باورند که طیف وسیعی از اصلاحات محیط زیستی باید دنبال شود؛ به ویژه آنهایی که تلاشگران را رادیکال تر و شاخه های مجزای جنبش محیط زیستی را به هم نزدیک تر می کند. نائومی کلاین، روزنامه نگار، مقاله نویس و فعال جنبش ضدجهانی شدن، در کتاب به نام «همه چیز قابل تغییر است» و مصاحبه خود (ترجمه محمدرضا جعفری) با اشاره به کنفرانس بین المللی تغییر اقلیم در پاریس با حضور سران کشورها توضیح می دهد «مسئله این نیست که هیچ کاری نمی کنیم؛ بلکه ما در عمل دقیقا کار اشتباه را انجام می دهیم. یک نظام اقتصادی داریم که موفقیت و پیشرفت را تنها در توسعه اقتصادی نامحدود تعریف می کند و هرگونه توسعه را مفید می پندارد. باید این واقعیت را بپذیریم که هیچ چیزی به سمت نجات جهان حرکت نمی کند که نشانه ای وجود ندارد برای رسیدن به یک توافق همگانی هم راستا با آنچه دانشمندان ضروری می دانند. دانشمندان اعلام کرده اند باید انتشار گازهای گلخانه ای را از همین حالا 8 تا 10 درصد در سال کاهش دهیم. حکومت های ما از کاهش دو تا سه درصدی آن از دهه آینده می گویند».تحلیل راهبردیدر آمارها خواندیم و پیش تر نیز گفته شد، ایران به سرعت در حال رشد در تولید گازهای گلخانه ای است و خود نیز یکی از کشورهای تاثیرپذیر از این گازها است که تغییرات اقلیمی بر آن اثر گذاشته و کاهش شدید منابع آب، افزایش دما و تبخیر و بروز پدیده ریزگرد و تغییر الگوهای دما و بارش در سال های اخیر در اقصا نقاط کشور گویای تغییرات مهلک اقلیمی است که در سرزمین مان روی داده است آیا وقت آن نرسیده که در اتفاقات سایر کشورها که جنگ بر سر منابع در آنها آغاز شده، درس گرفته و در ابعادی جهانی بیندیشیم و منطقه ای عمل کنیم؟ منابع ما محدود است. کشور ما توان پاسخ گویی به مصرف گرایی افسار گسیخته را ندارد؛ صاحب رکوردهای جهانی در مصارف مواد غذایی، انرژی، منابع آب و از طرفی هدر دادن این منابع هستیم. دامن زدن به مصرف بیشتر برای تولید بیشتر به بهانه رشد اقتصادی همان دامی است که تفکر نئولیبرالی در پیش پای ما می گذارد و این مسیری است که به زودی با پایان تلخی همراه خواهد شد. ما نیازمند جهش از دنیای نئولیبرالی به مفاهیم مفید محیط زیستی موجود در تفکر اکوسوسیالیسم و تشویق به مصارف متعادل (بخوانید کم کردن مصرف) هستیم و برای پیشبرد این رویکرد نیازمند اجماعی جهانی هستیم. انقلاب اسلامی ما با شعار نجات مستضعفان جهان آغاز شد و همچنان بر این اعتقاد مانده ایم ملت های ضعیف کشورهای توسعه نیافته برای نجات دنیا از چنگ امپریالیسم و جلوگیری از غارت منابع ملی به شدت نیازمند تعاملات اجتماعی با ملت ها و گروه های بی طرف و منصف جهانی هستند. در این شرایط آیا فیلتر و بستن اپلیکیشن هایی که می توانند عاملی برای معیشت سبز و پایدار و پلی برای برقراری ارتباطات جهانی برای اندیشمندان روشن اندیش آزاده و آگاهی بخشی به ملت های استثمارشده و وحدت مستضعفان جهان باشد، راه چاره مناسبی برای برون رفت از سلطه غول امپریالیسم جهانی و نظام سرمایه داری مبتنی بر بهره کشی هرچه بیشتر از انسان و منابع طبیعی که با منابع مالی فراوان در حال فعالیت اند، هست؟ کاش به جای بستن فضای تبادل افکار و اندیشه های نو، به تولید محتواهای درخور توجه و به خلاقیت های فرهنگی نوظهور پویانمایی (انیمیشن) و سایر فعالیت هایی که می توانند با زبان مشترک گویای دغدغه های انسانی جامعه فرهنگ ساز و فرهیخته ایرانی باشند، توجه می کردیم و این مفاهیم را با تیر عشق از چله کمان مهربانی با زبان شیوای مهرپرور فرهنگ ناب ایرانی اسلامی برای پرتاب به قلب ملت های جهان، از طریق امکانات فضای مجازی در تقابل با فرهنگ خشونت افسارگسیخته دولتمردان و مروجان فرهنگ منحط غربی برمی گزیدیم؛ نکته ای که سال ها پیش نیز رهبری به آن اشاره کردند و این فضا را مناسب برای ترویج کارهای فرهنگی برشمردند. با خلاقیت هایی که نزد ایرانیان هست، چه کارهایی که می شد با فیس بوک و توییتر و تلگرام کرد و چه پویش هایی جهانی که می شد راه اندازی کرد! آیا لازم نیست ذره ای تامل کنیم؟ فیلتر راه چاره نیست؛ از خلاقیت ها حمایت کنیم. تغییر اقلیم تغییرات شگرفی را برایمان رقم خواهد زد، امروز نیز دیر است؛ باید زودتر اندیشه کرد.پی نوشت ها:1-سه اثر مهم نشانه تغییر اقلیم است: کاهش بارش، افزایش دما و بالاآمدن سطح آب دریاها براثر ذوب یخچال ها. عوامل دیگر از پیامدهای این سه نشانه اصلی اند. تغییر الگوی بارش و افزایش دما می تواند باعث کاهش کیفیت آب بشود و بالارفتن سطح آب می تواند باعث فرسایش و نابودی سواحل بشود؛ برای مثال در کشور ویتنام این پدیده باعث زیرآب رفتن جنگل های ساحلی شد. تغییر اقلیم می تواند عامل بیماری های عفونی و تنفسی شود که هزینه های هنگفتی را بر کشورها تحمیل می کند. ذوب شدن یخچال ها در کشاورزی به کاهش محصولات کشاورزی و تغییر منفی الگوی کشت می انجامد. ذوب یخچال ها، بالاآمدن سطح دریاها و سایر تغییرات اقلیمی از جمله پیامدهایGLOBAL WARMING است. در واقع گرمایش جهانی نام پدیده ای است که منجر به افزایش میانگین دمای سطح زمین و اقیانوس ها می شود؛ در 100 سال گذشته کره زمین به طور متوسط 74/0 درجه گرم تر شده است حتی بعضی دانشمندان معتقدند که دهه های پایانی قرن 20 میلادی جزء گرم ترین سال ها در 400 سال گذشته بوده است.2- Intergovernmental Panel on Climate Change (IPCC) یک هیئت بین دول برای بررسی اثرات تغییر اقلیم است؛ در واقع گروهی است که تحقیقات زیادی در بحث تغییر اقلیم انجام داده است. بسیاری از بانک های اطلاعاتی مربوط به تغییر اقلیم در اختیار این هیئت است. انتشارات و بانک های اطلاعاتی این ارگان به صورت رایگان در اختیار همه متقاضیان قرار می گیرد. این هیئت برگرفته از صدها متخصص و متشکل از140 کشور دنیاست. برای پیداکردن جامع ترین اطلاعات مرتبط به تغییر اقلیم می توان به سایت مربوط به این مرکز مراجعه کرد.3 - نئولیبرالیسم لفظی است که کاربرد و تعریف آن در طول زمان تغییر کرده است. در وهله نخست نظریه ای درباره شیوه هایی در اقتصاد سیاسی است که بر اساس آنها با گشودن راه برای تحقق آزادی های کارآفرینانه و مهارت های فردی در چارچوبی نهادی که ویژگی آن حقوق مالکیت خصوصی قدرتمند، بازارهای آزاد و تجارت آزاد است، می توان رفاه و بهروزی انسان را افزایش داد. از نظر نئولیبرالیسم، نقش دولت، ایجاد و حفظ یک چارچوب نهادی مناسب برای عملکرد این شیوه هاست. مثلا دولت باید کیفیت و انسجام پول را تضمین کند. به علاوه، دولت باید ساختارها و کارکردهای نظامی، دفاعی، قانونی لازم برای تامین حقوق مالکیت خصوصی را ایجاد و در صورت لزوم عملکرد درست بازارها را با توسل به سلطه تضمین کند. از این گذشته، اگر بازارهایی در حوزه هایی از قبیل زمین، آب، آموزش، مراقبت بهداشتی، تامین اجتماعی یا آلودگی محیط زیست وجود نداشته باشد، آن وقت اگر لازم باشد، دولت باید آنها را ایجاد کند، ولی نباید بیش از این در امور مداخله کند.4 -اکوسوسیالیسم، سوسیالیسم سبز یا سوسیالیسم بوم یک ایدئولوژی است که از ترکیب و ادغام جنبه ها و نمودهایی از مارکسیسم، سوسیالیسم، سیاست های سبز، بوم شناسی و جنبش ضدجهانی سازی شکل گرفته است. اکوسوسیالیست ها عموما معتقدند که سیستم سرمایه داری (کاپیتالیسم) باعث محرومیت های اجتماعی، فقر، و نابودی محیط زیست از طریق جهانی سازی و امپریالیسم تحت حاکمیت حکومت های سرکوب گر و ساختارهای چنددولتی می شود. اکوسوسیالیست ها مدافع خلع سلاح و نابودی بدون خشونت کاپیتالیسم و حکومت ها هستند و کانون تفکرات خود را بر مالکیت اشتراکی ابزار تولید به وسیله شرکای آزاد تولید و استقرار مجدد کمون ها (مردم عادی) بر قدرت بنا نهاده اند.
                