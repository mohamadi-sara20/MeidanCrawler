شنبه ۱۴ مهر ۱۳۹۷
-----------------------------------------
یادداشت
-----------------------------------------
به استاد و دانشجو تریبون بدهید
-----------------------------------------

                    دانشگاه دو مؤلفه اساسی در حوزه سرمایه انسانی دارد که می توانند روی جامعه خود اثر بگذارند؛ استاد و دانشجو. مشکل جدی آنان نیز محدودیت هایی است که برای کار متشکل و ساختارمند آنان ایجاد می شود. دانشجویان در این زمینه پیشگام بودند و استادان کمتر به آن توجه داشتند اما به نظر می رسد امروز فهمیده اند وجود تشکل برایشان لازم است. در گذشته چنین احساسی نبود. در پنج سال اخیر با فضای بهتری که با تشکیل دولت روحانی فراهم شده، فضای فعالیت نیز بهتر از هشت سال قبل از آن است. استادان دانشگاه، سرمایه های اجتماعی کشور هستند. زمانی که نرخ دلار افزایش می یابد، مردم حس می کنند ثروت از کشور رفته است اما وقتی دانشمندی از کشور مهاجرت می کند، بسیار بیش از آن به ایران خسارت وارد می شود. استادان برجسته، تکیه گاه علمی و معرفتی جامعه هستند و پشتوانه اجتماعی به شمار می آیند. 50 سال هزینه می شود تا یک استاد به ثمر برسد. کشور های مهاجرپذیر این نکته را به درستی دریافته اند و می دانند چگونه از فضای نامساعد کشورها برای استفاده از ظرفیت استادان دانشگاه و جذب آنان بهره بگیرند. این همه جامعه و خانواده ها هزینه می کنند تا یک استاد پرورش یابد. 
نباید با ایجاد محدودیت یا اختلاف سلیقه، مجبور به ترک کشور خود شده یا خانه نشین شوند. این خسارت های بزرگی است که متولیان امر به آن توجهی نداشته اند. حتی برخی بی میل نبوده و نیستند که استادان از ایفای نقش اجتماعی و سیاسی دست بکشند یا از ایران بروند. امکان فعالیت در تشکل های صنفی، علمی و سیاسی حق استادان است و باید زمینه برای آن فراهم شود. اما درباره دانشجویان، از دوران ریاست دانشگاه تا امروز عقیده ای داشته و دارم که دانشجو باید به مسائل کشور حساس باشد. ممکن است آنها در مواضع خود، اشتباهاتی داشته باشند اما دانشگاه محلی است که انسان ها در آن تربیت می شوند؛ تربیت اجتماعی، تربیت سیاسی و روابط اجتماعی. دانشجو باید آزمون وخطا کند و این رفتار او نیز کاملا پذیرفته شود. در دوران اصلاحات، گاهی رفتارها و حرف های گزنده ای علیه  مسئولان وزارت علوم مطرح می شد اما آنچه برای تک تک ما اهمیت داشت، حضور دانشجو در جامعه خود و متن تحولات آن بود. می دانستیم کم کم متوجه اشتباهات احتمالی می شوند. چنانچه بعضی از افراد مؤثر و فعال بسیج دانشجویی در آن مقطع، بعد ها در ملاقات های خصوصی از رفتار خود پوزش خواستند. 95 درصد رفتار آنان فایده داشت؛ پنج درصد خسارت را هر سرمایه گذاری می تواند تحمل کند. دانشگاه یکی از بهترین مکان ها برای تربیت روحیه اجتماعی جوانان است. حال که صحبت از مدیریت جوانان بر کشور می شود، باید این فرصت به دانشجویان داده شود تا دست به آزمون وخطا بزنند.در دانشگاه، میان تشکل ها، بحث و استدلال بروز می کند و دانشجویان توانایی شنیدن و تحمل حرف مخالف را پیدا می کنند. برای دیگران هم حق حیات قائل می شوند و وقتی به قدرت می رسند، نمی گویند فقط ما باشیم و بقیه ایران را ترک کنند. بعد از دوران ریاست جمهوری آقای خاتمی، تشکل هایی مانند انجمن اسلامی با موانعی رو به رو شدند و برخی به حالت تعلیق درآمدند و تشکل های دیگر هم نتوانستند آن پایگاهی را که انجمن داشت، در میان دانشجویان به دست آورند. اتفاقاتی که برای برخی دانشجویان رخ داد، هزینه زا بود. آنان فشارهای سیاسی را تحمل کردند، برخی از تحصیل بازماندند و برخی دیگر به دلیل علاقه مندی به بروز توانمندی های علمی و صنفی، نتوانستند شرایط دوران دولت احمدی نژاد را تحمل کنند. حال که این تجربیات وجود دارد، نباید اجازه داد دوباره این اتفاقات رخ دهد. امروز با وجود دیدگاه هایی که درباره بی تفاوت شدن دانشجویان عنوان می شود، معتقدم دانشجوی امروز آرام و عمیق است و پرسروصدا نیست. آنان همچنان امیدوار به تغییر و اصلاح در روند ها و ساختارها هستند. اگر چشم های منصف آنچه را در انتخابات سال های 92 و 96 رخ داد، ببیند، به نقش دانشجویانی می رسند که آرام آرام فضای انتخابات را تغییر دادند. به شهر ها و روستاها رفتند و خانواده هایشان را درگیر فضای انتخابات کردند. دانشجویان امروز هم در قبال شرایط کشور احساس مسئولیت کرده و بسیاری از آنان تمایل دارند در آینده کشورشان حضور فعال داشته باشند اما این خواسته را بدون شعار های تند و جنجالی بیان می کنند. اگر دکتر روحانی تمایل دارد تنها نماند و از ظرفیت های اجتماعی استفاده کند، یک جزء مهم آن استادان و دانشجویان و امکان فعالیت آزاد برای آنان است. رئیس شورای عالی انقلاب فرهنگی می تواند علاوه بر مسئولیت اجرائی در زمینه رؤسای دانشگاه ها و مسئولان وزارت علوم، از سایر دستگاه ها هم بخواهد فرصت کافی را برای طرح نظرات انتقادی برای عبور کشور از شرایط موجود فراهم کنند.
                