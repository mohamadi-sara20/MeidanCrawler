دو‌شنبه ۱۲‌شهریور ۱۳۹۷
-----------------------------------------
یادداشت
-----------------------------------------
چه کسی مسئول پیشگیری است؟
-----------------------------------------

                    مفاهیم مختلفی در علم وجود دارند که از تاریخچه ای کوتاه، ولی پیشینه ای بلند برخوردارند؛ یکی از این مفاهیم پیشگیری است. شاید پیشینه پیشگیری به زمانی برگردد که سر انسان اولیه به سقف غار محل سکونتش خورد. درد حاصل از این تجربه، زمینه تغییر شگرفی را در مغز او فراهم کرد و چه بسا همین درد بود که او را واداشت به پیش بینی موقعیت های خطرناک و تهدیدکننده بپردازد. این گونه بود که مغز، قابلیت پیش بینی را در قالب حل مسئله به یکی از مهم ترین توانایی های خود تبدیل کرد؛ «پیشگیری». همین موضوع در بسیاری از علوم، زمینه های پرداختن به مفهوم پیشگیری را ایجاد کرد تا در نهایت تخصصی به نام علم پیشگیری شکل بگیرد. پیشگیری به سوال های مختلفی می پردازد: «چگونه می توان از ابتلا به سرطان جلوگیری کرد؟»، «چه عواملی نوجوان را در معرض مصرف سیگار قرار می دهد؟»، «برای پیشگیری از طلاق چه برنامه هایی وجود دارد؟»، «آیا می توان از اعتیاد پیشگیری کرد؟»، «اصول سالمندشدن چیست؟» و.... پاسخ گویی به این نوع سوال ها، هدف پیشگیری را مشخص می کند؛ جلوگیری از ابتلا به بیماری های جسمانی و آسیب های روانی- اجتماعی از طریق قانون گذاری، سیاست گذاری و برنامه های پیشگیرانه در سطوح فردی و اجتماعی. اتفاق نظر جامعی درباره اینکه دقیقا به چه مداخله ای پیشگیرانه گفته می شود، بین متخصصان وجود ندارد، ولی به شکل کلی هر نوع قانون گذاری، سیاست گذاری و مداخله یا برنامه ای که منجر به جلوگیری از یک آسیب شود، پیشگیری نامیده می شود. البته این نوع از مداخلات یا برنامه ها سطوح مختلفی دارند. متاخرترین تقسیم بندی پیشگیری عبارت است از پیشگیری های همگانی، انتخابی و مشخص. در پیشگیری همگانی یا عمومی هدف این است که آسیب یا یک مشکل، اصلا شکل نگیرد. در این نوع از پیشگیری، گروه هدف افرادی هستند که از سلامت برخوردار بوده و هنوز درگیر آسیب یا مشکل مدنظر نشده اند. برای مثال، اجباری شدن بستن کمربند ایمنی یک قانون پیشگیرانه همگانی است که هدف آن جلوگیری کردن از آسیب های جسمانی، روانی و اجتماعی حاصل از تصادف های حین رانندگی است. در نوع دوم که پیشگیری انتخابی نامیده می شود، هدف جلوگیری از ایجاد آسیب یا مشکل در افرادی است که در معرض خطر هستند. بر این اساس، در این نوع پیشگیری، گروه هدف در ابتلا به یک اختلال، بالاتر از سطح متوسط خطر قرار دارند و حتی ممکن است معدودی از علائم را هم نشان داده باشند. پرهیز غذایی و ورزش، یک مداخله پیشگیرانه انتخابی برای کسانی است که میزان قندخون ناشتای آنان بین صد تا 115 است (با این توضیح که لازم است آزمایش های تکمیلی انجام شود). در نوع سوم پیشگیری، با عنوان پیشگیری مشخص، هدف ممانعت از شکل گیری بیماری، اختلال یا یک رفتار آسیب زا در افرادی است که به شدت در معرض خطر قرار دارند یا آشکارا برخی از علائم را نشان داده اند. پیشگیری از افسردگی در افرادی که تعداد زیادی از علائم افسردگی را نشان می دهند، ولی هنوز به شکل بالینی درگیر آن نشده اند، پیشگیری مشخص محسوب می شود. روشن است که پیشگیری وقتی موضوعیت می یابد که خطری وجود داشته باشد؛ بسیاری از بیماری های سبک زندگی ناسالم نظیر اختلالات قلبی-عروقی و انواع و اقسام آسیب های روانی-اجتماعی نظیر پرخاشگری، افسردگی، طلاق، اعتیاد، بی مسئولیتی اجتماعی، تنبلی اجتماعی و...، خطراتی محسوب می شوند که پیشگیری می تواند کمک کند شکل نگرفته یا به اندازه کافی به تاخیر بیفتند. به محض اینکه فرد گرفتار موارد اشاره شده شود، از گروه هدف پیشگیری خارج شده و نیاز به مداخلات و برنامه های درمانی خواهد داشت. به عنوان مثال، مادامی که فردی دچار حمله قلبی نشده است، می تواند با دریافت برنامه های پیشگیرانه خطر حمله و پیامدهای عدیده آن را به حداقل برساند، ولی وقتی فردی سکته کرد، نیازمند به برنامه های درمانی، مراقبتی و توان بخشی خواهد بود. شاید در نگاه اول چنین به نظر برسد که پیشگیری فقط شامل مداخلات و برنامه های آموزشی است، حال آنکه مهم ترین کارکرد پیشگیری این است که در وضع قوانین و اجرای سیاست گذاری های پیشگیرانه به قانون گذار و سیاست گذار کمک کند. در این دو حوزه، نقش پیشگیری این است که دو عامل اصلی شکل گیری انواع آسیب های روانی-اجتماعی؛ یعنی فقر و بی عدالتی را دائما مدنظر نهادهای قانون گذاری و سیاست گذاری قرار دهد. روشن است که مسائل و مشکلات روانی-اجتماعی به شدت ریشه در شرایط مسموم اجتماعی نظیر فقر و تبعیض دارند؛ چراکه این شرایط هستند که آسیب پذیری افراد را به رفتارهای فردی و اجتماعی نابهنجار و آسیب رسان تبدیل می کنند. به عقیده جورج آلبی، به عنوان یکی از پیشگامان حوزه پیشگیری، با وجودی که می توان پذیرفت برخی از مشکلات به ویژه دسته ای از اختلالات روان پزشکی (نظیر اختلالات روان پریشی و دوقطبی)، ریشه در ژنتیک داشته و مربوط به جسم هستند، ولی بیشتر مشکلات روانی-اجتماعی مربوط به شرایط اجتماعی نامطلوب هستند. سیاست گذاری دولت آقای روحانی در راستای ازبین بردن فقر مطلق، بنیادی ترین برنامه ریزی پیشگیرانه در تاریخ جمهوری اسلامی محسوب می شود که در صورت اجرای کامل و تداوم آن، نقش بسیار مهمی در کاهش آسیب های روانی-اجتماعی خواهد داشت. قابلیت دیگر پیشگیری این است که با تمرکز بر عوامل محافظ و خطر، به افراد کمک کند خود را سالم نگه دارند.عوامل محافظ و خطر، هر نوع عامل جسمانی، روان شناختی یا اجتماعی است که فرد را در برابر یک آسیب قوی کرده یا او را آسیب پذیر می کند. بر اساس این وجه دیگر پیشگیری، توانمندسازی مبتنی بر عوامل محافظ و خطر است. در حال حاضر برنامه های پیشگیرانه متعددی در کشور اجرا می شوند؛ ولی عوامل زیر مانع از اثربخشی بهینه این گونه برنامه ها می شود: 1- فقدان استراتژی ملی پیشگیری: در حال حاضر اعتبارات معتنابهی صرف برنامه های آموزشی پیشگیرانه می شود؛ ولی به دلیل اینکه برنامه منسجمی درباره نقش وزارتخانه ها و دیگر بخش های دولتی و غیردولتی وجود ندارد، بخش درخور توجهی از منابع به هدر می رود. به نظر می رسد این مهم در غالب یک دبیرخانه ستادی به وزارت بهداشت، درمان و آموزش پزشکی مربوط باشد که طبق قانون متولی سلامت جامعه است. 2- کیفیت برنامه های پیشگیرانه: وقتی که یک برنامه پیشگیرانه به توزیع بروشور بدل شود یا مدل آموزش کارگاهی به شیوه های تدریس کلاسی و نه آموزش فعال صورت گیرد، روشن است که نمی توان انتظار اثربخشی داشت. 3- نیروی تخصصی: قانون گذاری، سیاست گذاری و آموزش های پیشگیرانه باید از سوی نیروی متخصص اجرا شود. در نتیجه ضروری است که در رشته های دانشگاهی مانند حقوق، مدیریت، سیاست گذاری عمومی، پزشکی (به ویژه تخصص های روان پزشکی و پزشکی اجتماعی)، جامعه شناسی، روان شناسی و مشاوره، پیشگیری به عنوان درس عمومی ارائه شود. با وجود آنکه برنامه های پیشگیرانه موفقی در کشور اجرا می شود که می توان به طرح پیشگیری از تنبلی چشم (آملیوپی) یا مشاوره ژنتیک پیش از ازدواج اشاره کرد؛ ولی در مواجهه با آسیب های اساسی کشور برنامه های پیشگیرانه ای که به درستی طراحی شده و اجرا شوند، وجود ندارد.ا با وجود آنکه زلزله، آسیب اجتماعی محسوب نمی شود؛ ولی شاید بتوان با استفاده از تمثیل آن، لطمات حاصل از فقدان نگاه پیشگیرانه را دقیق تر تشریح کرد.آسیب های اجتماعی مانند زلزله هایی مخرب سال هاست که انواع سرمایه های اجتماعی، انسانی، فرهنگی و حتی معنوی را در خود می بلعد و تا وقتی که رویکردی جامع، منسجم و درازمدت در مدیریت کلان کشور حاکم نشود، نمی توان انتظار داشت که تغییرات محسوسی ایجاد شود. با وجوداین باید تاکید داشت که یکی از جدی ترین فلسفه های نانوشته پیشگیری این است که افراد در شرایط سخت خود را فراموش نکنند و با ارتقای سواد پیشگیری تا حد ممکن خود را از ورطه انواع آسیب ها بر حذر دارند. شاید بتوان گفت که جمله پیشین، مهم ترین مسئولیت یا تعهد طبقه متوسط جامعه در قبال خود و نسل های آتی باشد.
                