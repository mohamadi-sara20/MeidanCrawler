چهار‌شنبه ۲۴ بهمن ۱۳۹۷
-----------------------------------------
سرمقاله
-----------------------------------------
اجلاس ورشو نمایشی با چاشنی شکست
-----------------------------------------

                    بر اساس آنچه مقامات آمریکایی و لهستانی اعلام کرده اند و در رسانه ها منتشر شده است، کنفرانس ورشو 13 و 14 فوریه (امروز و فردا) در پایتخت لهستان برگزار می شود. این کنفرانس با تبلیغات گسترده سران ایالات متحده، رژیم صهیونیستی و برخی کشورهای درجه دوم و سوم همراه بوده است. آمریکا در ماه های اخیر سرخورده از همه تلاش های کینه توزانه خود به هر دستاویزی متمسک می شود تا سیاست های شکست خورده خود را نوعی پیروزی علیه ایران جلوه دهد. توییت فارسی دونالد ترامپ بعد از راهپیمایی باشکوه 22 بهمن، نمونه ای از این دست اقدامات است. باید امیدوار بود روزی رئیس جمهور فعلی ایالات متحده، فارسی را کامل بیاموزد تا با گوشه ای از فرهنگ مردم اصیل این مرز و بوم آشنا شود و صرفا به یک توییت فارسی دیکته شده اکتفا نکند. نگارنده توصیه جدی می کند او حتما زبان فارسی را به شکل کامل فرا بگیرد؛ چرا که توییت او یاس و ناامیدی سردمداران آمریکا را بعد از راهپیمایی 22 بهمن نشان داد که مردم ایران در آن با وجود تمام کمبود ها، گلایه ها و انتظارات بحق، حاضر شدند. اجلاس امروز و فردای ورشو که اتفاقا در زمان مناسبی دو روز بعد از سالگرد چهلمین سال انقلاب ایران برگزار می شود، شکستی دیگر برای آمریکا رقم می زند. از یاد نبرده ایم ترامپ پیش از این نیز با برگزاری جلسه شورای امنیت که خود ریاست آن را برعهده داشت، درصدد بود موضعی قوی از سوی این شورا علیه ایران به دست آورد. از قضا سرکنگبین صفرا فزود! جلسه ای که به مناظره ای همراه با انتقادات شدید از دولت آمریکا، سیاست ها و اقدامات نابخردانه این کشور تبدیل شد. به جز دو کشور، بقیه اعضا همه علیه سیاست های یک جانبه ترامپ سخن گفتند. اجلاس ورشو نیز بعید است با وجود تلاش آمریکایی ها، نتیجه ای برای سران کاخ سفید و معدود متحدان آن به همراه داشته باشد. این اجلاس از پیش شکست خورده است و ایالات متحده با آگاهی از این امر، تلاش کرد با یک مانور تبلیغاتی اعلام کند این نشست علیه کشور خاصی نبوده و برخی موضوعات کلان خاورمیانه را در دستور کار قرار خواهد داد. این حقه تبلیغاتی، باز هم نتوانست کشورهای درجه یک جهان و رجال سیاسی را به این نشست بکشاند و آنان به بهانه های مختلف از حضور سر باز زدند. آنچه باقی مانده است، همان ها هستند که با تهدید یا تطمیع همواره خوش خدمتی خود به ایالات متحده را نشان داده اند. تور اخیر وزیر خارجه ترامپ در سه کشور اروپای شرقی و مطرح کردن کشوری مانند روسیه یا چین به عنوان خطر نیز با هدف ترساندن کشورهای ضعیف تر اروپایی و وابسته کردن بیشتر آنها به ایالات متحده انجام شده است. روشن است آمریکا با انتخاب لهستان به عنوان یکی از ضعیف ترین و مطیع ترین کشورهای اروپایی، درصدد ایجاد فضای تبلیغاتی علیه کشورهای ناهمسو با ایالات متحده است و شرکت کنندگانی نظیر نخست وزیر رژیم صهیونیستی از تعزیه گردانان آن خواهند بود. تحفظ مسئول سیاست خارجی اتحادیه اروپا و برخی از روسای کشورهای مطرح اروپایی و خودداری از حضور در این نشست، به خوبی نشان دهنده شکافی است که میان ایالات متحده دونالد ترامپ و اتحادیه اروپا به وجود آمده است. روشن است جمهوری اسلامی ایران مواضع و عملکرد کشورها در این اجلاس را دقیق رصد کرده و در حافظه تاریخی خود ثبت خواهد کرد. این مسئله بر عهده شرکت کنندگان است که منافع بلند مدت خود را قربانی شوی تبلیغاتی دولتمردان آمریکا که در نهایت نیز به شکست می انجامد، نکنند. ایران می تواند به سرعت، گفت وگو با اروپا به ویژه آن دسته از کشورها را که نشانی از حداقل استقلال در قبال آمریکا برخوردارند، در دستور کار دستگاه دیپلماسی قرار داده و از ظرفیت های آنان در زمینه های مختلف به نحو احسن بهره برداری کند. وضعیت فعلی جهان نشان می دهد باید تمرکز و تلاش مسئولان بر استفاده از ظرفیت های داخلی کشور و مردم نجیب وفادار و شریف ایران باشد. مردم ثابت کرده اند اگر فرصت های لازم در اختیار آنان قرار داده شود و در تمام شئون اقتصادی، سیاسی و فرهنگی کشور به شکل جدی تری دخالت داده شوند. بهترین عمل بازدارندگی و توسعه خواهند بود. حضور تاریخ ساز آنان در چهلمین بهار انقلاب ثابت کرد آنان لایق همه گونه اعتماد و همراهی هستند.
                