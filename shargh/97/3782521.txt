یک‌شنبه ۱۴ مرداد ۱۳۹۷
-----------------------------------------
سرمقاله
-----------------------------------------
تخریب ساختار مالی دولت و ملت
-----------------------------------------

                    گرفتاری مالی دولت موجب به فقر کشاندن بخش خصوصی در اقتصاد ملی، بی کاری و کاستی در تولید شده است. عقلایی نشدن مصارف حاصله از منابع کشور ناشی از قانون هدفمندکردن یارانه های انرژی نقطه کلیدی این کژی و کاستی است. باید بی نیازان جامعه از دریافت یارانه نقدی منع می شدند و این سهم بر اعتبارات خدمات درمانی طبقات نیازمند و فقرزدایی افزوده می شد که از پشتیبانی مناسبی در طبقات مردم و در مجلس محترم برخوردار است. ولی در دولت محترم کسانی که جز نان کارمندی نخورده اند، از اینکه یارانه عمومی نباشد و بهای نفت، گاز و برق به جای پرداخت یارانه به اغنیا صرف سرمایه گذاری شود، واهمه دارند و این واهمه را به رئیس جمهور محترم القا کرده اند که دست به ترکیب پرداخت یارانه نقدی نزند. فامیل بازی هم دولت را به کج راهه می کشاند و نشانه آن سیاست کاملا غلط معادله ارز- ریال است که در ماه های اخیر اجرا شد و 58 میلیارد دلار ذخایر ارزی کشور را در عرض چند ماه به باد داد و البته نمایندگان مجلس از وزرای مربوطه و معاونان رئیس جمهور سوالی نمی پرسند! اگر در بودجه بندی کمیسیون تلفیق با ارائه بندهای اجرائی به ویژه طرحی در زمینه توقف پرداخت یارانه نقدی به بی نیازان جامعه اجرائی می شد، منابع عظیمی برای سرمایه گذاری آزاد می شد و تولید و اشتغال تحقق می یافت. اصولا دادن یارانه نقدی به بی نیازان از ابتدا قباحت عقلی و شبهه شرعی داشته و دارد. دولتی که حتی برای تعمیر بخاری مدارس اعتبار کافی ندارد، چگونه به ثروتمندان از بهای برق هدیه نقدی می دهد؟! وقتی وزارت نیرو نمی تواند هزینه کرد تولید برق غیردولتی را پرداخت کند و میلیاردها تومان بدهکار است، این بدهکار چرا باید صدقه بدهد! اگر با مصوبه کمیسیون تلفیق حدود 40 درصد از یارانه بگیران حذف می شدند و منابع صرفه جویی شده به سرمایه گذاری، فقرزدایی و ارائه خدمات درمانی تخصیص می یافت، همین یک قلم جلوگیری از هرز روی، حدود 14 هزارمیلیارد تومان در سال 1397 می توانست به خدمات درمانی اختصاص دهد. از طرف دیگر سالانه از محل فروش محصولات نفتی معادل 200 هزار میلیارد تومان می توانست به حساب سرمایه واریز شود. آن وقت برای ساختن انسان ها یعنی ارزشمندترین سرمایه ملی در ایجاد، نگهداری و توسعه امکانات زیربنایی در مدارس و دانشگاه ها بیش از پیش اعتبار جدید تخصیص داده می شد. البته همین مبلغ بهای واقعی گاز مصرفی و هدرسوزی هاست که باید به حساب سرمایه برود. حال باید همت کنیم تا ساختار مالی دولت اصلاح شود و پول نفت، گاز و برق را فقط به حساب سرمایه منظور کند. فقط چند نکته و توصیه در تصحیح یارانه های نقدی ارائه می دهم که در طرح اولیه اتاق ایران درباره اجرائیات قانون هدفمندی یارانه ها آمده بود ولی دولت قبل عالما و عامدا به جای عمل به آن توصیه ها، رویکرد هرزروی منابع و سرمایه های ملی را انتخاب کرد و برخلاف عقل و شرع یارانه دادن به اغنیا را پیشه کرد. علاوه بر راهکارهای شایسته اصلاح ساختاری مالی یارانه باید گردش مالی یارانه بگیران در بانک ها را ملاک حذف این یارانه ها شمرد. بنابراین پیشنهادهای زیر را که قبلا هم طرح کرده بودم، تجدید می کنم: کسانی که در 10 سال گذشته خودروی خارجی شماره گذاری کرده اند، از فهرست یارانه بگیران نقدی حذف شوند. چرا باید کسانی که اتومبیل چندمیلیاردتومانی و چندصدمیلیون تومانی از حساب ها و منابع بعضا شبهه انگیز به دست آورده و سوار می شوند، از یارانه جداگانه استفاده کنند!؟ کسانی که در واحد مسکونی خود دوبرابر متوسط مصرف تعرفه شرکت آب، برق و گاز مصرف کرده اند، از گرفتن یارانه نقدی حذف شوند. کسانی که در 10 سال گذشته آپارتمان وسیع تر از 200 مترمربع خریداری کرده اند و کسانی که در کلان شهرها در خانه بزرگ تر از 400 مترمربع زندگی می کنند نیز باید از گرفتن یارانه حذف شوند. برای کاهش فقر نسبی بانوان در طبقات کم درآمد جامعه، یارانه نقدی خانم ها و فرزندان زیر هفت سال آنها به جای شوهر به خود خانم ها داده شود. چون علاوه بر موارد اقتصادی و جامعه شناختی، از لحاظ شرعی اموال خانم ها مستقل از اموال شوهران آنها است و مصوبه دولت قبل، از ابتدا این شبهه شرعی پرداخت حق زنان به شوهران را داشته است. تجدیدنظر در بهای برق و سوخت در حد قیمت های منطقه ای تنها راه اصلاح ساختار مالی ملی و تامین سرمایه مورد نیاز تولید و اشتغال است.تنها نتیجه توزیع سوخت در سراسر کشور با قیمت یکسان و ارزان تر از قیمت های منطقه ای، قاچاق سوخت به خارج از کشور است که بهای این صدور غیرقانونی صرف 18 میلیارد دلار واردات کالای قاچاق می شود که خود بزرگ ترین ضربه را به اشتغال ملی می زند!. دلیلی مهم تر از این برای اصلاح ساختار مالی ملی، از طریق اصلاح قیمت های انرژی وجود ندارد. در خانه اگر کس است،یک حرف بس است.
                