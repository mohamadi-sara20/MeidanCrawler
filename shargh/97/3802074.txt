پنج‌شنبه ۱۵‌شهریور ۱۳۹۷
-----------------------------------------
حرف اول
-----------------------------------------
راه عبور از نارضایتی اجتماعی
-----------------------------------------

                    ضرورت گفت وگو و تفاهم بر سر اولویت های امروز کشور، امری است که در شرایط دشوار کنونی بیش از گذشته باید مورد توجه قرار گیرد. دو جناح کشور به طور طبیعی در مسائل سیاسی، اقتصادی و اجتماعی تفاوت دیدگاه دارند. در سال های اخیر این اختلاف ها گاهی به تنش های جدی انجامیده که دود آن به چشم مردم رفته و منافع ملی لطمه دیده است. این نوع گفت وگوها برای جامعه مفید است و بارها در جریان اصلاحات بر ضرورت این گفت وگوها تاکید شده اما به دلایلی، عملیاتی شدن آن ممکن نبوده است. مسئله اصلی در رفتار جریان مقابل است. اگر اراده قوی برای این مسئله وجود داشته باشد، نمایندگانی از هر دو جناح می توانند با تبیین دیدگاه های مختلف و طرح موارد اختلافی، فضای بحث و گفت وگو را فراهم کنند. تلنبارشدن کینه از یکدیگر و ردکردن کلی دیدگاه ها و عملکرد یک جناح از سوی جریان رقیب، به اختلافات بنیادین خواهد انجامید که نتیجه آن امروز قابل مشاهده است. اصولگرایان فاقد یک لیدر مورد توافق هستند تا او بتواند کمیته ای برای این گفت وگوها انتخاب کند. اصلاح طلبان اما رئیس جمهور دوران اصلاحات را به عنوان نقطه مشترک همه احزاب و تشکل های درون خود پذیرفته اند؛ هرچند برای طرح اشخاص مذاکره کننده، باید مباحث درون جریانی هم انجام شود. اینکه همچنان تردیدهایی درباره اثر تعامل و گفت وگوی دو جناح بر حل مشکلات امروز و بازکردن میدان برای حضور مدیران توانای قادر به حل مسائل کشور وجود داشت، ناشی از تعارض دیدگاه جریان مقابل است. این روزها درباره اهمیت تغییر در نظام ورود نامزدها به انتخابات ریاست جمهوری، مجلس و شوراها برای نجات کشور و رسیدن منصب نمایندگی به افراد واقعا شایسته، مباحث جدی در بدنه اجتماع و فعالان سیاسی وجود دارد اما جریان اصولگرا همچنان می خواهد با ابزارهایی دوپینگی به میدان سیاسی قدم بگذارد. این مسئله نشان می دهد پیشنهادات مقطعی برخی چهره های اصولگرا برای پیداکردن نقاط مشترک میان دو جناح، پایه محکمی ندارد و به نظر می رسد رئوس جناح مقابل نیازمند حل موضوع درون خود هستند. مردم می دانند در نظام جمهوری اسلامی، قطب بندی های سیاسی ای وجود دارد که دیدگاه هایی بعضا متضاد دارند.
                