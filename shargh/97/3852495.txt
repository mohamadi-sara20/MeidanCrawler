شنبه ۸ دی ۱۳۹۷
-----------------------------------------
سرمقاله
-----------------------------------------
جلیقه زردهای عاریه ای در راه اند؟
-----------------------------------------

                    «حقیقت بالقوه چیزها» که به سوی «حقیقت بالفعل چیزها» خیز برداشته، موجب تضادها و تنش های طبقاتی شده است. اکنون شرایط این گونه است که باید گفت هیچ حقیقتی در کار نیست، مگر آنچه بالفعل است؛ به عبارتی آنچه اثرگذار است که با مطالبات مردم گره خورده باشد. از این منظر، سیاست حقیقت فقط در تقابل نیروها و پیکار بین احزاب به وجود می آید.
اما کدام احزاب؟ این روزها جای خالی احزاب بیش از پیش محسوس است. اگر احزاب نباشند، این حقیقت بالفعل چیزها در کدام تصادم و اتصال ها به سیاستی یکپارچه منجر خواهد شد؟ تا چندی پیش سیاست داخلی ایران بر وفق مراد بود. چه چیز همه چیز را دگرگون کرده است؟ ایدئولوژی خیالین دولت احمدی نژاد فروریخته است و دولت روحانی نمی تواند سنگی بر سنگی بگذارد و قدمی به پیش بردارد. این ناتوانی از سوءمدیریت است یا تاوان هجوم حقیقت بالفعل چیزهاست که کسی انتظارشان را نداشت؟ هرچه هست، این واقعیت عریان شده است که دولت روحانی پول ندارد. پول که نباشد ایدئولوژی های خیالین فرومی ریزد و چهره تلخ حقیقت بیش از پیش ظاهر می شود. اگر این فقر دولت یا دولت فقیر تهدید است، فرصتی نیز هست؛ فرصتی برای قلع و قمع فساد؛ قلع و قمع رانت خواران و رشوه بگیران که تا چندی با تئوری مصلحت با آنان مسامحه و رفتار شان نادیده گرفته می شد و ساختار معیوب بوروکراسی کشور نیز ادامه حیات را برایشان فراهم می کرد. اینک این سوداگران سودای موج سواری دیگری بر گرده فقرا دارند. این بار با استعاره جلیقه زردها که به احمدی نژاد منتسب اش می کنند، درصدند تا باقی مانده مردمی را که در پی احقاق حق خویش اند، به بیراهه بکشانند. عجب حیرت انگیز است این احمدی نژاد، گویا با خسران زاده شده و بقایش در خسران است و فرد مستعدی است برای بهره برداری از سوی دیگران ازجمله رسانه های اصولگرا که این روزها همگی یک صدا حامی کارگران شده اند. با تغییر راهبرد ایران در خاورمیانه، سیاست داخلی ایران نیز تغییر خواهد کرد. اگر حسن روحانی با نگاه به بیرون (سیاست خارجی) روی کار آمد، رئیس جمهور آینده کسی است که نگاه به درون را شعار خود خواهد کرد؛ خاصه اینکه در سال های پیش رو و با عادی شدن شرایط در خاورمیانه از استراتژی های نظامی -امنیتی کاسته خواهد شد و به تبع این رویکرد، مسائل منطقه ای در داخل کشور از وضعیت انقباضی خارج و انبساطی خواهد شد. از این رو نگاه به درون محملی تازه پیدا می کند و این سیاست نگاه به درون دستاویزی است هم برای سیاست مداران و هم سیاست بازان.
به ویژه افرادی همچون احمدی نژاد که تا دیروز با پول های بادآورده بشکه های نفتی صد دلاری، سودای مدیریت جهان را در سر می پروراندند.
کاربست های سیاسی تغییر کرده و این تغییر بیش از این نیز ادامه خواهد داشت. در جامعه گسستی آشکار رخ داده که هرگونه سیاست اتصال بین طبقات اجتماعی ناممکن شده است. 
این وضعیت و دامن زدن به این از سوی طیف تندرو در دستور کار قرار دارد تا رخدادی جدی در جامعه صورت نگیرد. با این روش نیروهای مصلح از بدنه جامعه جدا شده و تندروها با سهولت به قدرت بازخواهند گشت. سیاست یعنی خلق سیاست در شرایط ناممکن. این آن چیزی است که دولت روحانی قادر به انجامش نیست و اصلاح طلبان از آن بیم دارند. راه غلبه بر مشکلات، همدستی اصلاح طلبان با اصولگرایان نیست؛ این تئوری نخ نما، اصرار بر ماندن در جایگاه منافع است که مردم نیز با آن با سوءظن برخورد خواهند کرد و آن را نوعی اتحاد در برابر مطالبات قانونی خودشان تلقی می کنند. حتی اتحاد اصلاح طلبان با طیف های متفاوت اصلاح طلب نیز به یک پالایش اساسی نیاز دارد؛ وگرنه آنان هم به لحاظ خلق سیاست عقیم می مانند. جریان سومی در راه است؛ طیف مصلحی که به اصلاحات انقلابی باور دارد؛ شیوه های انقلابی و برخورد با هرگونه فقر و رانت خواری و سازش ناپذیری با دست های آلوده. البته اندک و دیریابند این اصلاح طلبان مصلح. از این رو آنان که نمی توانند با شرایط جدید همراهی کنند، یاس و ناامیدی، یا امیدهای کاذب به جامعه پمپاژ می کنند. اینها دو روی یک سکه اند که هدفشان ادامه وضعیت موجود تا 1400 است؛ برای نشستن بر مسند قدرت بدون هیچ دغدغه ای؛ قدرتی که به زعم آنان همه چیز را روبه راه می کند؛ قدرتی فریبنده و ناکارآمد که مردم در آن غایب اند.
ماکیاولی در توصیف شهریار و مردم، استعاره قابل تاملی به کار می گیرد: «امید است که این را گستاخی نشمرند اگر که مردی ناچیز و فروپایه جسارت ورزد و در باب کار و نهاد شهریاری سخن آغازد؛ زیرا همچنان که منظره نگاران برای طرح ریزی چشم انداز کوه ها و بلندی ها در پستی بر جلگه ها جای می گیرند و برای نظرکردن در جلگه ها بر بلندی کوه ها، بهر دریافت نهاد مردم به تمامی نیز می باید از شهریاران بود و برای دریافت نهاد شهریاران به تمامی از مردم». در اینجا مهم جایگاه شهریاری نیست، جایگاه مردم مهم است؛ جایگاه مردم فارغ از شعارهای دم دستی احزاب رسمی. این پارادوکس به تمامی از مردم بودن و به تمامی از شهریاران بودن، مانیفستی است با قدرت مردمی؛ مانیفستی که بی شباهت به مانیفست مارکس نیست؛ گیرم به قول گرامشی در شکل اتوپیایی آن. ایدئولوژی خیالین دوران نفت و پول سال هاست فروریخته و صاحبان این ایدئولوژی جایگاهی میان مردم ندارند؛ حتی اگر این بار با جلیقه های زرد عاریه ای به میدان بیایند.
*برای نوشتن این یادداشت از کتاب ماکیاولی و ما، لویی آلتوسر، ترجمه فواد حبیبی و امین کرمی نشر اختران استفاده شده است.
                