پنج‌شنبه ۹ اسفند ۱۳۹۷
-----------------------------------------
یادداشت
-----------------------------------------
سازمانی به عمق روان
-----------------------------------------

                    پس از تاخیر طولانی، حکم رئیس جدید سازمان نظام روان شناسی و مشاوره به امضای رئیس جمهور رسید. البته شایسته است که به منظور احترام به رای دهندگان در آخرین انتخابات نظام روان شناسی و تنویر افکار عمومی روشن شود که چرا مهم ترین متولی سلامت روان کشور، مدت ها بدون رئیس بوده است. با این وجود، ضروری است این انتخاب را به فال نیک گرفت و امیدوار بود که در این برهه حساس، به درستی از پس وظایف و مسئولیت های خود برآید. طبق قانون «سازمان نظام روان شناسی و مشاوره، سازمانی غیردولتی و مستقل است» که در سال 1382 تاسیس شده است. واقعیت این است که اهداف تصویب شده توسط قوه مقننه برای «نظام» در ارتقای سلامت روان جامعه از اهمیت بسیار بالایی برخوردار است. با این وجود نظام روان شناسی و مشاوره در دستیابی به این اهداف با موانعی جدی روبه روست که قاعدتا حل آنها نیازمند برنامه ریزی جامعی است تا در کوتاه مدت، میان مدت و بلندمدت دستاوردهای روشنی را به بار آورد. اولین هدف پیش روی نظام «تلاش برای ارتقای سطح دانش روان شناسی و مشاوره» است. بنا بر آمار، تعداد دانشجویان تحصیلات تکمیلی در ایران برابر با آمریکا است، حال آنکه جمعیت این کشور به مراتب بیش از ایران است. صدور مجوزهای بی ضابطه پذیرش دانشجو در مقاطع کارشناسی ارشد و دکترا، کشور را با خیل عظیمی از فارغ التحصیلان دانشگاهی مواجه کرده است که بعضا از توانایی های علمی لازم در رشته خود برخوردار نیستند. در این بین یکی از رشته های بسیار پرطرفدار، رشته های روان شناسی و مشاوره است که کمتر خانواده ای یافت می شود که دارای فارغ التحصیلی در این رشته ها نباشد. با توجه به اینکه در بسیاری از واحد های دانشگاهی این دو رشته، امکانات کارورزی و سوپرویژن وجود ندارد، بدیهی است که دانشجویان این واحدها از حداقل قابلیت های تخصصی نیز برخوردار نخواهند شد. مثلا در گرایش روان شناسی بالینی گذراندن دوره های آموزشی در بیمارستان ها و کلینیک ها نقش بسیار مهمی در تسلط دانشجویان در فرایند های تشخیصی و درمانی ایفا می کند که بعضا در بسیاری از موارد به علت فقدان ساختارهای آموزشی-دانشگاهی فراهم نمی شود. البته با مداخله جدی وزارت بهداشت، بسیاری از این واحدها منحل شده یا به شکل مشروط مشغول به فعالیت هستند ولی کماکان درصد معناداری از فارغ التحصیلان رشته های مذکور از مهارت های حرفه ای لازم برخوردار نیستند. البته «نظام» به درستی تمهیداتی را اندیشیده است که از جمله آنها می توان به ارائه مدارک دال بر کارورزی در مراکز درمانی و مصاحبه های تخصصی از داوطلبان اشاره کرد ولی در هر صورت وقتی آب از چشمه آنچنان که باید و شاید زلال نباشد، این دست از فیلترها نمی توانند آب را به خلوص استاندارد برسانند. به نظر می رسد که ساماندهی وضعیت تحصیلات تکمیلی رشته های روان شناسی و مشاوره نیاز به اخذ استراتژی ویژه ای دارد که در قالب کارگروه تخصصی با مدیریت نظام روان شناسی و مشاوره و حضور نمایندگان وزارت بهداشت، علوم، دانشگاه آزاد، سازمان بهزیستی و انجمن روان شناسی ایران سیاست های لازم الاجرائی اتخاذ شود. درخصوص راه حل کوتاه مدت برای محقق کردن هدف اول، برگزاری دوره های باکیفیت آموزشی نقش مهمی در افزایش توانایی های موردانتظار از یک روان شناس یا مشاور را ایفا می کند. با توجه به شرایط مدیریتی پیشین در نظام، برنامه ریزی های جامعی برای سازماندهی دوره های آموزشی صورت نگرفت. با این وجود به علت نیاز وافر فارغ التحصیلان به گذراندن دوره هایی که در دانشگاه نگذرانده یا از کیفیت آن راضی نبوده اند، موسسات غیردولتی، اقدام به برگزاری این دوره ها کرده اند. به نظر می رسد که لازم است نظام با احصای اولویت های آموزشی و استانداردهای لازم، با اطلاع رسانی به عموم متقاضیان برای تاسیس این دست از مراکز، نظارت لازم بر دوره های آموزشی را اعمال کند. این روش با مشارکت حداکثری تمامی موسسات غیردولتی، شائبه رانت را هم رفع خواهد کرد. مورد دیگر در ارتقای دانش حرفه ای روان شناسان و مشاوران، استانداردسازی پروتکل های درمانی است که فراگیرشدن مداخلات مبتنی بر شواهد را نیز به دنبال خواهد داشت. براساس منابع علمی معتبر، خط اول درمان های دسته ای از اختلالات روان شناختی مشخص است که روان شناسان و مشاوران با تسلط بر این دست از پروتکل های درمانی، از اثربخشی به مراتب بالاتری برخوردار خواهند شد. «حمایت از حقوق مراجعان به روان شناسان و مشاوران» دومین هدف سازمان نظام روان شناسی و مشاوره است. برگزاری کارگاه آموزشی اخلاق حرفه ای توسط نظام، بخشی از دانش افزایی متخصصان در این حوزه است. با این وجود دردسترس بودن اطلاعات لازم در وب سایت سازمان درخصوص اینکه مراجعان دارای چه حقوقی بوده و تسهیل در نحوه پاسخ دهی به مراجعان شاکی و نحوه برخورد با متخلفان کمک کننده خواهد بود.
اقدام مهم دیگری که سال های گذشته توسط نظام انجام شده، تعیین تعرفه هاست که به تفکیک تهران، مراکز استان و سایر شهرستان ها در سایت سازمان در دسترس عموم است. آمار معتبری در دست نیست که تعرفه های مصوب، تا چه اندازه رعایت می شوند، ولی احتمالا در تهران و کلان شهرها، تعرفه های بیشتری دریافت می شود. با توجه به نرخ تورم در شش ماهه دوم سال جاری شاید لازم باشد در ابتدای سال 98 تعرفه های جدید سریعا اعلام شود تا زمینه تخطی از تعرفه ها از بین برود. ضمن اینکه برخی از مراکز استان ها به عنوان کلان شهر نیاز به تعرفه های متفاوتی دارند. در صورتی که تعرفه های بخش های دولتی و مراکز مشاوره دانشجویی نیز مشخص شود، تعرفه گذاری انحصاری نظام در حوزه سلامت روان نمود عینی خواهد یافت.در پایان لازم است بر دو نکته تاکید شود. نکته اول اینکه وضعیت اقتصادی-اجتماعی کشور به گونه ای است که احتمال می رود نرخ اختلالاتی نظیر انواع افسردگی ها، مشکلات ارتباطی و انواع اضطراب ها و حتی اختلالات مزمنی نظیر اسکیزوفرنی افزایش یابد. از این رو نظام روان شناسی و مشاوره می تواند ارائه خدمات روان شناختی را به شکلی فراگیرتر، علمی تر و اثربخش تر فراهم کند. آشکارا آماده نبودن تشکیلات نظام، بر شیوع و بروز اختلالات روان شناختی خواهد افزود. نکته دوم نحوه تعامل نظام با دیگر ذی نفعان و خصوصا تشکیلات مشاوره و خدمات روان شناختی سازمان بهزیستی است. بدیهی است شرایط اجتماعی کشور ایجاب می کند که نظام با سازمانی که سال هاست به عموم مردم خدمات روان شناختی ارائه کرده است، تعامل سازنده ای ایجاد کند. 
                