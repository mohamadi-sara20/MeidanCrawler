چهار‌شنبه ۷‌شهریور ۱۳۹۷
-----------------------------------------
یادداشت
-----------------------------------------
شروط ایران برای آمریکا
-----------------------------------------

                    انتظار این روزهای مردم از وزارت خارجه، دیپلماسی فعال - اتفاقی شبیه برجام- برای اجرائی نشدن تحریم های ایالات متحده یا استفاده از ظرفیت های اتحادیه اروپاست؛ اما می دانیم توفیق دستگاه دیپلماسی به عوامل متعددی بستگی دارد که بخشی از آن به انسجام داخلی در اعلام مواضع واحد بازمی گردد و بخشی نیز به امکان برآورده کردن خواسته های سایر طرف های مذاکره در خارج. برجام یک توافق نامه چندجانبه بین المللی است که بعد از دو سال مذاکره فشرده در راستای حفظ منافع جامعه بین الملل به دست آمد. شورای امنیت سازمان ملل این توافق را تایید کرد. هرگونه آسیبی به این توافق، نوعی نارسایی در سیستم حقوق بین الملل ایجاد می کند. امروز این سوال وجود دارد: قراردادهای چندجانبه بین المللی را بر مبنای کدام تعهد باید پذیرفت؟ البته از شش کشور طرف قرارداد با ایران، چین و روسیه پایبندی به برجام را اعلام کرده اند، اروپا نیز پیش از این خود را حامی برجام معرفی کرده است. ایران نیز با مشکلات مختلفی روبه روست؛ از یک طرف نوعی هماهنگی منطقه ای علیه ایران میان برخی کشورهای منطقه و آمریکا وجود دارد، از دیگر سو ایران نیز با مشکلات داخلی در حوزه های مختلف مواجه است. ورشکستگی برخی کارخانه ها که به نوعی فعالیت های تولیدی دارند و اشتغال زا هستند و نیز تورم و کاهش ارزش پول در مقابل افزایش نرخ دلار و پیامدهای آن، نگرانی هایی بین مردم ایجاد کرده است. پیشنهاد نگارنده این است که در بیان برخی مواضع، تامل بیشتری شود. اقدامات وزارت خارجه در کنار توجه سایر بخش های اداره کشور به اهمیت بیان نکردن مسائل تنش زا، می تواند موضع کشورهای اروپا در قبال ایالات متحده را تقویت کند. اروپایی ها باید خط مشی جدیدی در برابر این تصمیم آمریکا در پیش بگیرند. اگر این واقعیت تحقق پیدا کند، برجام می تواند بین ایران، اروپا، چین و روسیه پابرجا بماند. وقتی میان دو کشور رابطه دیپلماتیک وجود ندارد و بنا به دلایل مختلف میان آنها تنش هایی ایجاد شده، معمولا از یک کشور سوم برای ارسال درخواست ها و آغاز مذاکره استفاده می کنند که در ماجرای ایران و آمریکا معمولا عمان واسط میان دو کشور است و این سابقا هم وجود داشته است. کشور سوم در این میان تلاش می کند زمینه های گفت وگو را فراهم کند و صرفا یک واسط است و زمانی که این زمینه فراهم شود، دو کشور وارد مذاکره می شوند. در زمان مسئولیت کیسینجر آمریکا نقش واسط میان عربستان و عراق را بر عهده داشت. در ماجرای ایران و آمریکا کشوری که سعی می کند وضعیت را آرام کند تا زمینه های گفت وگو فراهم شود، عمان است و این روز ها به این باور رسیده که شرایط بسیار نگران کننده است و وارد عمل شده است. این پادشاهی، برخلاف کشور هایی مثل عربستان و امارات به هیچ وجه علاقه مند به روشن شدن آتش درگیری در منطقه نیست.اگر عمان به عنوان میانجی در حال فعالیت است، احتمالا طرفین ماجرا نیز بی تمایل به کاهش سطح تنش ها نیستند. ترامپ از جمله افرادی است که از نمایش دیپلماسی بیش از اصل آن لذت می برد. او روی تمام دارایی های خود نیز نامش را حک کرده است. او با پیشنهاد مذاکره با ایران به دنبال همراه کردن بخش بیشتری از افکار عمومی در آمریکا و خارج از آن است. اما آمریکایی ها باید بدانند بدون روشن شدن چند مسئله، هیچ گاه نمی توانند روی مذاکره مجدد با ایران حساب باز کنند. ترامپ می گوید بدون قید و شرط مذاکره می کند، اما وزیر خارجه او از 12 شرط نام می برد. لغو تحریم های سنگین علیه ایران نیز نکته مهم دیگر برای شروع مذاکره است و سوم نشان دادن اراده برای حل مشکلات میان ایران و آمریکا براساس منافع متقابل. به هر حال باید ایالات متحده به رعایت این شروط دعوت شود تا بتوان به آینده و گفت وگوهای احتمالی اندیشید. بدانیم روسیه، چین و ترکیه، ظرفیت حل مشکلات ایران را نخواهند داشت.
                