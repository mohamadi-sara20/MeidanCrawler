سه‌شنبه ۶ آذر ۱۳۹۷
-----------------------------------------
یادداشت
-----------------------------------------
نوربخش؛ انسانی الگو
-----------------------------------------

                    امروز هفتمین روزی است که غم رحلت دوست و همکار پرتلاش، نیکوسرشت، نیک اندیش و دلسوز محرومان، به ویژه خانواده تامین اجتماعی، در دلمان لانه کرده است. از 33 سال قبل که در جهاد دانشگاهی با دکتر نوربخش آشنا شدم تا لحظه آخر عمرش بدون اغراق عشق خدمت به مردم، به خصوص محرومان، وظیفه شناسی، پرتلاشی، مسئولیت پذیری و دیگر خصایل نیکو را در خود حفظ کرده بود. از دوران جنگ که مسئولانه و عاشقانه در خدمت رزمندگان جبهه های نبرد بود تا لحظه آخری که عمر پربرکتش را با تلاش برای آسایش و رفاه بیمه شدگان و مستمری بگیران تامین اجتماعی به پایان برد، این روحیه را در خود حفظ کرد. امروز که هفتمین روز رحلت آن دوست و همکار فداکار را پشت سر گذاشتیم، یادش را گرامی داشته و برای یادآوری پندآموز به خود و دیگران خصایل نیکوی آن سید عزیز را که منتسب به خاندان اهل بیت(ع) بود و همواره بر این نسبت افتخار می کرد و تذکر می داد که سید آل پیامبر و فرزند زهرا(س) باید تلاشش برای خدمت به مردم بیشتر از دیگران باشد، یادآور می شوم:
1- مسئولیت پذیری: به خاطر دارم از دوران دانشجویی و تا آخرین روزهای عمر پربرکتش مشتاق انجام هر کار برزمین مانده ای بود. وقتی در جمع دوستان درباره انجام کاری صحبت می شد و داوطلبی برای انجام آن کار فراخوانده می شد، سیدتقی نوربخش پیش قدم پذیرش انجام کار بود؛ به ویژه اگر آن کار مربوط به خدمت به اقشار محروم و مستضعف جامعه می بود. به همین دلیل بود که باوجود آنکه امکان جذب به عنوان عضو هیئت علمی در دانشگاه را داشت، تامین اجتماعی را به عنوان محل خدمت خود انتخاب کرد و همواره بر این انتخاب خود می بالید. هر بار که درباره تامین اجتماعی با ایشان صحبت می کردم با عشق و علاقه خاصی از اینکه در خدمت کارگران و بازنشستگان است، به خصوص دورانی که در یزد و بیمارستان فیاض بخش خدمت کرده بود، یاد می کرد. 
2- تعهد، علاقه و اشتیاق به کار: دکتر نوربخش در عرصه های مختلف مدیریتی، حرفه ای (نظام پزشکی و…)، خدمات درمانی و… فعالیت کرد. وجه مشخصه ایشان آن بود که در هر موقعیتی کارش را با عشق و علاقه و متعهدانه انجام می داد. شاهد فعالیت های او، هرگز ذره ای از بی علاقگی به کاری که به آن مشغول بود، در او حس نمی کرد؛ به عبارتی یا کاری را قبول نمی کرد که چندین مورد شاهد بودم که به ایشان مسئولیتی پیشنهاد شده بود و می گفت من علاقه ای و تمایلی به این کار ندارم، یا مسئولیتی را که می پذیرفت به نظر من قبل از پذیرش مسئولیت عشق و تعهد به انجام آن کار را درخود نهادینه می کرد. به همین دلیل است که همه کسانی که در جهاد دانشگاهی، تامین اجتماعی و نظام پزشکی با ایشان همکار بوده اند، معترف اند که دکتر نوربخش کارش را با عشق و علاقه انجام می داد و کم کاری نداشت.
3- خلوص نیت: از دیگر صفات بارز دکتر نوربخش دل پاک و خلوص در نیت بود. به اعتقاد نگارنده کاری که آثارش بر دل می نشیند و مورد اقبال ذی نفعان قرار می گیرد، برگرفته از نیت پاک فاعل کار است. در خصوص دکتر نوربخش این خصلت بارز بود. از همین روی بود که دکتر نوربخش لجاجت نداشت؛ اگرچه در انجام کار سرسخت بود و محدودیتی برای انجام کار قائل نمی شد. در موارد زیادی شاهد بودم که حتی درباره موضوعی با ایشان صحبت می کردم و یادآور می شدم که بهتر است کار به گونه دیگری انجام شود و می گفت من اصراری بر انجام کار به روشی که گفته ام ندارم، بلکه تاکیدم بر آن است که این کار را برای مردم انجام دهیم، اگر شما فکر می کنید به روشی که شما می گویید بهتر است، همان روش را دنبال می کنیم. سرسختی در انجام کار در کمال انعطاف پذیری را وجه مشخصه ایشان می دانم.
4- از حق خودش می گذشت: دکتر نوربخش حقوق دیگران، به ویژه محرومان (مستمری بگیران، بازنشستگان و…) را بر حقوق خود و حتی خانواده اش ترجیح می داد. در دوره آشنایی و همکاری با ایشان ده ها بار شاهد بودم که از حقوق حقه خود و خانواده اش می گذشت تا حقوقی برای صاحبان تامین اجتماعی به دست آورد. ایشان تعهداتی را برای خودش ایجاد کرده بود، نظیر خدمت به بیماران محرومی که به دارالشفای حرم حضرت عبدالعظیم حسنی مراجعه می کردند که در این زمینه همواره اولویت قائل بود و گاهی تا پاسی از شب گذشته از سازمان راهی درمانگاه می شد و تا نیمه شب در درمانگاه به مداوای بیماران مشغول بود.
5- درستکار بود: وجه مشخصه انسان های عاقبت به خیر درستکاری است. تلاش داشت درستکار باشد و مراقب احوال خود بود تا عملی ناشایست نداشته باشد و نیز به دلیل همان دل پاک و نیت خیرش تصور اینکه ناراستی و نادرستی را در خود راه دهد، نداشت.
6- صداقت: در گفتار و کردارش صادق بود. در طول مدت آشنایی و همکاری با ایشان شاهد صحنه ای نبودم که بخواهد موضوعی را که واقعیت دارد، کتمان کند، چهره اش همواره گویای صداقتش در گفتار و کردار بود.
7- تابع قانون بود: در وقایع و رخدادهای زیادی با هم بودیم که حتی به ناحق حقی از ایشان ضایع شده بود. تکیه کلامش این بود «ما در هر صورت از قانون تبعیت می کنیم». منتقد بود، منتقد همراه با استدلال و تحلیل بود. از وضع پیش آمده ناراضی بود؛ ولی آخر کلامش این بود «به خاطر ناحقی ها و ظلمی که به ما رفته، نباید قانون را زیر پا بگذاریم. نباید در ارائه خدمت به مردم متزلزل شویم». یادم می آید وقتی در انتخابات نظام پزشکی ظالمانه صلاحیت ایشان و دیگر دوستان را در انتخابات رد کرده بودند؛ ضمن آنکه شدیدا معترض بود و مصرانه پیگیر اعتراض به ردصلاحیت خودش و دوستان بود، پس از آنکه تلاش هایش به نتیجه نرسیده بود، در جلسه ای که در مطب ایشان با هم داشتیم، گفت «ما تلاش مان را کردیم که در نظام پزشکی به مردم خدمت کنیم که نگذاشتند. حالا فرصتی است که از همین امروز کمر همت ببندیم و در مطب و بیمارستان فرصت بیشتری را در خدمت بیماران باشیم». این همان روحیه خادم مردم بودن در هر شرایطی است. ناامید در انجام خدمت نبود. پرتلاش و راسخ به دنبال خدمت به مردم بود. 
8- اهل کار گروهی و تیمی بود: با گروه و تیمی که وارد کار می شد، تلاش می کرد رویکرد کار تیمی را داشته باشد و در عین پرتلاشی و سختکوشی که داشت، برای تیم همراهش احترام قائل بود و در عین حال وفادار به گروهی که با آنها کار می کرد. در دوران فعالیت و همکاری به ویژه در نظام پزشکی با ایشان روحیه کار تیمی، پذیرش نظر جمع و سماجت نکردن بر نظر خود در جهت تحمیل به دیگران را بارها در ایشان شاهد بودم.
9- متخصص بود: وقتی در حوزه ای مسئولیت می پذیرفت، بر اساس ماموریت آن سازمان و حیطه کاری دانش خود را گسترش می داد. وقتی در جهاد دانشگاهی مسئولیت داشت، به ماموریت های سازمانش اشراف کامل داشت و وقتی با کارشناسان باتجربه تر از خودش صحبت می کرد، در بحث های تخصصی شرکت ها کم نمی آورد؛ بلکه اشراف ایشان به قوانین و مقررات تعجب همکاران را برمی انگیخت. همین روحیه و توانمندی را در آخرین سمت ایشان در تامین اجتماعی شاهد بودم. وقتی در جلسات هیئت مدیره یا هیئت امنا و دیگر شوراهای وزارت رفاه درباره موضوعات کاملا تخصصی نظیر قوانین و مقررات کار، حقوق و دستمزد، بازنشستگان، مستمری بگیران، حوزه درمان و دارو و… صحبت می کردیم، بدون اغراق قامت دکتر نوربخش در حوزه های مقررات و آگاهی به قوانین در راستای تصمیم سازی زبان زد بود. اشراف ایشان در مقررات پیچیده بیمه گاهی تعجب همکاران تامین اجتماعی را که سال ها در این بخش تجربه داشتند، به همراه داشت. از جنبه تخصصی پزشکی و دانش و مهارت ایشان نیز در حوزه ارتوپدی همین بس که سال ها منتخب متخصصان ارتوپدی کشور به عنوان عضو هیئت مدیره و در دوران طولانی رئیس انجمن ارتوپدی کشور بود.
10- تحول گرا بود: مرور عملکرد ایشان در حوزه هایی که مسئولیت داشته است، گواه بر این امر است که همواره به دنبال آینده بهتر برای ذی نفعان سازمان خود بوده است. خدمات نوآورانه ایشان در دورانی که معاون درمان تامین اجتماعی بود، یا قائم مقام سازمان نظام پزشکی بود و از همه مهم تر فرصت نزدیک به شش ساله ای که ایشان مدیرعامل سازمان تامین اجتماعی بود، نوآوری و تحول گرایی ایشان مورد اعتراف کارشناسان و ذی نفعان است. اقداماتی که از سال 1392 در حوزه های نیروی انسانی سازمان، فناوری اطلاعات، فرهنگ سازمانی، دسترسی آحاد جامعه به ویژه مناطق محروم و کمتر برخوردار به خدمات نظام سلامت، اصلاح قوانین و مقررات بیمه ای، چابک سازی سازمان، ایجاد شفافیت سازمان و پاسخ گوکردن آن و… صورت گرفت، مصداق ها و معیارهایی است که نوآور و تحول گرابودن ایشان را گواهی می دهد.
11- تکامل گرا بود: تکامل گرایی فردی و سازمانی از رویکردهای بارز دکتر نوربخش بود. به وضع موجود رضایت نمی داد. از هر فرصتی برای تکامل خود، از نظر حرفه ای و معنوی استفاده می کرد. 
12- ایثارگر بود: دکتر نوربخش روحیه و منش ایثارگرانه داشت. خود و خانواده اش را از بسیاری از فرصت هایی که برایشان نفع شخصی داشت که آن هم حق طبیعی آنها بود، مثل اوقات بودن با خانواده، آخر هفته های بدون کار و… محروم می کرد همواره مشتاق خدمت به مردم بود. یک بار ندیدم بگویند کاری در فلان شهر محروم داریم که باید آخر هفته برویم و ایشان بگویند آخر هفته باید با خانواده باشم. همواره برای خدمت به دیگران آماده بودند. اینها 12 خصلتی بود که به اختصار در وصف مرحوم دکتر سیدتقی نوربخش توانستم به رشته تحریر درآورم. وقتی به ذهن تاریخی خود مراجعه می کنم، می بینم اینها حداقل هایی است که می توانستم در وصف این سید نیکوسرشت و نیکوکردار بگویم و بنویسم. 
                