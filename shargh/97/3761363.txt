یک‌شنبه ۳ تیر ۱۳۹۷
-----------------------------------------
یادداشت
-----------------------------------------
ابلوموفیسم؛ اختلال روانی یا آسیب اجتماعی
-----------------------------------------

                    معمولا مفهوم تنبلی در ادبیات دنیا با شخصیت ابلوموف تداعی می شود؛ فردی که از انگیزه های معمول زندگی کاملا تهی شده و با پناه بردن به بستر خواب، بسیاری از وظایف و مسئولیت های خود را کنار گذاشته است. البته وقتی که شخصیت پردازی ابلوموف از طریق کتاب اصلی، تئاترهای به اجرا درآمده یا فیلم های ساخته شده دنبال شود، وجه سرگرم کننده و گاهی کمدی این آثار، احتمالا بیننده را چنان در بر خواهند گرفت که دشواری های واقعی زندگی امثال ابلوموف تحت الشعاع قرار خواهد گرفت. در علوم رفتاری هر وضعیتی که کارکرد فرد را به گونه ای مختل کند که برای خود یا دیگران پیامدهای جدی به دنبال داشته باشد، اختلال روان شناختی نامیده می شود. در علوم اجتماعی نیز هر وضعیتی که گریبان گیر تعداد درخور توجهی از افراد جامعه شده و برای آنان پیامدهای منفی به دنبال داشته باشد، آسیب اجتماعی نامیده می شود، ازاین رو درباره تنبلی این سوال مطرح است که آیا این مفهوم، اختلالی روان شناختی است یا آسیبی اجتماعی. در طبقه بندی های موجود، بیش از 250 اختلال روان شناختی وجود دارد که در میان آنها به شکل مشخص نامی از تنبلی برده نشده، اختلالی که بیشترین نزدیکی را با تنبلی دارد، افسردگی است. افسردگی ماهیتا اختلالی است که به شکل همبود در بسیاری از مشکلات روان شناختی دیگر نیز دیده می شود، ولی به عنوان یک مسئله بالینی در دو اختلال افسردگی اساسی و افسرده خویی موضوعیت بیشتری می یابد. به فردی افسرده اساسی اطلاق می شود که از بین علائم نه گانه خلق افسرده، کاهش قابل توجه در علائق و لذائذ، کاهش معنادار در وزن، بی خوابی یا پرخوابی، کندی رفتار یا تحریک پذیری، خستگی، احساس بی ارزشی، کاهش توانایی در تمرکز یا تصمیم گیری و افکار تکراری درباره مرگ، هفت علامت را در دو هفته نشان دهد. اختلال بعدی که افسردگی ماهیت اصلی آن را تشکیل می دهد، افسرده خویی یا اختلال ملال نام دارد؛ خلق افسرده، کم بودن اشتها، بی خوابی یا پرخوابی، انرژی پایین یا خستگی، پایین بودن عزت نفس، تمرکز ضعیف یا دشواری در تصمیم گیری و احساس ناامیدی علائم بارز این مشکل روان شناختی است. البته لازم است این علائم دو سال به درازا بکشد. گفتنی است که به جز این دو، افسردگی در وضعیت های دیگر روان شناختی نیز درخور توجه است که می توان به اختلال خلق پیش از قاعدگی، اختلال افسردگی ناشی از مصرف مواد یا درمان های دارویی، اختلال دوقطبی، اختلال سازگاری و اختلال افسردگی نامشخص اشاره کرد. مهم ترین ویژگی که در انواع افسردگی های اشاره شده دیده می شود این است که کارکرد فرد افسرده به حداقل ممکن می رسد. با توجه به ویژگی هایی نظیر پرخوابی، انرژی پایین، دشواری در تصمیم گیری و احساس ناامیدی، به احتمال زیاد افسرده خویی تشخیص مناسبی برای افرادی از جنس ابلوموف محسوب می شود.لازم به ذکر است که بسیاری از مواقع، نشانه های ابلوموفی افسردگی به حدی در فرد آشکار است که افسرده بودن او محرز است، به حدی که با کمی مشاهده می توان متوجه وخامت تنبلی او شد. روشن است که افسردگی و غمگینی تفاوت آشکاری دارند، چراکه اولی مختل کننده زندگی و دومی واکنش طبیعی به موقعیت هایی نظیر شکست یا ازدست دادن هاست که البته در صورت تداوم می توانند منجر به افسردگی شوند، ولی گاهی افسردگی هایی وجود دارد که به راحتی قابل تشخیص نیست. این حالت افسردگی که افسردگی نقاب زده نام دارد، وضعیتی است که فرد، افسردگی خود را پشت نقاب های مختلفی اعم از تحصیلات، جایگاه اجتماعی، دستاوردهای فردی و... پنهان می کند. به این ترتیب این دسته از افراد افسرده نیز آشکارا با تنبلی مواجه خواهند شد. آمار موجود دال بر آن است که 16.5 درصد از زنان و 10.8 درصد از مردان از افسردگی رنج می برند. با توجه به آشکاربودن تنبلی در افسردگی، می توان نتیجه گیری کرد که حداقل 14 درصد از افراد جامعه از تنبلی ناشی از افسردگی رنج می برند که قاعدتا نیازمند مداخلات درمانی هستند.ولی با توجه به تعریفی که از اختلال روانی مطرح شد، تنبلی می تواند بدون اینکه در تابلو افسردگی وجود داشته باشد، تحت عنوان یک اختلال در نظر گرفته شود. با وجودی که آمار موثقی از این نمونه از تنبلی در دسترس نیست، ولی شواهد و قرائن موجود دال بر آن است که آمار تنبلی به حدی شیوع دارد که شاید بتوان از آن به عنوان یک مسئله اجتماعی نام برد. همان طور که مطرح شد وقتی مسئله ای اجتماعی تلقی می شود که اولا مسئله مذکور دامن گیر بسیاری از افراد شده باشد و ثانیا به نظر بسیاری از آنان، آن مسئله ناخوشایند، نامطلوب و مضر تلقی شود. با توجه به این دو ویژگی می توان نتیجه گرفت که تنبلی در ایران مثل بسیاری از کشورهای دیگر، نه یک مسئله فردی بلکه اجتماعی است، به این معنی که افراد زیادی گرفتار آن هستند و این گرفتاری، پیامدهای اجتماعی مهلکی را به دنبال دارد. مشخص است که مهم ترین پیامد اجتماعی این معضل، هدررفتن منابع ملی در جهت ایجاد توسعه پایدار خواهد بود. می توان برای تنبلی اجتماعی، علائم یا نشانه های متعددی را برشمرد ولی مهم ترین آنها عبارت اند از: 1- بی تحرکی: شاید بتوان گفت عینی ترین شاخص تنبلی، بی تحرکی است؛ اینکه فرد به لحاظ فیزیکی دچار رخوت شود. وضعیت چاقی در کشور تبیین کننده بی تحرکی در جامعه است. طبیعتا وقتی افراد به ازای کالری دریافتی خود تحرک کافی نداشته باشند، خطر چاقی گریبان گیر آنان خواهد شد. شیوع دیابت نوع دوم، بالارفتن کلسترول بد (LDL)، انواع آرتروز، بیماری های قلبی-عروقی، پرفشاری خون همگی پیامدهای بی تحرکی خواهند بود که سالانه هزینه هنگفتی را بر دوش دولت می گذارد. 2- فقدان میل به یادگیری: همان گونه که تنبلی موجب می شود فرد به لحاظ فیزیکی دچار سستی و سکون شود، به لحاظ روان شناختی نیز موجب می شود او خود را با هیچ چالشی روبه رو نکند. اگر یادگیری را کسب دانش با هدف تغییر نسبتا پایدار در رفتار تعریف کنیم، روشن است که در منافات با تنبلی قرار می گیرد. آمار سرانه کتاب خوانی و تیراژ کتاب در کشور و وضعیت پایان نامه نویسی ها مواردی هستند که نشان دهنده وضعیت فزاینده بی میلی به یادگیری هستند. 3- فقدان هدف گذاری: هدف گذاری فرایندی است که ایجاب می کند افراد متناسب با شرایط خود، موارد مشخصی را تعیین و برای رسیدن به آن تلاش کنند. تنبلی جدی ترین آسیب را به هدف گذاری افراد وارد می کند. با توجه به ابعاد زیستی، روان شناختی، اجتماعی و معنوی هدفمندی روشن است که بسیاری از آمارهای نگران کننده از حوزه های سلامت جسمانی تا سلامت روان شناختی، اجتماعی و معنوی معنا می یابد. 4- بی تفاوتی: بنا بر نظر بعضی از متخصصان، بی تفاوتی همان تنبلی است به این معنی که در هر دو، واکنش به محیط بیرون به حداقل ممکن می رسد. ولی به نظر می رسد بی تفاوتی وضعیت رسوب یافته تری نسبت به تنبلی است که در آن پاسخ دهی هیجانی و رفتاری فرد نسبت به طیف وسیعی از محرک های بیرونی و حتی درونی متوقف می شود. واکنش نشان ندادن به رفع چکه کردن شیر آب آشپزخانه، تماس نگرفتن با شهرداری برای بهبود وضعیت نظافت خیابان محل سکونت یا نداشتن هیجان نسبت به اینکه چه کسی در مجلس یا سایر مراکز تصمیم گیری کلان کشور نمایندگی او را بر عهده بگیرد، همگی به بی تفاوتی مربوط می شود. در پایان لازم است به این نکته اشاره شود که تنبلی اجتماعی مانند پدیده های دیگری نظیر ناامیدی اجتماعی، پرخاشگری اجتماعی یا... علامت محسوب می شود؛ همان گونه که تب علامتی است دال بر وجود عفونت در بدن. به همان شکل که رفع تب، درمان عامل عفونت را می طلبد، کاهش پدیده های اجتماعی نیز نیازمند رفع عوامل متعدد به وجودآورنده آنهاست. مادامی که سیاست های مدون، جامع و درازمدتی برای حفظ و ارتقای سلامت همه جانبه وجود نداشته باشد، آسیب هایی نظیر تنبلی اجتماعی، گریزناپذیر خواهد بود. تا آن زمان، سازمان های غیردولتی با ارائه برنامه های دقیق در پوشش های محله ای، منطقه ای یا استانی نقش بسیار مهمی در فعال کردن بخش های دولتی خواهند داشت.
                