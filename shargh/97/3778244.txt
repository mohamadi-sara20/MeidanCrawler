شنبه ۶ مرداد ۱۳۹۷
-----------------------------------------
type_unknown
-----------------------------------------
ایران و آمریکا؛ شهریور در لاهه
-----------------------------------------

                    گروه سیاست: دادگاه لاهه اعلام کرد که بررسی شکایت ایران از آمریکا را در روزهای 27 تا سی ام آگوست (پنج تا هشت شهریور) انجام خواهد داد. به گزارش خبرگزاری فرانسه، دیوان بین المللی دادگستری که به دادگاه لاهه شناخته می شود، روز پنجشنبه با انتشار اطلاعیه ای از آغاز بررسی علنی شکایت ایران از آمریکا از روز 27 آگوست خبر داد. بنابر اعلام دادگاه لاهه، درجلسات این دادگاه در چهار روز متوالی به درخواست ایران برای صدور قرار موقت علیه آمریکا رسیدگی خواهد شد.ایران 10 روز پیش در دادگاه لاهه علیه آمریکا شکایت کرد و خواستار لغو فوری تحریم های این کشور علیه تهران شد..تحریم هایی که به گفته ایران منجر به خسارات جبران ناپذیر خواهد شد. به گزارش ایسنا، دیوان بین المللی دادگستری (لاهه) روز 26 تیر در بیانیه ای صحبت های محمدجواد ظریف، وزیر امورخارجه ایران را مبنی بر اقامه دعوی ایران علیه آمریکا بنا بر بازگرداندن غیرقانونی تحریم های ایران در دادگاه لاهه تایید کرد. دیوان بین المللی دادگستری با انتشار بیانیه ای اعلام کرده بود که ایران در این دادگاه بین المللی که در هلند واقع شده، شکایتی را علیه آمریکا به دلیل بازگرداندن تحریم های ایران ثبت کرده است. همچنین در این بیانیه آمده بود: جمهوری اسلامی ایران شکایتی را علیه آمریکا در رابطه با نقض پیمان مودت، حقوق کنسولی میان دو کشور و روابط اقتصادی که در 15 آگوست سال 1955 میان دو طرف امضا و در 16 ژوئن 1957 وارد فاز اجرائی شد، در دیوان بین المللی دادگستری به ثبت رسانده است. طبق بیانیه دادگاه لاهه، شکایت ایران در رابطه با بازگرداندن همه جانبه تحریم های آمریکا و نیز اقدامات محدودکننده که به طور مستقیم یا غیرمستقیم شرکت ها یا افراد ایرانی را هدف قرار می دهد و پیش تر با امضای توافق هسته ای برداشته شده بود، است.نقض عهدنامه مودتبنا بر این گزارش، وزیر امور خارجه کشورمان روز دوشنبه 25 تیر در پیامی توییتری با اعلام این خبر نوشت: ایران در مقابل توهین آمریکا به تعهدات حقوقی و دیپلماسی، به حاکمیت قانون پایبند است.لازم است که با عادت آمریکا در نقض قوانین بین المللی مقابله شود. بهرام قاسمی، سخنگوی وزارت امور خارجه کشورمان نیز روز 25 تیر به تشریح جزئیات بیشتری درباره توییت ظریف پرداخت و تصریح کرد: به منظور ترمیم و جبران اعمال غیرقانونی آمریکا در وضع تحریم ها علیه کشورمان و احقاق حقوق ملت ایران و پیگرد بین المللی اعمال متخلفانه ایالات متحده، وزارت امور خارجه با مشارکت مرکز امور حقوقی بین المللی ریاست جمهوری و هماهنگی سایر دستگاه های ذی ربط، مسئله شکایت از ایالات متحده به دلیل نقض تعهدات بین المللی و مشخصا عهدنامه مودت و روابط اقتصادی و حقوق کنسولی سال 1334 نزد دیوان بین المللی دادگستری را، در دستور کار قرار داد و پس از اخذ نظرات وکلا و مشاوران حقوقی بین المللی ایرانی و خارجی، دادخواست نهایی حاوی شکایت جمهوری اسلامی ایران از نقض معاهده مودت، در تاریخ 25 تیر 1397 به ثبت رسید.به گزارش بی بی سی، در اطلاعیه مطبوعاتی دیوان لاهه آمده است که دولت جمهوری اسلامی ایران در شکایت خود علیه دولت ایالات متحده به «عهدنامه مودت و روابط اقتصادی و حقوق کنسولی» بین ایران و آمریکا استناد کرده که در سال 1955 میلادی (1334 شمسی) بین دو دولت منعقد شد.دیوان لاهه گفته است که قاضی احمد یوسف، رئیس دیوان، روز 23 جولای موضوع شکایت ایران از آمریکا را به آگاهی وزیر امور خارجه ایالات متحده رساند. او در نامه خود به وزیر خارجه آمریکا «بند 4 ماده 74» مقررات دیوان را یادآور شد که براساس آن، از طرف های دعوا خواسته شده است تا زمان برگزاری جلسه رسیدگی، به نحوی عمل کنند که مانع اجرای موثر رای دادگاه نشود.به همین دلیل هم در پی ارسال نامه رئیس دیوان بین المللی دادگستری به وزیر خارجه آمریکا، منابع دولتی ایران گفتند که این شرط به معنی آن است که دولت آمریکا باید تا زمان تکمیل دادرسی و صدور رای دادگاه، از اجرای تحریم علیه ایران خودداری کند. وزارت خارجه ایالات متحده دریافت احضاریه برای حضور در دادگاه را تایید کرده است.متن شکایت ایران از آمریکاهمچنین روز گذشته متن شکایت ایران از آمریکا به دیوان بین المللی دادگستری و درخواست قرار موقت کشورمان به دلیل بازگرداندن تحریم ها، منتشر شد. در متن دادخواست ایران که در 19 صفحه و با امضای محمدحسین زاهدین لباف، به عنوان نماینده دولت جمهوری اسلامی ایران، به دبیرخانه دیوان تسلیم شد، ایالات متحده متهم شده است که با تصمیم رئیس جمهوری آمریکا در خروج از برجام در هشتم ماه می سال جاری و بازگرداندن تحریم های هسته ای، همچنین اظهارات مقامات آمریکایی درباره تشدید تحریم ها که به منزله وضع تحریم های دیگر است، «مفاد عهدنامه مودت مورخ سال 1955 را نقض کرده و به نقض این پیمان ادامه می دهد». بر اساس این، از دیوان خواسته شده است تا با رسیدگی به این شکایت، رای دهد که ایالات متحده از طریق بازگرداندن تحریم های هسته ای، وضع تحریم های دیگر و تهدید به برقراری شدیدترین تحریم ها علیه ایران، «تعهدات خود» ذیل تعدادی از مواد این عهدنامه را نقض کرده و آن کشور را ملزم کند که بدون تاخیر، این تحریم ها را لغو کند و به تهدیدهای خود در مورد وضع تحریم های جدید پایان دهد. ایران همچنین خواسته است که آمریکا «به طور کامل خسارات وارده به ایران در نتیجه نادیده گرفتن تعهدات بین المللی خود را جبران کند» و تعهد دهد که درصدد نادیده گرفتن رای دادگاه برنخواهد آمد و در این زمینه تضمین های لازم را بدهد. عهدنامه مودت و روابط اقتصادی و حقوق کنسولی بین دولت شاهنشاهی ایران و دول متحده آمریکا 23 مرداد 1334 بین نمایندگان دو کشور امضا شد و همان سال به تصویب مجالس شورای ملی و سنا و بعدا به امضای شاه رسید و جنبه قانونی یافت. هدف از انعقاد این عهدنامه تحکیم مناسبات دوستانه بین دو ملت، گسترش همکاری های بازرگانی و اقتصادی و به نظم و قاعده درآوردن روابط کنسولی عنوان شد. دیوان دادگستری لاهه یکی از ارکان سازمان ملل است و صلاحیت رسیدگی و صدور رای در دو زمینه را دارد. این دادگاه می تواند طبق موازین حقوق و قوانین بین المللی، به اختلافات حقوقی که از سوی دولت ها به آن ارجاع می شود، رسیدگی کند و با تقاضای نهادهای سازمان ملل و سایر تشکیلات بین المللی، درباره مسائل حقوقی نظر مشورتی خود را ابراز دارد. درصورتی که طرف های دعوا خود را به اجرای رای دادگاه متعهد اعلام کرده باشند، این رای الزام آور خواهد بود. به نوشته بی بی سی، در پی اعلام تسلیم شکایت ایران به دیوان بین المللی دادگستری، وزارت خارجه آمریکا گفت که این شکایت مبنایی ندارد و آن کشور با حضور در دادگاه، از خود دفاع خواهد کرد.تحویل یادداشت رسمی اعتراض به اظهارات پمپئودر همین حال ایران در یادداشتی رسمی به اظهارات و اقدامات مداخله جویانه وزیر امور خارجه آمریکا اعتراض کرد.به گزارش ایسنا، سخنگوی وزارت امور خارجه در این باره اظهار کرد: در پی اظهارات مداخله جویانه و ادعاهای بی اساس مایک پمپئو، وزیر امور خارجه آمریکا، در یک گردهمایی ضدایرانی در کالیفرنیا، جمهوری اسلامی ایران در یادداشتی که به سفارت سوئیس در تهران داده شد، رسما به این اقدامات اعتراض کرد. بهرام قاسمی افزود: در این یادداشت ضمن اعلام مراتب اعتراض رسمی جمهوری اسلامی ایران به دولت آمریکا، اظهارات بی پایه و اساس وزیر امور خارجه این کشور مداخله در امور داخلی ایران دانسته و محکوم شد و اقدام اخیر وزیر امور خارجه آمریکا، نقض منشور ملل متحد و تعهدات دوجانبه دولت آمریکا، به ویژه بیانیه الجزایر دانسته شد که باید به آن پاسخ دهند.
                