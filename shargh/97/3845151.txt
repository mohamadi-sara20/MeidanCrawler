دو‌شنبه ۱۹ آذر ۱۳۹۷
-----------------------------------------
یادداشت
-----------------------------------------
خشونت ممنوع، حتی شما دندان پزشک عزیز
-----------------------------------------

                    در روزهای اخیر فیلمی در فضای مجازی منتشر شد که در آن دندان پزشکی ناشناس در حال درمان کودک و حتی پس از پایان درمان او، با رفتاری پرخاشگرانه کودک را توبیخ و سرزنش می کند؛ رفتاری که حتی در چارچوب تهاجمی ترین روش های قدیمی رفتار با کودک در دندان پزشکی نیز پذیرفتنی نیست. روزها پس از انتشار این فیلم در فضای مجازی و تا زمان نگارش این مطلب، انجمن های دندان پزشکی و سازمان نظام پزشکی، برخلاف مسئولیت عرفی و حرفه ای خود، از هرگونه اعلام نظر خودداری کرده اند. این سکوت این تصور نادرست را ایجاد کرده است که شاید چنین رفتاری از سوی دندان پزشک به ضرورت درمانی پذیرفته شده باشد. در این یادداشت، تلاش کرده ام به این سوال پاسخ دهم که آیا به کارگیری روش های آزاردهنده مورد تایید دندان پزشکی است؟ همچنین در پایان پیشنهاد خود را برای حمایت از کودکان در محیط های دندان پزشکی مطرح کرده ام. اضطراب دندان پزشکی پدیده ای شایع میان کودکان و بزرگسالان است. مطالعات ملی سلامت دهان در بریتانیا می گوید از هر 9 کودک و بزرگسال، یک نفر دچار اضطراب شدید دندان پزشکی است. علل پیدایش این اضطراب همیشه آشکار نیست؛ اما می دانیم احتمال وقوع آن در کسانی که در دوران کودکی خاطره ناخوشایندی از به کارگیری روش های ناخوشایند داشته اند، بیشتر است. از این رو، هدف مدیریت رفتاری کودک در دندان پزشکی، تسلیم کردن او در میان پنجه های دندان پزشک و اثبات اقتدار و توانایی های او نیست؛ هدف «پرورش احساس مطلوب در کودک نسبت به سلامت دهان خود است، به گونه ای که فرد در آینده خود در جست وجوی پیشگیری و بهبود سلامت دهان باشد». ناگفته پیداست گلاویزشدن با کودک و شماتت کودک حتی پس از پایان درمان، به هیچ وجه در راستای اهداف ذکرشده نیست. حرفه دندان پزشکی برای مهار کودکانی که دچار بی قراری و اضطراب اند، از روش های گوناگون دارویی و رفتاری استفاده می کند. پاسخ دادن به این سوال که کدام یک از این روش ها برتر است، ممکن نیست. امکانات موجود، میزان موفقیت این روش ها، پیشرفت های دارویی، سطح اضطراب کودک و نوع درمان کودک برخی از عواملی هستند که در فرایند تصمیم گیری تاثیرگذارند. علاوه بر اینها، تحولات اجتماعی، رضایت والدین و حساسیت های فرهنگی جامعه نیز بر انتخاب این روش ها تاثیر می گذارد. مجموعه این عوامل دست به دست هم داد تا برخی از روش هایی که در سال های گذشته در دندان پزشکی رایج بوده اند، کنار گذاشته شوند. در همین راستا، به کارگیری برخی روش های دیگر مانند ایجاد محدودیت حرکتی برای کودکان نیز سال هاست محل بحث و انتقاد است. این روش ها شامل گرفتن دست وپای کودک از سوی دندان پزشک یا همراه او یا بستن دست وپای کودک روی یک تخته است. به کارگیری این روش ها از سوی دندان پزشکان در کشورهای غربی در موارد خاص، به دلیل شباهت آنها به شکنجه های قرون وسطایی بارها خبرساز شده است. شباهت این روش ها به شیوه های بازجویی و شکنجه متهمان در برخی کشورها تصادفی نیست. این روش ها عموما بازمانده از دوران اقتدارگرایی پزشکی است؛ زمانی که پزشکان برای انجام درمان به هر حالت و حیلتی متوسل می شدند؛ گاهی حتی بی آنکه درباره شیوه درمان با بیمار مشورت کرده باشند یا رضایت او را به دست آورده باشند. آنها که تاریخ پزشکی را می شناسند، می دانند با معیارهای کنونی، به هیچ وجه نمی توان از بخش هایی از تاریخ این حرفه در دهه های گذشته دفاع کرد. تزریق سلول های سرطانی به بیماران در آمریکا، خوراندن میزان زیادی قند به معلولان برای آزمایش تاثیر شکر بر بدن در سوئد و اخته کردن دگرباشان جنسی با هورمون در نظام درمانی انگلستان، بخشی از تاریخ حرفه پزشکی در دهه های اخیر است که تصور وقوع آن در شرایط کنونی امکان پذیر نیست. یکی دیگر از روش های بدنام در دندان پزشکی، «دست گذاشتن روی دهان» است که در کمال شگفتی ردپای آن همچنان در کتاب های دندان پزشکی دیده می شود. این روش، در یک کتاب دندان پزشکی اطفال که به فارسی ترجمه شده و در دانشکده های دندان پزشکی ایران نیز تدریس می شود، این گونه توصیف شده است: «جلب توجه کودکان به شدت ناسازگار برای برقراری ارتباط و به دست آوردن همکاری ایمن». پشت این لفاظی های ظاهرا عالمانه، حقیقتی زشت درباره شیوه ای غیرانسانی نهفته است. در این روش، درمانگر با گذاشتن دست روی دهان کودک، تجربه ترسناکی را برای او رقم می زند تا کودک از ترس تکرار آن، به ادامه درمان تن دهد.حساسیت نسبت به بدرفتاری با کودکان در دهه های گذشته در کشورهای غربی سبب شد تا این روش و برخی دیگر از روش های آزاردهنده در دندان پزشکی مورد بازنگری قرار گیرد.
 25 سال پیش، دکتر پل کاسیمو از استادان سرشناس دندان پزشکی در آمریکا و از نویسندگان کتاب های دانشگاهی دندان پزشکی کودکان در یادداشت سردبیری نشریه دندان پزشکی کودکان آمریکا نوشت باید پذیرفت زمان به کارگیری این روش، یعنی دست گذاشتن روی دهان، به سر آمده است. در این یادداشت که با عنوان «شاید آخرین یادداشت درباره به کارگیری دست گذاشتن روی دهان» منتشر شد، نویسنده در عباراتی نوشت: «دست گذاشتن روی دهان آهسته آهسته خواهد مرد، مرگی محتوم، روزی که نسل ما دندان پزشکانی که از این شیوه، درست یا غلط، استفاده می کردیم، بازنشسته شویم. در آن روز تنها ردپایی کم رنگ از آن در کتاب های مرجع دندان پزشکی و حقوق باقی خواهد ماند». پیش بینی این استاد دندان پزشکی سرانجام به وقوع پیوست. انجمن دندان پزشکی کودکان آمریکا 15 سال بعد (در سال 2008) این روش را از کتابچه راهنمای خود حذف کرد. انجمن دندان پزشکی کودکان بریتانیا نیز با هشدار نسبت به خطرات به کارگیری این روش گفته است مواردی که استفاده از این روش قابل قبول است چنان غیرقابل تصور است که می توان گفت به کارگیری این روش دیگر پذیرفتنی نیست. پژوهش های زیادی نشان می دهد این روش، حتی پیش از حذف نمادین آن، محبوبیت و پذیرش خود را میان دندان پزشکان و والدین در کشورهای مختلف دنیا از دست داده بود.این حساسیت ها به ویژه زمانی که پای کودکان در میان باشد، دوچندان می شود. جامعه دندان پزشکی ایران نیز موظف است همسو با عرف جهانی، با شکستن سکوت خود در مقابل حوادث و خطاهایی که پای همکاران شان در میان است، صداقت خود را در پایبندی به اصول حرفه ای اثبات کند. زمان آن فرارسیده است تا جامعه دندان پزشکی ایران همسو با دیگر کشورهای جهان استفاده از شیوه های تنبیهی و آزاردهنده برای مدیریت رفتاری یا مهار کودکان را در اولین گام برای دندان پزشکان عمومی که فرصت اندکی برای یادگیری رفتار با کودکان دارند، ممنوع کند. همچنین، در هماهنگی با دانشکده های دندان پزشکی، آموزش چنین روش هایی از برنامه آموزشی دانشجویان دندان پزشکی حذف شود.ضرورت ممنوعیت به کارگیری این روش ها در ایران از کشورهای غربی به مراتب بیشتر است. به دلیل نبودن نظارت کارآمد بر فعالیت حرفه های سلامت، ناکارآمدی قوانین حامی حقوق کودکان و پنهان بودن مسئله کودک آزاری مشروعیت بخشیدن به این روش ها حتی اگر در عمل در موارد اندکی استفاده شوند، آسیب های فراوان به دنبال خواهد داشت. همچنین، از آنجایی که هزینه درمان های دندان پزشکی در ایران در ازای اتمام درمان پرداخت می شود، این نگرانی وجود دارد تا دندان پزشکان استفاده از این روش های آزاردهنده را در اولویت کار خود قرار دهند. چراکه این روش ها به زمان کمتر و مهارت های ارتباطی محدود نیاز داشته و عموما ضریب موفقیت بالایی نیز دارند.امید است دندان پزشکی ایرانی خود را در جایگاهی فراتر از درمانگری در دهان ببیند.
                