یک‌شنبه ۲۱ مرداد ۱۳۹۷
-----------------------------------------
حرف اول
-----------------------------------------
مسئله چیست و برای کیست؟
-----------------------------------------

                    در غیرعادی و دشواربودن شرایط عمومی کشور در ماه های در حال گذر و پیش رو تردیدی نیست؛ چراکه هم مقامات و هم مردم ایران آن را به زبان آورده اند؛ حال نامش را بگذاریم بحرانی که با آن مواجه ایم یا مسئله حاد یا جدی ملی یا شرایط اضطراری و از این قبیل. این شرایط عمدتا به دلیل خروج آمریکای ترامپ از برجام و در مرتبه بعد عملکرد نامناسب برخی مدیران و نداشتن پیش بینی های شایسته آنها برای شرایط جدید، پدیدار شده است.بنابراین کشور با شرایط جدید سختی روبه رو است و چون انسان دنبال شرایط بهتری است، بالطبع باید بحران کنونی را کنترل کنیم و عوارض منفی آن را کاهش دهیم تا جامعه به سلامت از آن عبور کند. مسئله همین است؛ شرایط غیرعادی و سخت که باید دست به کار شد و بر آن فائق آمد. حال سوال این است که چه کسی و چه طرفی باید در حل آن مشارکت و برای برطرف شدن آن احساس مسئولیت کند؟ همان طور که ناظران بین المللی و نیز ایجادکننده عمده این مسئله، یعنی ایالات متحده ترامپ، هم در لفافه و هم با شفافیت گفته اند که هدفشان تغییر جمهوری اسلامی است، مسئله و شرایط سخت کنونی کشور، ابعاد ملی و فراجناحی به خود می گیرد؛ یعنی مسئله فراتر از یک جناح و دولت مستقر است و جنبه تمامیت ارضی و منافع ملی پیدا می کند.از این لحاظ، شرایط ناخوشایند جدید کشور دیگر مسئله دولت میانه روی حسن روحانی و اصلاح طلبان حامی آن نیست، بلکه چون پای ایران و نظام جمهوری اسلامی در میان است، این مسئله به همه جناح های درون نظام و حتی اپوزیسیون داخلی درون نظام مربوط می شود. وقتی چنین است در حیرتیم که بخشی از جناح اصولگرا چنین احساسی ندارد، خطر را احساس نمی کند و واکنشی نشان نمی دهد؛ گو اینکه مسئله بازگشت تحریم ها و شرایط سخت کنونی فقط مربوط به دولت و اصلاح طلبان است. در حیرتیم وقتی شروط 15گانه و بیانیه اصلاح طلبان از منظر «اصلاح طلبان مدافع جمهوری اسلامی هستند» منتشر می شود، از جبهه اصولگرایان که مدعی این دفاع، البته به طور انحصاری اند، صدایی بلند نمی شود! چرا جبهه اصولگرایان در برابر خطری که متوجه کشور است، سکوت کرده است؟ نه تنها سکوت کرده که شاید به علت درک نکردن شرایط مانع تراشی هم می کند و با طرح سوال از رئیس جمهوری سیگنال های شکاف و نبود انسجام داخلی را به خارج می دهد. انتظار این بود که بعد از سخنان رئیس دولت اصلاحات، شیخی یا متنفذی در میان اصولگرایان بلند می شد و صدا برمی آورد و برای کمک به دولت و نظام، برای عبور از این شرایط راهی ارائه می داد. شاید اصولگرایان نتوانسته اند جای خالی امثال مرحوم حبیب الله عسگراولادی را برای چنین مواقعی پر کنند و صدایی مانند صدای او برآورند. آنها نیک بدانند که سکوت و بی تحرکی آنها در این شرایط و عبور از آن و گروهی و بخشی دیدن این مسئله، قضاوت بی رحمانه تاریخ و عواقب ناخوشایند برای کشور را با مقصربودن آنها، در پی خواهد داشت. مسئله شرایط جدید، مسئله همه گروه ها و حتی همه ارکان نظام، قوا و نهادها و دستگاه های غیردولتی و فرادولتی است و اگر وارد مناقشه بیهوده و چرخه معیوب مقصرشناسی این شرایط شویم، چه بسا پای خیلی از ساکتان بحران امروز گیر است. اما، هرگز این مقصرشناسی ما را به مقصد نمی رساند و مسیر نادرست و چاه ویلی است که انتهایی غیر از تضعیف همین ذخیره و تتمه ملی برای عبور از بحران کنونی، نخواهد داشت. بنابراین همه نهادها و گروه ها برای عبور کشور از این بحران باید به مدیریت واحد دولت که دست بر قضا میانه رو هم هست، تن در دهند؛ در همه حوزه ها از سیاسی و اقتصادی گرفته تا امور و سیاست خارجی و فرامرزی. البته دولت هم با ترمیم خود و کارآمدسازی و پرهیز از آزمون و خطا، باید برنامه ای جدی و جامع برای مواجهه و عبور از این شرایط تدوین کند؛ همچنین به مجریانی قابل و کوشا برای عبور از این مقطع به جای گذران زمان نیاز است. چرا نباید دولت ما مانند آمریکای ترامپ که 800 نفر نیروی ویژه برای اعمال و تعقیب تحریم ها علیه ایران در تشکیلات واحد سازمان داده است، برای مقابله و عبور از تحریم ها سامانه ای ویژه داشته باشد!
                