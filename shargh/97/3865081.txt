چهار‌شنبه ۱۰ بهمن ۱۳۹۷
-----------------------------------------
یادداشت
-----------------------------------------
دغدغه فراموشی
-----------------------------------------

                    «چون از جهان برفت، بسیاری او را به خواب دیدند که در هودجی از نور بود. پس او را پرسیدند که «در آن جهان تو را چه دادند؟» گفت: اینجا نیز به ما معاونت اولی دادند».
 ابوالفضل زرویی نصرآباد که خدایش بیامرزاد، تذکره ای را که برای مرحوم دکتر حسن حبیبی در تذکره المقامات نوشته است، با جمله فوق به اتمام می رساند. تذکره ای که با القابی مانند «صاحب تقدم»، «غمگسار مردم» و «مردی کارکن» آغاز می شود و در میانه متن از غمناکی و سر درگریبانی مرحوم حبیبی سخن به میان می آورد و علت را که جویا می شود،  در پاسخ می شنود: «ندانم که چه کار خوب کرده ایم که دو هفته است تا قاریقاتور ما، بر جلد «گل آقا» نمی کشند». اینک که شش سالی از فراق دکتر حسن حبیبی و کمتر از دو ماه از فقدان تذکره نویس طنزپرداز می گذرد، دیگر نه آن دولتمرد با جنبه در میان ماست، نه آن طنزنویس فرهیخته و نه گل آقا که نقد و طنز را در دهه 70 به جامعه ما هدیه می کرد. آری، این روزها  قاعده همه چیز از نوعی دیگر است. دوازدهم بهمن، شش سال از فراق شخصیت کم نظیر زنده یاد حبیبی می گذرد؛ کسی که در همه روزها و سال های فعالیتش؛ چه در قامت دولتمردی معتدل یا حقوق دانی قانون نگار یا ایران شناسی وطن دوست، جز به مصلحت «ایران» نمی اندیشید و در قید و بند تزویر های حزبی و جاه طلبی های حقیرانه نبود. حسن حبیبی اگرچه سال های پس از انقلاب در مقامات عالی رتبه دولتی خدمت می کرد؛ اما همواره خود را کارمند دولت می دانست و به عناوین اعتباری نام و مقامش خو نگرفته بود. حساسیت کم نظیر او به  اموال عمومی و همچنین همه آنچه این روزها رانت نام و مقام نامیده می شود، چنان است که اگر کسی به دو دیده آنها را ندیده باشد، وصفش را افسانه شیرین شبانه می پندارد. او همه هدایایی را که در مدت سال های صدارتش؛ چه از دولتمردان دیگر کشورها و چه هم وطنانش دریافت کرده بود، همراه با کتابخانه ارزشمند خود در قالب بنیاد غیرانتفاعی امیرکبیر در معرض  بازدید و استفاده عموم مردم نهاد.  دغدغه فرهنگ و هنر و ادبیات برای دولتمردی که با حساب وکتاب و تورم و اقتصاد درگیر است، چندان معمول نیست؛ به ویژه در سال های پس از انقلاب که کشور درگیر بحران های بسیار بود. بااین همه زنده یاد حبیبی نگاهش به سویه های فراموش شده این سرزمین درگیر  انقلاب و جنگ و سازندگی بود. 
او در سال های خدمت نهایت تلاش خود را برای استقرار نهادهای فرهنگی به کار بست: فرهنگستان زبان و ادب فارسی، بنیاد ایران شناسی، مرمت و احیای کاخ گلستان و حفاظت از سر در باغ ملی چند یادگار به جامانده از عشق او به فرهنگ ایرانی و زبان فارسی است. در کنار این تلاش های رسمی، دیدارهای او با نقاشان قهوه خانه ای و تشویق  و حمایت از آخرین سرحلقه های این هنر در معرض فراموشی، از دیگر خدمات مرحوم حبیبی به فرهنگ و هنر ایرانی است. آری، حبیبی دغدغه فراموشی داشت؛ دغدغه فراموشی فرهنگ، هنر و میراث کهنی که هویت ملی  نسبتی ناگسستنی با آن دارد. دغدغه فراموشی اخلاق، سعه صدر و رواداری، دغدغه فراموشی این واقعیت که همه ما در هر لباس و کسوتی خدمتگزار ایران و ایرانیان هستیم. اینک شش سال از درگذشت او می گذرد و غبار فراموشی ما را در بر گرفته است.
                