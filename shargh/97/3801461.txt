چهار‌شنبه ۱۴‌شهریور ۱۳۹۷
-----------------------------------------
یادداشت
-----------------------------------------
همسایگان و ایران
-----------------------------------------

                    معمولا بیشترین و سودمندترین روابط بین المللی در همه زمینه ها میان همسایگان برقرار می شود. شباهت های فرهنگی، کمی فاصله جغرافیایی و ارزانی حمل و نقل می تواند مزیت نسبی ویژه ای ایجاد کند که رقابت پذیر نیست. به حجم روابط بازرگانی، توریستی، علمی و فرهنگی فرانسه و آلمان یا ایتالیا و فرانسه یا انگلیس و آلمان و بین همه کشورهای اروپایی با یکدیگر نگاه کنیم؛ اما در خاورمیانه روابط نسبتا جالبی میان ایران و ترکیه برقرار است. ترکیه به نفت و گاز ارزان ایران دسترسی دارد و می خرد. در مقابل مسافران ایرانی به بازار کساد گردشگری ترکیه جان می بخشند و بازرگانان ایرانی، کالای ترک را از مسیرهای گوناگون به ایران می آورند. رابطه نسبتا یک جانبه است. عراق که از ویرانی های جنگ داخلی رنج می برد، کسری برخی کالاهای صنعتی و غذایی را از بازار ارزان تر ایران تهیه می کند؛ اما وقتی نوبت سیمان می رسد، عربستان را ترجیح می دهد! عراق بر کالاهای ایران تعرفه سنگین می بندد و سد گمرکی ایجاد می کند. قرارداد 1975 که صدام یک بار آن را نقض کرد و صدها هزار جان و صدها میلیارد دلار خسارت به ایران زد تا دوباره آن را به رسمیت شناخت، کسی توضیحی نداده است. اکنون نیز برادران عراقی که هنگام عقب نشینی در برابر داعش، بقای خود را با کمک ایران حفظ کردند، پذیرای آن نیستند و وقتی ترکیه بر رودهای مرزی سد می بندد و عراقی ها مشکل آب پیدا می کنند، مردمانش علیه ایران شعار می دهند! آنان اعتراضاتی به آب های مرزی دارند؛ اما توجه ندارند هرگونه تفاهم و همکاری در باب آب های مرزی فقط در قالب تبصره و تکمله ای در ذیل قرار داد نهایی 1975 قابل بررسی است. یک بار حیدر عبادی گفت با تحریم ایران مخالف است؛ اما ناچار به رعایت آن است. وقتی متوجه رنجش ایران شد، آن را تکذیب کرد. دیروز خواندم او گفته است منافع عراق را قربانی ایران نمی کند. البته حرف درستی است؛ اما باید توجه داشته باشند تحریم ایران در واقع منافع ایران را قربانی اعراب کرده است. اکنون که آمریکا کمک 300 میلیونی به صندوق آوارگان فلسطینی را قطع کرده است و می گویند که فلسطینی ها پس از 70 سال دیگر آواره محسوب نمی شوند و هرجا هستند، ساکن محسوب می شوند، لابد اعراب موضعی اتخاذ می کنند.باید دید از ایران چه انتظاری دارند. جمهوری آذربایجان نیز روابطی درخور دو همسایه دارای تاریخ و فرهنگ مشترک ندارد، شاید سرمست اروپایی شدن یک شبه خود در روی نقشه های جغرافیایی پس از فروپاشی شوروی است. ارمنستان البته بازار کوچکی است و به اندازه حجم خود روابطی دارد و تدریجا دارد با بازار ایران آشنا می شود. روسیه رقیب نفت و گاز ایران هم گاهی سیب و پرتقالی از ایران می خرد و گاهی به دلیل خصومت ایران با آمریکا و غرب، ایران را در کنار خود قرار می دهد؛ اما در مسئله اصلی که موجب تحریم ایران شده است؛ یعنی دیدگاه جمهوری اسلامی درباره اسرائیل، روسیه و ترکیه مانند مصر، امارات، عربستان و قطر دوست اسرائیل هستند. ترکمنستان ایران را راه ترانزیت خود می داند، بازار بسته ای دارد، گازی به ایران می فروشد و زمستان ها وقتی هوا کاملا سرد شده، شیر آن را می بندد و افزایش قیمت را طلب می کند! افغانستان البته ناچار است رعایت حال آمریکا را بکند؛ در عین حال سهمیه ایران از آب هیرمند را بسته؛ اما مرز را بر سهمیه تریاک و هروئین ارسالی که وجوه لازم را برای خصومت های خونین طالبان فراهم می کند، گشوده است! به دلیل شناخت صدها هزار افغان بازگشته از ایران بازاری برای برخی کالاهای ایرانی محسوب می شود. کشور برادر پاکستان که نخستین کشور تحریم کننده بانکی ایران بود، توقع دارد ایران سهم خط لوله گاز داخل آن کشور را هم بپردازد و لابد گاز نقد را نسیه ببرد، آن هم به واحد پول خود! از سوی دیگر نیروهای پشتیبان عربستان باید امنیت آن کشور را تامین کند و از کشتار جوانان مرزبان ایرانی به دست اشراری که از آن سوی مرز می آیند، جلوگیری نکند. این همسایه 200 میلیونی جز قاچاق مواد مخدر، تجارت چندانی با کشور برادر ناتنی -ایران- ندارد. دوبی ضمن اینکه در قالب امارات ایران را دشمن در حال جنگ می داند، مایل است هنوز هم از مزایای واسطگی بازرگانی خارجی ایران و دلالی برخی پورسانتاژی های ایرانی مقیم دوبی بهره مند باشد. عربستان هم از سودهای زیارتی دست نمی شوید و ضمن تشدید خصومت، پیشنهاد می دهد علاوه بر افزایش ظرفیت تمتع، حج عمره نیز از سر گرفته شود! در چنین شرایطی که به سالگرد تسخیر سفارت آمریکا که ترامپ به عنوان روز انتقام برای تشدید تحریم ها در نظر گرفته نزدیک می شویم، روسیه و ترکیه نیز هریک به دلیلی مشمول تحریم های نرم آمریکا شده اند و به مثابه «سوته دلان گرد هم آیید» سراغی هم از ایران گرفته اند. البته آنها هم خواهان آن هستند که کار سوریه و اسد درست شود و سهمی ببرند، ضمنا آمریکا بداند که اگر با آنها نسازد، می توانند به سراغ ایران بیایند.شاید بار دیگر ایران ابزاری شود برای گرفتن امتیازی برای بهبود روابط آمریکا با آنها! اتحادیه اروپا هم کج دارومریز رفتار می کند؛ هم می خواهد اسرائیل را نرنجاند و از حمایت خود دلگرم کند، هم با آمریکا سر شاخ نشود، هم شرکت هایش ایران را ر ها کنند و هم برجام را برای روز مبادا ر ها نکند. ایران می ماند و چین و هند، یعنی یوآن و روپیه و مقداری هم لیره ترکیه. دولت روحانی هم البته مسئول گرانی و کمبودها و تورم است و هر روز یکی از وزیرانش باید استیضاح شود، تا بلکه کابینه یکدست و هم رنگ شود. فکر کنید با چنین شرایطی وزیر خارجه همچنان مامور توسعه روابط بین المللی است.
                