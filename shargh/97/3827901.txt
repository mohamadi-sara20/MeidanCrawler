شنبه ۱۲ آبان ۱۳۹۷
-----------------------------------------
یادداشت
-----------------------------------------
سناریوی اسرائیلی
-----------------------------------------

                    اتفاقات اخیر در چند کشور اروپایی و اتهاماتی را که به جمهوری اسلامی نسبت داده شده، از چند زاویه می توان بررسی کرد. ابتدا ذکر یک نکته ضروری است. جمهوری اسلامی نیازی به ترور مخالفان خود ندارد. این افراد سال هاست در برخی پایتخت های اروپایی و ایالات متحده زندگی می کنند. چرا ناگهان با نزدیک شدن به موعد اجرای سازوکار ویژه اروپا علیه تحریم های آمریکا و تلاش ایران و 1+4 برای تداوم کارکرد برجام، ناگهان باید چنین اقداماتی آن هم به صورت زنجیره ای از سوی ایران به اجرا گذاشته شود؟ حضور مخالفان ایران در خارج، به دلیل ضعف سازمانی و عملکردی، برای ایران نه تنها یک خطر نیست بلکه به سود ماست. برای مثال بعد از ماجرای قتل خاشقجی، برخی در ایران امیدوار هستند این اتفاق باعث حذف ولیعهد سعودی شود؛ درحالی که نگارنده معتقد است حضور او برای ایران یک امتیاز محسوب می شود. او وهابیت و خاندان سعودی را با ترور، دستگیری و تسویه های داخلی و انجام اقداماتی که برخی مفتی ها با آن به شدت مخالف هستند، چند تکه کرده و شیوه حکومت داری را به هم ریخته است. او پایتخت سعودی و فرودگاه ریاض را ناامن کرده است. مثال دیگر جان بولتون است. واقعا مواضع و اقدامات نسنجیده و رادیکال او، در دنیا جدی گرفته نمی شود و حتما به سود ایران است. درباره ماجرای دانمارک نیز باید گفت جمهوری اسلامی اساسا گروهک جدایی طلب مذکور را در اندازه های انجام عملیات در ایران نمی داند که بخواهد سران آن را در خاک بیگانه مجازات کند. توییت دکتر ظریف، به طور رسمی، کد روشنی به نقش موساد در طراحی چنین سناریوهایی داد. ترامپ می خواهد برای حمله به نماد 13 آبان، از تمام ظرفیت های موجود سیستم های اقتصادی، مالی، جاسوسی و رسانه ای خود علیه ایران استفاده کند و به طور طبیعی به سمت طراحی سناریوهایی مانند آنچه در هفته های اخیر رخ داد، می رود. رژیم صهیونیستی پیش از این در تیرماه سال جاری اعتراف کرده بود که فضاسازی های اخیر کشورهای اروپایی درباره دستگیری دو ایرانی به اتهام تلاش برای بمب گذاری در اجلاس گروهک منافقین بر اساس اطلاعات سرویس جاسوسی موساد انجام شده است. به طور طبیعی اسرائیل، عربستان و ایالات متحده نگران حرکت اروپا به سمت ایجاد ساختارهای جهانی بدون متولی گری آمریکا هستند. ساختارهای بین المللی به خاطر نوع رفتار ترامپ، به شدت آسیب دیده اند. ساختارهای بین المللی که قبلا با اجماع به تصمیم علیه ایران می رسیدند، کارکرد قبلی را از دست داده اند؛ علاوه بر آن اروپایی ها این رفتار آمریکا را ضد منافع خود می دانند. ایالات متحده سال هاست روابط اقتصادی خاصی با جمهوری اسلامی ندارد اما اروپا به نوعی شریک تجاری ایران است. از سوی دیگر برجام برای اتحادیه اروپا، یک دستاورد تاریخی محسوب می شود.
به ویژه آنکه تروئیکای اروپایی در سال های اوایل دهه 80 شمسی هم بنا داشت معاهده مشابهی با ایران منعقد کند که دقیقا به خاطر فشار ایالات متحده، ناکام ماند و این بار بنا بود با مشارکت خود آمریکایی ها، مذاکرات با ایران پیش برود. بعد هم با وجود چندین سال مذاکره و دستیابی به یک توافق، این آمریکاست که دوباره شرایط مشابهی را حاکم کرده است. آمریکا با فشارهای خود به منافع چین، روسیه، هند و اروپا ضرر می زند؛ آن هم فقط برای سود داخلی یا مصرف داخلی انتخاباتی برای موفق نشان دادن جمهوری خواهان. اروپا به خاطر منافع خود به شدت علاقه مند است این روند را تغییر دهد و ضرر ایالات متحده به خود را کاهش دهد. ایران هم با تدبیر باقی ماندن در برجام، آرام آرام به تشکیل چنین سازو کاری کمک می کند. آمریکا تلاش کرد با استفاده از مزدور منطقه ای خود یعنی عربستان، نخست وزیر یک کشور را وادار به استعفا کند و اگر نبود دوراندیشی میشل عون و سیدحسن نصرالله، آنها در این سناریو موفق می شدند. ایالات متحده با یک عملیات روانی گسترده تلاش کرد در انتخابات پارلمانی لبنان، نامزدهای جریان حزب الله اکثریت را به دست نیاورند اما این اتفاق رخ نداد. تلاش کرد در سوریه، یک گروهک تروریستی مسلط بر کشور شود اما این اتفاق رخ نداد. تلاش کرد کردستان عراق را از عراق یکپارچه جدا کند اما این اتفاق هم رخ نداد. هژمونی ایالات متحده، کاملا از میان رفته است و در سوی مقابل، ایران بدون رفتار خارج از عرف دیپلماتیک، نیروهای همسو با خود را در سراسر منطقه با شیوه های دموکراتیک و با استفاده از حمایت داخلی مردم همان کشورها تقویت کرده است. اروپا ناظر عملکرد منطقی ایران است و به همین دلیل به نظر می رسد آمریکای ترامپ بیش ازپیش به سمت رفتارهای خارج از عرف برود. دم دستی ترین اقدام طرف های متخاصم با ایران، به اجراگذاشتن سناریوهای ترور در خارج از ایران است؛ درحالی که هیچ سندی دال بر این مسئله وجود ندارد و خود مسئولان اروپایی نیز در اتفاقات اخیر، بسیار محتاطانه موضع گیری کردند. ایران همواره از هرگونه اقدام تروریستی در هر نقطه ای از جهان، ابراز برائت و آن را محکوم کرده است و این موضع اصولی سیاست خارجی جمهوری اسلامی است.
                