شنبه ۱۷ آذر ۱۳۹۷
-----------------------------------------
حرف اول
-----------------------------------------
جنبش دانشجویی و سیاست های اجتماعی
-----------------------------------------

                    برای یک فعال دانشجویی، بهترین سال های دوران جوانی پرشور، آرمان خواه و منتقد، با تجربه اعتراض، بیانیه، نشست، سرود یار دبستانی و بعضا درگیری های دانشجویی در فعالیت های دانشجویی سپری می شود و برای نگارنده نیز این اتفاق افتاده است. پس از آن تا امروز، هرگز از نظاره بر زندگی دانشجویی - به ویژه زندگانی خود- باز نایستاده ام اما به تعبیر رومن رولان «شگفت نه آن است که شاهد دگرگونی این زندگی هایم. غریب، اما، آنکه چشمانم این شاهدان چهل ساله نیز دگرگون شده اند». امروز که به بازخوانی خاطرات دانشجویی نشسته ام و شور آن دوران را مرور می کنم، در میان مجموعه احساسات و افکار آن مقطع زمانی که در نوع فعالیت های دانشجویی ما متبلور بود، کمتر اثری از دغدغه های اجتماعی می بینم. در آن ایام سیاست های اجتماعی رفاهی دولت و مسائل اجتماعی نظیر حقوق معلولان، عوامل تولیدکننده و تشدیدکننده وضعیت کودکان کار و خیابان، شکاف های درآمدی، عدالت آموزشی، رویکردهای مواجهه با آسیب های اجتماعی و مشکلات موجود در حاشیه ها کمتر محل گفت وگو، همایش، اعتراض و واکنش بود. عجیب تر اینکه با وجود تولد و زندگی در استان خوزستان و تحصیل در دانشگاه شهید چمران اهواز کمتر اثری از دغدغه های محیط زیستی، نگرانی برای بحران آب و… در میان مطالبات ما وجود داشت. آن روزها نوک تیز انتقادات به سمت دولت و دولتمردان (به معنی عام نه به معنی قوه مجریه) بود و دلیل ناکامی ها را تنها شیوه اداره و مدیریت به ویژه در حوزه سیاسی می دیدیم. جامعه مدنی از زبان جنبش دانشجویی مطرح می شد بی آنکه بدانیم حق و مسئولیت، ذات گفتمان جامعه مدنی را شکل می دهد. عجیب تر اینکه در همان بازه زمانی در آن سوی دنیا، نظریه پردازانی نظیر هانتینگتون در جست وجوی راه های بدیل سیاست بودند و اینکه تمام بحران ها، توصیفی سیاسی ندارند و رفتار سیاسی مردم به شدت از فرهنگ متاثر است. اما ما آگاهانه یا ناآگاهانه فقط متمرکز بر یک علت بودیم برای معلول های بی شماری که اطرافمان را احاطه کرده بود. نه مانند دانشجویان دانشگاه جورجیا در سال 1968 به رفتار تبعیض آمیز اعتراض می کردیم، نه مانند دانشجویان دانشگاه سوربن در اعتراضات می 1968 برای تعدیل نابرابری ها معترض بودیم، نه مانند دانشجویان شیلی در 2011 برای بهبود کیفیت آموزشی تظاهرات می کردیم. 
این موارد را بیان کردم تا به این مطلب اشاره کنم؛ نمونه های متعددی از اعتراضات دانشجویی در واکنش به سیاست های رفاهی و مسائل اجتماعی قابل ذکر است. امروز دغدغه های اجتماعی در پیکره دانشجویی فراوان قابل مشاهده است و در بسیاری از موسسات خیریه و فعالیت های اجتماعی نهادها و سمن ها می توان حضور پررنگ دانشجویان را دید اما این برداشت وجود دارد که هنوز هم تشکل های اصلی دانشجویی هدف اصلی خود را هدف قراردادن دولت و دولتمردان قرار داده اند. نمی توانم حکم دهم آیا آن نگاه 20ساله صحیح است یا این نظاره 40ساله؟ شاید حقیقت هم اینجاست و هم آنجا. رویکردهای رفاهی این کشور نیازمند حضور با دانش، نقادانه و معترضانه جریان دانشجویی است. 
                