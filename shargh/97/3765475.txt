دو‌شنبه ۱۱ تیر ۱۳۹۷
-----------------------------------------
یادداشت
-----------------------------------------
اتهام به قوچ های پیر!
-----------------------------------------

                    مدیریت سازمان حفظ محیط زیست، اگرچه پشت تریبون ها مردم را برای حراست از بستر حیات تشویق می کند اما در شرایطی که نگرانی و دغدغه های زیست محیطی در عمق تمامی لایه های مردمی رسوخ کرده و شبکه های اجتماعی به مثابه رسانه ای قدرتمند عمل می کنند، این سازمان همچنان در انزوا راه می رود. ازجمله خبرهای دراماتیک درباره مجوز شکار قوچ برای اتباع خارجی و نیز پاسخ های کمیک ریاست سازمان به بازتاب رسانه ای آن بوده است. صدور پروانه شکار از سوی سازمان حفاظت محیط زیست، مدتی است پای شکارچیان خارجی را علاوه بر قرق های اختصاصی به زیستگاه های شاخص کشور در مناطق چهارگانه محیط زیست باز کرده و اعتراض فعالان و کارشناسان محیط زیست را به دنبال داشته است. رئیس سازمان حفاظت محیط زیست در مقام توضیح و در حقیقت توجیه این مجوز گفته کارشناسان سازمان معتقدند قوچ پیر چندین برابر ماده ها آب می خورد و با توجه به بی آبی زیستگاه ها، شکار آن باعث می شود به ماده ها آب بیشتری برسد. به نظر می رسد کارشناسان سازمان متولی محیط زیست باید بیش از همه بدانند که دست بردن در ترکیب و معادلات طبیعت، حتی به بهانه حمایت از جمعیت هدف، به برهم خوردن این نظم و ترتیب منجر شده و چه بسا نتیجه ای مخرب تر از قبل به بار آورد. داستان مستند کشتار گرگ ها در نیمه قرن بیستم در کانادا به انگیزه نجات نسل گوزن ها، از جمله تمثیل های پرشمار و البته مستند در این زمینه است. اساسا اصلی ترین عوامل تخریب و ایجاد نامعادلات زیست محیطی عامل انسانی است؛ انسانی که عمدتا و برای در خدمت قراردادن طبیعت برای سودجویی خود و گاه به بهانه نجات بخشی اکوسیستم به دخالت پرداخته و همواره از این دخالت خود نتیجه ای معکوس گرفته است. اما وجه تامل برانگیز توضیح عیسی کلانتری می تواند این باشد که سازمان به اعتبار نظر کارشناسان خود، لابد باید برای تمامی قوچ های موجود در زیستگاه ها شناسنامه و سال تولد و سال شکارشدن صادر کرده باشد. شناسنامه هایی که این قوچ ها ناگزیر شوند یک نسخه تصویر آن را در مواجهه با شکارچیان برای حفظ ایمنی نشان دهند تا ثابت کنند که مثلا در سن شکار نیستند! آیا واقعا برای حفظ گروه های جانوری و گیاهی در یک زیستگاه باید به صیانت از بستر آنها پرداخت یا باید از پدیده های حیات به صورت آکواریمی نگهداری کرد؟ این باور عمومی در گروه صاحب نظران و اکولوژیست ها وجود دارد که دخالت انسان اصلی ترین عامل بروز نامعادلات زیست محیطی است. این نوشتار این مجال را نیز فراهم کرد تا به محورهای ابلاغی دولت دوازدهم (دولتی که خود را محیط زیست محور می داند) برای حراست از بستر حیات کشور اشاره کنم. ریاست سازمان در مصاحبه های متعدد خود این سیاست ها را این گونه بیان کرده است...«کاهش قابل ملاحظه معضل آلودگی هوا و حرکت به سمت شرایط متعارف زیست محیطی در کلان شهرها تا پایان دولت دوازدهم، شناسایی کانون های داخلی ریزگردها به عنوان یکی از مخلوقات توسعه ناپایدار و مهار و تثبیت آن به نحو مقتضی، ساماندهی وضعیت پسماند در کلان شهرها و شهرهای اولویت دار مناطق شمالی و پاکسازی این مناطق، تخصیص و تامین حقابه های زیست محیطی تالاب ها، دریاچه ها و رودخانه های کشور به نحو معقول». به نظر می رسد تمامی این چهار محور منتج از دخالت بیش از حد عامل انسانی در تخریب جنگل ها، سدسازی، تغییر کاربری اراضی کشاورزی و منابع طبیعی، روند ناایستای ساخت وسازها و مصرف افراطی در سوخت های فسیلی و حامل های انرژی و... است. مادامی که این سازمان در تلاش باشد به جای توجه به حفظ ثبات زیرساخت اکوسیستم ها در پی کاهش پدیده های مورد اشاره در این محورها باشد، در هر گامی به جلو چه بسا با سرعت بیشتر به عقب باز خواهد گشت. اگر این سازمان بتواند در مواضعی صریح، ظرفیت اکولوژیکی ایران را برای شمار جمعیت انسانی و در شرایط پایدار برآورد کند، به رفع اساسی ترین عامل تخریب محیط زیست اقدام کرده است. در چنین ریشه یابی اصولی ای کارشناسان آن سازمان انگشت اتهام بحران آب را از قوچ های پیر و نظایر آن دور خواهند کرد.
                