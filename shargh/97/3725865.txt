یک‌شنبه ۱۹ فروردین ۱۳۹۷
-----------------------------------------
سرمقاله
-----------------------------------------
فرصت را از دست ندهیم
-----------------------------------------

                    در دنیای روابط بین الملل، اصل بر «برداشت» جامعه بین المللی از یک حادثه است نه اینکه آیا واقعیت دارد یا خیر و نه اینکه آیا حق است یا ناحق. اگر برداشت جامعه بین المللی و افکار عمومی جهانی حکایت از مظلومیت راهپیمایی فلسطینی ها برای عبور از مرزهای اشغالی داشته باشد، یک خروار استدلال و قسم اسرائیل راه به جایی نمی برد و اگر برعکس به کارگیری سلاح شیمیایی در صحنه های نبرد ارتش سوریه برای جهانیان جا افتاد، دیگر مهم نیست مخالفان اسد این سلاح را به کار برده باشند یا خیر و به حساب دولت سوریه و محکومیت آن گذاشته می شود. بنابراین برای اینکه ایران از حادثه ای در سطح جهانی ضربه نخورد، باید مانع شکل گیری افکار جهانی شامل افکار عمومی ملت ها و نظر کشورها به نحوی شود که با وجود محق بودن ایران، حکم بر ناحق بودن بدهند. همین سناریو در دوران جورج بوش پسر، علیه صدام شکل گرفت. با اینکه صدام خود یک جنایتکار جنگی و ناقض حقوق بشر و حقوق اقوام شامل شیعیان و کردها بود ولی دستگاه سیاست چرخانی و تبلیغاتی آمریکا و متحدانش چنان عمل کردند که چشم و گوش جهانیان را از اینکه صدام سلاح های هسته ای تولید کرده و آماده به کارگیری است، پر کردند؛ اما پس از سقوط صدام مشخص شد جورج بوش و تونی بلر دروغ بزرگی به مردم جهان گفته اند ولی دیگر کار از کار گذشته بود.اکنون سناریوی مشابهی درباره ایران در حال شکل گیری است و ایران را به حملات سایبری علیه دانشگاه های آمریکا و جهان، حمایت لجستیکی از طالبان، ارسال موشک به یمن، توسعه غیرمجاز صنعت موشکی، حمایت از گروه های تروریستی در خاورمیانه و ده ها اتهام دیگر متهم می کند که در راه است و به زودی اعلام می شود. متاسفانه عده ای در داخل از این بزرگ نمایی ها بسیار لذت می برند و با گفته های ناپخته خود، اتهامات را برای جمهوری اسلامی می خرند. بعضا همین عده درصدد مسدودکردن راه های دیپلماسی ایران با کشورهای جهان هستند. غافل از اینکه توطئه بزرگی علیه ایران در سطح جهان و منطقه در حال شکل گیری است. با تندترشدن مواضع دونالد ترامپ و ایجاد تغییرات در کابینه و تیم کاخ سفید به نفع این تندروی، شاهد حضور چهره هایی چون جان بولتون هستیم که در آمریکا و در میان دولتمردان و صاحب نظران سیاسی این کشور نیز به نامعقول بودن تفکر سیاسی مشهور هستند. جان بولتون در زمان ریاست جمهوری «بوش پسر» نیز از طرفداران جنگ علیه عراق بود و مواضع تند او باعث شد در مجلس سنا به عنوان سفیر در سازمان ملل متحد رای نیاورد. جان بولتون عقیده داشت به جای عراق باید ابتدا به ایران حمله کرد و مرتب مانند مک کین، سناتور جمهوری خواه در هر سخنرانی و گردهمایی سیاسی، شعار «بمب ایران، بمب ایران» سرمی داد. جان بولتون راه افراط را در حدی پیش گرفت که دوسال قبل در گردهمایی سازمان منافقین در پاریس به همراه مقامات عربستانی حضور یافت و در ازای دریافت چندصد هزار دلار یک سخنرانی آتشین و ضدجمهوری اسلامی ایراد کرد که در آن سرنگونی حکومت تهران و برگزاری جشن پیروزی در ایران در سال 2018 را وعده داد. این رفتار مورد تقبیح دولت وقت آمریکا قرار گرفت. بنابراین جمهوری اسلامی با دولتی در آمریکا طرف است که مشاور امنیت ملی رئیس جمهور که وظیفه هماهنگ کردن سیاست های امنیتی و سیاست خارجی را برعهده دارد، جان بولتون ضدایرانی شده است. یعنی بولتون تندرو باید نظرات افراطی و ضدایرانی خود را تدوین کرده، طرح ها و برنامه های سی آی ای درباره اقدامات ضدایرانی را شنیده و با طرح ها و سیاست های وزارت امور خارجه مایک پومپئو که خود یک ضدایرانی دیگر است ترکیب کرده و از آن سیاستی آتشین استخراج کند که باب طبع دونالد ترامپ ماجراجو قرار گیرد. اگر نقش مخرب نیکی هیلی، سفیر آمریکا در سازمان ملل متحد و نقش بسیار موثر ولی خاموش کوشنر، داماد ترامپ و بزرگ ترین لابی اسرائیل نزد رئیس جمهور آمریکا را هم به این مجموعه اضافه کنیم، اعداد و ارقام وحشتناکی خواهد شد. اما جهان، علائم تغییرات در کابینه ترامپ به نفع تندروها را به خوبی دریافت کرده است. چین به یاری کره شمالی رفت و اعلام کرد آماده دیدار با دونالد ترامپ و توافق روی خلع سلاح شبه جزیره کره هستند. اگرچه حقیقتی در کار نباشد، اما با همین اعلام آمادگی، تنش و درگیری جای خود را به میز مذاکره و تلاش دیپلماتیک داد که چینی ها به آن تسلط دارند.چین همچنین جنگ تجاری آمریکا با آن کشور را به طریقی مدیریت کرده که به تنش و درگیری نینجامد. اروپایی ها که تاکنون در مقابل ترامپ و در حمایت از توافق هسته ای ایستاده بودند، به سرعت دست به تهیه قطع نامه علیه توسعه موشکی ایران و حمایت های ایران از یمن زدند تا ترامپ را راضی کنند. رقبای منطقه ای ایران هم که مترصد فرصت بودند تا دشمنی خود را عیان کنند، در همین چند روز برای ایران شاخ و شانه کشیدند. آنها می خواهند از این فرصت تهدیدات «زنگی مست»، برای ضربه زدن به ایران کمال استفاده را ببرند. محمد بن سلمان برای حمله آمریکا به ایران جایزه چهارهزار میلیارد دلاری تعیین می کند و به گزاف گویی افتاده که چهار موشک برای نابودی تهران کافیست. رئیس ستاد مشترک ارتش اسرائیل مدعی می شود که امسال خانه را بر سر حزب الله ویران خواهد کرد. هیچ گاه در تاریخ ایران و آمریکا چنین صفحه شطرنجی در مقابل ایران باز نشده بود. اندیشه کردن درباره این صفحه شطرنج و راه های به پایان رساندن یک بازی خوب و سالم، شرط عقل و تدبیراست و سیاست و کیاست می خواهد و قبل از آن، اطمینان از ارضا و اقناع عمومی است که تنها تکیه گاه حاکمیت در روزهای سخت محسوب می شود. اما به نظر می آید دست دیپلماسی ایران مانند دوران مذاکرات هسته ای باز نیست و به جای متن، مدتی است به حاشیه می پردازد، در زمان و مکان هایی که باید باشد، حضور ندارد و این موجب نگرانی همگان شده است. سفر دو نفر از وزرای امور خارجه اروپا، بوریس جانسون از بریتانیا و ژان لودریان از فرانسه که موجب واکنش و استهزای عده ای قرار گرفت، قطعا یک ناکامی بزرگ برای سیاست خارجی در این دوران خطیر به شمار می رود. عواقب آن را در قطع نامه پیشنهادی اتحادیه اروپا و نزدیک شدن اروپا به مواضع ترامپ شاهد بودیم. به نظر می آید توجه جدی به رضایت مردم در سیاست داخلی و ضرورت اصلاحات و نقش دادن به سیاست خارجی، امری عاجل و فوری است و تاخیر در آن از جمله در همگامی بیشتر اروپا با ترامپ در 22 اردیبهشت برای خروج احتمالی از برجام هویدا می شود.
                