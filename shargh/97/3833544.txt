دو‌شنبه ۲۸ آبان ۱۳۹۷
-----------------------------------------
سرمقاله
-----------------------------------------
اعدام سلطان سکه و چند نکته
-----------------------------------------

                    سلطان سکه و همکارش اعدام شدند. اینک سوال این است که این نوع اقدام تا چه حد ظرفیت بازدارندگی دارد و چه کمکی به بازگشت ثبات به بازار می کند و تا چه حد به حکومت قانون، توسعه سرمایه گذاری و رشد تولید ملی یاری می رساند؟ تا آنجا که من به یاد دارم، این دو، سومین و چهارمین فردی هستند که به جرم اخلال اقتصادی پس از روزهای اول انقلاب اعدام می شوند. البته فرد پنجمی نیز وجود دارد که محکوم شده؛ اما حکمش اجرا نشده است. در خبرها خواندم که خطیب نماز جمعه تهران و بسیاری دیگر از خطیبان جمعه، برخی نمایندگان محترم مجلس، سیاست ورزان و برخی کارشناسان در دسترس رسانه ملی از این اقدام استقبال کرده اند. براساس آنچه این بزرگان اعلام کرده اند، حتما در انطباق حکم با شرع انور ایرادی وجود ندارد و حجت تمام است. از این منظر من سخنی ندارم؛ اما سوال من، سودمندی آن از نظر اقتصادی و اجتماعی و حکومت قانون است. 
طبق قاعده فرض بر این است که این اقدام دارای قدرت بازدارندگی حتمی است. سوداگران و متخلفان بزرگ از این مجازات سنگین هراسناک می شوند و از دست یازیدن به چنین جرائمی دست کم تا اندازه ای امتناع می کنند. عاملان بی ثباتی بازار منفعل می شوند و بازار تثبیت می شود. جامعه نیز حکومت را در کنار خود حس کرده، پیام جدیت و قاطعیت را از حاکمیت در سرکوبی فساد دریافت می کند و وجدان آن آرام می یابد. به قولی برخی جگرها خنک می شود. مردم به حاکمیت اعتماد بیشتری می کنند و با آن همراهی بیشتری دارند؛ ولی سوال این است که آیا به واقع این چنین است؟ آیا اطلاعات دقیق پرونده دو مورد پیشین پس از اجرای حکم برای یادگیری عمومی انتشار یافت؟ آیا در دو مورد پیشین چنین نتایجی حاصل شد و هیچ قرینه ای برای اثبات این مدعاها وجود دارد؟ آیا هیچ تحقیق میدانی چنین فرضیه هایی را ثابت می کند؟ خاطرم هست که در حاشیه جلسه شورای رقابت به قاضی سراج عزیز که هر دو عضو آن شورا بودیم، گفتم که شما مه آفرید را به اتهام افساد بر روی زمین محاکمه می کنید. بر اساس اعلام نماینده دادستان تهران در جلسه دادگاه، اتهام او عبارت است از: افساد فی الارض از طریق شرکت در اخلال در نظام اقتصادی کشور از طریق تبانی و فساد در شبکه بانکی کشور و توسل به روش های متقلبانه و مجرمانه و اخذ میلیاردها تومان وجوه غیرقانونی، با علم به موثربودن موضوع در مقابله و اضرار به نظام و مشارکت در کلاهبرداری کلان و تحصیل مال از طریق نامشروع جمعا به مبلغ 000/000/400/554/28 ریال با تشکیل و رهبری یک شبکه سازمان یافته برای ارتکاب جرائمی نظیر ارتشا، اختلاس، کلاهبرداری، جعل و استفاده از اسناد مجعول و صوری، شرکت در پول شویی از طریق مصرف عواید حاصل از جرم پرداخت بیش از 30 فقره رشوه، استفاده از اسناد مجعول متعدد مرتبط با گشایش های اعتبار اسنادی تنزیل شده و معاونت در جعل اسناد و تسهیل وقوع بزه.  سوال من از ایشان این بود که آیا یک فرد با همدستی چند نفر می تواند روی زمین افساد کند، نظم را بر هم زند و قاعده فاسد بنیاد کند یا این اتفاق در غیاب حکومت قانون صورت می گیرد؟ اگر او فسادی انجام داده که براساس پرونده و اعتراف ها حتما انجام داده، آیا او ایجاد کننده فساد بر روی زمین و مخل نظم عمومی است یا فرد فاسدی است که از فضای بی قانونی، ناکارآمدی قانون و نحوه اعمال آن و بی انضباطی مالی حاکم حداکثر سوءاستفاده را به نفع خود کرده است؟ اینک آن سوال همچنان باقی است. اگر هر روز خبری از کشف فساد در گوشه ای می شنویم، آیا می توانیم اتهام افساد را متوجه متهمان کنیم؟ یا آنان افراد فاسدی هستند که در بستر بی قانونی مانند قارچ می رویند و چون هزینه فساد، سرجمع در ضعف حکومت قانون کم است، می توانند با کمترین مانع شبکه فاسد و فساد ایجاد کنند؟ آیا این گونه اقدام ها می تواند هزینه فساد را افزایش دهد یا راهکار در برقراری حاکمیت موثر و کارآمد قانون است؟ به گمان من، گسترش فساد و عدم حاکمیت قانون دو روی یک سکه اند. آیا با عبور از قانون می توان به جنگ با فساد رفت؟ بی قانونی خوب و بد وجود ندارد. از نظر ذهنی، در عبور از قانون می توان نیت خیر داشت؛ اما بی تردید نتیجه معکوس خواهد بود. هیچ هدف آرمانی و بزرگی نمی تواند سرپیچی از قانون را توجیه کند. هیچ وضعیت و شرایطی نمی تواند تخطی از قانون را مشروع کند. براساس اصل هفتاد و نهم قانون اساسی حتی در حالت‏ جنگ‏ و شرایط اضطراری‏ نظیر آن‏، نیز دولت‏ صرفا حق‏ دارد با تصویب‏ مجلس‏ شورای‏ اسلامی‏ موقتا محدودیت های‏ ضروری‏ را برقرار کند…
 ولی‏ مدت‏ آن‏ به‏ هرحال‏ نمی‏ تواند بیش‏ از 30 ‏روز باشد و درصورتی که‏ ضرورت‏ همچنان‏ باقی‏ باشد، دولت‏ موظف‏ است مجددا از مجلس‏ کسب‏ مجوز کند. این متن قانون اساسی است.
به نظر می رسد که با وجود تاکید قانون اساسی و گذشت بیش از صد سال از نهضت مشروطیت با شعار حکومت قانون هنوز مفهوم قانون در نظام هنجاری حکمروایی کشور جای باز نکرده و حکم امر مستحبی را دارد که عندالاقتضا بهتر است به آن عمل شود؛ بنابراین برای تامین منابع مالی اداره شهر، گروهی شهرفروشی را آغاز کردند و اکنون امری مباح و ناگزیر اعلام می شود؛ ولی وقتی فساد این روش آشکار می شود، آدرس سوداگران بزرگ شهری؛ البته از گروهی خاص به افکار عمومی داده می شود. طرفه آنکه ابتدا امضای طلایی به رسمیت شناخته می شود و سپس توصیه به جابه جایی ادواری صاحبان آن صورت می گیرد. در یک مدت کوتاه ده ها بخش نامه ارزی و بانکی صادر می شود و سامانه های متعدد ایجاد می شود؛ سپس در پی جمشید بسم الله و سلطان سکه و ارتباط های خارجی می روند. هنوز در حیرتم که چرا در ایران همچنان سرنا از دهانه گشاد آن نواخته می شود. راهکار آسان تر حاکمیت قانون و قبول نظریه علمی است. بی مبنا ترین سخن آن است که گفته شود باید از بحث های انتزاعی و تئوریک خود را برهانیم و به سمت کارایی و حل مشکلات برویم. حضرات توجه ندارند که نظریه محصول تامل در امر واقع است و از ناکجا نیامده و بدون نظریه چگونه می توان سمت وسوی کارایی و حل مشکلات را یافت. اگر نظریه ای نتواند یک امر واقع را تبیین کند، از اساس فاقد ارزش است. اینان چنان امر نظری را محکوم می کنند که گویی نظریه تاملات در عالم خلسه است یا آنکه بدون نظریه می توان حرکت کرد. حرکت بدون نظریه مانند حرکت در تاریکی بدون چراغ است که جز دوری از مقصد ثمری ندارد. به فرموده امام صادق (ع) هرکس که بدون بصیرت عمل کند؛ مانند کسی است که بیراهه می رود؛ هرچند شتاب کند از هدف دورتر شود
                