دو‌شنبه ۲۱ آبان ۱۳۹۷
-----------------------------------------
یادداشت
-----------------------------------------
انتخابات آمریکا و تبعات آن
-----------------------------------------

                    شگفت انگیزترین رویداد پس از انتخابات آمریکا برخورد رئیس جمهور آن کشور نه تنها با افکار عمومی و رسانه ها، بلکه با مردم آمریکا و ماهیت نقش و رسالت ریاست جمهوری است. کشوری که ماهیتا دموکرات است و مردم آن که در چند صد سال اخیر از نقاط مختلف جهان به آنجا مهاجرت کرده و به تابعیت آن کشور درآمده اند، حق دارند افکار و عقاید خود را در دامنه گسترده ای از فعالیت های سیاسی، عقیدتی و دینی بیان کنند. وجود دو حزب دموکرات و جمهوری خواه نشانه احترام جامعه آمریکا به عقاید و نظرات متفاوت است. در بسیاری از کشورهای دموکراتیک جهان افکار و عقاید منحصر به دو حزب یا جریان سیاسی نیست. مجالس قانون گذاری آنها هم بازتاب تنوع در عقاید و آرا است. نظام سیاسی هم از این تنوع حمایت می کند. نفس «همه پرسی» حکایت از احترام به تنوع عقاید و آرا دارد که از ویژگی های یک جامعه با فرهنگ ها و پیشینه های متعدد است. در چنین جوامعی که ایالات متحده آمریکا نمونه بارزی از آنهاست، قانون اساسی به صورتی تدوین می شود که فردی که نهایتا به ریاست جمهوری کشور برگزیده می شود، خود را رئیس جمهور همه مردم بداند؛ نه منتخبان حزبی که او عضوی از آن است. شگفت انگیزبودن رفتار ترامپ عمدتا ناشی از آن است که او خود را صرفا منتخب حزب جمهوری خواه می داند و کوچک ترین احترامی برای نیمی از رای دهندگان که حامی دموکرات ها هستند، قائل نیست. به عبارت دیگر، تا آنجا که از دستش برآید، توی سر حزب دموکرات و اعضای آن می زند که نماینده نیمی از مردم آمریکا هستند.  ایالاتی که به کاندیداهای جمهوری خواه رای داده اند، عمدتا در مرکز آمریکا از شمال به جنوب قرار دارند. در شمال این منطقه وسیع همه نیروگاه ها زغال سنگی هستند و اقتصاد شمار درخور توجهی از رای دهندگان که کارگران معادن زغال سنگ و صنایع و مشاغل وابسته به آن و نیروگاه ها هستند، از زغال سنگ تغذیه می شود. دلیل رشد و شکوفایی شهرهای این مناطق رونق صنایع وابسته به زغال سنگ است. درست مانند شهرهای آبادان، اهواز، خرمشهر، مسجد سلیمان و دیگر مناطق شهری و روستایی جنوب و غرب ایران که رشد و توسعه آنها مدیون کشف معادن نفت و استخراج آنها بوده است. اگر به هر دلیلی- از جمله توسعه انرژی های نو - صنایع نفت ایران تعطیل شوند، مردم این مناطق هستی خود را از دست خواهند داد و ناچار به مهاجرت به مناطق دیگر خواهند شد. همچنین مردم این مناطق با دولتی که دست به چنین اقدامی بزند، مخالفت خواهند کرد. بنابراین رای دادن کارگران به کاندیداهای جمهوری خواه به مفهوم محبوبیت ترامپ یا جمهوری خواهان نیست… 
بلکه به این معنی است که با تقویت ترامپ اجرای ضوابط زیست محیطی معلق می شود و صنایع زغال سنگی به کار خود ادامه خواهند داد؛ حتی اگر محیط زیست آلوده تر شود. باراک اوباما در دوره زمامداری خود به ندای طرفداران محیط زیست پاسخ مثبت داد و با امضای پیمان کیوتو و سپس موافقت نامه پاریس موجب واردآمدن فشار به مردم مناطق زغال سنگ خیز شد. حزب جمهوری خواه چون ماهیتا طرفدار سرمایه داری است و کلوب سرمایه داران آمریکا – از جمله صنایع وسیع انرژی زغال سنگی به شمار می آید- همواره با پیمان و موافقت نامه مورد اشاره مخالفت کرده و بالطبع از پشتیبانی شاغلان این صنعت برخوردار بوده و هست. از سوی دیگر مردم ایالات جنوبی - مرکزی آمریکا که از کاندیداهای حزب جمهوری خواه حمایت می کنند، عمدتا بازماندگان مهاجران اولیه به آمریکا هستند و در صنایع کشاورزی فعالیت دارند. این مردم به شدت نژاد پرست و طرفدار برده داری بوده و هستند. کشتار بردگان سیاه پوست در گذشته تا جنگ های داخلی آمریکا عمدتا از سوی این مردم صورت می گرفته است و بردگان برای فرار از اسارت و نابودی (لینچ شدن) به ایالات شمال شرقی آمریکا – از جمله ایالت مریلند که پایگاه دموکرات هاست - فرار می کرده اند. بردگی بیش از اینکه رنگ و بوی نژادی داشته باشد، ابزاری برای نپرداختن دستمزد است. دستمزد، بیشترین سهم هزینه تولید را تشکیل می دهد. از این رو مردم ساکن مناطق مرکزی - جنوبی ایالات متحده طرفدار ایدئولوژی حزب جمهوری خواه هستند که به شدت از سرمایه داری حمایت می کند. پرداخت دستمزد موجب کاهش سود در صنعت و بازرگانی است. از سوی دیگر حزب دموکرات از طبقات فرودست حمایت می کند. افراطی ترین عضو این حزب برنی سندرز است که مدافع افزایش حداقل دستمزد به 15 دلار در ساعت است. اگر می خواهید اهمیت این عدد را با معیارهای اقتصادی ایران بهتر درک کنید، 15 دلار در ساعت را ضربدر هشت ساعت و ضربدر 15 هزار تومان (نرخ کنونی دلار به ریال) کنید که دستمزد یک روز یک کارگر آمریکایی را تشکیل خواهد داد. حزب جمهوری خواه که کلوب سرمایه داران است؛ نه تنها با پیشنهاد برنی سندرز مخالف است؛ بلکه او را یک چپی دوآتشه می داند. ترامپ یک عضو وفادار حزب جمهوری خواه است. در پایان، باز هم لازم است تاکید شود که رفتار دونالد ترامپ با محتوای قانون اساسی ایالات متحده مغایر است. رئیس جمهور از هر حزبی که باشد، باید رهبر همه مردم آمریکا باشد؛ نه اینکه خود را منحصرا نماینده یک حزب بداند و به سرکوب حزب مخالف خود بپردازد؛ اما کو گوش شنوا؟ موضوع دیگری که در این باره مطرح است، مغایرت رفتار، گفتار و کردار ترامپ با همین ویژگی ها در میان رهبران کشورهای دموکراتیک غرب و شرق است. رهبران اروپایی خودستایی و یکه تازی ترامپ را نمی پسندند و از او دوری می جویند. دیگر کشورها که جای خود دارند. تک تازی ترامپ موجب سردی روابط آمریکا با کشورهای جهان خواهد شد. آغاز این رویداد هم اکنون در سطح بین المللی محسوس است. رهبران خودکامه همواره در طول تاریخ وجود داشته اند؛ اما موفق ترین و سربلندترین رهبران جهان کسانی بوده اند که سعه صدر داشته و به نظرات دیگران احترام گذاشته اند.
                