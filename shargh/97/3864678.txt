دو‌شنبه ۱۵ بهمن ۱۳۹۷
-----------------------------------------
حرف اول
-----------------------------------------
راه بازرگان
-----------------------------------------

                    40 سال پیش، نامه ای نوشته می شود که نویدبخش تشکیل یک نظام حکومتی جدید است. نویسنده بنا دارد معیارهای بیگانه پرستی و اشرافی گذشته را کنار بزند و طرحی نو برای سعادت مردم دراندازد. به عبارت روشن قرار است برای ایران فردا تولدی دیگر رقم بخورد. جهان، یک سال است که حوادث سیاسی این خطه را موبه مو دنبال می کند تا ببیند چه کسانی سرانجام بر سر کار می آیند. این نامه تاریخی، به منزله اراده ملتی است که می خواهد یک گروه از نخبگان مستقل را بر سر کار آورد. سرگروه این انسان های زبده که غالبا رنج و حبس کشیده اند، فردی است که با نیت خدمت به مردم، پا به عرصه اجرائی کشور می گذارد. مهم ترین ویژگی این دولتمرد که وزیران کارآمدی از احزاب مختلف کشور انتخاب کرده، چشمان باز اوست که می تواند تا دوردست ها را ببیند و از خطرات راه، نوای آگاهی سر دهد. ادوارد سعید، نویسنده عرب، جمله ارزشمندی دارد که شایسته توجه است. او می گوید روشنفکری کسی را به راحتی قبول نکنید؛ مگر آنکه او بتواند آینده کشور را زودتر از دیگران تشخیص دهد. روشنفکر، افق پیش روی جامعه را ترسیم می کند؛ افقی که تعبیرش نزدیک به واقعیت باشد. اگر او نتواند خط فراگیرنده را از دور ببیند، تردید نکنید او هنوز یک روشنفکر نشده است! خواه او یک شاعر بلند آوازه یا رمان نویسی محبوب باشد. با این تعریف، می توان مهدی بازرگان را یک روشنفکر خطاب کرد؛ مردی که حکم نخست وزیری را یک هفته مانده به پیروزی انقلاب اسلامی می پذیرد؛ 15 بهمن57. حکمی که عقلای قوم، به رهبر فقید انقلاب پیشنهاد می دهند. مهندس بازرگان می توانست در مدتی که بر مصدر تصمیم گیری است، مانند برخی از افراد چشم بسته رفتار کند تا آزاری به او نرسد و متناسب با فضای آن روزها، هواداران خود را افزون کند؛ اما او هرگز چنین نمی کند؛ چون شخصیتی مستقل دارد. در ذاتش نیست که برداشت های فکر شده خود را درباره شیوه حکمرانی پنهان کند و از آرمان های خود به مصلحت جویی دست بکشد. مرام او نیست که بر پایه موجی از بیرون، موضع بگیرد. به همین سبب آماج حملات از سوی مخالفانش می شود که حتی امروز هم با گذشت 24 زمستان از درگذشت مرد قرآن و سیاست، ترور شخصیت او هنوز ادامه دارد که نمونه دم دستی اخیر، تولید فیلمی گزارشی است تا تصویری وارونه از او بازتاب دهد؛ اما حقیقت این است که مردم دوران دیده او را اکنون بیش از گذشته پرغباری می شناسند که احساسات، حرف اول را می زد. او در نطق های تلویزیونی، مردم را به آرامش و شکیبایی فرامی خواند. می گوید زندگی را دریابید! وقت احساسات توفانی به سر آمده و کشتی انقلاب به ساحل پیروزی رسیده است؛ پس دیگر جای خصومت و تندروی نیست. سرلوحه توصیه های نخست وزیر، مدارا با یکدیگر، گذشت و دعوت به آرامش است؛ اما جدال رقیبان، سبب طردشدن بیش از پیش کسی می شود که در شروع کار، میلیون ها نفر از مردم حمایتش کردند و برایش فریاد زدند: «مهندس بازرگان، دولت صاحب زمان»! اما در 9 ماه عمر دولتش، چنان آزار می بیند که بارها استعفانامه می نویسد؛ در حالی که امام خمینی (ره)، کنار رفتن او را به صلاح کشور نمی داند و هر بار این تقاضا را رد می کند تا آنکه در نیمه پاییز سال بعد، دولت او دیگر شرایط خوبی برای ماندن ندارد و با وجود تمایل به خدمت، از صحنه اجرائی کنار می رود. 
راه طی شده بازرگان در زندگی چه بوده که سبب انتخاب او به عنوان اولین رئیس دولت انقلاب می شود؟ مهم ترین ویژگی این است که او در خانواده ای بالیده که اهل ایمان، تقوا و راست گویی است. بعدها در مسند معلمی دانشگاه، توفیق می یابد تا آرمان های بلندش را آشکار کند. دغدغه اول او، آشنایی دانشجویان با ارزش های ناگفته و حیات بخش دینی است. دوم، مشاهده پرسش های اساسی درباره مدرنیسم است که جوانان میهن را رنج می دهد. بازرگان در برابر آشفتگی افکار، گفت وگو و بحث های منطقی را آغاز می کند. کنشگری اجتماعی و سیاسی اش، چنان اوج می گیرد که در دولت ملی دکتر مصدق، مسئولیتی در بخش نفت می گیرد که برای دستگاه سلطنت، تهدید به شمار می رود. سرانجام او با تشکیل حزبی که وابستگی ای به حکومت ندارد، زندانی می شود. از نظرگاه فرهنگی، کتاب هایی مانند «راه طی شده»، «خداپرستی تا خودپرستی»، «ذره بی انتها»، «سیر تحول قرآن» و ده ها اثر دیگر ثابت می کند که این پژوهشگر قرآنی می خواهد از روشنای آیات جاوید، گره های کور جامعه را بگشاید که به تعبیر زیبای فرزندش، «محمد نوید»، می توان این کوشنده را «کاشف فروتن اعجاز» خطاب کرد. 
او خلاقانه، شناخت تمامیت غرب را جایگزین ستیز با غرب می کند تا قابلیت های سازنده آن را با معیار قرآنی بازیابی کند و از بخش مخرب و هویت سوز آن تمیز دهد که البته این کوشش معرفتی، سخت تر از خصومت مداوم با غرب است. این اندیشمند با چنین توشه ای از چشمه سار توحید است که از سوی معمار انقلاب به عنوان رئیس دولت انقلاب منصوب می شود تا خشت اول اداره کشور، کج نهاده نشود؛ هرچند که صد افسوس، دولتش دوام نمی آورد و مستعجل می شود؛ اما تاریخ نوشته ها، شاهدان بی طرفی هستند که اکنون می توانند اسنادی به دست دهند تا درباره همه دولت هایی که بر سر کار آمدند، قضاوتی شفاف ممکن شود و از تجربه های تلخ و شیرین هرکدام، درس هایی گران سنگ برای آینده کشور به دست آید.
                