شنبه ۱۵ اردیبهشت ۱۳۹۷
-----------------------------------------
حرف اول
-----------------------------------------
در خدمت و خیانت مومیایی
-----------------------------------------

                    «در اطاقم یک آینه به دیوار است که صورت خودم را در آن می بینم و در زندگی محدود من این آینه مهم تر از دنیای رجاله هاست که با من هیچ ربطی ندارند.» صادق هدایت، هشت دهه پیش با خلق مفهوم «رجالگی» دورانی از تاریخ معاصر ما؛ یعنی دوران دودمان پهلوی اول و سردمداری رضاخان را نشان دار می کند. قریب به قرنی می شود که پرسونای رجاله و گزمه، از «بوف کور» هدایت سر درآورده و راوی «بوف کور» یا همان «نویسنده»، تنها از طریق یک پستوی تاریک و دو دریچه آن با دنیای رجاله ها ارتباط دارد. جامعه ایرانی در این لحظه از تاریخ، میان دو عالم گذشته و دنیای افسون زده جدید، در حال گذار بود و ایران اگرچه زیر تاثیر مدرنیته قرار گرفته بود هنوز جامعه ای مدرن نشده بود. هدایت به رمانتیسم -که از میان این دو جهان جاذبه جادو را به حالتی شیدایی برگرفته بود- تمایل پیدا کرد و شیفتگی او به حکایات و خرافه و عادات مردم و سرگذشت تاریخی و زبان عامیانه و دست آخر «سایه های مردگان و بازگشت مومیایی ها» را از منظر همین سنت می توان بازشناخت. اینک، یکی از همین مومیایی ها که دست برقضا از منفورترین آنان نزد هدایت بود یعنی رضاشاه، سر بر آورده است تا روایت تاریخی دیگری رقم بخورد. از منظر هدایت و دیگرانی از تبار او، رضاشاه همان دیکتاتوری است که با مدرنیزاسیون زورکی، خصلت رجالگی را به تاریخ معاصر ایران سنجاق کرد. شاید بتوان «بوف کور» را در میان خروارها روایت و خاطرات و تاریخ رسمی و نارسمی مکتوب، آینه تمام نمای دوران پهلوی اول خواند. هدایت وضعیتی را تصویر می کند که از سرشت او فاصله ای بعید دارد. مشتی شیادصفت برای برخورداری از خانه و باغ و درشکه و اتومبیل و رسیدن به وکالت و وزارت و عیاشی در فرنگ، به هر منش و روشی دست زدند؛ جامعه رسمی و گفتار حاکم زمانه رضاشاه در نظر هدایت چنین بود. مدرنیزاسیون آغاز می شود، با شتابی باورنکردنی و زورکی. بر پایه های ارباب-رعیتی بنای شهرنشینی یا مدنیت گذاشتن، که نیازمند تغییر ساخت است اما یک شبه که نمی توان مدرن شد! به قول کورش اسدی، نویسنده مرحوم معاصر - که ازقضای روزگار سرنوشتی مشابه هدایت داشت- «سرزمین ما سرزمین تعلیق بود. تعلیق میان گذشته و آینده.وحشت از ویرانی خانه بناشده بر پایه های پوسیده و هراس از رفتن زیر سقف تازه و غریب.» پیشنهاد روشنفکران از جمله نیما و هدایت در این میانه، چیز دیگری بود. بیراه نیست که برخی معتقدند «انقلاب اصلی کار نیما و هدایت بود نه رضاشاه.» پیشنهاد نیما در عرصه کلام مکتوب، تغییر ساختارها بود و هدایت یک جور ایده ایرانی بودن کار را در سر می پروراند، و بستر هر دو فرهنگ گذشته بود و افزودن و پیراستنش، نه نفی و طرد آن. گذار از سنت به تجدد در تمام جوامع همواره حامل اضطراب بوده است، اینجا هم جامعه ما چنین تجربه ای را از سر گذارند، چنان که نیما در «افسانه»اش سرود: «زاده اضطراب جهانم». سرگردانی و هراس هدایت نیز در «بوف کور» و «سه قطره خون» پیداست.اما، حدود یک قرن بعد، مومیایی رضاخان یا افسانه آن، جامعه را خطاب می کند. صادق زیباکلام، نویسنده همیشه معترض یادداشت های سیاسی و استاد علوم سیاسی دانشگاه تهران، از «عزت رضاشاه» و علاقه مردم به این شخصیت سخن می گوید. فراتر از این، او «عملکرد پهلوی اول را خواسته نخبگان و ملت ایران» در آن روزگار می داند و نخبگان آن دوران را شریک رضاشاه در خدمت و خیانتش می خواند و ملت را «مدیون شمشیر آغامحمدخان و چکمه های رضاشاه». او بارها وبارها در سخنرانی ها و یادداشت های خود که می کوشد خلاف آمد باشد، از قدرو مقام شامخ رضاخان در تاریخ معاصر ما گفته و در مقام تطهیر این دیکتاتور برآمده است، لابد با این ایده که این فیگور سیاسی بدیلی باشد برای وضعیت خمود سیاسی امروز ما، الگویی برای ادامه راه. این رویکرد ارتجاعی، حکم به کارایی سیاسی شخصیتی تمام کننده می دهد و کاری ندارد به تعطیل آرمان های مشروطه از جمله حکومت قانون و تحدید قدرت و دموکراسی خواهی، در ازای ساخت حکومتی به ظاهر مدرن برای ایران. زیباکلام و همداستان های او در سایه دفاع از نوسازی رضاشاهی و طرح سخنانی رادیکال در قبال مسائل سیاسی روز، بر طومار «نومحافظه کاری» در تاریخ ایران برگ های دیگری افزودند. مخالفان هرگونه تغییر جدی در ساخت های اجتماعی و نظم موجود، یا همان «مرتجعان» اگرچه بیشتر با انتقادات تندوتیز به تغییرات و اصلاحات شناسایی می شوند، اما چنان که آلبرت هیرشمن، در کتاب «خطابه ارتجاع» نشان می دهد، مفهوم «ارتجاع» سویه های دیگری نیز دارد. مدافعان تزهای ارتجاعی، در طول تاریخ بیشتر محافظه کاران بوده اند؛ آنان با داعیه های به ظاهر رادیکال در برابر هرگونه تغییر و اصلاحات اساسی می ایستند و گویا بنا دارند عقربه زمان را به عقب برگردانند. هیرشمن جریان ارتجاعی را در سه تز «انحراف»، «بیهودگی» و «مخاطره» صورت بندی می کند که عصاره آن چنین است: طبق تز انحراف، هرگونه اقدام هدفمند برای بهبود وضع موجود تنها به وخیم ترشدن اوضاع می انجامد. تز بیهودگی، رای به عبث بودن دگرگونی های اجتماعی می دهد، و دست آخر تز مخاطره، مدعی است که هزینه هر تغییر چنان گزاف است که نمی ارزد. مرتجعان اما گاه با تشبث به ایده های ترقی خواهانه، در جلد نمایندگان جامعه مدنی فرومی روند، حال آنکه با رمزگشایی از ایده های آنان می توان به واقعیت پنهان این ایده ها دست یافت. در شرایطی که جریان اصولگرا و مقابل امثال زیباکلام، از رئیس جمهور نظامی دم می زنند، دفاع از الیگارشی رضاخانی، روی دیگر سکه رئیس جمهور نظامی است. این دست ایده ها، در عین دفاع از برهه ای از تاریخ، در خدمت حفظ وضع موجود است. چنان که در «انکشاف اقتصادی ایران و امپریالیسم انگلستان» نوشته آ. سلطان زاده آمده است، رضاخان، نماد «بورژوازی کمپرادور» در ایران و متحد تمام عیار انگلیس ها و عامل اجرای قرارداد 1919، در ابتدا با داعیه «جمهوری خواهی» پا به میدان سیاست گذاشت و در برابر قاجاریه به مبارزه پرداخت و برای جلب نظر روشنفکران و انقلابیون نقاب جمهوری خواه بر چهره زد، اما دیری نپایید که با حمایت انگلیس ها و با هدف جلوگیری از نفوذ بلشویسم در ایران، بر تخت سلطنت نشست و ناگزیر، نقاب از چهره انداخت. سرکوب شدید و گسترده مخالفان از شمال تا جنوب و از شرق تا غرب، به شرحی که کشتار و شدت و حدت آن در تاریخ آمده است، حقیقت این «قهرمان ملی» را افشا می کند. قهرمانی که به قول آ. سلطان زاده «دربست در دست ارتجاع بود.» خصلت ارتجاعی رویکرد زیباکلام، در داستان «آذری غریب» او که از قضا در آستانه سال هشتادوهشت درآمد، خود را بیشتر عیان می کند. داستان با این جمله آغاز می شود: «هنوز هر بار که وارد کریدورهای دانشکده حقوق و علوم سیاسی می شوم و از پله های قدیمی که از زمان رضاشاه تابه حال خم به ابرو نیاورده اند بالا می روم...» باقی داستان بماند، همین تک جمله نشانگر تلقی زیباکلام از رضاخانی است که در خدمت به خلق، دانشکده حقوق و علوم سیاسی دانشگاه تهران را بنا کرد که البته، شق دوم این تلقی تنها چند سال بعد دیگر حتا معنای استعاری خود را از دست داد، چه آنکه در بنای کهن این ساختمان ترکی افتاد و چند سالی آن را به تعطیل کشاند و مرمت آن تا هنوز هم ادامه دارد، بگذریم. در جایی از داستان، استاد -که صادق زیباکلام باشد- خطاب به «افضل»، دانشجوی آذری اش که در پی شناخت «هستی» است، می گوید از فلسفه دست بردارد و از قول مارکس می آورد که مهم شناخت هستی و جهان نیست، بلکه مهم تغییر آن است! «همین یک حرف مارکس را قبول کن.»از این هم بگذریم که تلقی زیباکلام از تز یازدهم بعیدترین تعبیرهاست و بدیهی است که مراد مارکس از ادای این سخن، بخشیدن «توان» تازه به فلسفه بوده، نه آن که تفکر در هستی و فلسفه را به تعطیل وادارد. در جایی دیگر از داستان، افضل در گفت وگو با استاد، به انتقاد می پرسد: «خیلی از شخصیت هایی که به ما آموخته بودند که پست، پلید، خائن، وابسته و مزدور هستند، شما به نوعی تبرئه می کنید و در عوض خیلی از خوب ها را با مشکل برایمان مواجه ساخته اید، بالاخره این وسط ما بایست به حرف شما گوش کنیم... یا به حرف تاریخ رسمی؟» استاد پاسخ می دهد که «به حرف هیچ کدام مان، بلکه بایستی به عقل تان رجوع کنید!» اینک با رجوع به عقل تاریخی و با این تلقی که ادبیات «روایت خاموشان» است، تنها تصویری که به چشم ما می آید صورت بهت زده هدایت رو به آینه تاریخ است که اثری هنری از واقعیت زمانه اش خلق کرده، اثری نامیرا که در برابر امر واقع تاب نمی آورد. به قول خودش «قصه فقط یک راه فرار برای آرزوهای ناکام است.» مفهوم قصه نزد راوی هدایت خود به مسئله ای بدل می شود. پاسخ هدایت درباره حقیقت داستان چنین است: «اگر ممکن بود در یک لکه مرکب، یا شعاع رنگین، تمام هستی ام ممزوج شود و بعد از این، امواج و اشکال آن قدر بزرگ می شد و می دوانید که به کلی محو و ناپدید می شد به آرزوی خود رسیده بودم.» به تعبیری شاید هدایت به آرزوی خود رسیده، آثار او دست کم «بوف کور»، همان لکه مرکبی است که تا امروز ما دوانیده است و حکایت مومیایی برخاسته از خاک و طرفداران او نیز، به آخر «بوف کور» می ماند: همان گورکنی که کوزه را در چال قبر یافته بود، آن را زیر بغل می زند و می رود؛ مرگ را آورده بود حالا هم با خودش می برد. آنچه می ماند روشدن دست تفکری از سنخ تفکر زیباکلام است که روایت جان به سر شدن روشنفکرانی چون صادق هدایت و دیگران را در عصر پهلوی، با جعل روایت همدستی روشنفکران و مشروطه خواهان و آزادی خواهان و مردم کوچه وبازار با رضاشاه، تاخت می زند.
                