دو‌شنبه ۱۹‌شهریور ۱۳۹۷
-----------------------------------------
یادداشت
-----------------------------------------
جلوی خودکشی را بگیریم
-----------------------------------------

                    نوزدهم شهریور، روز جهانی پیشگیری از خودکشی است. هدف از درنظرگرفتن این مناسبت، افزایش این آگاهی در جهان است که می توان از خودکشی پیشگیری کرد. هرساله خودکشی میان 20 علت مرگ بین همه سنین در تمام کشورها قرار دارد. خودکشی سالانه جان 800 هزار نفر را در سراسر جهان می گیرد. در هر خودکشی، نزدیک به 135 نفر از اندوه شدید یا دیگر احساسات رنج می برند. به عبارتی هر سال بیش از 108 میلیون نفر تحت تاثیر رفتارهای خودکشی قرار می گیرند. رفتارهای خودکشی شامل خودکشی، اقدام و افکار خودکشی است. به ازای یک خودکشی، 25 اقدام به خودکشی و به میزان به مراتب بیشتری افکار جدی خودکشی وجود دارد. خودکشی ترکیبی از عوامل ژنتیکی، روان شناختی، اجتماعی، فرهنگی و دیگر عوامل است (سازمان جهانی بهداشت، 2018). گزارش های معتبری نظیر سالنامه جامع آماری (1396) گواه آن است که وضعیت خودکشی در ایران از بسیاری از کشورها بهتر است. میزان متوفیات مشکوک به خودکشی بر حسب جمعیت (به ازای هر صد هزار نفر) در سال گذشته 5.7 درصد بوده است. سه استان با وضعیت قرمز شامل ایلام (13.8درصد)، کهگیلویه و بویراحمد (13.7درصد) و کرمانشاه (11.9درصد) و سه استان با وضعیت سبز شامل خراسان جنوبی (2.2درصد)، سیستان و بلوچستان (2.2درصد) و سمنان (2.5درصد) بوده است. از نظر تعداد، استان های تهران، فارس و خوزستان به ترتیب با 796، 348 و 306 نفر بیشترین و استان های خراسان جنوبی، سمنان و یزد به ترتیب با 17، 18 و 31 نفر کمترین قربانی را داشته اند. مقایسه آمار یادشده با آمار کشورهای اسکاندیناوی، سوئیس، آلمان، استرالیا و کشورهای اروپای شرقی که در اصطلاح کمربند خودکشی نام دارند، گواه آن است که وضعیت خودکشی در ایران از ویژگی های لازم برای تقویت برنامه ها، سیاست گذاری ها و قانون گذاری های پیشگیرانه برخوردار است. با وجود این به علت اینکه عمده قربانیان خودکشی در ایران در دامنه سنی 18 تا 39 سال (60.3درصد) قرار دارند، اهمیت اهتمام بر پیشگیری از خودکشی نمود می یابد. نکته مهم تر این است که بررسی روند تعداد افرادی که خودکشی های منجر به فوت داشته اند، حاکی از آن است که از سال 84 تا 96، تعداد قربانیان از سه هزارو 306 نفر به چهارهزارو 625 نفر رسیده که نشان دهنده افزایش 39درصدی در 13 سال گذشته است. بر اساس نگاه آینده پژوهی، واضح است که اگر مداخلات لازم اعمال نشود، کشور به راحتی از فهرست کشورهای کم خطر در خودکشی خارج شده و قاعدتا پیامدهای ناشی از خودکشی برای کشور و اهداف توسعه پایدار گران تمام خواهد شد. یکی از مهم ترین موضوعات درباره خودکشی، عوامل محافظ و خطر آن است. این عوامل در سطوح فردی (روان شناختی و زیستی)، محله ای و اجتماعی مطرح هستند.عوامل خطر در بروز خودکشی ویژگی هایی هستند که احتمال خودکشی را افزایش می دهند. با وجود آنکه عوامل خطر عمدتا در درازمدت تاثیرگذار هستند، رخدادهای استرس زایی نظیر مشکلات ارتباطی، مشکلات مالی و ا جحاف های اجتماعی، این خصوصیت را دارند که افراد را در معرض این آسیب قرار می دهند. از سوی دیگر، عوامل محافظ صرفا به معنای نبود عوامل خطر نیستند، بلکه عوامل یا شرایطی هستند که توانایی و تاب آوری افراد را در موقعیت های دشوار افزایش داده یا با فراهم کردن حمایت و مرتبط کردن آنان با دیگر افراد جامعه در دوره های سخت زندگی، احتمال رفتارهای آسیب زا را کاهش می دهند. نکته اساسی در حوزه پیشگیری از خودکشی، نظیر پیشگیری از آسیب های اجتماعی دیگری مانند اعتیاد، اختلالات روانی یا...، نبود استراتژی ملی پیشگیری است. طبیعی است وقتی کشوری استراتژی ملی پیشگیری نداشته باشد، به پیشگیری از خودکشی نیز نخواهد پرداخت. بااین حال، کشور ما انجمن پیشگیری از خودکشی دارد. بر اساس آنچه در وب سایت این انجمن مشاهده می شود، در هفت سالی که از تاسیس آن می گذرد، فعالیت سیاست گذارانه ای در راستای تدوین راهبرد ملی مشاهده نمی شود، ضمن اینکه با توجه به چندعاملی بودن خودکشی، انتظار می رود در این انجمن علاوه بر متخصصان حوزه پزشکی، کارشناسان کارکشته ای از رشته های مهم دیگری نظیر جامعه شناسی، انسان شناسی و سیاست گذاری عمومی نیز حضور داشته باشند.با وجوداین همین که تشکیلاتی با عنوان پیشگیری از خودکشی در انستیتوی روان پزشکی تهران وجود دارد، جای امیدواری است. در حال حاضر عمده اقدامات دولتی که در حوزه خودکشی مطرح است، مداخله پس از وقوع است. اورژانس اجتماعی (وابسته به سازمان بهزیستی) و شماره تلفن آن (123) مشخصا به ارائه خدمات به افرادی می پردازد که اقدام به خودکشی کرده یا تصمیم به اقدام دارند. روشن است که اولویت اصلی در پیشگیری از خودکشی، حوزه سیاست گذاری های کلان کشوری است. بر اساس آمار موجود، بیشترین آمار خودکشی در سه گروه مشاغل آزاد، خانه داران و بی کاران رخ می دهد. سیاست گذاری های پیشگیرانه ایجاب می کند که گروه های ذکرشده به عنوان گروه اصلی در نظر گرفته شده و با طراحی و اجرای برنامه های مداخله ای، ریسک خودکشی در گروه های ذکرشده کاهش یابد. با توجه به وضعیت اقتصادی حاکم بر کشور و رکود در بازار، می توان پیش بینی کرد که با افزایش دشواری های کسب وکار، گروه مشاغل آزاد بیشتر در معرض خطر خودکشی قرار گرفته و با افزایش آمار بی کاران جهش محسوسی در آمار خودکشی مشاهده شود. روشن است که با افزایش موقعیت های استرس زای اجتماعی، گروه خانه داران نیز مصون نمانده و آسیب پذیری های آنان بیشتر از پیش فعال شود. علاوه بر اهمیت پرداختن به گروه های آسیب پذیر ذکرشده، بحث استان های آسیب پذیر نیز در افکار عمومی مطرح است. همان طور که همه می دانند، سال هاست که آمار خودکشی در برخی از استان ها نزدیک به آمارهای کشورهای پرخطر در خودکشی است. بر اساس این لازم است که تدوین استراتژی پیشگیری از خودکشی جزء اولویت های سیاست گذاری در این استان ها قرار گیرد. ارزیابی های دقیق درباره نقش عوامل خطر در سطوح روان شناختی، زیستی و اجتماعی گام اول در تدوین سند پیشگیری از خودکشی این استان ها خواهد بود. این دست از داده هاست که جزئیات اجرایی سند مذکور را تشکیل خواهد داد. به عبارت دیگر مشخص شدن وزن هریک از عوامل روان شناختی، زیستی و فرهنگی-اجتماعی منجر به طراحی سیاست های اجرائی لازم خواهد شد. ورای اهمیت نقش دولت در موضوعات اشاره شده، لازم است مطالبی ارائه شود تا برای خواننده این مقاله به لحاظ فردی، واجد اطلاع رسانی پیشگیرانه باشد. بر اساس یافته های مختلف، نقش افسردگی در اقدام به خودکشی بسیار پررنگ است؛ به این دلیل که در سطح فردی، مهم ترین اقدام این است که درمان افسردگی های خود را جدی بگیریم. البته منظور این نیست که هرکسی که افسرده است، الزاما خودکشی خواهد کرد؛ ولی احتمال رفتارهای خودکشی در افسردگی افزایش می یابد. با توجه به انواع و اقسام داروهای اثربخش ضدافسردگی و روان درمانی های موثر، درمان افسردگی هدفی کاملا امکان پذیر است. از زاویه دیگر، افسردگی ماهیتا اختلالی است که پیشگیری کردنی است. شاید به همین دلیل است که یکی از مهارت های اساسی، پیشگیری از افسردگی است. شرایط دشوار اجتماعی دارای این ماهیت است که آسیب پذیری روانی افراد را نسبت به افسردگی افزایش می دهد. مفهوم شناخت های افسرده زا، مفهومی است که با آگاهی یافتن از آن می توان ایمنی در برابر افسردگی را افزایش داد. مورد دیگری که می توان آن را مطرح کرد، خودکشی هایی است که افراد ناخواسته درگیر آن می شوند. بر اساس این شاید بتوان رانندگی های بی محابا، اضافه وزن، مصرف سیگار، مصرف انواع غذاهای مضر ازجمله غذای فوری و... را به گونه ای در طبقه ای با عنوان خودکشی های ناخواسته یا مزمن قرار داد. سبک زندگی سالم، مهم ترین مولفه روان شناختی است که به افراد کمک می کند خود را ناخواسته در معرض مرگ قرار ندهند. سخن پایانی اینکه شعار امسال روز جهانی پیشگیری از خودکشی «همکاری های عمومی برای پیشگیری از خودکشی» انتخاب شده است: همه ما در پیشگیری از خودکشی نقش داریم.
                