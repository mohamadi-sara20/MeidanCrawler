پنج‌شنبه ۱۳ دی ۱۳۹۷
-----------------------------------------
یادداشت
-----------------------------------------
آسیب های اجتماعی و بودجه 98
-----------------------------------------

                    جوامع در سرتاسر حیات خود با مسائل و مشکلات گوناگونی مواجه شده اند که می تواند در حوزه های اقتصادی، سیاسی، فرهنگی یا اجتماعی باشد. در حوزه اجتماعی نیز این مشکلات می تواند در عرصه های مختلفی ایجاد شود و ازجمله آنها آسیب های اجتماعی است که به تناسب انواع آن تمهیدات متعددی برای کنترل و کاهش آنها اتخاذ کرده اند. جامعه ما نیز از این قاعده مستثنا نبوده و نخواهد بود. به همین دلیل باوجود همه تمهیدات اتخاذ شده و اقدامات انجام شده در عرصه های سیاست گذاری و اجرائی امروز شاهد شرایطی در کشور هستیم که ایجاب می کند به این موضوع توجه بیشتر شود؛ از جمله این شرایط می توان به تنوع آسیب های اجتماعی، کاهش سن افراد در معرض آسیب و آسیب دیده اجتماعی، رشد آمار آسیب های اجتماعی، گسترش آسیب های اجتماعی ناشی از فضاهای مجازی و تکنولوژی، جلوتربودن آسیب های اجتماعی از برنامه ها، فراگیرنبودن برنامه های اجرائی در کشور، غالب بودن رویکردهای غیراجتماعی درمقایسه با آسیب های اجتماعی، نداشتن توجه کافی به مسائل اجتماعی در کنار مسائل اقتصادی، سیاسی و… اشاره کرد. همه این شرایط و شرایط دیگر ایجاب می کند که برنامه ریزان و سیاست گذاران کشور، به منظور کنترل و کاهش آسیب های اجتماعی، در همه زمینه ها از جمله بودجه ریزی به این مسئله توجه و اهتمام بیشتر داشته باشند؛ به همین دلیل یکی از موضوعاتی که در چند سال اخیر بیش از گذشته به آن توجه و پرداخته شده، «آسیب های اجتماعی» است. این توجه از عرصه سیاست گذاری اجتماعی تا نظام بودجه ریزی را دربر می گیرد. در عرصه سیاست گذاری اجتماعی می توان به طور مشخص به قانون برنامه ششم توسعه اشاره کرد که باتوجه به حساسیت ایجادشده در این زمینه ازسوی مقام معظم رهبری، بیش از برنامه پنجم به آن توجه شده است؛ به تبع این توجه در عرصه سیاست گذاری اجتماعی، شاهد رشد بودجه کنترل و کاهش آسیب های اجتماعی در قوانین بودجه دو سال اخیر نیز بوده ایم که این توجه و افزایش در لایحه بودجه سال 1398 هم مشهود است. باوجوداین، نباید به این افزایش قانع بود، چراکه تنوع و تعدد آسیب های اجتمای در کشور به گونه ای است که نیازمند توجه بیشتر از نظر منابع مالی هستیم تا زمینه برای ارتقای شاخص های سلامت اجتماعی بیش از پیش فراهم شود و مردم «به زیستن اجتماعی» را تجربه کنند.  البته این موضوع را نباید از نظر دور داشته باشیم که شرایط کشور از نظر پولی با توجه به تحریم ها و… به گونه ای است که دست دولت برای تامین منابع مالی بیشتر بسته است. معتقدم که این شرایط را نمایندگان مجلس شورای اسلامی هم درک می کنند و به خوبی می دانند که حوزه اجتماعی در ادوار گذشته در لوایح بودجه مورد کم مهری قرار گرفته بود و این رشد هم کفاف آن غفلت را نمی دهد. 
…همچنین اشراف دارند که گسترش آسیب های اجتماعی امنیت کشور را تحت شعاع خود قرار می دهد؛ ولی باید پذیرفت که منابع مالی دولت نیز محدود است و برای تضمین آینده کشور نیاز است تا با تدبیر بیشتر قانون بودجه سال 1398 تصویب شود. نمایندگان مجلس شورای اسلامی هم در بررسی و تصویب لایحه بودجه در حوزه سلامت اجتماعی و به طور خاص کنترل و کاهش آسیب های اجتماعی، لازم است این نکته را مدنظر داشته باشند که افزایش بار مالی لایحه بودجه با هماهنگی دولت باشد تا زمینه تحقق کامل بودجه این حوزه در سال آینده بیش ازپیش فراهم و تعهدات متناسب با بودجه ایجاد شود. گرچه به افزایش بودجه آسیب های اجتماعی علاقه مندم، نمی توانم به محدودبودن منابع مالی هم بی توجه باشم.
                