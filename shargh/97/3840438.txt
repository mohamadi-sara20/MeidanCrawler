چهار‌شنبه ۱۴ آذر ۱۳۹۷
-----------------------------------------
حرف اول
-----------------------------------------
چرا زیباکلام را نکشتند؟
-----------------------------------------

                    تا چندی پیش تکه کلام صادق زیباکلام این بود که همه می پرسند چرا تو را نمی گیرند؟ و اینک، این پرسش صورت تازه ای به خود گرفته است: چرا زیباکلام را نکشتند؟ اینکه چرا صادق زیباکلام در اواخر دهه هفتاد به جای محمدجعفر پوینده و محمد مختاری و دیگران کاندیدای قتل نبوده است، محل بحث ما نیست که ایشان خود در گفت وگو با «شرق»1 از تاثیری گفته است که او و چند تن دیگر با نوشته هاشان در روزنامه های «زنجیره ای» دوران اصلاحات داشتند و در ازای آن، مقتولانی چون مختاری و پوینده ناشناخته بودند. بحث بر سر این مدعا هم نیست که تا چه حد شناخت عام با تاثیرگذاری بر جامعه هم بسته اند و تولید تفکر ازسوی روشنفکران و طیف الیت جامعه چه تبعات ریشه ای و عمیقی دارد، مباحثی که در هیاهوی دوران اصلاحات چندان به کار نمی آمد، دست کم از منظر اشخاصی هم چون زیباکلام. مسئله اینجا، ازقضا جایگاه گفتن است که افرادی هم چون زیباکلام را از مختاری و پوینده و هم مسلکان شان یکسر جدا می کند. پس بحث پیرامون قتل های زنجیره ای و ادعاهای زیباکلام و دیگرانی از این سنخ را به مورخان و پژوهشگران وامی گذاریم که در فاصله دو دهه ای از این فاجعه و برپایی محاکمات و گزارشات و مکتوبات بسیار هنوز ابهامات جدی برجاست و تا مسئولان و شاهدان از آن سخن نگویند همه چیز حول محور تسویه حساب های سیاسی دوران اصلاحات معنا می شود و هر موضعی هم چون اظهارات اخیر محمد عطریانفر و صادق زیباکلام یا تکرار مکرر است و یا گفته هایی سرسری و مصرفی که هیچ نوری بر زوایای تاریک این فاجعه نمی تاباند. مواضع اخیر صادق زیباکلام سیمپتوم وضعیتی است که سیاست را به انفعال کنش مند کشانده است. اصلاح طلبان و طیف های مختلف سیاسی که اکنون در سیاست داخلی اپوزیسیون به شمار می آیند، با پرکردن فضای سیاسی از ایده های مختلف و سخنرانی و برپایی کنگره و گفت وگو قصد احیای سیاست را دارند اما تناقضات بسیار راه را دشوار کرده است. چرخش مدام سیاست ورزان و متفکران مردم را ناباور و سردرگم کرده و تنها چیزی که خریدار دارد حرف ها و کردار به ظاهر رادیکال و خلاف آمد است که سردمدار آن کسی نیست جز صادق زیباکلام. برای مواجهه با این شخصیت که ازقضا پایگاهی هم در میان روزنامه خوان ها و دانشجویان و فعالان سیاسی دارد و سخنرانی هایش به خاطر همین رویکرد به صحنه ای پرمخاطب بدل می شود، ابتدا باید جایگاه گفتن او را خاستگاه و پارادایم فکری اش را شناخت. 

چه آن که، تحلیل وضعیت کنونی و ترسیم مختصات تاریخ معاصر در گرو اندیشیدن بر مبنای یک پارادایم است و بدون چارچوب مفهومی یا پارادایم فکری مشخص که تحلیلگر سیاسی یا فیلسوف آگاهانه به کار می گیرد، ارائه شمایی درست و واقعی از وضعیت ممکن نخواهد بود.
صادق زیباکلام، متولد اواخر دهه بیست از پدری تاجر، استاد علوم سیاسی، صاحب آثاری هم چون «ما چگونه، ما شدیم؟» و «غرب چگونه غرب شد؟»، طرفدار محمد مصدق، مدافع سرسخت رضاخان، عضو حزب زحمت کشان به رهبری مظفر بقایی، مارکسیست، منتقد هاشمی رفسنجانی و بعدتر از نزدیکان و مدافعان سیاست های هاشمی، خویشاوند سببی احمد توکلی، اصلاح طلب و سرآخر به قول خودش لیبرال است. این فهرست متناقض مخاطب را در هر بار موضع گیری زیباکلام با این پرسش مواجه می کند که اینک با کدام زیباکلام روبه روست؟ به تعبیر دیگر کدام زیباکلام سخن می گوید؟ یا از چه جایگاه گفتنی و با کدام پارادایم فکری؟ اینکه طیف اپوزیسیون در سیاست داخلی نتوانسته است هژمونی باشد یا تغییری اساسی و بنیادی در سیاست ایجاد کنند، شاید یکی هم به خاطر این چرخش های مدام پارادایمی باشد که در هیچ جای تاریخ و دنیا توجیه پذیر نبوده و نیست. از همین جا برگردیم به موضع گیری اخیر صادق زیباکلام درباره قتل های زنجیره ای که معتقد است مختاری و پوینده ناشناخته بودند و قتل آنها معنا نداشت و بعد از قتل «خیلی ها می پرسیدند که اینها چه کاره بودند؟» زیباکلام به این بسنده نمی کند و فهرستی از آلترناتیوهای قتل به دست می دهد که به زعم او می توانستند سرفهرست قتل باشند، کاری نداریم که بیشتر این اشخاص سالیانی است که خواسته ناخواسته از نوشتن دست کشیدند یا ترک وطن کرده اند. می خواهیم روی این نکته تمرکز کنیم که کدام زیباکلام در آن مقطع باید از میان برداشته می شد؟ خودش از درافتادن با اصولگرایان می گوید «خود بنده که در آن مقطع در روزنامه ها منظما یادداشت می نوشتم خیلی بیشتر مورد بغض و کینه اصولگرایان بودم» که به قول زیباکلام آن دوران «محافظه کاران» بودند نه اصولگرایان. پس زیباکلامی که خود را کاندیدای قتل می داند، اصلاح طلبی است که خود را برابر طیف اصولگرا می خواند و این هر دو طیف در آن دوران در سیستم موجود سهمی داشتند و ازقضا اصلاح طلبان در قدرت نیز بودند و به نقل از سیدمحمد خاتمی این قتل ها کار نیروهای خودسر بود و حمله به کوی دانشگاه تهران در هجده تیر 1378 تاوان پیگیری پرونده قتل ها. اما مختاری و پوینده که زیباکلام ناشناخته می خواند، برخلاف خودش به پارادایم فکری خاصی یعنی تفکر مارکسیستی یا چپ معتقد بودند و در همین راستا دست به نوشتن و ترجمه و سخنرانی و هر سنخ فعالیت سیاسی و اجتماعی و فرهنگی می زدند. اعتقادات آنها و جایگاه گفتن شان و عضویت در کانون نویسندگان همه و همه معنایی بیش از فردیت شان داشت، به اضافه اینکه جناب زیباکلام که خود روزگاری به تفکر چپ علقه ای داشتند باور این طیف را به کار تشکیلاتی و جمعی می دانند و باز بهتر می دانند که زدن امثال پوینده و مختاری حذف یک تفکر نیز می توانست باشد، گیرم آن تفکر در فضای موجود سیاسی آن دوران دست بالا را نداشته، یا به هر دلیل به محاق رفته بود. صادق زیباکلام در کتاب پرفروش خود «ما چگونه ما شدیم؟» از علل «عقب ماندگی» یا به قول خودش «مودبانه تر توسعه نیافتگی» ما می نویسد که در نظر او برخلاف باور رایج که تحت تاثیر تفکرات مارکسیستی بوده است، این دلیل هرچه باشد «استعمار» نیست و باید این علل را در خود «ما» جست. شاید یکی از این علل همین نایستادن پای عقیده ای، جاعوض کردن مدام میان تفکرات، جاگیری اپورتونیستی به نام باور به رئال پلیتیک، یا تحلیل وضعیت بدون چارچوب مفهومی مشخص و به کارگیری انضمامی آن باشد، آن هم از طرف استاد علوم سیاسی که با مفاهیم علمی سیاسی و فکری سروکار دارد و به اعتبار مواضع و مکتوباتش خود را کنشگر و تئوریسین سیاسی نیز می داند. اما بدون تحلیل روش مند، این دست موضع گیری ها جز فهرست کردن امور واقع یا رفت وبرگشت بین چند پارادایم و به دست دادن تحلیلی التقاطی و درهم برهم، کاری از پیش نخواهد برد. زیباکلام، در فهرست اشخاص محق قتل، از هوشنگ گلشیری، رفیق و هم مسلک مختاری و پوینده نام می برد و او را آلترناتیو مناسبی برای این دو تن در قتل های زنجیره ای می خواند، چراکه به نظرش گلشیری آن روزها چهره شناخته تری بوده است. ما نیز این متن را با ارجاع به گلشیری تمام می کنیم، نویسنده ای که هماره موضعش مشخص بود و نوشت «در تابوت ناگفته هاست که هست» و در سخنرانی تاریخی خود بر سر مزار محمد مختاری گفت «پیام دقیق به ما رسیده است… ما هم حاضریم! مگر قرار نیست برای جامعه مدنی، برای آزادی بیان قربانی بدهیم؟ حاضریم!» آقای زیباکلام اینک که فضاهای فکری رادیکال و انتقادی «مستعمره»ی برخی هم چون شما است، به علل چگونه ما شدن ما اضافه کنید که یک استاد علوم سیاسی بعد از دو دهه از یکی از نقاط عطف تاریخ سیاسی ما یعنی قتل های تلخ زنجیره ای، به جای دفاع از روشنگری و روی آوردن به «سیاست حقیقت»، جانب «کیش شخصیت» را گرفته است و زاویه دیدش قیاس «خود» با «آنان» است که به قتل رسیده اند؛ با این نتیجه گیری که هنوز نمی دانیم چه شده است و شاید «هشتاد درصد» این باشد که آنان که کشته شدند فرهنگ سکولار را رواج می دادند و ارائه فهرستی که می توان بدل از مقتولان گرفت…
1. گفت وگو با زیباکلام و عطریانفر در بیستمین سالگرد قتل های زنجیره ای، 3 آذر، روزنامه شرق
                