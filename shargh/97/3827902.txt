شنبه ۱۲ آبان ۱۳۹۷
-----------------------------------------
یادداشت
-----------------------------------------
چرا شهرداران کلان شهرها باید مستثنا شوند؟
-----------------------------------------

                    نفس قانون منع به کارگیری بازنشستگان خوب است و زودتر از این باید مطرح و اجرا می شد؛ به این دلیل که متاسفانه مدیران جمهوری اسلامی در دهه های دوم و سوم که می دانستند نظام مدیریتی هم باید وارد دوره جدیدی شود، هیچ تلاشی برای پرورش مدیریت کشور نکردند. درواقع همین طور خودشان را دهه به دهه تکرار کردند؛ به طوری که امروز بیش از 80 درصد از کارگزاران ارشد کشور در نظام جمهوری اسلامی چه در دولت و چه بیرون از دولت، همه از چهره های ماه ها و سال های اول انقلاب هستند؛ بنابراین از این نظر اجرای این قانون کار بسیار ارزنده ای است و ای کاش جمهوری اسلامی سال ها قبل تدبیری در نظام مدیریتی خود می کرد؛ اما اینکه اصلاحیه قانون منع به کارگیری بازنشستگان، با آزادی ها و حقوق شهروندی تعارض دارد، بحثی است که مطرح است و علاوه بر بسیاری از حقوق دان ها مانند دکتر محمد هاشمی و جناب کشاورز، برخی از اعضای شورای شهر یا بیرون از شورا هم همین تفسیر را دارند. اینکه نهادهایی که منتخب مردم هستند، با واسطه یا بی واسطه، باید مستثنا از این قانون دولتی شوند؛ چراکه کیان عمومی است که تصمیم گیر است. من هم عقیده دارم باید شهرداران از این قانون مستثنا شوند. درواقع به همان میزان که نمایندگان مجلس از این قاعده مستثنا شدند، به دلیل اینکه نمایندگان مردم هستند، اعضای شوراها هم منتخب مردم هستند و منتخب شان فقط باید مشمول قوانین عمومی و قوانینی که لازمه آحاد انسان هاست، باشد. پس جز این قوانین، هیچ قانونی نباید دست و پای شوراها و منتخبان مردم را ببندد؛ اما شاید راهکاری وجود داشته باشد؛ به این معنا که همان طور که در مجلس ویژگی های نامزدهای انتخاباتی مجلس را برشمردند و قانون انتخابات را اصلاح کردند و شرایط و ضوابطی گذاشتند، این راهکار درباره شوراها و شهرداران هم اتخاذ شود. در واقع پارلمان یا هر مرجع دیگری به عنوان یک چارچوب قرار بگیرد که مشخص کند منتخبان مردم یعنی اعضای شوراها با چه ویژگی هایی انتخاب می شوند و نماینده آنها که شهرداران هستند، منتخب بی واسطه مردم می شوند و برای آنها هم شرایطی بگذارند. امروز بحث مدیریت شهری در دنیای مدرن یک بحث بسیار مهم است. در ایران هم تجربه نشان داده که مدیریت های شهری در پایتخت و کلان شهرها بسیار بااهمیت تر از حوزه های فرمانداری و استانداری است. البته درست است که اصلاحیه قانون و برداشت ها این است که منع به کارگیری بازنشستگان مشمول شهرداران هم می شود؛ اما به نظر من این یک خلا قانونی است و حتما لازم است برای حوزه شورا و شهرداری ها که از سوی مردم تعیین می شوند، در نظام پارلمانی کشور هم قانون خاصی برای ضوابط آن مانند نمایندگان مجلس نوشته و تدوین شود. شهرداران اینک در یک دوراهی اخلاقی قرار دارند. به نظر من جامعه و حتی رای دهندگان به شورای متبوع شان منتظر خداحافظی آنها هستند یا می توان گفت از نظر آنها این قانون شمولیت دارد.
                