یک‌شنبه ۷ بهمن ۱۳۹۷
-----------------------------------------
یادداشت
-----------------------------------------
لزوم تحقیق از بانک های خانوادگی
-----------------------------------------

                    کسانی که دستی در تولید و نیاز مبرم به نقدینگی دارند، قدر وام های بانکی حتی با بهره بالا را می دانند. کارگاه یا کارخانه یا هر پروژه ای که فعال است، وقتی با کمبود نقدینگی روبه رو شود، پروژه تعطیل می شود و سرمایه ای که تا این تاریخ هزینه شده است، بلامصرف می شود. در کشورهایی که سیستم بانکی درستی برقرار است، سپرده های مردم را جمع می کنند تا به کارآفرینان وام اعطا کنند، منتظر مشتری هستند تا برابر مقررات مسئله نقدینگی آنان را برطرف کنند. نه نیازی به پارتی و واسطه احساس می شود و نه مسئولان بانک مشتری ویژه و خاص خود را دارند؛ اما در ایران مدت هاست برخی بانک ها به کلوب خانوادگی تبدیل شده اند و بده بستان اعضای هیئت مدیره از انتخاب اعضای هیئت مدیره تا پرداخت وام و تسهیلات گسترش یافته است. محاکمه متهمان پرونده بانک سرمایه و انتشار آن در رسانه ها قصه پرغصه این روزهای سیستم بعضی از بانک های ماست. نماینده دادستان در دومین جلسه محاکمه متهمان بانک سرمایه اعلام می کند «من مستنداتی دارم که آقای بخشایش با کسانی که مدیرعامل و هیئت مدیره را انتخاب می کردند، در خانه جلسه می گذاشتند. این شیوه انتخاب هیئت مدیره یک بانک است که وقتی نظارت وجود ندارد، وقتی ده ها موسسه مالی تشکیل می شود و هزاران شعبه در سرتاسر کشور باز می کنند و از تلویزیون و دیگر رسانه ها در پربیننده ترین ساعات مشغول تبلیغ می شوند و زمانی که به بن بست می رسند، دولت مجبور می شود دست در جیب مردم کرده و بدهی سپرده گذاران را بپردازد». برای یک بار هم شده، باید تحقیق وتفحصی راجع به بانک ها و موسسات مالی صورت بگیرد. این را از این بابت می گویم که بانک برای اینکه بیلان خود را مثبت کند یا حداقل تراز سالانه آنها عدد منفی را نشان ندهد، به گفته نماینده دادستان «سودها بادکنکی بوده» و در خوش بینانه ترین وضع «بخشی از آنها ناشی از تهاتر بوده» است و با بخشی از اعداد و ارقام «قرار بوده از محل قیرهای صادراتی» به کشور بازگردد. این شرایط در حالی است که یک دانشجو برای تهیه شهریه اش در دانشگاه باید چند نفر ضامن معرفی کند و همین عمل باعث می شود دانشجویی که از وام دانشجویی برای ثبت نام استفاده کرده است، نزد در و همسایه که ضامن او شده اند، تا زمان بازپرداخت وام و استرداد لاشه سفته ها خجالت زده باشد. اگر دنباله همین تسهیلات اعطایی به فلان خانم خدمتکار بی اطلاع از ماجرا را بگیرند، مقصد نهایی پول ها مشخص می شود که به حساب چه افرادی واریز شده است. علاوه بر افراد موهوم مثل همین خانم خدمتکار بده بستان های وام گیرندگان هم قصه پرغصه دیگری است. به این بخش از سخنان نماینده محترم مدعی العموم در دادگاه توجه کنید «یکی از اعضا می گفته تو هدایتی من را امضا کن و من، امامی تو را امضا می کنم و این امضا هم در مواردی با پیک موتوری اخذ می شده است». تهاتر املاک ارزیابی شده هم ترفند دیگر آقایان است. برای مثال ملکی در قرچک که 50 میلیارد بوده، 
136 میلیارد گران نمایی شده یا ملکی در لواسان که 60 میلیارد بوده، 300 میلیارد گران نمایی شده یا ملکی در مشهد هزارو 200 میلیارد تومان گران نمایی شده و طبیعی است که  سیل آسا منابع بانک به نفع آقایان فرار کرده باشد. طرح پرونده بانک سرمایه در دادگاه را باید به فال نیک گرفت. وقتی نظارت کم رنگ یا حتی بی رنگ باشد، به صورت طبیعی شخصی که 600 میلیارد تومان بدهی دارد و همه این بدهی ها سررسید شده و لابد وثایق مورد لزوم را  هم ندارد، تنها 12 میلیارد تومان از کل بدهی خود را پرداخت کرده است. کسانی که با دعاوی ای از این دست با بانک ها سروکار دارند، با پرونده های مهم تری روبه رو هستند. نحوه پرداخت تسهیلات به دانه درشت ها با تاسف قصه پرغصه دیروز و امروز و فردای سیستم بانک های خصوصی است. به طور مثال به گفته نماینده محترم مدعی العموم «من در اینجا سه شرکت را مثال می زنم که هرکدام 30 هزار میلیارد تسهیلات گرفته اند که وثایق آنها جعلی است» یا به گفته نماینده مدعی العموم «در ضمانت نامه های کارتن خواب ها، 800 میلیارد تسهیلات صادر شده که مشکوک الوصول است که 600 میلیارد از آن به نام کسانی است که معتاد و کارتن خواب هستند. در این ضمانت نامه ها وثیقه قرارداد لازم الاجراست که معنای آن صفر است». در گذشته به شیوه مدیریتی بانک مرکزی و اینکه یک فرد در سال های گذشته در راس یکی از بانک های صادرات، ملی و ملت و سپه و مرکزی قرار داشته و از بد حادثه در زمان مدیریت ایشان در هرکدام از بانک ها پرونده ای جنجالی و رسانه ای وجود داشته است، معترض بودم و اعتقاد داشته و دارم وقتی مدیری با نوع خاصی از شیوه مدیریت خود بر زیرمجموعه اش نظارت دارد که پرونده های کلان فساد خروجی آن است، چرا باید از مدیریت ایشان در رده های بالاتر و در بانکی دیگر سود برد. 
حال که مدیریت بانک مرکزی تغییر کرده است و ادعا می شود او توانسته آرامش را به فضای اقتصادی کشور برگرداند، یک درخواست ساده را مطرح می کنم. سری به همه بانک ها بزنید؛ بانک هایی که با شیوه خانوادگی اداره می شوند، بانک هایی که یک متهم و بدهکار بانکی در گوشی تلفن خود سند باقی می گذارد و پیامکی ارسال می کند که… فلان عضو هیئت مدیره باید تغییر کند و صراحتا اعلام کند ساعت تغییر فلان عضو برای من مهم است و این امروز باید انجام شود… . باید از این محاکمات درس عبرت گرفت و احتمال داد که این اعمال در دیگر بانک ها هم صورت گرفته یا می گیرد. باید رئیس بانک مرکزی به روش های نظارتی که ابزار آن را در اختیار دارد و دیگر نهادها به اعتبار اینکه مبادا کشور گرفتار مسئله دیگری مانند موسسات مالی شود، به هر طریق که صلاح می دانند، بحث تحقیق و تفحص از دیگر بانک ها را هم کلید بزنند تا دانه درشت هایی که اکثر منابع بانکی را تصاحب کرده اند، مشخص شوند. نماینده مدعی العموم در دادگاه بانک سرمایه می گوید «ما در اینجا ضررهای مباشر را رسیدگی می کنیم؛ در حالی که ضررهای غیر مباشر جای خود را دارد که آقای فلان در فروش اموال به بانک 480 میلیارد تومان گران نمایی داشته است. یک بنگاه دار که تا دیروز ملکی را متری پنج میلیون می فروخته است، ناگهان مشاهده می کند که بانک همان ملک را از آقای فلان متری 40 میلیون تومان خریداری کرده است. در اینجا اثر این کار این است که آن بنگاه دار به افراد دیگر می گوید ملک کناری شما متری فلان قدر فروخته شده است؛ پس در اینجا ضررهای غیرمباشر نیز جای بررسی دارد». سبزشدن شعبات بانک های خصوصی در بهترین نقاط شهر که بعضا در یک مساحت چند صد متری چندین شعبه بانک سر بر می آورد. اولین نتیجه اش این است که باعث ضررهای غیرمباشر می شود؛ یعنی به صورت کاذب و برای نشان دادن ثروت و سرمایه بانک ارزش املاک شعبات را بالا می برد و همین بالا بردن ارزش اموال باعث گرانی و در نهایت ایجاد وضع موجود می شود. باید کاری کرد.
                