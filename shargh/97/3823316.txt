سه‌شنبه ۱ آبان ۱۳۹۷
-----------------------------------------
سرمقاله
-----------------------------------------
ناممکنی هم رایی اقتصاددانان غیرهمسو با رئیس جمهور
-----------------------------------------

                    برگزاری نشست رئیس جمهور با اقتصاددانان، مسائلی را در خود داشت که پرداختن به آنها ضرورت دارد. در جهان امروز، اهمیت سیاست های اقتصادی در توسعه کشورها و ایجاد رونق اقتصادی و رفاه اجتماعی، سبب شده است دولت ها ایدئولوژی ها و مشرب های اقتصادی خاص خود را برای حل مشکلات و رسیدن به اهداف اقتصادی و اجتماعی داشته باشند. امروزه با گذرکردن از حقوق مدنی و توسعه سیاسی، توسعه اجتماعی و اقتصادی مهم ترین مطالبات سیاسی مردم به ویژه گروه های اجتماعی و اقتصادی متوسط در کشورهاست. هرچه به مطالبات حقوق مدنی و توسعه سیاسی در کشورها به خصوص در کشورهایی مانند ایران پاسخ داده شده باشد، سیاست های اقتصادی نیز اهمیت خود را نشان می دهند. در ایران امر اقتصاد به بنیادی ترین مسائل سیاسی ایران تبدیل شده است. اگرچه راه حل های مشکلات اقتصاد ایران، عمدتا از مسیرهای سیاسی و اقتصاد سیاسی عبور می کند، اما همواره راهکارهای مستقل اقتصادی و نوع سیاست های راهبردی ای که از اندیشه ها و مشرب های مختلف اقتصادی ناشی می شوند، کارکرد تعیین کننده ای دارند. دولت روحانی که دولتی انتخابی است، از ابتدا، چه در مبارزات انتخاباتی و چه در موضع گیری های رئیس جمهور، نشان داده پیرو سیاست اقتصادی بازار آزاد است. حتی وجود افرادی که به این رویکرد معتقدند در معاونت اقتصادی رئیس جمهور، دستیار ارشد رئیس جمهور و مشاغل مختلف عالی اقتصادی و برنامه ریزی، گواه این گرایش عمده است.فرض بر آن است که مردم در دو دوره انتخابات ریاست جمهوری، به ویژه در دوره دوم که رویکرد اقتصادی رئیس جمهور کاملا مشخص شده بود، با این دیدگاه و رویکرد اقتصادی به او رای داده اند. در شرایط کنونی که ناکارآمدی اقتصاد ایران خود را در فضای تحریمی بین المللی، شرایط اجتماعی و سیاسی آنومی و نامتعادل نشان داده است، بخشی از علل آن به شرایط بین المللی و تحمیل تحریم های ناعادلانه بر ایران برمی گردد، بخشی ناشی از حکمرانی ناکارآمد و تداخل مسئولیت ها در کشور است و بخشی نیز به انتخاب و اجرای سیاست های اقتصادی دولت مربوط می شود. نامه ها، اعتراض ها و بحث های اقتصاددانان عمدتا سیاست های اقتصادی دولت را نشانه گرفته است. همچنین با این فرض که اغلب معترضان و انتقادکنندگان به سرنوشت دولت روحانی به عنوان دولت منتخب مردم علاقه مندند و کارآمدی آن را در ایران، هم از نظر ملی و هم از دیدگاه سیاسی و حتی جناحی می خواهند؛ قاعدتا هدف از نوشتن نامه ها و نشست با رئیس جمهور را مفیدبودن آن و تاثیر در تصحیح سیاست ها و افزایش کارآمدی دولت در حل مسائل حاد اقتصادی امروز می دانند؛ درحالی که در نشست هایی با رئیس جمهور که از همه مشرب های اقتصادی هستند، غیر از پراکنده گویی و تشریفات ثمری نخواهد داشت و هرگز استادانی از مشرب های دیگر نمی توانند رئیس جمهور را به تغییر مشی اقتصادی خود ترغیب کنند. ناکارآمدی کارکرد اقتصادی ایران، عمدتا به همان اندازه که سهم سیاست های دولت در مشکلات اقتصادی امروز است، باید مورد بحث و جدل با همفکران رویکرد اقتصاد بازار باشد تا بتوانند با ارزیابی و بازنگری در سیاست ها و بر اساس علم اقتصادی که در همان مشرب تعریف شده است، نتایج مفیدی به دست آورند، وگرنه نشست، بحث و جدل با کسانی که اساسا دارای اختلافات فاحش نظری و با رویکرد اقتصاد بازار هستند و با تمایز معرفتی در دیدگا ه های اقتصادی، نمی توانند به هم رایی که لازمه سیاست گذاری در نهاد دولت است، برسند و عملا کار به جایی نخواهند برد. از سوی دیگر، دوستان مخالف مشی اقتصاد بازار که دولت روحانی به آن معتقد است، نباید توقع داشته باشند که در چنین جلسات یا با چنین نامه هایی بتوانند دیدگاه دولت را تغییر دهند؛ زیرا عینا همین اتفاق در دولت مهندس موسوی در دوران جنگ نیز سابقه داشته است و طرفداران اقتصاد آزاد سعی در تغییر نظر دولت داشتند که موفق نشدند.از سوی دیگر، شاید از این سخنان چنین برداشت شود که نوشتن نامه اقتصاددانان کار بی فایده ای است؛ درحالی که نوشتن چنین نامه هایی نشانگر فعالیت مدنی ارزشمند اقتصاددانان و مسئولیت پذیری ملی آنان در انتقاد از کارآمدی و نتایج اتخاذ رویکرد اقتصادی دولت است که به کار تصحیح و انتخاب مردم و مطالبات اجتماعی و اقتصادی در آینده کشور خواهد آمد و ادامه آن با هدفی دیگر و از موضع انتقادی، می تواند به آگاهی بخشی در جامعه و پرداختن به سیاسی ترین مسئله این سرزمین در شرایط کنونی که امر اقتصاد است و قاعدتا ارتقای جامعه مدنی ایران کمک شایانی برساند.
در شرایط کنونی جامعه ایران که امر اقتصاد با بحران های فراوانی مواجه شده است، ضرورت دارد دولت جلسه های مستمر و فشرده ای با اقتصاددانان همسو با سیاست اقتصاد بازار آزاد داشته باشد تا ضمن ارزیابی ناکارآمدی ها، بتواند بازنگری اساسی ای در سیاست های خود را داشته باشد و از این رهگذر به کارآمدی دولت در حل مشکلات پیچیده اقتصاد ایران بیفزاید. دولت، عالی ترین نهاد جامعه است و تدابیری که اتخاذ می کند، باید علمی ترین، عاقلانه ترین، پرثمرترین و قاعدتا عملی ترین روش ها برای حل مسائل جامعه باشند.
                