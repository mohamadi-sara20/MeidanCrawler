شنبه ۸ اردیبهشت ۱۳۹۷
-----------------------------------------
یادداشت
-----------------------------------------
نگاه انتقادی به یادداشتی درباره رضاشاه
-----------------------------------------

                    یادداشت های آقای نعمت احمدی، وکیل دادگستری و کارآفرین و فعال عرصه کشاورزی را با تحسین می خوانم و می آموزم. یادداشت روز پنجشنبه ایشان در «شرق» درباره جسد منتسب به رضاشاه نیز برایم جالب و نیز یادآور خاطرات کهنه بود. به خوبی به یاد دارم با بزرگ ترها در خیابان ولیعصر کنونی قدری پایین تر از کاخ مرمر، شاهد تشریفات نظامی حمل جسد روی یک عراده توپ بزرگ بودم. قطعا سن آقای احمدی به چنان خاطره ای قد نمی دهد؛ اما ضمن اعتقاد به تداخل سیاست و حقوق، تصور می کنم دیدگاه سیاسی که اتکای بیشتری به تاریخ دارد، با دیدگاه حقوقی که قانون محورتر است، تفاوت هایی دارد. در بررسی تاریخی اتفاق بسیار مهم نهضت ملی نفت ایران نیز که آن را از نوجوانی از نزدیک و اتفاقا باعلاقه و جانبدارانه شاهدش بودم، به همین اختلاف تحلیل سیاسی و حقوقی برخوردم. وقتی ادعاهای مبالغه آمیز کامیابان در قیام ملی و ناکامان در توجیهات متناقض شکست و سرنگونی از سویی به دست چاقوکشان و از سویی دیگر به دست نامرئی ابرقدرت های آمریکا و انگلیس و نادیده گرفتن عنصر اصلی داخلی یعنی میزان تسلط یا تسلط نداشتن حکومت بر عوامل و عناصر مسلح اعمال قدرت برایم قانع کننده نبود، به این نتیجه رسیدم که مرحوم مصدق حقوق دان، در تحلیل ها و تصمیم های خود به «حق و حقوق ملی» یا آنچه مدعی حقانیت ملی و شخصی خود می دانست، استناد و بر مبنای آن عمل می کرد؛ اما در سیاست، اصولا «قدرت» عملی برای نیل به «منافع ملی» و البته نه شخصی محور است و حقوق ملی می تواند هدف غایی منوط با داشتن «قدرت» باشد. منظور از این مثال و تشبیه، رسیدن به یکی، دو نکته و ایراد سیاسی و تاریخی شاید از دیدگاهی حقوقی در امری سیاسی باشد. آقای احمدی در ترجمه درجه نظامی، میرپنج به معنی سرتیپ را به سرهنگ تخفیف داده ا ند که شاید به مصلحت نزدیک تر بوده باشد؛ اما در چند سطر پایین تر مرقوم فرموده اند: «سقوط دولت عثمانی و مهم تر از همه انقلاب اکتبر روسیه و خروج این کشور از معادلات سیاسی-منطقه ای، دولت انگلیس را واداشت تا برای حفظ مستعمره خود، هند، تلاش بیشتری کند و با انعقاد قرارداد 1919 با وثوق الدوله، عملا استقلال ایران را از بین ببرد که با مخالفت نمایندگان مجلس و دلسوزان کشور به نتیجه نرسید. سرانجام رضاخان در سوم اسفند سال 1299 تهران را اشغال کرد که از آن با نام کودتای سوم اسفند یاد می کنند؛ کودتایی که «ردپای دولت انگلیس و ژنرال آیرون ساید، افسر انگلیسی، در آن کاملا پیدا بود». البته کلیشه ای آشناست؛ اما از پژوهشگری فرهیخته انتظار می رود به تضاد صغری و کبری همین جمله بیندیشند. بله دولت انگلیس همواره به موجودیت نیم بند ایران به عنوان سدی برای ممانعت از آزمندی امپراتوری توسعه طلب روسیه نسبت به هند می اندیشید؛ اما اگر چنان که مرقوم فرموده اند، انقلاب اکتبر روسیه موجب «خروج این کشور از معادلات سیاسی- منطقه ای» شد، دیگر چه نیازی بود انگلستان «برای حفظ مستعمره خود، هند، تلاش بیشتری کند»؟ همچنین آورده اند «و با انعقاد قرارداد 1919 وثوق الدوله عملا استقلال ایران را از بین ببرد». آن «توافق برای قرارداد» هرگز «منعقد» و تبدیل به «قرارداد» نشد. نوشته اند انعقاد آن «با مخالفت نمایندگان مجلس و دلسوزان کشور به نتیجه نرسید،». اما مجلس تعطیل بود و هرگز چنان لایحه ای که از دستور کار دولت های بعدی هم خارج شد، به مجلس نرفت؛ اما چنان که فرمانفرما و مرحوم مصدق در مقام والیان فارس بزرگ آگاه بودند، پلیس جنوب در حیطه ولایت ایشان عملا فعال بود و ناچار به تعامل کج دارومریز با آن بودند. درباره رد پای دولت انگلیس و آیرون ساید نیز ابهامی مانند استناد به همان قرارداد وجود دارد. سوال من این است؛ این آیرون ساید چه کاره بود؟ ناگهان در شمال ایران چه می کرد و چه ماموریتی داشت؟ جمعا «چه مدت» در ایران اقامت داشت؟ در قزوین چه می کرد و چرا برای نخستین بار چند روز پیش از کودتا با سیدضیا در آنجا دیدار کرد؟ رضاخان، چند روز پیش از حرکت به تهران برای کودتا و در شرایطی که هشت ماه حقوق افرادش پرداخت نشده بود، اصلا چه زمانی از ایده کودتا باخبر شد؟ آیا دخالت ژنرال آیرون ساید و انگلیس صرفا در این بود که گفتند سیدضیاء یا میرپنج! «برو کودتا کن ما داریمت!» یا پول، تدارکات و عملیاتی در کار بود؛ آن هم برای روی کارآوردن کسی که دولتش سه ماه بیشتر نپایید؟ پس دلیل مخالفت انگلیس با اعزام کاردار سفارت همراه با نمایندگان احمدشاه و سپهدار رشتی، نخست وزیر، به کاروانسرای سنگی برای جلوگیری از کودتا که در صورت جلسه هیئت وزیران انگلیس نیز انعکاس یافته، چه بود؟ البته مخالفت کمونیست های ایران و بعدا حزب توده با موضع آنها درست بود؛ زیرا روسیه از معادلات جهانی خارج نشده بلکه نام آن تبدیل به شوروی شده بود و در ایران نیز نیروهای آن کشور در انزلی پیاده شده و جمهوری شوروی سوسیالیستی گیلان را تشکیل داده و در آذربایجان هم به تدارک مشغول بودند.در آن قرارداد پیشنهادی، ضدیت طرفین با اشاعه کمونسیم مستتر بود. پیش نویس قرارداد پرماجرای وثوق الدوله رئیس آینده فرهنگستان ایران هم برای آگاهی و هرگونه داوری به شرح زیر است: «با توجه به روابط محکمه دوستی و مودت که از سابق بین دولتین ایران و انگلیس موجود بوده است و نظر به اعتقاد کامل به اینکه مسلما منافع مشترک و اساسی هر دو دولت در آتیه تحکیم و تثبیت این روابط را برای طرفین الزام می نماید و نظر به لزوم تهیه وسایل ترقی و سعادت ایران به حد اعلی بین دولت ایران از یک طرف و وزیرمختار اعلیحضرت پادشاه انگلستان به نمایندگی از (جانب) دولت خود از طرف دیگر مواد ذیل مقرر می شود: 1. دولت انگلستان خدمات هر عده مستشار متخصص را که برای لزوم استخدام آنها در ادارات مختلفه بین دولتین توافق حاصل شود به خرج دولت ایران تهیه خواهد کرد.2. دولت انگلستان با قاطعیت هرچه تمام تر تعهداتی را که مکررا در سابق برای احترام مطلق به استقلال و تمامیت ایران کرده است، تکرار می کند.3. دولت انگلیس به خرج دولت ایران صاحب منصبان، ذخایر و مهمات جدید را برای تشکیل قوه متحدالشکل که دولت ایران ایجاد آن را برای حفظ نظم در دامنه سرحدات در نظر دارد، تهیه خواهد کرد.4. برای تهیه وسایل نقدی لازم به جهت اصلاحات مذکور در ماده دو و سه این قرارداد، دولت انگلیس حاضر است یک قرض کافی برای دولت ایران تهیه [کند] یا ترتیب آن را بدهد.5. دولت انگلستان با تصدیق کامل احتیاجات فوری دولت ایران به ترقی وسایل حمل ونقل که موجب تامین و توسعه می باشد، حاضر است با دولت ایران موافقت کرده و اقدامات مشترک ایران و انگلیس راجع به تامین و حفظ راه آهن یا اقسام دیگر وسایل نقلیه را تشویق کند.6. -دولتین توافق می کنند در باب تعیین متخصصان برای تشکیل کمیته، تعرفه گمرکی را مراجعه و تجدیدنظر کرده و با منافع حقه مملکت و تمهید و توسعه وسایل ترقی آن تطبیق نماید». بندهای این قرارداد در دولت های بعدی با همکاری دولت های اروپایی و آمریکا در مالیه، گمرک، راه آهن، ارتش و نیز تشکیل یک نظام آموزشی از دبستان تا دانشگاه اجرا شد.
                