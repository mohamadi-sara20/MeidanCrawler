سه‌شنبه ۱۱ اردیبهشت ۱۳۹۷
-----------------------------------------
یادداشت
-----------------------------------------
ریشه درد، درمان درد
-----------------------------------------

                    افزایش قیمت کالا و خدمات، کاهش قدرت خرید مردم، مشکلات زندگی اقتصادی و گرفتاری های ناشی از آن برای اکثریت مردم دردی است که هیچ عقل سلیمی نمی تواند آن را انکار کند. این وضعیت آن قدر حاد شده است که همه مقامات رسمی کشور و حتی برخی علما (در ملاقات با مسئولان کشور) نیز خواستار علاج فوری معضل گرانی و تورم شده اند. فشار اقتصادی بیش از هر طبقه و قشری بر گرده کارگران به عنوان نیروهای مولد جامعه و معلمان به عنوان سازندگان نیروی کار کشور وارد می شود که باید قبل از اینکه آفت زا شود، برای آن چاره جویی صورت بگیرد. انکار درد و معالجه نکردن آن، نه درد را کاهش می دهد و نه موجب علاج بیمار است. افراد این دو طبقه زحمتکش اکنون در شرایط اقتصادی دشواری به سر می برند. کمبود حقوق و درآمد کارگران و معلمان و نابرابری درآمد آنان با هزینه های زندگی، ریشه این درد است. کاهش مستمر قدرت خرید کارگران شاغل و معلمان هر دو با حقوق و درآمد ثابت و بی کاری فزاینده، فشار سنگینی به خانواده های آنان و سایر اقشار کم درآمد تحمیل کرده است. مبارزه ضد فقر اقتصادی، نابرابری و بی عدالتی اجتماعی و برداشتن موانع حق برخورداری از یک زندگی شرافتمندانه و احترام به شان و منزلت انسانی جز به صورت دسته جمعی و سازمان یافته قابل پیگیری نیست و از این رو حق تشکیل انجمن های صنفی از اهم حقوق و آزادی های مدنی برای همه افراد جامعه به ویژه کارگران و معلمان است. امروز هیچ کشور توسعه یافته و دموکراتیکی وجود ندارد که فاقد اتحادیه های آزاد و مستقل کارگری و معلمان باشد. متاسفانه درباره این مشکلات، کارفرمایان بخش های خصوصی و دولتی تاکنون اقدام موثری در مسیر تامین مطالبات برحق کارگران و معلمان انجام نداده اند. اعضای شاخص سندیکاهای کارگری و تشکل های معلمان تلاش کرده اند از اهرم های قانونی برای معالجه این درد استفاده کنند.آنان به مراجع اداری و تصمیم گیرنده مرتبط مراجعه کنند که بتوانند مسکنی برای دردها پیدا کند. قوانین بین المللی و قانون اساسی، فعالیت های صنفی کارگران و معلمان را در تشکل های صنفی مختلف پذیرفته و فعالیت سندیکایی کارگران هم منع نشده است. شرایط و ضرورت ایجاب می کند قوانین ملی هم با استانداردهای بین المللی منطبق شود. در بعضی شرکت ها مانند شرکت واحد اتوبوس رانی تهران و حومه با توجه به سابقه فعالیت سندیکای کارگران این شرکت از حدود نیم قرن پیش، کارگران جذب فعالیت سندیکایی شده و مطالبات خود را از این طریق پیگیری کرده اند. با این حال، فعالیت های این تشکل ها، پذیرفته نمی شود. گرچه مراجع عالی قضائی احکام محکومیت کارگران به دلیل فعالیت سندیکایی را نقض کرده و کارگرانی که به علت فعالیت سندیکایی از شرکت های متبوع اخراج شده اند، همگی به حکم دیوان عدالت اداری بازگشت به کار شده اند؛ با این حال تعقیب برخی فعالان صنفی همچنان دچار محدودیت های مختلف است. چنان که دو نفر از این فعالان به پنج سال حبس محکوم شده و انتظار دارند دولت به عنوان شاکی در این باره تجدیدنظر کرده و صدور احکام قطعی را متوقف و از اجرای احکام قطعی شده جلوگیری شود. دفاع از حق و به ویژه حقوقی صنفی کارگران، روح زندگی شرافتمندانه و از آموزه های اخلاقی و آیینی ایرانیان است. قوانین اساسی و عادی کشور هم فعالیت صنفی را جرم نمی داند. افزون براین هیچ مرجع قضائی صالحی تاکنون فعالیت سندیکایی را منع نکرده و حکمی مبنی بر انحلال سندیکاهای ثبت شده قبلی صادر نشده است. محدودیت قائل نشدن برای فعالیت های صنفی اقشار مختلف مردم بهترین وسیله برای شناسایی ناکارآمدی اقدامات مسئولان در حوزه های اقتصادی و اجتماعی و رفع آسیب ها قبل از رسیدن به مرحله اعتراض است. نگذاریم دایه های مهربان تر از مادر مدافع زحمتکشان کشور ما شوند. اعتراضات مسالمت آمیز، مانند دستگاه های هشداردهنده، مسئولان دلسوز و مدیران مدبر را متوجه آفت های دستگاه های تحت مدیریت آنان می کند. از این نظر اعتراض و انتقاد به لحاظ نتیجه و تبعات آن کاملا در مسیر تحکیم امنیت کشور است. فعالیت صنفی مسالمت آمیز کارگران و معلمان در اساسنامه سازمان بین المللی کار و میثاق بین المللی حقوق اقتصادی و اجتماعی و فرهنگی که اکثر کشورها از جمله کشور ما آن را پذیرفته اند، مورد تاکید و حمایت قرار گرفته است. در همه کشورهای توسعه یافته هزینه اندک اعتراضات قانونی در مقابل فواید درازمدت امنیتی، اقتصادی و اجتماعی آن در راستای منافع عمومی تحمل پذیر تشخیص داده شده و در هیچ جای دنیا این هزینه ها را آسیب رسانی به امنیت کشور تلقی نکرده اند. از این رو یک عرف ریشه دار و فراگیر مبنی بر اینکه حمایت از فعالیت های صنفی جمعی موجب شکوفایی اقتصاد و جلب رضایت اقشار و اصناف و تشویق و دلگرمی آنها می شود، شکل گرفته است. در آستانه روز کارگر و روز معلم ضمن بزرگداشت این روزها از فعالیت کارگران و معلمان در شرایط مختلف کشور تقدیر می کنم. فراموش نکنیم کارگران و معلمان دشمن کشور نیستند.
                