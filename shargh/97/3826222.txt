یک‌شنبه ۶ آبان ۱۳۹۷
-----------------------------------------
یادداشت
-----------------------------------------
شناخت بحران های خاورمیانه
-----------------------------------------

                    خاورمیانه صحنه زورآزمایی های قدرت های جهانی است. با وجود اینکه همه کشورهای این منطقه عضو سازمان ملل هستند، خود سازمان ملل را پنج ابرقدرت جهانی اداره می کنند که هریک در آن حق وتو دارند. وتو از سوی یکی از این کشورها یعنی داشتن حق مخالفت با تصمیم های چهار ابرقدرت دیگر، حتی اگر همه اعضای دیگر سازمان ملل با موضوع وتو شده موافق باشند. اهمیت خاورمیانه برای ابرقدرت ها از حدود صد سال پیش و استخراج نفت توسط انگلیس ها در ایران اوج گرفت. ملی شدن نفت ایران در حدود 70 سال پیش موجب بازشدن پای شرکت های نفتی قدرت های دیگر به خاورمیانه شد. از آن تاریخ تاکنون اقتصاد منطقه در عین حال که موجبات ترقی کشورهای نفتی را در تمامی زمینه های اقتصادی و اجتماعی فراهم آورد، به تدریج متکی به درآمد نفت شد، به گونه ای که امروز همه کشورهای نفت خیز منطقه عمدتا از این راه امرار معاش می کنند. تحولات گوناگون سیاسی، افزایش جمعیت، جنگ ها و انقلاب ها ضمن درهم شکستن نظام های خودکامه و تغییر رژیم ها، اقتصاد این کشورها را بیشتر وابسته به درآمد نفت کرد. مصادره اموال همراه با مهاجرت ثروتمندان و صاحبان صنایع، موجب تراکم ثروت در دولت و بزرگی حجم دولت ها شد. اندازه دولت در ایران در مقیاس جمعیت کشور دست کم دو برابر دولت های غربی است و سهم اقتصاد دولتی در ایران به 80 درصد کل اقتصاد کشور رسیده است که کلا از درآمد نفت ارتزاق می کند. بحران های ناشی از محاصره اقتصادی اخیر بسیاری از واحدهای تولیدی دولتی و خصوصی را فلج کرده است. دولت های کنونی جمهوری اسلامی ایران با همه ظاهر آراسته ای که دارند، به لحاظ ساختاری و حجم زیاد کارایی چندانی ندارند؛ اما رقبای داخلی دولت ها این ناتوانی را به جای اینکه به مجموعه ساختاری دولت نسبت دهند، به فرد فرد وزیران نسبت می دهند. وزرای صنعت و انرژی و مسئول سازمان محیط زیست با همه خوش و بش و همنشینی ای که در هیئت دولت دارند، به یک زبان صحبت نمی کنند. به دلیل ارزان بودن انرژی، میزان مصرف انرژی در تولیدات صنعتی مانند خودرو و یخچال ساخت داخل 70 درصد بیشتر از همین گونه وسایل در ژاپن است. آلودگی ناشی از حرکت خودروها و بارکش ها در شهرهای ایران، مردم را روانه گورستان می کند؛ اما مسئول سازمان محیط زیست نمی تواند وزیر صنعت را نسبت به کشتار مردم در نتیجه آلودگی هوا مجاب کند. آلودگی هوا نتیجه پایین بودن استاندارد قطعات به کاررفته در خودروها، مصرف بالای انرژی هیدروکربوری و نبود سیاست گذاری صحیح در امور حمل ونقل است، اما اگر از ناتوانی عملکرد صنعتی مانند خودروسازی ایراد بگیرید، ضمن پذیرش انتقاد پاسخ خواهند داد که تعطیلی کارخانه های خودروسازی موجب بی کاری صدها هزار کارگر خواهد شد. درست مانند اینکه از کشتار سرطان در تهران و شهرهای بزرگ ایران ناله کنید، اما به شما بگویند کاهش مرگ ومیر ناشی از سرطان موجب بی کاری پزشکان و بیمارستان ها و خدمه بهشت زهرا خواهد شد. از سوی دیگر، مصرف کنندگان نفت در جهان صنعتی به ویژه کشورهای غربی به تدریج با کشف انرژی های نو و بازیافتی (بادی، خورشیدی، امواج دریا و پیل های سوختی) و توسعه تکنولوژی های کارایی انرژی (صرفه جویی) در حال به دست آوردن استقلال خود در زمینه انرژی هستند، زیرا انرژی های نو علاوه بر کارایی بیشتر، وابستگی آنها را به نفت و گاز منطقه خاورمیانه کاهش می دهد. درعین حال، غرب با تحریک غرور کاذب کشورهای نفت خیز که با فروش نفت به نان و نوایی رسیده اند، می خواهد هزینه انتقال از انرژی فسیلی به انرژی های بازیافتی را برگردن کشورهای نفت خیز بیندازد و در نهایت همه آنها را در آینده ای نه چندان دور به مشتری های خوب کشورهای تولیدکننده انرژی های نو تبدیل کند. در این تلاش، سازمان ملل و بانک جهانی ابزار این قدرت ها شده اند. امروز جزئیات و ریزه کاری های فنی استفاده از انرژی ها نو در دسترس عموم قرار دارد و در نظام دولتی بیشتر کشورهای خاورمیانه انعکاس یافته است؛ اما این کشورها به دلیل بحران های مصنوعی که برای آنها ایجاد می شود، فرصت و امکان توسعه و پیاده سازی و انتقال از انرژی های هیدروکربوری به انرژی های نو را نیافته اند، زیرا به صورت روزانه و حتی لحظه ای درگیر بحران های مصنوعی هستند. ایران از این قاعده مستثنا نیست. در تلاش برای درک ریشه مشکلات اقتصادی ایران، در سال 1382 وزارت امور اقتصادی ایران از این نگارنده دعوت کرد که آخرین گزارش بانک جهانی درباره اقتصاد ایران را برای استفاده متخصصان و مسئولان وقت به فارسی برگردانم. حاصل این تلاش کتابی شد که در سال 1383با عنوان «اقتصاد ایران از دید بانک جهانی - گذار ایران در تبدیل ثروت نفت به توسعه» از سوی سازمان بورس و اوراق بهادار تهران منتشر و میان مسئولان و صاحب نظران توزیع شد. این نگارنده در نگارش متن فارسی متوجه چند نکته حساس و کلیدی در تفسیر بانک جهانی شدم که ممکن بود مسئولان وقت ایران را گمراه کند. از این رو برای مقامی که کمک خواسته بود، نامه ای نوشته، آمادگی خود را برای روشن کردن نکات گمراه کننده گزارش مورداشاره اعلام کردم؛ اما پاسخی دریافت نکردم. سه سال پس از آن، معاونت برنامه ریزی و نظارت راهبردی ریاست جمهوری از نگارنده خواست که کتاب دیگری را که پال رابرتز در زمینه انرژی خطاب به جامعه آمریکا نگاشته بود، برای استفاده و آگاهی متخصصان برنامه ریزی ایران به فارسی برگردانم. این کتاب در سال 1386 با عنوان «پایان نفت» از سوی معاونت مورداشاره منتشر شد و در اختیار مسئولان و پژوهشگران مربوطه قرار گرفت. تجربه پیشین از کتاب بانک جهانی به من آموخت که مطالب پیچیده را نباید به صورتی که تدوین یافته به دست خوانندگان داد؛ هرچند آنها پرتجربه و دانشمند باشند. کتاب نخست پر از آمار و ارقام و جداول و منحنی بود؛ اما از دید واقعیت های تولیدکنندگان انرژی نفت و گاز گمراه کننده بود و ذهن خواننده را از درک حقایق منحرف می کرد. ازاین رو برای کتاب دوم دیباچه ای بالغ بر 40 صفحه نوشتم که بازتاب دهنده مهم ترین نکات موردنظر نویسنده بود. این کتاب برنده جایزه فصل شد و استقبال بسیار زیادی از آن شد. از نکات جالب نخستین کتاب این بود که منابع نفتی جهان بیش از 40 سال دیگر دوام نخواهند آورد. 
از آن تاریخ تاکنون حدود 15 سال گذشته است. به عبارت دیگر منابع نفتی خاورمیانه، روسیه و آمریکای مرکزی تا 25 سال آینده به تدریج استخراج و به پایان می رسند. اگر اقدامی برای جایگزینی آن نشود، جهان در 25 سال آینده بدون انرژی خواهد شد. کتاب «پایان نفت» می گوید جهان صنعتی به دنبال انرژی های جایگزین است اما غربی ها با سیاستی پیچیده، زیرکانه و گمراه کننده کشورهای نفت خیز را فریب می دهند تا هزینه دوران انتقال مورداشاره را به آنها تحمیل کنند. سازمان زمین شناسی آمریکا ذخایر نفتی کشورهای نفت خیز را زیادتر از چیزی که هست جلوه می دهد تا از نگرانی این کشورها نسبت به تهی شدن منابعشان بکاهد و هرچه بیشتر نفت تولید کنند. کشورهای عضو اوپک برای پذیرش این سناریو حتی پا را از این هم فراتر می گذارند، به این ترتیب که چون طبق توافق اوپک سهمیه صادراتی کشورهای عضو متناسب با میزان ذخایر آنهاست، این کشورها ذخایر موجود خود را اغراق آمیز جلوه می دهند. از سوی دیگر، این کشورها به دلیل رقابت میان یکدیگر تلاش می کنند نفت بیشتری استحصال کنند. این امر حتی از طریق تزریق چاه هایی صورت می گیرد که در حال حاضر اوج تولید خود را پشت سر گذاشته اند. تا اینجای قضیه، نه آمریکا و نه کشورهای نفت خیز برای حفاظت از محیط زیست تره ای خرد نکرده اند. در این میان، کشورهای صنعتی که روی انرژی های پاک و بازیافتی پژوهش می کنند، به دنبال دو هدف هستند. نخست اینکه با خرید زمان، تولید انرژی های پاک را به میزان کافی برای تامین نیازهای جهانی برسانند و همچنین تا آن زمان اجازه دهند که سرمایه گذاری های قبلی شان در انرژی های هیدروکربوری (نفت و گاز) با حداکثر سود مستهلک شود. دوم اینکه با رسیدن به دروازه صدور انرژی های پاک، کشورهای نفت خیز کنونی از صدور انرژی بازمانده و نیازمند واردکردن انرژی های نو شوند. به همین دلیل غرب به کشورهای نفت خیز کنونی اجازه فعالیت های هسته ای نمی دهد. از دید معیارهای زیست محیطی نیز با رواج انرژی های نو در جهان، کشورهای صادرکننده خود به صورت محافظ محیط زیست درآمده و مانع حرکت ناوگان نفتی کشورهای نفت خیز کنونی خواهند شد. اینکه آمریکا تاکنون به پیمان کیوتو و موافقت نامه پاریس بی اعتنایی می کند، به دلیل نرسیدن زمان مناسب است. 
همین اصل در زمینه صیانت از حقوق بشر نیز رایج است. آمریکا تاکنون عربستان را به خاطر نقض حقوق بشر ملامت نکرده بلکه به داشتن رابطه تنگاتنگ با آن کشور اصرار دارد. در زمینه بحران های سیاسی، نارضایتی و تشدید بحران در خاورمیانه موجب بالارفتن بهای نفت خام می شود. این امر به سود شرکت های غول آسای غربی است که با تمام توان روی انرژی های نو کار می کنند. این گونه است که آمریکا از بحران های خاورمیانه سود می برد؛ چه این بحران ها سیاسی باشند چه اقتصادی. ایران باید چشم و گوش خود را بیشتر از این باز کند.
                