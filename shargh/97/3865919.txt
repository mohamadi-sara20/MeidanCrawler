پنج‌شنبه ۱۸ بهمن ۱۳۹۷
-----------------------------------------
یادداشت
-----------------------------------------
هیاهوی نفتی
-----------------------------------------

                    صنعت نفت و مدیریت آن در روزهای اخیر به موضوعی داغ در فضای سیاسی و رسانه ای کشور تبدیل شده است. در حالی که هفته گذشته نامه ای از سوی 72 نفر از نمایندگان مجلس به سران قوا در انتقاد از عملکرد مدیریت صنعت نفت در شرایط کنونی منتشر شد (که البته بعدا با مواضع برخی نمایندگان، در تعداد امضاکنندگان نامه تشکیک صورت گرفت)، دیروز بیانیه ای از سوی 164 نماینده مجلس در تقدیر از عملکرد وزیر نفت آن هم در شرایط کنونی در صحن علنی مجلس قرائت شد. وزیر نفت دیروز در نشست خبری خود درباره ابهامات و شبهه افکنی نامه موسوم به 72 نیز سخن گفت. این نوشته قصد دفاع از مدیریت صنعت نفت و شخص زنگنه را ندارد؛ بلکه در پی بیان واقعیت هایی از برخی تلاش های آگاهانه و ناآگاهانه در ضدیت با منافع ملی و در دیگر سو پی جویی منافع جناحی و سیاسی با بالارفتن از نردبان نفت است. نردبانی که هم منافع سیاسی دارد و هم به طور خاص مانند گذشته منافع اقتصادی آن برای این طیف بسیار جذاب و دلفریب است. واقعیت این است که نفت و صنعت نفت به تعبیر وزیر نفت در نوک پیکان جنگ اقتصادی است. با تامل در برنامه تحریمی دولت آمریکا و مواضع سران این کشور از زمان خروج از برجام، مشخص می شود که صنعت نفت ایران، نقطه اصلی سیاست های تحریمی آمریکا است. سیاستی که البته در کنترل مطلق دولت آمریکا نیست؛ چنان که عملا ترامپ در 9 ماه گذشته مجبور به تغییر یا انعطاف در سیاست های اولیه خود درباره تجارت نفت ایران شده است. ساختار بازار نفت، منافع متفاوت قدرت های بزرگ نفتی مانند روسیه و عربستان، فرمان ناپذیری اوپک از آمریکا در کنار معذورات سیاسی و اقتصادی داخلی دولت آمریکا و همچنین تحرکات سیاسی و اقتصادی ایران برای دورزدن تحریم های نفتی آمریکا، دست ترامپ را برای پیشبرد اهداف تحریمی خود علیه ایران بسته است؛ بنابراین دولت آمریکا تلاش دارد با احتیاط بیشتر و واقع بینانه تر، سیاست های خود را در این زمینه آن هم به هدف حفظ مدیریت برنامه تحریم ایران پیش برد. با وجود اینها، بسیاری از کشورها و شرکت های نفتی به دلیل ترس و نگرانی از مجازات آمریکا، همکاری های نفتی خود را با ایران متوقف کرده یا کاهش داده اند. نکته درخور توجه این است که برخی از کشورهای اروپایی به ویژه یونان و ایتالیا نیز که مشمول معافیت های نفتی آمریکا شده اند، به دلیل نگرانی، اقدام به خرید نفت از ایران نمی کنند. این شرایط به طور طبیعی کار حفظ بازارهای صادراتی نفت و فراورده های نفتی و پتروشیمی را برای کشور بسیار سخت کرده است. امروز دست اندر کاران صنعت نفت با مشقت بسیار و با اتخاذ سازوکارهای متعدد و متنوع که تغییر آنها برای دورماندن از رصد و اقدامات مقابله جویانه وزارت خزانه داری آمریکا، اغلب به صورت روزانه شده است، در حال فروش نفت و حفظ بازارهای نفت ایران هستند. این در شرایطی است که می توان اذعان کرد در داخل چالش ها و مشکلات دوره گذشته تحریم ها به ویژه تامین بنزین (که خود در دوره قبلی تحریم ها یکی از دو ستون اصلی سیاست تحریمی آمریکا بود) و همچنین تامین گاز مصارف مورد نیاز خانگی و صنعتی و نیروگاهی، به مدد فعال شدن پالایشگاه ستاره خلیج فارس و قطع واردات بنزین (تولید 105 لیتر در روز) و همچنین تولید درخور توجه گاز از پارس جنوبی (بیش از 600 میلیون مترمکعب در روز) دیگر وجود ندارد و شرایط تولید و عرضه انرژی و سوخت در داخل کشور به وضعیت ثبات و آسیب ناپذیر با وجود مشکلاتی مانند مصرف بی رویه ایرانیان، رسیده است. در این شرایط سخت جنگ اقتصادی که اتحاد میان ارکان مدیریت کشور و جریان های سیاسی برای رویارویی با حریف قدرتمند باید اصل باشد و تلاش گسترده ای در راستای القای این وحدت به حریف و همچنین مدیریت شدید اطلاعاتی برای جلوگیری از سوءاستفاده طرف مقابل صورت گیرد؛ جریانی با بهره گیری از توان رسانه ای به صورت آشکار، عملکرد فرماندهی جنگ اقتصادی و نفتی را به چالش کشیده و اقدام به گرادادن به رقیب از یک سو و خالی کردن پشت نیروهای خودی با ارائه اطلاعات و تحلیل های نادرست و غلط می کند. طبعا آنچه انتشار این نامه از سر دلسوزی و عدالت طلبی بانیان آن را زیر سوال برده و ماهیت سیاسی آن را تقویت می کند، رسانه ای کردن آن بود؛ وگرنه هیچ منطقی اجازه نمی دهد در شرایط دشوار فعلی، طیفی اقدام به تخریب و تضعیف نیروی خودی کند. جریان سیاسی حامی این نامه از زمان تغییر مدیریت صنعت نفت در دولت یازدهم، شرایط بهره برداری ویژه از این صنعت را به سود خود نمی بیند؛ بنابراین تلاش دارد با انواع ترفندها، مدیریت صنعت نفت را به کرنش در برابر خود وادار کند که تاکنون دستاوردی نداشته است. آخرین این تلاش ها، جریان سازی سیاسی و رسانه ای بر موضوع بورس نفت است. 
 از زمان طرح مسئله عرضه نفت در بورس انرژی، وزارت نفت برنامه عملیاتی دقیق و جامعی را برای مدیریت عرضه نفت خام در بورس بدون ایجاد هرگونه فساد در پیش گرفت. با این حال طیف مذکور ملاحظات ملی، اقتصادی و فنی وزارت نفت را برنتافته و به طور دائم بر طبل عرضه بدون ملاحظه و ضمانت اموال ملت می کوبد. در اینکه ایران به عنوان بزرگ ترین دارنده مجموع ذخایر نفت و گاز، از این ظرفیت  بهره گیری نکرده، تردیدی وجود ندارد. امروزه ایران بیش از آنکه از فرصت توانمندی های بی بدیل انرژی خود در عرصه داخلی و بین المللی استفاده کند، درگیر آسیب های بزرگ آن است. مهم ترین دلیل این مهم هم چیزی جز حاکمیت نگاه سیاسی بر صنعت نفت و گاز به طور خاص است که باعث شده عملا فرصت ها و زمینه های توسعه ای و رقابتی از دست برود. نامه اخیر تعدادی از نمایندگان نیز از این تفسیر خارج نیست. منطق سیاسی و الزامات راهبردی در دوران جنگ اقتصادی، چاره ای باقی نمی گذارد که جریان های سیاسی در صورت داشتن نیت خیر برای کشور، به جای ایجاد هیاهو در فضای عمومی و گرادادن مثبت به طرف های خارجی، راهکارهای اصلاحی خود را در فضایی کارشناسی و مناسب در اختیار نهادهای تصمیم گیر و اجرائی قرار دهند.
                