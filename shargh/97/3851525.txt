چهار‌شنبه ۵ دی ۱۳۹۷
-----------------------------------------
یادداشت
-----------------------------------------
زباله های فرصت ساز
-----------------------------------------

                    «آشغالیه، ماهانه هم یادتون نره!» ؛ حتما همه خوانندگان این گزاره پرتکرار را به یاد می آورند. 
قرارهای ساعت 9 شب؛ کوشش دستگاه های تبلیغاتی رسانه های رسمی و غیررسمی، سریال های داستانی، کوشش بسیاری از نهادهای مدنی و حتی جامعه های مرجع همچون هنرمندان و دلسوزان محیط زیست و کوشش شهرداری برای برقراری نظم ساعت 9 شب. همه در آخر کار سرانجامی نداشتند. زباله ها دم در خانه گذاشته می شدند و تا ماشین های زباله جمع کنی شهرداری به داد آنها برسند، گربه ها و البته زباله گردهایی که دنبال اشیای بازیافتی بودند، کیسه ها را پاره می کردند، زباله ها در کوچه ها و خیابان ها رها می شد و کارگران پیمانکار شهرداری تتمه زباله هایی را که توی کیسه ها باقی مانده بود، جمع می کردند و زباله های رهاشده تا زمانی که رفتگری می توانست به کوچه ها و خیابان ها رسیدگی کند، کف معابر باقی می ماند و زینت بخش کوچه ها و خیابان ها و جوی و جدول می شد. این تصویری  از شیوه جمع آوری زباله در چند سال گذشته است. 
اما مدتی است این شیوه متروک شده است. اکنون به ندرت زباله ها دم در خانه ها گذاشته می شود و بیشتر خانوارها زباله های خود را مستقیما به سطل آشغال می اندازند. قرار ساعت 9 شب لغو شد، کسی زنگ خانه ها را برای آشغال و دریافت ماهانه نزد و زباله ها هم کمتر از گذشته توی کوچه ها و خیابان ها دیده شده اند. حاصل: هزینه کمتر برای شهرداری و نظافت بیشتر برای شهر. اما این رویداد چگونه شکل گرفت؟ اگر فکر کنیم شهرداری تهران با برنامه های منظم اجتماعی و فرهنگی و گام به گام، شهروندان را به سوی چنین نتیجه ای سوق داد، خود را گمراه کرده ایم. هر روایت رسمی از این دست نمی تواند راهنمایی واقعی برای تجربه اندوزی مدیران شهری باشد. ما باید به سوی روایت های دیگری برویم.  آنچه  رخ داد، حاصل تجربه شهری شهروندان و نتیجه گیری تک تک آنها، اما در فرایندی بازخوردی و الگوگیری از یکدیگر بود. آنها در تجربه چندساله خود دریافتند  نظم ساعت 9 شب مطلوبیت چندانی برایشان به بار نیاورده است. مسئله، پرداخت ماهانه ها هم نیست، دو هزار تومان در ماه رقم چندانی نبود که شهروندان را از قرار ساعت 9 شب منصرف کند. مثل همه پدیده های اجتماعی، چندین عامل در شکل گیری این تجربه دخالت داشتند. قرار ساعت 9 قرار دقیقی نبود و امکان اجرای دقیق آن هم وجود نداشت. به هرحال، ماشین های حمل زباله نمی توانستند راس ساعت 9 در همه کوچه ها حاضر باشند و اجرای چنین قراری، هزینه سنگینی را برعهده شهرداری تهران می گذاشت. همچنین وجود خانه ها در آپارتمان های چند طبقه، امکان بالا و پایین شدن افراد برای رسیدن به این قرار را سخت تر و سخت تر می کرد. با وجود تلاش هر دو سو، خانوارها و شهرداری، اما نتیجه چندانی به دست نمی آمد چراکه در این فرایند، فرض بر آن است که ما با انسان هایی خردمند، برنامه پذیر و آگاه به نیک و بد خود و با سازمانی به نام شهرداری روبه رو هستیم که می تواند همه فرایند طراحی شده را اجرا کند. همچنین در این فرایند به عواملی به جز شهروندان و شهرداری نیندیشیده ایم؛ عواملی خارج از برنامه که در دنیایی دیگر، به جز آنچه  ما تصور می کنیم، می زیند.  زباله ها «چیز»هایی هستند که اگرچه پیش از زباله شدن، برای شهروندان (سوژه ها) چیزیت/شیئیت (صورت ابژکتیو) داشتند، اما از زمان دور انداخته شدن، چیزیت/شیئیت خود را برای آنها از دست می دهند و از دیدرس آنها چونان حتی برابر ایستا هم خارج می شوند. اما به مجرد دور انداخته شدن، برای گروه دیگری از باشندگان شهری چیزیت/شیئیت یافته و مفید خواهند بود. این فرایند تا آخرین سطح از انرژی باقی مانده در آن چیز، در لایه های پسین باشندگان شهری ادامه می یابد و چرخه ای دیگر از مواد را در زندگی شهری شکل می دهد؛ چرخه ای که در دنیای تصوری ما جایی ندارد.  مهم ترین عامل در شکل گیری این تجربه، وجود باشندگانی است که در فرایندهای برنامه ریزی شهری نادیده گرفته می شوند؛ گربه ها، موش ها، کلاغ ها و تا حدودی افراد زباله گرد و بازیافت کننده. به گربه ها با دیده ترحم، به موش ها با دیده تنفر، به کلاغ ها با دیده تحیر و به زباله گردها نیز با دیده تاسف نگاه می شود. اما همه آنها نقش موثری در سازوکارهای شهری دارند و هر کدام می توانند چهره شهرها را به گونه ای دیگر، بیرون از آنچه  تصور می کردیم، تغییر دهند. ما در برنامه ریزی های خود، هیچ گاه به مشارکت با آنان نمی اندیشیم. شهرها فقط جایگاه انسان ها و محدودتر از آن، شهروندان حوزه متن شهر نیستند. شهرها جایگاه همه باشندگان و زیست مندان شهری و حتی آنانی که ما حاشیه های اجتماعی و شهری و انسانی می خوانیم، هستند.  کاری که گربه ها کردند، اگرچه از نگاه برنامه ریزان و مدیران شهری، آشوبناک و بیرون از برنامه تلقی می شود، اما از نگاه تحلیلگران ژرف بین شهری، بخشی از فرایندهای زندگی شهری تلقی می شوند. گربه ها کاری را کردند که آن دلاک با شیخ ابوسعید ابوالخیر کرد که شوخ شیخ را پیش چشم او آورد. گربه ها در شیئیت بخشی دوباره به زباله ها، نقشی اساسی داشتند.  به هرحال، انسان ها موجوداتی زباله ساز هستند. این نکته را باید به طور دائمی به این موجود متفرعن یادآور شد و به این منظور، جوانمردی در حق جهان، آوردن زباله به پیش چشم این موجود والاتبار است. انسان ها را نباید در توهم پاکیزه بودن غرق کرد. انسان ها می توانند موجودات پاکیزه ای نباشند، آنها به طور دائمی جهان را به چیز تبدیل می کنند و پس از مصرف، آن را از پنجره خانه، خودرو یا ذهن خود به بیرون پرتاب می کنند و جهان دیگری را از سبد خرید خود بیرون می آورند تا آن را مصرف کنند. یادآوری عادت زباله سازی و انتقال این رفتار از حوزه ناخودآگاه و توهم به حوزه آگاهی، بخشی از وظیفه مدیران شهری است.  زباله ها در دنیای انسانی همچنان می توانند به جذب ارزش ناشی از کار انسانی بپردازند. اینکه در حاشیه اجتماعی کلان شهرها گروهی می توانند با کار خود، این چیزهای از چیزیت/شیئیت افتاده را دوباره به چیز/شئ تبدیل کنند، گویای توان جذب ارزش در آنهاست. این توان جذب با کمترین سرمایه صورت می گیرد؛ سرمایه ای در حد یک گونی پلاستیکی که در همان زباله ها موجود است  یا گاری دستی. 
به بیانی دیگر، هنگامی که می توان به سادگی و با کمترین سرمایه، ارزش کار انسانی را دوباره به درون این چیزها تزریق کرد، نشان دهنده نابهینگی زندگی شهری است که چیزها، خیلی پیش از آنکه واقعا بی ارزش شوند، «ناچیز» شده و دور انداخته می شوند.  اکنون با پشتوانه این تجربه، راه چندانی برای شکل گیری تفکیک زباله از مبدا باقی نمانده است. به شرطی که این تجربه ها دیده شوند و به حوزه آگاهی و دانش در آیند.
                