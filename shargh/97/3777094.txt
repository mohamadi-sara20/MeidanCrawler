چهار‌شنبه ۳ مرداد ۱۳۹۷
-----------------------------------------
یادداشت
-----------------------------------------
امین مردم
-----------------------------------------

                    نزدیک به 40 روز است که جامعه علمی و فرهنگی کشور از فرصت حضور اندیشمند فرهیخته دکتر محمدامین قانعی راد محروم شده است. فقدان این دانشمند بافضیلت در حقیقت ازدست دادن یک سرمایه اجتماعی و انسانی بود که خلا وجود پربرکتش تا سال های متمادی محسوس خواهد بود. امثال دکتر قانعی راد اندوخته های عظیمی هستند که در پی سال ها تلاش و ممارست در حوزه تخصصی خود به سرمایه هایی بی بدیل و نمادین تبدیل شده اند و اثرگذاری آنها از جغرافیای زادگاه و زیستگاهشان فراتر رفته است و در گستره های وسیع تری منشا اثر می شوند. دکتر قانعی راد یک متفکر، جامعه شناس و صاحب نظر فرهنگی بود و همین مسئله باعث شده تا در یک بعد محدود نماند و در حوزه های متنوع به طرح ایده و نظر بپردازد. او جزء آن دسته از بزرگانی بود که فضایل علمی را با خصایل اخلاقی درآمیخته و فضلیت را با معرفت ممزوج کرده اند. قانعی راد شخصیتی عارف مسلک داشت و در عین دستیابی به قله های توفیقات علمی، تحقیقاتی و اجرائی (ریاست مرکز تحقیقات علمی کشور و انجمن جامعه شناسی ایران) بسیار کم ادعا، آرام و بی هیاهو بود و از مسائل حاشیه ای اجتناب می کرد. اطمینان دارم اگر از معاشران او درباره ویژگی های شخصی و شخصیتی ایشان سوال شود، سه عنصر صمیمیت، صداقت و صراحت را به عنوان خصایل نیک او نام خواهند برد. قانعی راد جزء جامعه شناسانی بود که این رشته را با انگیزه و علایق درونی انتخاب کرده بود. شاهد این امر اینکه با کارشناسی پژوهشگری آغاز کرد، با کارشناسی ارشد جامعه شناسی ادامه داد و با دکترای همان رشته به تحصیلات آکادمیک خود پایان داد. از این منظر، جزء کسانی نبود که بنا بر ضرورت ها، جبر زمانه یا دلایل دیگر از رشته ای دیگر به جامعه شناسی کوچ کرده باشد. او با وجود اشتغالات فراوان علمی و دانشگاهی هیچ گاه از احساس مسئولیت اجتماعی و حس تعلق به مردم فارغ نبود و از هیچ گونه راهنمایی، همکاری و همیاری - چه در حیطه دانشجویی و چه نهادهای اجتماعی و فرهنگی- فروگذار نمی کرد. خاطره های گوناگونی از این استاد گران قدر دارم. به یاد دارم که پیروزی آقای دکتر روحانی در انتخابات ریاست جمهوری و آمدن دولت اعتدال باعث خوشحالی ایشان شده بود و روی کارآمدن دولت آقای روحانی را فرصت بزرگی برای نظام قلمداد می کرد.هنگامی که در کسوت ریاست سازمان اسناد و کتابخانه ملی مشغول خدمت بودم، در جریان برگزاری همایشی برای بررسی مبانی نظری گفتمان اعتدال از ایشان دعوت به عمل آوردم و او با روی گشاده و بدون کوچک ترین چشمداشتی دعوتم را پذیرفت و تا آخرین مراحل برگزاری همایش، جانانه کوشید و طیف وسیعی از اندیشمندان و دانشمندان را در قالب پنل های علمی حول محور اعتدال گرد هم آورد و به هم اندیشی تشویق کرد. جای تاسف است که جامعه امروز ما که دچار چالش ها و گسل هایی از نوع اجتماعی و فرهنگی است، در چنین روزهای حساس و سرنوشت سازی در اوج احتیاج به شخصیت های فاضل، دردآشنا، کاردان و دلسوز، چنین سرمایه بی بدیل علمی، فرهنگی و معنوی خود را از دست می دهد؛ شخصیتی وارسته که حقیقتا با دلی آرام به استقبال مرگ رفت و رنج های حاصل از بیماری را تا واپسین روزهای حیات با سخت کوشی و سرزندگی هرچه تمام تر به زانو درآورد و سرانجام با اقتدا به مقتدایش در 63سالگی دیده از جهان پرهیاهو فروبست و ساکن حریم آرامش جاودان الهی شد. امیدوارم میراث و سرمایه های علمی بی بدیل فکری و فرهنگی برجامانده از این فاضل فرهیخته، در کنار بهره گیری از مرام و منش علمی آن عزیز سفرکرده برای دانشجویان و دانش پژوهان نسل جوان سرمشقی الهام بخش باشد.
                