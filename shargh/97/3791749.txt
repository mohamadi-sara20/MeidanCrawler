چهار‌شنبه ۲۴ مرداد ۱۳۹۷
-----------------------------------------
type_unknown
-----------------------------------------
محتکر نیستم
-----------------------------------------

                    شرق: روز دوشنبه، 22 مرداد، «شرق» درباره بررسی یک پرونده در صنعت دارویی کشور گزارشی با تیتر «نسبت محتکر با وزیر سابق» منتشر کرد که در آن به گمانه زنی ها و خبرهایی درباره کشف یک انبار داروهای احتکارشده متعلق به دختر یکی از وزرای سابق اشاره شده بود. این انبار متعلق به شبنم نعمت زاده، دختر محمدرضا نعمت زاده، وزیر صنعت در دولت یازدهم، بود. در همین رابطه در این شماره، با خود شبنم نعمت زاده درباره این حاشیه ها گفت و گو کردیم. او که با حضور سه نفر از وکلایش به سوالات «شرق» پاسخ می داد، ابتدا از وکلایش خواست مدارک مربوط به شرکت ها و نامه هایی را که برای سازمان غذا و دارو برای امحای داروهای کشف شده ارسال کرده است به ما نشان دهند. نعمت زاده در این گفت و گو درباره اتهام احتکار دارو، پرونده بدهی اش در صنعت دارویی کشور، رابطه فعالیت هایش با مسئولیت های پدرش و همچنین سابقه کاری که در این حوزه دارد سخن گفت. بر اساس خبرهای رسمی منتشرشده دو انبار متعلق به شما کشف شد که مقداری دارو در آن احتکار شده بود و گفته شد بیشتر این دارو ها نیز تاریخ مصرفشان گذشته بود. این خبر صحت دارد؟ شما چه توضیحی درباره این موضوع دارید؟یکی از شرکت های ما شرکت پخش و توزیع دارو است. این شرکت انبار های متعددی دارد و طبق قانون شرکت های پخش می توانند تا هنگام توزیع، دارو را در انبار نگهداری کنند. یکی از انبار هایی که شما درباره آن صحبت می کنید حاوی داروهای تاریخ مصرف گذشته ای است که ما از سایر انبارها جمع آوری کرده و فهرست آنها در نامه ای به اداره کل دارو برای امحا اطلاع داده شده بود. طبق قوانین اداره دارو، داروهای تاریخ گذشته و ضایعات باید جدای از بقیه داروها قرار بگیرند و باید برای امحا ارسال شوند تا از بین بروند که مراحل خاص خودش را دارد. آدرس این انبار نیز پیش از این به اداره دارو اطلاع داده شده بود. یعنی شما پیش از این آدرس این دو انبار را به اداره دارو اطلاع داده بودید؟بله و همه نامه های ارسالی به اداره دارو برای اعلام موجود است و تاریخ این مکاتبات قبل از پیگیری توسط سازمان تعزیرات بوده و قابل توجه اینکه کار شرکت پخش، نگهداری دارو و توزیع آن است و دلیلی ندارد به دارویی که در انبار شرکت پخش وجود دارد گفته شود داروهای احتکارشده. نکته جالب اینجاست که هرچه دارو را بیشتر نگه دارید و به تاریخ انقضا نزدیک شود، متقاضی آن کاهش پیدا می کند و سخت تر به فروش می رسد، به همین دلیل ارزش ندارد که دارو نگه داشته شود. اگر این طور است چرا اداره تعزیرات کشف این انبار را با عنوان کشف انبار داروهای احتکارشده منتشر کرد؟اداره تعزیرات موظف است به وظایف خودش عمل کند و شرکت ما نیز موظف است مدارک لازم برای پاسخ به اداره تعزیرات را برای آنها ارسال کند. اعلام شد که ارزش ریالی داروهای کشف شده در آن انبار پنج تا شش میلیارد تومان بوده است. ارزش آن داروها همین قدر بود؟خیر. چرا این دارو ها تاریخ مصرفشان گذشته بود؟این کالاها ضایعات سه سال فعالیت شرکت بوده است. البته این مسئله به طور طبیعی برای تمامی شرکت ها و انبارهای دارویی و غذایی که کالاهای دارای تاریخ مصرف مشخص عرضه می کنند اتفاق می افتد. ما شنیده ایم بیشتر داروهایی که در انبار بوده داروهای فوریتی بوده اند. شرکت شما بیشتر چه داروهایی را وارد می کرد؟نه درست نیست، توجه داشته باشید که در انبار همه شرکت های پخش، انواع داروها؛ چه ارزان قیمت و چه گران قیمت و داروهای عادی و فوریتی و مکمل ها وجود دارد. شما داروهای مکمل هم وارد می کردید؟بله و همه آنها تحت قوانین اداره غذا و دارو بوده و هیچ مشکلی در این زمینه نداریم؛ مثل بقیه شرکت ها، حتی درخواستی که برای واردات برخی محصولات به اداره دارو ارسال کرده بودیم از طرف این سازمان رد شده، این طور نیست که به راحتی همه چیز را در اختیار داشته باشیم. مثل همه شرکت ها در نوبت کمیسیون بودیم، حتی اولین مورد از مکمل ها را که می خواستیم وارد کشور کنیم هفت ماه در نوبت کمیسیون بود تا تایید شد. گفته می شود پیش از اینکه فهرست داروهای فوریتی اعلام عمومی شود، شما به آن دسترسی داشته اید؛ یعنی از قبل می دانستید چه دارویی را باید وارد کنید، این حرف چقدر صحت دارد؟به هیچ وجه این طور نبوده. ما هم مثل همه شرکت ها فهرستی را که اداره دارو ماهانه اعلام می کرد، دریافت می کردیم و پس از استعلام، قیمت خودمان را به اداره دارو اعلام می کردیم. در برخی مواقع هم قیمت های ما تایید نمی شد و شرکت دیگری دارو را وارد می کرد.ما فهرست های فراوانی در اداره دارو داریم که قیمت های ما را تایید نکرده اند. حتی ثبت یکی از برندهای ما دو سال طول کشیده و اصلا چنین مواردی که می گویند، وجود ندارد. در حقیقت اداره دارو طبق کمبود دارو در کشور یک فهرست را اعلام می کند و شرکت ها قیمتی که می توانند با آن، دارو را وارد کنند، برای آن اداره ارسال می کنند؛ مثل مناقصه هرکسی قیمت پایین تری پیشنهاد بدهد، مهلتی را برای او تعیین می کنند تا دارو را وارد کشور کند. موردی مطرح شده بود درباره اینکه ما داروهای فوریتی را به گمرک می آوردیم و از همان جا پخش می کردیم که اصلا چنین چیزی صحت ندارد. دارویی که به گمرک وارد می شود، مستقیم به انبار پخش ارسال می شود. یعنی برای واردات داروهای فوریتی در مناقصه شرکت می کردید؟بله؛ حتی قیمت تمام داروهایی که از سوی این سازمان رد شده است، در فایل اداره دارو وجود دارد و همه قیمت ها آنجا ثبت می شود. یکی دیگر از موضوعاتی که درباره شما گفته می شود، این است که پس از اینکه فارغ التحصیل شدید، به واسطه رابطه پدرتان در بیمارستان میلاد مشغول به کار شدید و پس از آن شرکت واردات داروی خود را تاسیس کردید. پاسخ شما در این باره چیست؟من سال 75 از دانشگاه شهید بهشتی فارغ التحصیل شدم و سال 80 در داروخانه بیمارستان میلاد مشغول شدم. رفتن من به بیمارستان میلاد نیز به واسطه یکی از مسئولان دانشکده ای که در آن تحصیل می کردم، بود. او مسئولیت آنجا را برعهده داشت و از من و چند نفر از دانشجویان خواست در آنجا مشغول به کار شویم و در راه اندازی داروخانه بیمارستان میلاد به او کمک کنیم. مثل همه داروساز هایی که آنجا مشغول به کار بودند، در آنجا یک شیفت کاری داشتم. که آن هم سال 80 بود و من نزدیک به پنج سال یعنی از سال 75 که فارغ التحصیل شده بودم تا آن زمان بی کار بودم. بعد از بیمارستان میلاد هم در چند داروخانه و شرکت دیگر مشغول به کار شدم تا اینکه سال 88 شرکت خودم را تاسیس کردم. در واقع پله پله به اینجا رسیدم. خبر دیگری که درباره شما و شرکت دارویی تان به نقل از سخنگوی سازمان تعزیرات منتشر شد، این بود که گفته شد شما اجازه فعالیت در این حوزه را نداشتید. این حرف صحت دارد؟ما یک شرکت رسمی فروش دارو هستیم و شرکت پخش ما در اسفند 93 به ثبت رسیده است. موضوع دیگری که درباره فعالیت شما خبری شده، بدهی 350 میلیاردتومانی تان به صنعت دارو است. این حجم از بدهکاری به چه دلیل ثبت شد؟اصلا این رقم درست نیست و بدهی ما خیلی کمتر از این رقم است. برخی از دوستان که به ما لطف داشتند، نمی دانم به چه دلیل این رقم را اعلام کردند؛ اما اصلا چنین چیزی نیست. شرکت پخش ما مشکلاتی داشت که در حال رسیدگی به آن هستیم تا بتوانیم به تعهداتی که به تامین کنندگان داریم، عمل کنیم. بر اساس اسناد، شرکت شما در 18 اسفند 93 یعنی زمانی که پدرتان در دولت یازدهم وزیر بود، تاسیس شد. گفته می شود شما از این رابطه برای تاسیس شرکت استفاده کردید.همان طور که به شما گفتم، من از سال 88 فعالیت خودم را شروع کردم و در این 10 سال چند شرکت تاسیس کردیم که یکی از آنها هم این بود. ما روند خودمان را داشتیم و این کارها ارتباطی با فعالیت های پدرم نداشت. ایشان هم که کنار رفتند، باز ما شرکت های دیگری را تاسیس کردیم. این درست است که می گویند پدرتان در شرکت های دارویی تان سهام دار بود؟یک دوره کوتاهی وقتی پدرم بازنشسته شده بود، از ایشان خواهش کردم در یکی از شرکت ها به عنوان هیئت مدیره اسم شان را بگذارم. آن هم زمان خیلی کوتاهی بود و ایشان هیچ نفعی از این شرکت نداشت. الان با این شرایط، وضعیت شرکت شما در چه حالی است؟مطمئنا با تلاش همکاران و همکاری تامین کنندگان به شرایط بهتری دست خواهیم یافت و البته در حال حاضر شرایط برای همه فعالان حوزه های اقتصادی سخت شده است؛ ولی مطمئن هستیم با کمک خداوند و تلاش بیشتر از این دوران عبور خواهیم کرد.
                