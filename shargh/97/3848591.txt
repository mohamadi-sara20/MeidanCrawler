سه‌شنبه ۲۷ آذر ۱۳۹۷
-----------------------------------------
حرف اول
-----------------------------------------
حل مسئله به جای مسئله سازی
-----------------------------------------

                    «ایران هراسی» استراتژی سال های اخیر مخالفان ایران در منطقه خاورمیانه بوده است و دولت گذشته، در موارد متعددی با اقدامات نسنجیده خود به این فضای روانی دامن زد. دولت روحانی اما در پنج سال گذشته، سرمایه گذاری قابل توجهی از نظر صرف زمان و تدبیر در بخش های گوناگون انجام داد تا گره این بخش ها گشوده شود. در برخی زمینه ها، به ویژه سیاست خارجی، نیز دولت عملکرد موفقی داشته و ایران هراسی حتی پس از انتخاب ترامپ و ائتلاف او با عربستان و اسرائیل، اهرمی برای آنان نبوده است. در حوزه اقتصادی، دولت نیازمند سرمایه گذاری خارجی است که صرف نظر از فضای خارجی، در داخل نیز مخالفان نیروند و پروپاقرصی دارد. اعتماد آفرینی برای سرمایه گذاری، زمان زیادی می طلبد. آنان باید اطمینان یابند که حرکت دولت و مجموعه دستگاه های دیگر کشور، زیربنای مستحکمی دارد. نکته مهم در این میان، پرهیز از ترویج یاس و القای ایجاد بن بست در حل مسائل است. این مسئله نیز به پیشرفت های علنی در بخش های گوناگون و ارائه گزارش کار صحیح به مردم نیاز دارد. دولت باید از مجموعه مدیران توانمند جوان بیشتر  استفاده کند. امروز مسائل اجتماعی، اقتصادی و بین المللی اولویت های کشورند و در این مسیر، مدیرانی که درک درستی از این مقوله ها دارند، باید به کار گرفته شوند. آنان باید وجاهت و وزانت علمی، اجتماعی و تخصص کافی داشته باشد تا صاحب نظران و متخصصان از کارکردن با چنین مدیرانی پرهیز نکنند. ایجاد فرصت برای جوانان و زنان نیز یک امر ضروری برای دمیدن روحیه نشاط در کشور است؛ چراکه جوانان و زنان، آمادگی بیشتری برای انجام فعالیت های نوآورانه دارند. آنان باید پله به پله و مرحله به مرحله آموزش دیده و تجربه کسب کنند تا در آینده از ظرفیت آنها در سطوح عالی مدیریت استفاده شود، اما اگر به شکل بی تجربه در عرصه مدیریت کلان به کار گرفته شوند، موفقیت ها دور از ذهن است. برخورد بی شائبه با فساد نیز مانع ایجاد نابرابری اجتماعی خواهد شد. حل این مشکل به برنامه ریزی و مهارت برای استفاده مناسب و عادلانه از ثروت کشور نیاز دارد. برای مثال کشاورزان که بار تولید ثروت در عرصه کشاورزی بر عهده آنهاست، به اندازه کافی از ثمره تلاش خود بهره نبرده و سود تولید آنها در اختیار واسطه ها قرار می گیرد. با ایجاد اقتصاد تعاونی می توان مسئله را حل کرد.

 دولت باید در این زمینه برنامه ریزی درستی انجام دهد؛ چراکه با حل این مسئله، توزیع ناعادلانه ثروت، مهاجرت و حاشیه نشینی در اطراف شهرهای بزرگ کشور نیز روند معکوس پیدا می کند. مردم باید درباره درستی عمل متولیان اطمینان یابند و مطمئن باشند متولیان مبارزه با فساد با عملکرد درست و دقیق، احساس مسئولیت را در همه افراد جامعه برای مراقبت از سلامت معنوی جامعه و ایجاد مانع در برابر فساد بالا می برند. در این میان، پرهیز از کشاندن رقابت های سیاسی به عرصه باور عمومی، ضرورتی جدی است. رقابت های سیاسی در دنیا وجود دارد و سابقه هرکدام هم روشن است. معمولا رقبا بعد از انتخابات سعی می کنند کارهای کشور پیش برود، نه اینکه در این روند مانع تراشی کنند. در ایران برخلاف سایر کشورها جریان های سیاسی، منافع خود را بر منافع ملی مقدم می دانند و این جای نگرانی دارد. متاسفانه رقبای دولت، ایجاد کننده یا سوار بر موج هستند و به خطراتی که این نوع عملکرد ها به کل کشور و مردم می رسانند، توجه نمی کنند. مصلحت ایجاب می کند همه تشکل ها و سمن های فرهنگی، سیاسی، اجتماعی مخالف دولت و موافق آن، انتقادها و پیشنهادهای سازنده خود را به جای ناامیدکردن مردم مطرح کنند و به ارائه راهکار بپردازند. کشور امروز بیش از هر زمانی به حل مسئله و نه مسئله سازی نیاز دارد.
                