پنج‌شنبه ۲۵ مرداد ۱۳۹۷
-----------------------------------------
یادداشت
-----------------------------------------
سهم ایران در خزر چقدر است؟
-----------------------------------------

                    امضای کنوانسیون رژیم حقوقی دریای کاسپی جدای از تحلیل محتوایی، سبب موضع گیری های متنوعی در میان ایرانیان درون و برون مرز شده است. گروهی، غالبا از طیف روزنامه نگاران و کنشگران سیاسی جناح اصلاح طلب حامی دولت، با دفاع تمام قد از کنوانسیون امضاشده، سعی در القای مقبولیت سهم تقلیل یافته ایران را در دریای کاسپی دارند و ازدست رفتن حق مستتر 50درصد در قراردادهای 1921 و 1940 را توهم، رویا و خواستی نادرست که از سوی نیروهای ضدنظام تحریک می شود، معرفی می کنند. عده ای دیگر نیز با تاکید بر توافق امنیتی کنوانسیون، ممنوعیت حضور بیگانگان را در دریای کاسپی (که عینا در قراردادهای 1921 و 1940 نیز آمده است)، بزرگ ترین دستاورد آن معرفی می کنند. در نقطه مقابل، گروهی دیگر با موضع گیری ضدنظام، کنوانسیون آکتائو را ترکمانچای دوم و دریای کاسپی را تجزیه شده و ازدست رفته معرفی می کنند. در این میان اما تحلیلگران ایران گرا، مسئله را نه موفقیتی بی نظیر و نه شکستی فضاحت بار و پرونده ای بسته شده می بینند. این گروه اهمیت حفظ تمامیت ارضی را نه در چارچوب دسته بندی های سیاسی اصلاح طلبی و اصولگرایی درون نظام و نه در پیوند با گروه بندی های سیاسی ضدیت با نظام بلکه به عنوان مسئله ای راهبردی، ملی و بلندمدت برای جامعه ایرانی و نسل های آینده ارزیابی می کنند که هنوز قانون اساسی موجود، راه هایی را برای جلوگیری از یک وااسفای تاریخی برای ما باز گذاشته است. ایران گرایان بر این باورند که برای دفاع از تمامیت ارضی و حقوق ملی ایران، فقط مدرک تخصصی دانشگاهی مرتبط ازجمله علوم سیاسی، حقوق، ژئوپلیتیک و... کافی نیست بلکه «باور ایران گرایانه و عشق به مادر میهن» لازم و ضروری است که خلا آن در بسیاری از اظهارنظرهای شبه کارشناسی وابستگان به یک جناح سیاسی و خودروشنفکرپنداران جهان وطن، در موضوع اخیر، به وضوح نمایان و قابل تشخیص است. برخلاف تبلیغات رسانه ای طیف پیش گفته، ایران گرایان راستین، حق 50درصدی ایران در دریای کاسپی را توهم نمی دانند و براساس مستندات موجود، عین واقعیت می دانند و نخواستن، نتوانستن یا امکان پذیرنبودن اعمال این حق را «نافی» این حق نمی دانند. شکی نیست که توهم، افکار مسموم انیرانیانی است که با ابراز نظرهای خام، آگاهانه یا ناآگاهانه، سنگ منافع ملی همسایگان بیگانه مسرور در شادی این پیروزی تاریخی را به سینه می زنند.قراردادهای 1921 و پس از آن در حق تساوی و بهره برداری 50درصدی از دریای کاسپیمستندات حقوقی زیر پاسخی شایسته است به آنانی که با وجود داشتن شناسنامه ایرانی از «باور ایران گرایانه و مهر به مادر میهن» تهی هستند و آسمان و ریسمان را به هم می بافند تا حقوق ایران در دریای کاسپی را انکار کنند تا شاید در برابر نگاه نگران اکثریت ملت ایران، خودی بنمایانند.1-... به موجب قسمتی از فصل سوم عهدنامه [1921 میلادی]، «طرفین معظمتین متعاهدتین با حقوق مساوی از رودخانه اترک و سایر رودخانه ها و آب های سرحدی بهره مند خواهند شد». به موجب فصل یازدهم، «عهدنامه ترکمانچای را که حق داشتن بحریه را در بحر خزر از ایران سلب نموده، از درجه اعتبار ساقط دانسته، طرفین رضایت می دهند که از زمان امضای این معاهده هر دو «بالسویه»، حق کشتی رانی آزاد در زیر بیرق های خود در بحر خزر را داشته باشند. عهدنامه 1921 به طور آشکار بر «حقوق مساوی» طرفین تاکید کرده است. بعضی مرقوم فرموده اند که عهدنامه 1921 بر حقوق مساوی طرفین با تصریح بر امر کشتی رانی تاکید کرده است؛ حال آنکه این تصریح منحصر به کشتی رانی نیست بلکه هر کجا که قبلا حقوقی از ایران تضییع شده عهدنامه صراحتا به حقوق مساوی تاکید کرده است.... 2- قرارداد [1940 میلادی] نیز براساس «اصل تساوی حقوق» درباره حضور مشترک و با حقوق مساوی در دریاچه مازندران منعقد شده است و اصل «برابری رفتار» و «شرایط یکسان» در همه زمینه ها اعم از تردد کشتی ها، پذیرش در بنادر، اخذ عوارض، حق کابوتاژ و بهره مندی از مزایای دیگر برای کشتی های طرفین رعایت شده است. از لحاظ ماهیگیری صرف نظر از یک نوار 10 مایلی ساحلی که به طور انحصاری (فقط از لحاظ ماهیگیری) به کشور ساحلی تعلق دارد، صید ماهی در سرتاسر بقیه دریاچه برای هر دو کشور آزاد است.... علاوه بر قراردادهای یادشده، در مکاتبات معموله بین دو کشور همواره به حقوق مشترک و مساوی طرفین در همه زمینه ها تصریح شده است.3- سند مهم دیگر اینکه در بند 2 مراسله کمیسر ملی امور خارجه اتحاد جماهیر شوروی که درباره تسلیم بندر انزلی در تاریخ اول اکتبر 1927 مکاتبه شده چنین آمده است:«همچنین دولت اتحاد جماهیر شوروی از دولت علیه ایران خواهش می کند که منفعت مشترک را که بحر خزر منحصرا دریای ایران و شوروی باشد، در نظر گرفته... باشد».این سند به صراحت دریاچه مازندران را «منفعت مشترک انحصاری ایران و شوروی» می داند.4- سند دیگر، پاسخ سفیر کبیر اتحاد جماهیر شوروی به تاریخ 25 مارس 1940 درباره مکاتبات معموله درباره فصل هفتم عهدنامه مودت 1921 به این شرح است: «نظر به اینکه دریای خزر که طرفین متعاهدتین آن را دریای ایران و شوروی می دانند، برای طرفین دارای اهمیت خاصی است، موافقت حاصل است که دولتین اقدامات لازم را به عمل آورند تا اتباع کشورهای ثالث که در کشتی های طرفین و در بندرهای واقع در دریای خزر مشغول خدمت هستند، از خدمت و توقف خود در کشتی ها و بنادر برای مقاصدی که خارج از حدود وظایف خدمتی محوله به آنها باشد، استفاده نکنند». از این سند این نتیجه حاصل می شود که دریاچه مازندران «دریای ایران و شوروی» است و استفاده از آن برای کشور ثالث ممنوع است. بعضی ها تصور کرده اند که نام این دریاچه «دریای ایران و شوروی» است؛ حال آنکه تاکید شده «طرفین آن را دریای ایران و شوروی«می دانند» نه اینکه آن را دریای ایران و شوروی «می خوانند».5- علاوه بر معاهدات و اسناد موجود که بر مبنای «اصل تساوی حقوق» تنظیم شده و حتی به حقوق مساوی تصریح شده است، نکته بسیار با اهمیت که طبق اصول کلی حقوقی، در اموال مشترک، اصل بر تساوی است و تساوی [یعنی سهم بردن هریک از دو طرف به میزان 50 درصد]، مگر اینکه درصدهای خلاف آن تصریح و در قرارداد مدنظر قید شده باشد.[در قراردادهای ایران و شوروی اگرچه صراحتا درصد 50-50 نیامده؛ ولی از واژگانی مانند «بالسویه» و «دریای ایران و شوروی» نام برده و وقتی در آن درصدی مشخص نشده، منظور این است که 50-50 برای هریک از دو طرف قابل استفاده است].آیا فروپاشی اتحاد جماهیر شوروی می تواند حقوق حقه جمهوری اسلامی ایران را در دریاچه مازندران تضییع کند؟ بعد از فروپاشی 1991، لزوم پایبندی جمهوری های جدید قائم مقام اتحاد جماهیر شوروی به مفاد قراردادهای 1921 و 1940 و احترام به رژیم حقوقی موجود نه فقط ناشی از اصول حقوق بین الملل عمومی است؛ بلکه رسما نیز از سوی آنها در بیانیه آلماتی مورخ 21 دسامبر 1991 تایید شده و همه دولت های مستقل مشترک المنافع اجرای تعهدات ناشی از قراردادهای شوروی سابق را تضمین کرده اند و مستندا به سند شماره 475/49/A مورخ پنج اکتبر 1994 و نظریه رسمی فدراسیون روسیه به عنوان جانشین شوروی سابق، جمهوری های جدید ساحلی دریاچه مازندران نیز باید معاهدات 1921 و 1940 را بپذیرند.بنابراین براساس کنوانسیون 1978 وین درباره جانشینی معاهدات، کشورهای جانشین شوروی سابق جانشین معاهدات مذکور تلقی می شوند و نظر به اینکه معاهدات موصوف در بخش مربوط به دریاچه مازندران، معاهدات سرزمینی به شمار می روند، این معاهدات حتی در صورت نبود اعلامیه جانشینی، برای کشورهای جانشین لازم الاجراست.علاوه بر این، کشورهای به جامانده از فروپاشی شوروی، کشورهای جدید به شمار نمی روند بلکه قائم مقام شوروی سابق هستند. از این رو همه اجزای معاهدات بر این کشورها نیز اعمال می شود و کاربرد اصطلاح «لوح پاک» برای چنین کشورهایی بلاموضوع است.پاسخ ما به کسانی که با استناد به اصل «تغییر فاحش اوضاع و احوال» سعی در نفی رژیم حقوقی موجود و تضییع حقوق حقه ما [ایران] را دارند این است که:اولا- اصل «تغییر فاحش اوضاع و احوال» شامل قراردادهای مرزی از جمله آب های مشترک نمی شود و از طرفی آثار این اصل مربوط به منطقه قبلی آنهاست نه کشورهای همسایه. به عبارت دیگر ماترک مورث بین ورثه تقسیم می شود نه اموال همسایه.(* بخشی از مقاله در لبه پرتگاه، تیمسار دکتر سعید ملک زاده، حقوق دان- روزنامه شرق، 20 مرداد 1397)فرجام سخن اینکه جدای از توافق امنیتی و ممنوعیت حضور بیگانگان در دریای کاسپی که طبیعتا مورد استقبال و تایید هر ایرانی میهن دوستی قرار دارد و البته در قراردادهای 1921 و 1940 هم موجود بوده است، کنوانسیون اخیر هیچ سودی برای ایران نداشته به جز رسمیت دادن به تحدید حدود دوجانبه (در حقیقت تقسیم بندی) مرزهای دریایی چهار کشور دیگر با یکدیگر توسط ایران که مستقیم سهم ایران را نه تنها از 50 درصد بلکه از 20 درصد هم کاهش می دهد و از سویی عدم تعیین خط مبدا و حواله کردن آن به آینده، کاملا دست ایران را برای هر اعمال حاکمیت و بهره برداری از منابع نفتی و گازی این دریا می بندد درحالی که تعیین خط مبدا با تاکید دکتر صابر مسئول ایرانی امور دریای کاسپی، ممکن است از 20 تا 50 سال دیگر طول بکشد!از دیگر سو عدم ذکر تعهد و پایبندی به توافق های محکم 97 سال اخیر (قرارداد 1921 و 1940 و پس از آن)، در این کنوانسیون، به طور مستقیم برخلاف مصالح و منافع ملی ایران است.تایید انتقال خطوط لوله های نفت و گاز از بستر دریا و عدم توجه به پیامدهای محیط زیستی آن نیز از دیگر اشکالات بنیادین این کنوانسیون پرابهام است. با توجه به اولویت حفظ تمامیت ارضی ایران در خشکی و دریاها در استقلال کشور که اهمیت آن در اصول 3 و 9 قانون اساسی مورد تاکید قرار گرفته، نباید فراموش کرد که کاهش سهم ایران به هر شکل در دریای کاسپی که یک چهارم مساحت ایران کنونی وسعت دارد، یعنی تجزیه بخشی از تمامیت ارضی ایران.بنابراین برای حفاظت از تمامیت ارضی ایران در خشکی و دریا، مسئولان جمهوری اسلامی باید پاسخ گوی نسل های حال و آینده باشند و ملت ایران، فراتر از تبلیغات و شیطنت های رسانه ای بیگانگان ایران ستیز، از 290 نمایندگان ملت، براساس وظایفشان، انتظار تصمیم گیری «ایران گرایانه» دارند.توقع ملت ایران از نمایندگان مجلس شورای اسلامی این است که برای عدم تکرار جدایی فراموش نشدنی 17 شهر قفقاز و ورارود و افغانستان و هرات و بحرین و... از ایران و نیز برای پاسداشت حرمت خون صدها هزار شهید و صدها هزار جانباز فداکاری که در هشت سال دفاع مقدس اجازه ندا دند یک وجب از خاک پاک ایران تجزیه شود، براساس اصول 77 و 78 و شاید نیاز به اعمال ماده 59 قانون اساسی، کنوانسیون پراشکال و پرابهام دریای کاسپی (Caspian Sea) را برای نهایی و اجرائی شدن، تایید و امضا نکنند تا منافع ملی ایران به طور کامل رعایت شود و نام نیکی از آنان برای آیندگان بر جای بماند.
                