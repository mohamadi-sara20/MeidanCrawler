چهار‌شنبه ۱۳ تیر ۱۳۹۷
-----------------------------------------
یادداشت
-----------------------------------------
آتش جنگل ها را با هم خاموش کنیم
-----------------------------------------

                    آتش سوزی در جنگل ها و مراتع دنیا، امری اجتناب ناپذیر است و در دنیا و حداقل در کشورهای صاحب جنگل، در بهترین شرایط مدیریتی نمی توان آن را به صفر رساند و معمولا با استفاده از ابزار دقیق، نیروهای عمل کننده حرفه ای و متخصص، تجهیزات ماهواره ای و فناوری های روز، صرفا می توان آن را کنترل کرد. امکانات وسیع کشورهای توسعه یافته ای مانند آمریکا، کانادا، استرالیا و سایر کشورها در سال های اخیر که اوضاع اقلیمی مشابهی با کشور ما دارند، علاوه بر آنکه منجر به اطفای کامل حریق نشده، موجب بروز خسارات عمده به منابع جنگلی و محیط های انسانی این کشورها نیز شده است. در ایران نیز سازمان جنگل ها، مراتع و آبخیزداری کشور با وجود تنگناهای تشکیلاتی و اعتباری، از محل منابع مالی متعدد (سازمانی و برون سازمانی) برای تامین اعتبار لازم اقدام و برای تخصیص حداکثری آن نیز همت کافی گمارده است؛ اما محقق نشدن برخی زیرساخت ها که نقشی اساسی در اعمال مدیریت بهینه پیشگیری و اطفای حریق دارند، حصول نتایج دلخواه را دشوار و شاید بتوان گفت توفیق به این راهبردها را با کندی مواجه کرده است.«طرح جامع مدیریت پیشگیری و اطفای حریق» که با مشارکت ستاد کل نیروهای مسلح، سازمان حفاظت محیط زیست، سازمان مدیریت بحران و دانشگاه تهران از سال 1390 تدوین و به همراه دستورالعمل اجرائی (بهره مندی از شرح وظایف 17 دستگاه) با ابلاغ رئیس سازمان مدیریت بحران به همه استانداری های کشور اجرائی شد، از گام های اساسی در مسیر حفاظت از این منابع عظیم خدادادی با رویکرد عزم ملی بوده است.هرچند در این راستا، پیگیری های متعدد از سوی هیئت محترم وزیران برای تحقق اعتبارات لازم که در آن زمان 417 میلیارد تومان بود، تاکنون کمتر از 10درصد تخصیص را به همراه داشته است.سازمان جنگل ها، مراتع و آبخیزداری کشور با استفاده از همه ظرفیت های اعتباری خود برای فعالیت های حفاظتی، ازجمله پیشگیری و اطفای حریق، اقدام به ایجاد و راه اندازی پایگاه های اطفای حریق کرده است. نمونه های ساخته شده و در حال بهره برداری این پایگاه ها، در استان های گلستان، کردستان، ایلام، گیلان، مازندارن (ساری)، خراسان رضوی، سمنان و کرمان واقع شده اند. ساخت و راه اندازی پایگاه های لرستان، کرمانشاه، گیلان (تالش)، البرز (طالقان) و... نیز در دستور کار است که بین 20 تا 80 درصد پیشرفت فیزیکی دارند. این پایگاه ها نقش بسزایی در آموزش، تجهیز و اعزام نیروهای عمل کننده سازمانی، نظامی، مردمی و سایر دستگاه ها به نقاط بحرانی دچار آتش سوزی دارند.در این پایگاه ها، فضای لازم و عملیاتی برای استقرار بالگرد و تامین آب (مخازن استاندارد)، انتقال نیرو و امکانات، انبارهای نگهداری تجهیزات و همچنین مرکز فرماندهی عملیات پیش بینی شده است. همچنین در سال های اخیر، علاوه بر تامین و اختصاص اعتبار برای خدمات پروازی (اطفای هوایی) از سوی وزارت دفاع و پشتیبانی نیروهای مسلح، 500 دستگاه خودروی کمک دار، دستگاه های اطفای حریق خودرویی (با صرف اعتباری بالغ بر80 میلیارد ریال) و تجهیزات انفرادی و گروهی به ارزش صد میلیارد ریال نیز تامین و به مناطق بحرانی اختصاص یافته است. در کنار تقویت امکانات زمینی، استفاده از عکس های ماهواره ای و اعلام وضعیت مناطق حساس به حریق به استان ها، تهیه نقشه های آنلاین مناطق بحرانی، رصد و پایش شرایط آب وهوایی و گزارش دما و رطوبت مناطق جنگلی و مرتعی، به روزرسانی دستورالعمل های پیشگیری، کشف و شناسایی حریق، تعیین مراکز استقرار بالگرد در مناطق بحرانی، بررسی و ارزیابی ظرفیت های غیرنظامی خدمات پروازی و همچنین مراکز و شرکت های دانش بنیان و...، ازجمله اقداماتی است که در راستای بهینه سازی عملیات کنترل، پیشگیری و مقابله با حریق در سطح کشور و به ویژه مناطق بحرانی به طور مستمر در حال پیگیری و انجام است. درحال حاضر از همه ظرفیت یگان حفاظت با بهره گیری از سه هزار نفر نیروی حفاظتی رسمی، قراردادی و شرکتی شاغل، به طور شبانه روزی در قالب اکیپ های گشت و مراقبت در امر اطفای حریق استفاده عملیاتی می شود. ضمن آنکه حضور حدود 800 نفر سرباز وظیفه (عادی و دیپلم به بالا) در قالب طرح سرباز طبیعت، به حفاظت از جنگل ها و مراتع کمک شایانی کرده و بخشی از خلا نیروی انسانی محافظ را جبران می کند. با توجه به جایگاه رفیع مشارکت مردمی در ایفای نقش بی بدیل جوامع محلی، اقدامات لازم برای تحقق این امر مهم همواره در دستور کار سازمان جنگل ها، مراتع و آبخیزداری کشور بوده است. در این راستا، یگان حفاظت سالانه علاوه بر استفاده از آنان در دیده بانی حریق (بیش از هزار نفر)، جوامع محلی را در قالب حدود هزار اکیپ نیز سازماندهی کرده که تعداد این افراد نیز بالغ بر 90 هزار نفر است. دفتر آموزش و ترویج منابع طبیعی نیز برنامه های گسترده تبلیغی، ترویجی و آموزشی را در دستور کار دارد. تهیه طرح حفاظت فیزیکی جنگل ها و مراتع کشور با مشارکت جوامع محلی برای تمام استان ها و حفاظت مشارکتی طرح های مرتع داری نیز از اقداماتی زیربنایی است که در راستای جلب مشارکت مردم در حفاظت و حمایت از منابع طبیعی و برای پیشگیری و اطفای حریق صورت گرفته است. آخرین تدابیر اتخاذ شده در راستای اقدام ملی مقابله با آتش سوزی های جنگلی و مرتعی نیز امضا تفاهم نامه چهارجانبه با عنوان «تامین مالی و تجهیزات سازمان جنگل ها، مراتع و آبخیزداری کشور» بین سازمان برنامه و بودجه، وزارت جهاد کشاورزی، وزارت دفاع و پشتیبانی نیروهای مسلح و موسسه مالی و اعتباری کوثر است که در اواخر سال 1396 صورت گرفت و متعاقب آن، قراردادی به ارزش هزار میلیارد ریال تنظیم و امضا شده است. امید است با تامین تجهیزات مورد نیاز که شامل خرید 285 دستگاه خودروی صحرایی، 43 خودروی آتش نشان، 199 دستگاه یدک کش، 11 کوادکوپتر(پهپاد)، سامانه ارتباطات رادیویی، سامانه پایش حریق، تجهیزات انفرادی و گروهی و دیگر امکانات، برنامه مدیریت پیشگیری و اطفای حریق هرچه بیشتر عملیاتی شده و از ورود خسارات بیشتر بر عرصه های طبیعی جلوگیری شود. باید توجه داشت حفاظت و صیانت از جنگل ها و مراتع کشور می طلبد همه ظرفیت های کشور اعم از آحاد مردم، بهره برداران، گردشگران، تصمیم سازان و تصمیم گیران با عزم جزم و همتی والا در ایفای نقش خود در قبال نگهداشت منابع آب و خاک این سرمایه ملی بکوشند. اصلاح ساختار و تشکیلات مناسب دستگاه متولی و نگرش هم گرایانه با اولویت مناسب در سطح ملی از اوجب واجبات در مسیر تحقق مدیریت بهینه در این بخش به شمار می آید.
                