پنج‌شنبه ۲۴ آبان ۱۳۹۷
-----------------------------------------
یادداشت
-----------------------------------------
از پول شویی دفاع نکنیم
-----------------------------------------

                    الحاق ایران به کنوانسیون مقابله با تامین مالی تروریسم (CFT) که از طرف شورای نگهبان برگشت داده شده است، از سوی برخی چهره های اصولگرا نیز مورد حمایت قرار گرفته است. این یکی از لوایح چهارگانه ای است که از سوی دولت به مجلس فرستاده شده است. اقتصاد جهانی امروز به شکلی درهم تنیده شده که نمی توان به شکل جداگانه ای در آن رفتار کرد. در عین حال وقتی یک معاهده یا سازمان جهانی، در میان همه کشورها پذیرفته می شود، تخطی از آن می تواند بار حقوقی برای کشورها به همراه داشته باشد. 
نپیوستن به CFT می تواند چه در حوزه بین المللی و چه داخلی، اقتصاد ایران را غیرشفاف نشان دهد. اینکه وزیر خارجه تاکید دارد در ایران نیز مانند بسیاری دیگر از کشور های جهان، گروه هایی هستند که از نبود شفافیت نفع می برند، اشاره به همین بعد اهمیت پیوستن به کنوانسیون مقابله با تامین مالی تروریسم دارد. وزیر خارجه در جایگاه فردی مطلع، به نکته ای اشاره کرده که بارها در رسانه های رسمی و به شکل پردامنه در رسانه های اجتماعی، مورد بحث قرار گرفته است. می دانیم پول شویی بیشتر از سوی کسانی که امکان استفاده از برخی فرصت ها و خلا های قانونی را دارند، انجام می شود. مخالفت یا تهدید دکتر ظریف، چاره کار نیست و بهتر است همه طرف ها به رفتن به سمت برخورد با فساد پیش بروند که یکی از اشکال آن، پول شویی است. وزیر خارجه به عنوان عضو دولت و فردی مطلع، نکاتی را درباره اهمیت شفاف شدن رفتارهای اقتصادی در ایران برای ارتباط هرچه بهتر با سیستم پولی و بانکی جهان بیان کرده که حتما آن را به عنوان دغدغه در مذاکرات مختلف با طرف های خارجی شنیده است. 
می دانیم فعالان عرصه پول شویی صاحب نفوذ زیادی هستند و نمی توان به سادگی از اقدامات آنان جلوگیری کرد. آنچه مشخص است، این است که از بعد حقوقی، ایران در زمره کشورهایی است که قوانین نقل و انتقال پول را به رسمیت شمرده و از مسیر و بستری استفاده می کند که رسمی و دارای اعتبار کافی است. در بعد داخلی نیز فضای غیرشفاف اقتصادی که در برخی بنگاه های اقتصادی و موسسات مالی و اعتباری ایجاد شد و به بحران این موسسات انجامید، در نتیجه نبود شفافیت لازم در آنان است. اگر منشا پول های اخذشده مشخص باشد، به راحتی می توان برای پایش آن در اقتصاد اقدام کرد و مانع ترویج پول کثیف شد که منشا انواع رانت و سودجویی است. مخالفت بی مبنا با شفافیت در اقتصاد، این باور را ایجاد می کند که مخالفان پیوستن ایران به این کنوانسیون ها، روندهای غیرشفاف را ترجیح می دهند؛ چرا که همگان علاقه مند به روشن شدن وضعیت اقتصادی در فعل و انفعالات مالی هستند. افرادی که ناآگاهانه با این مسئله مخالفت می کنند، بهتر است تاریخچه FATF را به دقت بخوانند. 
در این صورت آنان حتما از پیوستن به آن استقبال می کنند؛ اما دسته دوم مخالفان از شفاف نبودن عملیات مالی و رصدکردن نقل و انتقالات مالی، استقبال نمی کنند و منافع آنان در غیرشفاف بودن این حوزه تعریف می شود. نبود منابع این پول ها و تلاش برای مخفی نگه داشتن آن در راستای فرار از پاسخ گویی به نهادهای پرسشگر و ناظر، از جمله اقدامات گروه دوم است. پیوستن به این نوع معاهده ها می تواند فتح بابی برای شفاف شدن و منضبط شدن بخش های اقتصادی ایران باشد. می دانیم برخی از این مجموعه های بزرگ، صورت های مالی رسمی ندارند و اظهارنامه مالیات نیز ارائه نمی کنند تا بتوان دارایی های آنان را محاسبه کرد. نمی توان دریافت که درآمد این مجموعه ها دقیقا از کجاست و هزینه کرد آن نیز چگونه است. شرکت های غیربورسی که هیچ الزامی به ارائه اطلاعات به ذی نفعان ندارند؛ لوایح FATF  اینها را پاسخ گو خواهد کرد. برخی منتقدان این لایحه، از منتقدان غیر شفاف بودن سیستم بانکی هم هستند! نمی توان انتظار شفافیت داشت؛ ولی با ابزار آن مخالفت کرد. این روند می تواند حتی در زمینه ثبت سفارش واردات یا صادرات برخی اقلام و تخصیص ارز به اشخاص و سازمان ها نیز راهگشا باشد و نبود شفافیت مالی را تا حدی از میان بردارد. پیوستن به کنوانسیون ها به روشن شدن منشا پول های رایج در اقتصاد ایران کمک می کند و می تواند به قانون گذاری درست مجلس نیز برای حل مسائل مربوط به پاسخ گوکردن نهادهای اقتصادی کمک کند.
                