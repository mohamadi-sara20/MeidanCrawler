یک‌شنبه ۱۱ آذر ۱۳۹۷
-----------------------------------------
یادداشت
-----------------------------------------
قانون گذاری در حوزه فرهنگی
-----------------------------------------

                    روز مجلس؛ روز تجلی اراده مردم ایران و تمرین مردم سالاری دینی است. نزدیک به چهار دهه از قانون گذاری در نظام جمهوری اسلامی ایران سپری می شود. اکنون تجربه گران بها و پرهزینه ای را از سر گذرانده ایم و خوب است که در دهه پنجم نگاهی به پس پشت داشته باشیم تا از گذشته درس بگیریم، ضعف هایمان را دریابیم و بکاهیم و قوت هایمان را تقویت کنیم تا در آینده حضور و عمل بهتری داشته باشیم. 
1. یکی از حوزه های قانون گذاری در کشور که از همان آغاز مورد توجه شدید و حساس قرار گرفت، فرهنگ و قلمروهای فرهنگی بود. استقلال و مصونیت فرهنگی از محورهای اصلی این حوزه است. از دیدگاه امام خمینی(ره) فرهنگ مبدا همه خوشبختی ها و بدبختی های ملت است. (صحیفه امام جلد 3: ص 306) و هر ملتی با فرهنگ خودش می تواند زندگی سیاسی داشته باشد (صحیفه امام جلد 4: ص 134). این بیان گهربار امام هم به فرصت ها و هم به تهدیدها و اقتضائات خاص قانون گذاری در عرصه فرهنگی اشاره می کند.
2. گستره و پیچیدگی حوزه فرهنگی و نقش آفرینی عوامل مختلف اجتماعی، تاریخی، سیاسی و اقتصادی در آن قانون گذاری را در این حوزه پیچیده و نیازمند ملاحظه همه ابعاد و رعایت احتیاط های لازم می کند. لازم است در قانون گذاری افزون بر کارشناسی های رایج و مفید، از رویکرد های تخصصی بین رشته ای علوم انسانی و اجتماعی در قانون گذاری فرهنگی بهره مند شد. 
3. اما از منظر قانون گذاری به مثابه کارکرد اصلی مجلس شورای اسلامی، نسبت قانون و فرهنگ و درک و رعایت این نسبت در امر خطیر تقنین، ضروری است. فرهنگ سرمایه ای است که داریم؛ به تعبیر شهید مطهری؛ اسلام و ایران خدمات متقابلی داشته اند که در محیطی به نام ایران ماندگار شده و همین فرهنگ ما را تشکیل می دهد. ازآنجاکه قانون عرصه رفتار و اقدام و عمل را هدف می گیرد، در حوزه فرهنگ نیز قانون گذاری فعالیت ها، اقدامات، برنامه ها و رفتارها را هدف می گیرد تا منسجم، تحت ضوابط و در راستای سیاست های نظام قرار بگیرند و ساماندهی شوند. عرصه فرهنگ آرام و تدریجی شکل گرفته اصلاح آن ناگهانی اتفاق نمی افتد. قانون گذاری در این زمینه باید با منطق اصلاح تدریجی و نه تغییر ناگهانی انجام شود. 
 قانون هایی که در حوزه فرهنگ تغییرات ناگهان و سریع ایجاد کنند، پیامدها و عوارض غیرقابل کنترل در پی می آورند.
4. فرهنگ در جامعه به مثابه بوستان گسترده ای است که به مردم و فرد فرد شهروندان فرصت کسب معنویت، آرامش و رسیدن به توازن و تعادل می دهد. شهروندان در بوستان های شهر با رعایت اصول و ارزش ها و چارچوب های کلان و ضوابط عمومی به بهره مندی از مواهب طبیعت و امکانات و نمودهای فرهنگی و هنری در آن می پردازند. قانون هرگز در جزئیات حضور مردم در بوستان ها و پارک های عمومی دخالت نمی کند. مردم بنا به سنت ها و علایق خود در درون محیط و ضوابط عمومی در بوستان ها حضور می یابند و اوقات فراغت خود را می گذرانند.  نسبت فرهنگ با قانون گذاری نیز دقیقا به همین معناست؛ همه مردم ایران ارزش های دینی را رعایت می کنند و به اصول و ضوابط کلی پایبند هستند چون فرهنگ آنها اسلامی و ایرانی است؛ پس قانون گذاری باید با نگاه حداقلی به فرهنگ انجام شود و قانون گذار از ورود به جزئیات خودداری کند. قوانین که حکم جهت گیری و ساماندهی کلی را  داشته باشد و از وضع قوانین جزئی خودداری شود.
5. یکی از مهم ترین دغدغه های قانون گذاری درک و تامین تاثیرگذاری نسبی برای وضع قانون است. اگر قانونی که وضع می شود به قدر نسبی مورد توجه قرار نگرفته و در عمل اجرائی نشود، کارکرد مجلس را به خوبی تحقق نمی دهد و به بیراهه خواهد رفت. در قانون گذاری برای عرصه فرهنگ باید به این مهم توجه جدی داشت، زیرا مخاطب قانون در بخش گسترده ای و به طور مستقیم عموم مردم هستند. فرهنگ عرصه سود و نفع مادی در درجه اول نیست. در نگاه نخست فرهنگ حوزه تبادلات و روابط انسانی محسوب می شود که مردم کالا و خدماتی را دریافت می کنند و بابت آن هزینه می کنند. وضع قانون در این حوزه نباید این تبادلات را به نحو گسترده نادیده بگیرد، بلکه باید نگاه اصلاحی و تغییر تدریجی به آنها داشته باشد و بهبود وضعیت فرهنگی را به طور کلان و در میان مدت و بلندمدت لحاظ کند. این نگاه اثربخشی قانون را بیشتر می کند و به جای ضمانت اجرای دستوری و رسمی اجرای قانون توسط خود مردم و شهروندان تضمین می شود.
6. فرهنگ از دیدگاه متخصصان فرهنگی و جامعه شناسی عرصه شکوفایی استعداد ها و بروز خلاقیت هاست. قانون گذاری در این حوزه باید به آگاهی و انتخاب آزادانه افراد امکان بدهد تا شکوفایی استعدادها و بروز خلاقیت اتفاق بیفتد. استعداد های پاک و ناب جوانان در حوزه فرهنگ بیشتر با تشویق و ایجاد انگیزه و رعایت حق انتخاب شکوفا می شوند. قانون در حوزه فرهنگ باید با محوریت تشویق باشد و به جای تحدید به تکثر و تنوع فرهنگی توجه کند.
7. تولید محتوا، کالا و خدمات فرهنگی نیازمند قانون گذاری در راستای تامین حقوق مولفان و رعایت مولفه های کپی رایت است. نابسامانی فعالیت های فرهنگی در بخشی از موضوع به رعایت نشدن حق مالکیت معنوی بازمی گردد.
                