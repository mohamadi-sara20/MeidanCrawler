سه‌شنبه ۱۹ تیر ۱۳۹۷
-----------------------------------------
حرف اول
-----------------------------------------
مدیریت حساس ماه های آینده
-----------------------------------------

                    با گذشت چند روز از اولین نشست کمیسیون مشترک برجام در سطح وزرای خارجه در قالب جدید 1+4 و بدون حضور آمریکا خروجی این نشست مهم با واکنش های متفاوتی روبه رو شده است.تفاسیر ضدو نقیضی نیز از سوی مراجع رسمی و همچنین رسانه ها در معرض افکار عمومی قرار داده شده است. با توجه به اینکه مهم ترین انتظار از این نشست محتوای «بسته پیشنهادی» اتحادیه برای حفظ برجام پس از خروج آمریکا بود، آقای روحانی یک روز قبل از این نشست در تماس تلفنی رهبران آلمان و انگلیس آن را «مایوس کننده» خواند. با این حال او در چهارمین جلسه شورای عالی هماهنگی اقتصادی بر «اراده سیاسی اروپا برای ادامه همکاری های اقتصادی با ایران» تاکید کرد و دکتر ظریف نیز از این اراده سخن گفت. بیانیه 10بندی نشست کمیسیون مشترک که از سوی خانم موگرینی قرائت شد، با وجود اینکه بیشتر حاوی کلیات تعهدات اروپا در برابر ایران است، در صورت برخورداری از برنامه اجرائی شفاف می تواند امیدواری درباره «بسته پیشنهادی» اتحادیه برای تضمین منافع ایران از برجام را بیشتر کند. با توجه به تاکید مذاکره کنندگان ایرانی درباره «اراده سیاسی اروپا» برای حفظ برجام شاید بتوان بیانیه خانم موگرینی را با بیانیه ژنو در مذاکرات هسته ای (برنامه عمل) مقایسه کرد با این تفاوت که هم اروپا و هم ایران به مسئله «زمان» واقف هستند و نمی توان فاصله زمانی بیانیه ژنو تا توافق وین را در این باره انتظار داشت. وزیر خارجه فرانسه با درک اهمیت این موضوع گفته است تا قبل از پایان ضرب الاجل ترامپ «بسته پیشنهادی اروپا» ارائه خواهد شد. از زمان اعلام خروج آمریکا از برجام دو موضوع «خواستن و توانستن» اروپا در حفظ برجام و تضمین برخورداری ایران از منافع توافق هسته ای در محافل سیاسی مورد بحث و مناقشه بوده است. تحولات دوماهه اخیر نمایانگر آن است که اروپا به دلایل مختلف خواستار حفظ توافق هسته ای است و از اراده سیاسی لازم برای تحقق آن برخوردار است.اختلاف نظر ها بیشتر معطوف بر توانایی اروپا در تحقق خواست سیاسی خود است. اگر واقع بین باشیم، در خوش بینانه ترین شکل ممکن توانایی 28 کشور اتحادیه و به ویژه سه کشور آلمان، فرانسه و انگلیس در تحقق منافع اقتصادی ایران در توافق هسته ای با توقعات ایران از برجام سنخیتی نداشته و در صورت تشدید فشارهای آمریکا و به ویژه حربه «تحریم های ثانویه» و اعمال آن بر شرکت های اروپایی، موجب کاهش این مقدار هم خواهد شد. اگر آنچه تاکنون درباره بسته پیشنهادی اروپا گفته شده و تضمین برداشت یک میلیون بشکه نفت، سرمایه گذاری تا سقف 10 میلیارد یورو و تعیین بانک سرمایه گذاری اروپا برای تضمین شرکت های سرمایه گذار در ایران مقرون به صحت باشد، در پرتو رفتارهای تحقیرآمیز ترامپ با شرکای اروپایی و همچنین جنگ تجاری آمریکا با چین و اروپا می توان گفت که تحقق اراده اروپایی در همین اندازه گام بلندی در مقابله ایران با تفوق طلبی و زیاده خواهی آمریکا در توافق هسته ای است. ضمن اینکه در صورت تحقق این هدف می توان از چین، هند و روسیه برای ایستادگی در مقابل جاه طلبی ترامپ توقع بیشتری داشت. روشن است که بسته پیشنهادی اروپا حتی در صورت مطلوب و مقبول بودن جایگزین آنچه ما از توافق هسته ای داشتیم، نخواهد شد؛ ولی سوال این است که گزینه های دیگر ایران چیست و در صورت انتخاب آن چه تبعاتی گریبان گیر کشور خواهد شد. محتمل ترین گزینه پیش رو چنانچه هنوز برخی از دلواپسان و مخالفان توافق هسته ای بر طبل آن می کوبند، خروج ایران از برجام است. نتیجه محتوم این گزینه بازگشت به دوره قبل از توافق، اتحاد مجدد اروپا و آمریکا درباره ایران، تشکیل اجماع جهانی، صدور قطع نامه های شورای امنیت سازمان ملل، انزوای سیاسی و بحران عمیق و شکننده اقتصادی و در یک کلام همان انتخاب مطلوب ترامپ، نتانیاهو و شاهزاده بن سلمان درباره ایران است. گزینه دیگر افزایش قدرت چانه زنی ایران با اروپا از طریق مطالعه دقیق رفتارهای کشورهای اتحادیه و مذاکرات دوجانبه با 28 کشور در کنار مذاکرات با اتحادیه است. با توجه به نگرانی های امنیتی اروپا در صورت شکست نهایی برجام با خروج ایران در کنار منافع اقتصادی قاره سبز، باید توجه داشت که هرگونه اشتباه محاسبه در این گزینه عواقب نامناسبی در پی خواهد داشت. رئیس جمهور در جریان سفر به سوئیس و اتریش درباره عواقب ممانعت از صدور نفت ایران سخنانی بر زبان راند. به نظرم مخاطبان سخن رئیس جمهور به خوبی پیام او را که سخنی به غایت دیپلماتیک و هوشمندانه بود، دریافت کردند. سخن روحانی انگشت گذاشتن بر مهم ترین نگرانی اروپا بدون توسل به زبان قهرآمیز و تهدید نظامی درباره بسته شدن تنگه هرمز بود. تفسیر این سخن و حساس کردن جهان چنانچه دیدیم، واکنش هایی را در بر داشت که سنخیتی با شرایط امروز ما برای عبور کم هزینه از بحران خروج آمریکا از برجام و تعمیق شکاف های اروپا و آمریکا در موضوع توافق هسته ای و جنگ اخیر تجاری برخاسته از رفتار جاه طلبانه ترامپ نداشت. مدیریت دوره حساس چند ماه آینده تا اجرائی شدن تهدید ترامپ، نیازمند تحلیل مشترک سایر دستگاه ها و قوا، دولت و جریان های سیاسی از شرایط پساخروج آمریکا از برجام و تصمیم ترامپ در شکست اراده ایران با تحمیل شرایط به شدت سخت و شکننده اقتصادی است. در این راستا وفاق جریان های سیاسی، کنارگذاشتن اختلافات سلیقه ای در سیاست داخلی و همچنین پیگیری مجدانه سیاست خارجی، تعامل با جهان و همسایگان، حفظ برجام در هر شرایط و تلاش برای استمرار حمایت اروپا از برجام در سیاست خارجی است.مطالبات ایران از قاره سبز باید منطقی و واقع بینانه با درنظرگرفتن مقدورات و توانمندی اتحادیه برای مقابله با هژمونی آمریکا در ذیل رفتارهای به شدت پیش بینی ناپذیر و تحقیرآمیز ترامپ باشد.
                