سه‌شنبه ۴ اردیبهشت ۱۳۹۷
-----------------------------------------
یادداشت
-----------------------------------------
مسئول موردنظر در دسترس نیست
-----------------------------------------

                    دانش و ابزارهای ارتباطات امروزه به عنوان حلقه اتصال میان شهروندان و مسئولان عمل می کنند؛ به طور مثال لازم است مسئولان و دستگاه های حاکمیتی برای برقراری ارتباط با شهروندان، سایت اطلاع رسانی [نه تبلیغی] ایجاد کنند و عملکرد روزانه خود را روی آن قرار دهند تا شهروندان بتوانند از فعالیت و عملکرد دستگاه ها آگاه شوند که این امر به صراحت در «قانون آزادی اطلاعات» و آیین نامه آن آورده شده است. اما نکته مغفول این است که آیا در نظام اطلاعاتی و ارتباطی برای برقراری ارتباط شهروندان به معنای عام با دستگاه ها و مسئولان نیز تمهید و تدارکی در نظر گرفته شده است [ارتباط از پایین به بالا]؟ به تعبیر دیگر اگر شهروندان و به خصوص متخصصان بخواهند در امور عمومی، نظر خود را به مسئولان و دستگاه های مرتبط برسانند، در نظام ارتباطی این سازمان ها چه سازوکاری وجود دارد؟ ساختار آن به چه شکل است؟ و چه میزان در تصمیم گیری مسئولان سازمان ها تاثیر گذار است؟ در سیره پیامبر و ائمه اطهار (ع) ملاحظه می شود که تمامی تصمیمات اجتماعی آنها بر اساس «تصمیم گیری مشارکتی» با مردم بوده است؛ به این معنا که یاران و شهروندان در مسجد جمع می شدند و سپس درباره موضوع موردنظر صحبت می کردند و نهایت تصمیم جمعی گرفته می شد که در برخی مواقع نیز مانند جنگ احد حتی برخلاف میل پیامبر نیز تصمیم گرفته شده است. این سنت پسندیده اسلامی و امروزه جهانی، در اصل ششم قانون اساسی جمهوری اسلامی ایران نیز آمده است که «امور کشور باید به اتکا به آرای عمومی اداره شود». به تعبیر یورگن هابرماس، تدوین قوانین، مقررات، دستورالعمل ها و... در حوزه حاکمیت باید برآمده از بطن و متن جامعه باشد؛ همان کاری که پیامبر (ص) انجام می داد و قانون اساسی نیز به آن اشاره دارد. اما جامعه امروز جامعه کوچک و با ارتباطات رودرروی زمان پیامبر نیست که حاکمان بتوانند با ارتباط چهره به چهره با آرا و نظرات شهروندان درباره تصمیمات آگاه شوند و در تصمیمات، نظرات شهروندان را اعمال کنند. بلکه در جامعه کنونی نظام ارتباطی منسجم، کارآمد و موثر در تصمیم گیری ها نیاز است تا مسئولان و دستگاه ها بتوانند از دانش و اندیشه تمامی شهروندان، چه در سطوح پایین و چه در سطوح بالا مانند استادان دانشگاه بهره مند شوند و این نظرات در اجرای امور نیز اعمال شود. بررسی تمامی قوانین و مقررات کشوری هیچ حکایتی از این نظام ارتباطی «پایین به بالا» یا همان شهروندان با مسئولان و دستگاه های رسمی ندارد و مشخص نیست که چرا تاکنون قانون گذاران تصور نکرده اند شهروندان نیز باید در امور اداره کشور مشارکت داشته باشند. همان طور که قانون آزادی اطلاعات برای ارتباط مسئولان با شهروندان تصویب شده است، باید «نظام ارتباطی شهروندان با مسئولان» نیز تدوین و تصویب می شد تا در نظام اسلامی، به پیروی از سیره پیامبر و قانون اساسی، مردم نیز بتوانند در تمامی امور جامعه مشارکت کنند. برای اثبات این کاستی، تمامی سایت های دستگاه ها بررسی شد که در این بین فقط نهاد ریاست جمهوری ساختاری کلی را در ظاهر تدوین کرده است که با مکاتبه در آن هیچ گونه بازخوردی دیده نشد و فلسفه آن نیز شکایت از دستگاه های زیرمجموعه دولت است و تصور اینکه کسی بتواند نظر خود را به رئیس جمهور، وزرا یا معاونان ایشان برساند، دیده نمی شود و در اصل نوعی نظام مخبری و شکایت از دستگاه ها محسوب می شود تا مشارکت در تصمیم گیری ها. سایت های مابقی دستگاه ها نیز به دو دسته تقسیم می شوند؛ الف، سازمان هایی که پس از گذاشتن پیام [آن هم بدون دسته بندی] شماره پیگیری می دهند که آن شماره نیز باید از سوی شهروندان پیگیری شود و این گونه نیست که دستگاه مربوطه در تماس با شهروند، پیگیر ارتباط باشد که با عنایت به «هزینه پیگیری» برای شهروند بی نتیجه می ماند.ب، دستگاه هایی که شماره پیگیری هم نمی دهند و هیچ کس مسئول دریافت و اعمال نظر شهروندان نیست. البته نباید از این نکته غافل شد که زمانی شهروندان می توانند در تصمیم گیری ها اظهار نظر کنند که تمامی تصمیم گیران، تصمیمات و اقدامات شفاف باشد و هیچ تصمیمی پشت درهای بسته یا مخفیانه نباشد؛ به تعبیر دیگر مقدمه ارتباط شهروندان با مسئولان تحقق صددرصدی قانون آزادی اطلاعات برای تمامی دستگاه ها و مسئولان است و در حال حاضر که خنثی ترین سازمان ها نیز گیت ورودی دارند و هیچ شهروندی نمی تواند بدون یک پروسه طولانی هماهنگی، از آن عبور کند و صدایش به فرد مسئولی برسد؛ بنابراین نمی توان از «قانون آزادی اطلاعات» و ایده آل تر «قانون ارتباط شهروندان با مسئولان» صحبت کرد. نتیجه نبودن سیستم ارتباط شهروندان با دستگاه ها و قوا، محقق نشدن اندیشه و تصمیمات بومی در اداره کشور است.به تعبیر هابرماس این اندیشه و خواست های شهروندان است که از حوزه خصوصی به حوزه عمومی آورده می شوند؛ در آنجا با نیازها، ارزش ها و هنجارهای جامعه، پردازش و منطبق می شوند و آن مواردی که نیاز به پشتوانه عملی دارند، در حاکمیت ها تبدیل به قانون، آیین نامه و دستورالعمل می شوند.زمانی که این فرایند ارتباطی پایین به بالا مخدوش و مسدود باشد، مسئولان مجبور می شوند برای امور خود با استفاده از گرته برداری و تقلید از قوانین، مقررات و برنامه های کشورهای دیگر و پیاده سازی آن در کشور خود، امورات کشور را سپری کنند که نتیجه آن نیز چیزی جز بلبشوی قوانین، مقررات و برنامه های کشوری نخواهد بود. در صورتی که اگر نظام ارتباطی از پایین به بالا در حاکمیت تدوین، تصویب و اجرا شود، مشارکت تمامی شهروندان در اداره کشور مهیا خواهد شد. این کاستی سیستم ارتباطی از پایین به بالا نیاز به ساختار ویژه ای دارد؛ به تعبیر دیگر خیلی از خواسته ها مربوط به عموم شهروندان است؛ به طور مثال اینکه شهروندان خواهان زندگی مفرح و شاد باشند، از حقوق شهروندی است. در سطحی بالاتر، کارشناسان حوزه های مختلف هستند که با توجه به اتحادیه های صنفی واقعی می توانند در اداره مفید و موثر کشور تاثیرگذار باشند و در نهایت دانشگاه ها و پژوهشگاه های [غیرفرمایشی] کشور است که قوه عاقله هر کشور محسوب می شوند و دستاوردهای آنها در اغلب مواقع، اموری حتمی و غیرقابل چشم پوشی است و بی توجهی به آن ها باعث رخوت و فترت کشور خواهد شد. به این ترتیب نظام ارتباطی چندلایه برای برقراری ارتباط شهروندان با حاکمیت باید تدوین و تصویب شود تا جامعه ایرانی نیز بتواند بر اساس مشارکت شهروندان خود اداره شود.
                