شنبه ۳۰ تیر ۱۳۹۷
-----------------------------------------
یادداشت
-----------------------------------------
رفتار مسئولانه در فضای مجازی
-----------------------------------------

                    حدود دو دهه پیش در دولت اصلاحات با تفکر حرکت در مسیر توسعه کشور، سرمایه گذاری حساب شده ای در حوزه فناوری اطلاعات و ارتباطات انجام شد. در آن مقطع سراسر ایران به شبکه ارتباطی متصل شد و شرکت های کوچک و بزرگی برای حضور در زیست بوم فاوا با حمایت دولت وقت شکل گرفت؛ چراکه تعداد محدودی از مدیران و کارشناسان، نیازهای عصر کنونی را پیش بینی می کردند. اکنون دسترسی هم وطنان در دورترین نقاط کشور به اینترنت پرسرعت و تجهیزات ارتباطی مهیا شده است و هر روز به صورت لحظه ای بر مصارف کاربران فضای مجازی افزوده می شود. از طرفی برخی دستگاه ها که رضایتی از در دسترس بودن این امکانات برای مردم نداشته و ندارند و آن را خطر جدی می دانند، در این سال ها از هیچ کارشکنی ای برای مانع تراشی بر سر استفاده از خدمات فاوا فروگذار نکردند. یک جست وجوی ساده نشان می دهد آنان که تا چندی قبل رسانه های مستقل را برنمی تابیدند، اکنون بیشترین هجمه را به فضای مجازی وارد می کنند. جالب اینجاست که این نهادها، گروه ها یا اشخاص خود بیشترین سرمایه گذاری یا درآمد را در فضای مجازی داشته اند؛ از خرید اپراتور های ارتباطی تا مشارکت در استارتاپ هایی که رشدی شایان توجه داشته اند تا دریافت مبالغ سنگین از کسب وکار های این حوزه برای تبلیغات در صداوسیما و دیگر کانال های ارتباطی! اما موضوع این یادداشت بحث بر سر چالش تحت فشاربودن فضای مجازی نیست؛ چراکه موضوعاتی از قبیل فیلترینگ، تبلیغات علیه این فضا در رسانه های عمومی به ویژه صداوسیما، برخورد با فعالان فضای مجازی، فشار برخی تریبون ها، اعلام انزجار از این فضا و... هر کدام می تواند در جای خود واکاوی شود. در این یاداشت بیشتر بر تاثیر این فضا در شرایط کنونی کشور برای به ثمررسیدن دو هدف اصلاح و توسعه تمرکز دارم.فضای مجازی می تواند به اصلاح رفتار تک تک افراد جامعه کمک شایانی کند. البته فرهنگ سازی نقشی اساسی دارد تا بتوان از این فضا به عنوان یک کانال ارتباطی مناسب بهره برد. مشخص است که نهادها و سازمان های متولی فرهنگ در این حوزه ضعیف عمل کرده اند و هرکدام نیز دیگری را مقصر می دانند.فضای مجازی با کمک به ایجاد اتاق های شیشه ای برای تمامی ایرانیان اعم از مسئولان، چهره ها و تاثیرگذاران، صنوف، فعالان سیاسی و... می تواند شرایطی را مهیا کند که هر شهروند پیش از اینکه به اقدامی دست بزند، خود را در این اتاق شیشه ای و در پیشگاه افکار عمومی قرار دهد و سپس آن اقدام را انجام دهد. به نظر می رسد برای افرادی که می خواهند در جامعه خود با آرامش و با سربلندی زندگی کنند، «اعتبار» صفت بسیار مهمی است. هر چقدر افراد سیاستمدار قدرتمند یا چهره تاثیرگذار و پرمخاطبی باشند، اگر دست به اقدامی بزنند که در برابر خواست عمومی قرار بگیرد، آنها آن اقدام را تحمل نکرده و اعتبار جمع شده برای آن فرد در نزد آنها به صفر نزدیک می شود.باز هم یک رصد و جست وجوی خیلی ساده نشان می دهد کسانی که فضای مجازی را برنمی تابند، همان هایی هستند که شفافیت در عملکرد را مناسب نمی دانند و به ناچار، فقط موارد حساب شده و از پیش تعیین شده را در معرض عموم قرار می دهند. آنان باید بدانند اقدام منفی علیه افکار عمومی، دیر یا زود آنان را در معرض واکنش های اجتماعی قرار داده و اعتبارشان دچار آسیب جدی می شود. باید تلاش کرد تک تک اعضای حاضر در فضا مجازی مانند روزنامه نگاری جست وجوگر، آگاه و منصف به فعالیت ادامه دهند. نباید اجازه داد همان ها که نگران بی اعتبارشدن در فضای شفاف و قانونمند مجازی هستند، با اخبار دروغین و ایجاد کمپین های منفی اجتماعی، منحرف کردن ذهن کاربران و متوقف کردن روند شفافیت را دنبال کنند. این اطمینان وجود دارد که از ورای توسعه کسب وکار های مبتنی بر فاوا و نقش آن در توسعه اشتغال و بهبود کسب وکار، این ابزار بخش بزرگی از اصلاحات فردی، اجتماعی، اقتصادی و سیاسی را به دنبال خواهد داشت و هر یک از ما به عنوان شهروندی مسئول، باید از آن نگهداری کنیم. در پایان این نکته قابل ملاحظه است که سعی کنیم اصلاحات رفتاری در فضای مجازی را هم در نظر داشته باشیم. اصلاحات به مفهوم تغییر در رویکردها و رفتار ها همیشه زنده است و موقعیت، زمان و مکان نمی شناسد.
                