دو‌شنبه ۷ خرداد ۱۳۹۷
-----------------------------------------
حرف اول
-----------------------------------------
چشم انداز همکاری نفتی ایران و اروپا
-----------------------------------------

                    صنعت نفت ایران با دیرینه ای نزدیک به 110 سال و گذر از فرازو فرودهای بسیار، بار دیگر با خروج آمریکا از برجام، دوره ای جدید از شرایط اقتصادی و توسعه ای را تجربه خواهد کرد. صنعت نفت ایران در سه سال گذشته و در دوره اجرای برجام، اگرچه توانست بسیاری از چالش ها و مخاطرات دوران تحریم را جبران کرده و در بالاترین سطح از فرصت ها و ظرفیت های برجام برای احیای دوباره استفاده کند، اما واقعیت این است که این صنعت برای رسیدن به یک شرایط با ثبات و قرار گرفتن در سطحی مناسب از توان رقابتی در عرصه بین المللی، نیاز به یک بازآرایی اقتصادی، فنی و مدیریتی داشت و دارد. برجام به خوبی این فرصت را فراهم کرد و دست اندرکاران صنعت نفت با درک اهمیت برجام و فرصت های آن، سیاست گذاری ها و برنامه ریزی های لازم برای این بازآرایی را با وجود همه محدودیت ها و چالش های سیاسی داخلی و خارجی آغاز کردند، اما به نظر می رسد این آغاز برای رسیدن به شرایط مطلوب و با توجه به چالش های سیاسی پیش رو، راهی طولانی، سخت و پرهزینه در پیش دارد. به طور طبیعی تحریم های احتمالی آمریکا، صنعت نفت ایران را با چالش هایی مواجه می کند، اما با توجه به اراده اتحادیه اروپا و کشورهای روسیه و چین به حفظ برجام و مقابله با سیاست های تحریمی آمریکا علیه ایران، به نظر نمی رسد شرایط تحریمی گذشته به لحاظ شدت و گستردگی برای صنعت نفت تکرار شود. قدرت مانور تحریم های آمریکا به طور مشخص، شرکت های بزرگ اروپایی و هر شرکتی را که با شرکت ها، بانک ها، بازارهای سهام و طرح های اقتصادی و خدماتی آمریکایی ارتباط دارد، تحت تاثیر قرار می دهد. طبیعتا این شرکت ها برای فرار از مجازات های احتمالی آمریکا، مجبور به ترک مناسبات اقتصادی خود با ایران هستند مگر اینکه ریسک همکاری اقتصادی با ایران را بپذیرند یا اینکه اقدامات تامینی و حمایتی احتمالی اتحادیه اروپایی، ریسک فعالیت اقتصادی آنها در ایران را در مقابل فشارها و مجازات های آمریکا پوشش دهد.به طور طبیعی و با لحاظ محدودیت های حقوقی و اقتصادی اتحادیه اروپایی و دولت های اروپایی در ایجاد گستره وسیع از اقدامات تامینی و حمایتی، فقط شرکت های متوسط و کوچک اروپایی می توانند در صورت تمایل همکاری خود را با ایران ادامه داده و از فشارها و مجازات های آمریکا مصون بمانند. البته اتحادیه اروپایی در تکمیل طرح های حمایتی خود از ایران، باید سازوکارهای تشویقی و ترغیبی مناسبی هم در پیش گیرد تا انگیزه لازم برای شرکت های اروپایی برای آغاز یا ادامه همکاری با ایران را افزایش دهد. مقدم بر این سازوکارها، متولیان اتحادیه اروپایی کار سخت همراه کردن دولت های 28گانه اروپا برای نقش آفرینی هماهنگ و موثر در این پروژه بزرگ را هم در پیش دارند. موفقیت اتحادیه اروپا در مدیریت خوب این پروژه، علاوه بر اینکه موجب تداوم همکاری دولت ها و شرکت های متوسط و کوچک اروپایی با ایران می شود، در عین حال پشتوانه خوبی برای دولت ها و شرکت های آسیایی به ویژه چینی، هندی، مالزیایی و کره ای برای ادامه همکاری با ایران می شود. به طور طبیعی صنعت نفت می تواند بیشترین بهره برداری را از این شرایط داشته باشد. این بهره برداری می تواند در حوزه هایی مانند خرید نفت از سوی شرکت های متوسط و کوچک، نقل و انتقال درآمدهای نفتی از سوی بانک های متوسط و کوچک، بیمه محصولات نفتی و نفت کش ها از سوی شرکت های متوسط اروپایی با نرخ بیمه ای منطقی و سرمایه گذاری شرکت های متوسط و کوچک در طرح های توسعه ای صنعت نفت صورت گیرد. در چنین شرایطی می توان به حفظ میزان کنونی صادرات نفت ایران به اروپا (700 هزار بشکه در روز) در کوتاه مدت یا حداکثر کاهش آن به 500 بشکه در میان مدت امیدوار بود. طبیعی است این شرایط نمی تواند پایدار باشد مگر اینکه اتحادیه اروپایی در این روند به سطحی از توانمندی سیاسی و اقتصادی برای تداوم رویارویی با آمریکا برسد یا اینکه انتخابات ریاست جمهوری آینده آمریکا زمینه تغییر هیئت حاکمه کنونی را فراهم کند یا ایران با غرب به توافقات جدیدی دست پیدا کند. در شرایط جدید یکی از انتظاراتی که ایران می تواند از اتحادیه اروپایی در مذاکرات آتی مربوط به حفظ برجام داشته باشد، در نظر گرفتن پوشش های ریسک فعالیت شرکت ها در صنایع نفت و گاز ایران است که باید به صورت جدی و مشخص دنبال شود.
                