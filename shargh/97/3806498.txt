دو‌شنبه ۲۶‌شهریور ۱۳۹۷
-----------------------------------------
حرف اول
-----------------------------------------
پرهیز از تحریف عاشورا
-----------------------------------------

                    عاشورا به عنوان یک حادثه در جهان اسلام و در گفتمان شیعی، پس از شکل گیری و استقرار آن در فرهنگ شیعی، با رویکردهای متفاوت و نگرش های گوناگونی مواجه شد که پاره ای از آنها سودی برای این واقعه نداشته اند و در برخی موارد نیز زمینه ساز آسیب های چندی شده اند. عاشورا دو ساحت دارد؛ ساحت اندیشه و تفکر و ساحت احساس و عاطفه که هریک همراهان و ره آوردهایی همراه خود داشته است. توجه به این دو ساحت نه تنها ضروری است، بلکه آنچه می تواند عاشورا را جاودانه کند، توزیع دقیق و صحیح سهم هریک از این دو ساحت در این واقعه است. سوگمندانه باید گفت در هر برهه تاریخی که یک ساحت عاشورا کم رنگ شده و ساحتی دیگر سهمی غیرواقعی پیدا کرده است، آسیب های جبران ناپذیری از آن طریق دامنگیر جامعه شیعی و این واقعه شده است. در سال های اخیر و در فضای جوامع شیعی، قرائتی از عاشورا حاکمیت یافته و غلبه پیدا کرده است که از آن می توان به قرائت تراژیک از عاشورا یاد کرد؛ قرائتی که بر احساس، عاطفه و نگاه غمگنانه، آن هم با رویکرد «غم برای غم» یا «غم در خدمت غم» استوار است. این قرائت از عاشورا معلول عواملی است و پیامدهایی دارد که در ادامه به اجمال به برخی از آنها اشاره خواهد شد. قرائت تراژیک از آنجا که بر «احساس برای احساس» استوار است و قدرت جذب عواطف عموم جامعه را دارد، به ویژه در جوامعی که دچار انواع ضعف ها و نارسایی های فرهنگی، اجتماعی و اقتصادی هستند، به راحتی می تواند نفوذ عمومی پیدا کرده و به یک نرم اجتماعی تبدیل شود. این ظرفیت جریان سازی عمومی و راهبری پوپولیستی می تواند این رویکرد به عاشورا و به دنبال آن خود عاشورا را به آسیبی جدی مبتلا کند که از آن می توان به تلاش حداکثری در تولید جعل یاد کرد. اولا، همراه کردن عموم مردم با تمام سلایق و ظرفیت ها از یک سو و ثانیا، محدودیت عناصر تشکیل دهنده این واقعه از سوی دیگر، راهی را به جز جعل برای عده ای باقی نمی گذارد. نگاهی به پاره ای از متن ها و قالب های مداحی گری در این دو دهه از یک سو و شیوه ها و مطالب برخی واعظان بیانگر این مسئله است. نگاهی گذرا بر متن های تولیدی برخی مداحان و خطابه های بعضی خطیبان و همچنین قالب های به کار گرفته شده در مداحی ها که گاه برای فرار، از آن با نام «زبان حال» یا «چنین گفته اند» یاد می کنند، به خوبی ظرفیت وسیع این قرائت را نشان می دهد. یکی دیگر از پیامدهای جدی این قرائت، ظرفیت سازی برای سودجویی های عصری است. شاخص این گونه سودجویی ها بهره گیری های سیاسی از این واقعه سترگ است. در این نگاه به عاشورا، چون اصالت پیام ها و بیان های عاشورا مقهور و مغلوب نگاه سودجویانه است، بنابراین گاه صحنه هایی شکل می گیرد که هیچ تناسبی با این واقعه ندارد. اینکه در میانه عزاداری ناگهان مداح یا خطیبی سخنگوی یک حزب سیاسی می شود و عاشورا و خالقان آن را چنان تقلیل می دهد که گویا تمام آن حادثه برای پیروزی فلان اندیشه سیاسی شکل گرفته و همه آن شهیدان، شهید راه فلان گرایش سیاسی اند، نشان روشنی از این سودجویی های عصری است. دستگاه های مسئول و متولیان امر وعظ و مداحی هنوز تا دیر نشده است، باید تدبیری بیندیشند تا بیش از این اصالت عاشورا از یک سو و عشق و علاقه مردم به این واقعه از سوی دیگر، دستخوش این گونه قرائت ها و آسیب ها نشود
                