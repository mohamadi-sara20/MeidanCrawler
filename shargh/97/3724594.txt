پنج‌شنبه ۱۶ فروردین ۱۳۹۷
-----------------------------------------
حرف اول
-----------------------------------------
بحران آب و امنیت غذایی
-----------------------------------------

                    بحران خشک سالی و آسیب های هشداردهنده درباره ذخایر زیرزمینی آب، بخش عمده ای از خبرها و تحلیل های رسانه ای را در سال های اخیر به خود اختصاص داده است. آیا عزم ملی و سیاست های کلان اجرائی برای رویارویی با این بحران نیز به همین نسبت مهیا شده است؟ به نظر می رسد هنوز آماده باش عمومی درخصوص کاهش این بحران رخ نداده است. در سال های آغازین جنگ تحمیلی با وجود غافلگیری نظام نوپای جمهوری اسلامی، انسجام مقابله با آن از جنس متفاوتی با واکنش های بحران زدایی حال حاضر بود. در آن ایام تمام دستگاه های اجرائی و نیز عرصه های مختلف مردمی حول دفاع در برابر متجاوزان سازمان دهی شده بودند. آیا ابعاد و پس لرزه های این خشک سالی دامنه دار که ظرفیت های موجود را مانند موریانه از درون نابود می کند، کمتر از آن جنگ تحمیلی است؟ بدون تردید شرایطی که اکنون سپری می کنیم، پیچیده تر از آن دوران است. اگر آن زمان سیما و سیره متجاوز و دشمن آشکار بود، اما اکنون هیولای خشک سالی زیر پوست روزمرگی و غفلت ما خانه گزیده است. حجم سفرهای نوروزی داخلی یا خارجی در تعطیلات نوروزی اخیر نشان می دهد کماکان ضرورت بسیج همگانی به خوبی حس نشده است و بسیاری از ما در طبقات بالای کشتی و بی دغدغه از طبقات زیرین هنوز در روال عادی زندگی به سر می بریم. مردم و دستگاه های مدیریتی باید بپذیرند اینک بحران در خانه همه ما سکنی گزیده است. خانه هایی که با کشیدن حصار بر گرد خود اما خرج از دیگران جدا نمی کند. از جمله متغیرهایی که برای مدیریت این بحران در دست مردم و مسئولان قرار دارد، توسعه فرهنگ و روش های صرفه جویی و همچنین کنترل شمار منابع مصرف است. بسیاری از قوانین اکولوژیکی از جمله قانون بازده نزولی (میچرلیخ) و قانون بشکه (بلاک من) و... بر این نکته دلالت دارند که میزان رشد و افزایش در هر فرایند توسعه ای به افزایش کمترین نهاده های ضروری بستگی دارد. به عنوان مثال اگر برای تولید یک محصول به کود، بذر مناسب، آب کافی و... نیاز باشد اما بین این نهاده ها، آب کمتر از میزان موردنیاز در دسترس باشد، تنها امکان افزایش محصول در گام نخست با تامین آب کافی صورت می گیرد. در این رابطه افزایش نهاده هایی مانند کود، بذر و... مادامی که نیاز آبی برطرف نشود، نه تنها نقش مثبت ندارد چه بسا تاثیر منفی هم بر عملکردها بگذارد.به نظر می رسد در شرایط حاضر نیز برای تحقق هر برنامه توسعه پایدار در کشور، نهاده آب، اساسی ترین نقش را ایفا می کند. سرانه مصرف غیرمستقیم آب سه هزارو 200 و سرانه مستقیم آن حدود صد است که با احتساب 81 میلیون نفر جمعیت، جمعا نیاز آبی کشور درحال حاضر 267 میلیارد مترمکعب در سال برآورد می شود. تقریبا یک سوم از سرانه فوق به صورت آب مجازی و از طریق واردات وارد کشور می شود. بنابراین اگر فرض شود با استفاده کامل از شیوه های نوین آبیاری تحت فشار، حداکثر 20 درصد از سرانه مصرف داخلی کاهش یابد، باز هم مجموع سرانه مستقیم و غیرمستقیم مصرف آب به هزارو 750 و در کل کشور به 142 میلیارد مترمکعب می رسد. در چنین برآورد فرضی مطلوبی، باز هم سالانه حدود 20 میلیارد مترمکعب نسبت به میزان آب تجدیدپذیر و آن هم با عنایت به آمار درازمدت کسری خواهیم داشت. در خلال حداقل دو دهه گذشته این تراز منفی را چاه های با یا بدون مجوز از ذخایر زیرزمینی و به طور بی جبران ستانده اند. با این توضیح اکنون بخش کشاورزی در برابر دو مطالبه پارادوکسیکال قرار دارد. از یک طرف تلاش به سمت راهبرد امنیت غذایی از بخش کشاورزی مطالبه می شود و از طرفی دیگر برای نجات ذخایر باقی مانده آب، از بخش کشاورزی توقع کاستن از سطح کشت و میزان تولید را دارند. به نظر می رسد برای کاهش این تناقضات باید به موازات افزایش بازده آبیاری، به کاهش جمعیت و منابع مصرف متناسب با حداکثر 120 میلیارد مترمکعب آب نیز چشم دوخت. اما اگر چشم بر افزایش منابع مصرف بسته اما از سویی از بخش کشاورزی انتظار دستیابی به امنیت غذایی را داشته باشیم به نوعی پارادوکس دچار می شویم. در چنین تناقضی این بخش حیاتی ناگزیر می شود که همواره به عنوان مسئول تامین غذای جامعه در سلب اتهام هدردادن منابع آب از خود دفاع کند. البته باور داریم با توجه به اولویت «امنیت غذایی» در سیاست های کلان نظام، تاکید بر افزایش جمعیت انسانی تنها به شرط تحقق توسعه پایدار مورد حمایت قرار می گیرد.
                