یک‌شنبه ۳۰ اردیبهشت ۱۳۹۷
-----------------------------------------
حرف اول
-----------------------------------------
احضار همواره مصدق
-----------------------------------------

                    سرمقاله آقای احمد غلامی، سردبیر روزنامه «شرق» در 22 اردیبهشت با عنوان «احضار دوباره مصدق» که به روحانی پیشنهاد داده بود برای پیروزی در دیپلماسی مستظهر به پشتیبانی مردم باشد، چنان که مصدق کرد؛ با این سوال آقای فریدون مجلسی مواجه شد که کدام مصدق؟ «منظور مصدقی است که نتوانست قرارداد نفت را به سرانجام برساند و به قرضه ملی و چاپ اسکناس و «اقتصاد بدون نفت» متوسل شد تا با فداکاری مردمی که مستظهر به حمایت آنان بود، با فقر شرافتمندانه بسازند و مقاومت کنند، تا چه شود؟» (روزنامه شرق، 23 اردیبهشت). پیش تر نیز آقای موسی غنی نژاد در مصاحبه با روزنامه «شرق» (27 اسفند 96) گفته بود: «تحولات بعدی ایران، به ویژه جنبه های منفی اقتصادی آن، یعنی اقتصاد بسته، خودکفا و ضددنیای خارج، همه تا حدود زیادی ریشه در جریان ملی کردن صنعت نفت دارد». در راس منتقدان کارنامه «اقتصاد بدون نفت» عصر ملی شدن نفت، آقای کامران موید دادخواه، استاد اقتصاد دانشگاه نورت ایسترن آمریکا، قرار دارد که در مقاله ای با اشاره به نبود سرمایه گذاری دولتی در دوره مصدق و کاهش سرمایه گذاری بخش خصوصی به دلیل «محیط ناامن و نااطمینانی که به ویژه با قدرت گرفتن توده ای ها ایجاد شده بود»، مدعی است «از یک سو تورم و از سوی دیگر نبود رشد و بی کاری دستاورد حکومت دکتر مصدق بود». تفاسیری از این دست، اقتصاد عصر مصدق را تیره و تباه و حاصل آن را به تعبیر آقای مجلسی «فقر شرافتمندانه مردم» تلقی می کند که علت العلل مشکلات همان ملی شدن صنعت نفت بود و ناتوانی مجری آن در توافق نفتی با غرب. پیش از ملی شدن صنعت نفت، برنامه هفت ساله توسعه اقتصادی (1335-1328) تدوین شده بود که بر توسعه روستا ها و تقویت زیربنای اقتصادی- اجتماعی از طریق پروژ ه های کم هزینه تاکید می کرد. 37 درصد بودجه این برنامه از طریق درآمد نفت و 31 درصد آن از طریق وام بانک جهانی پیش بینی شده بود (مصدق و نبرد قدرت در ایران، همایون کاتوزیان). آقای مویددادخواه مقاله ای دارد درباره اقتصاد دوره مصدق که گویای حقایقی است که تصویر شفافی از کارنامه آن دولت ارائه می دهد (ترجمه شده در سایت تاریخ ایرانی، اسفند 1392). او در این مقاله با استناد به گمرک ایران تاکید می کند از سال 1330 تا 1332، با وجود نداشتن صادرات نفتی، رقم مجموع صادرات از مجموع واردات بیشتر شد.حجم صادرات غیرنفتی از 194 تن در سال 1329 به 444 تن در سال 1332 رسید. دادخواه اشاره کرده که تورم بلافاصله بعد از رسیدن مصدق به مقام نخست وزیری شروع شد که ارتباطی به سیاست های او نداشت و دلیل آن افزایش نقدینگی یک سال پیش از دولت او بود. علاوه بر آن از سال 1330، حجم سرمایه گذاری به شدت افت کرد؛ سال 1331 وضعیت معکوس شد و رقم واقعی ناخالص سرمایه گذاری کمابیش رسید به همان سطح سال 1329. اما سال 1332 سرمایه گذاری افت شدیدی داشت و سال 1333، با وجود کودتا و رفع خطر حزب توده، رقم واقعی سرمایه گذاری کماکان در همان سطح سال 1332 باقی ماند. سوال این است که اگر کاهش سرمایه گذاری به دلیل «قدرت گرفتن توده ای ها» بود؛ پس چطور در سال بعد از کودتا جهش مثبتی رخ نداد؟ این چه نوع «اقتصاد بسته» یا «تن دادن به تحریم» است که حتی آمار هم گواهی می دهد در سال های 1330 تا 1332، ارزش صوری صادرات غیرنفتی 41 درصد اما ارزش واقعی اش 18 درصد بالا رفت. اگر مراد منتقدان نطق مصدق در سوم آذر 1330 در مجلس شورای ملی است که گفت: «ما باید در زندگی خود صرفه جویی کنیم و چندی با عسرت و سختی روبه رو شویم»، این گفتار ناظر به شرایط ویژه ای بود که تحریم های خارجی بر اقتصاد داخلی تحمیل می کرد؛ وگرنه آن برنامه اقتصادی که مصدق در ابتدای کار دولت خود به مجلس پیشنهاد داد، اتفاقا «اقتصاد با نفت» بود و تصریح شده بود که دولت عواید حاصل از ملی کردن نفت را به تقویت بنیه اقتصادی کشور و فراهم کردن موجبات رفاه و آسایش عموم تخصیص خواهد داد (مصدق، سال های مبارزه و مقاومت، جلد دوم، غلامرضا نجاتی). این در شرایطی است که موجودی نقد خزانه داری کل در روز اول تشکیل دولت مصدق (12 اردیبهشت 1330) معادل 52 میلیون ریال و موجودی نقد سازمان برنامه دو هزارو 800 ریال بود و جالب اینکه یکی از مدیران ارشد شرکت نفت ایران و انگلیس به مصدق گفته بود اگر دولت توانست یک ماه مملکت را بدون عایدات نفت اداره کند و به کار ادامه دهد، آن وقت باید قبول کنیم که صنعت نفت را ملی کرده است. دولت مصدق توانست دو سال بدون کمک خارجی موعود و عواید نفت مملکت را اداره کند و روز 28 مرداد 1332 که دولت مصدق بر اثر کودتا سقوط کرد، حدود 800 میلیون ریال نقد و هزارو 200 میلیون ریال مطالبات و جنس موجودی داشت. پیش فرض منتقدان این است که تحریم های نفتی در دوره مصدق خودخواسته بود، نه تحمیلی؛ درحالی که مصدق برای شکستن تحریم ها فروش نفت به ایتالیایی ها را پی گرفت که بریتانیا حتی آن را هم برنتافت. دولت مصدق با ژاپن هم برای فروش نفت به توافق رسید، آرژانتین و چین نیز دیگر مشتریان ایران بودند. البته به همان نسبت که این همانی مصدق با هر چهره سیاسی معاصر، روحانی یا ظریف، راهگشا نخواهد بود، تجربه های تاریخی 28 ماه دولت مصدق، در تقلای توافق و خروج از تحریم، با تکیه بر عنصر اعتماد عمومی به نهاد دولت می تواند چاره ساز امروز و فردا باشد؛ اما آیا مصدق چنان که آقای مجلسی می گوید، فقط مستظهر به حمایت مردم تهران بود؟ آن کشاورز شاهرودی که 9هزارو 700 ریال اندوخته سال های قبل خود را صرف خرید اوراق قرضه ملی کرد؛ یا حاج محمدجعفر کازرونی، صنعتگر اصفهانی که یک میلیون تومان اوراق قرضه خرید یا آبادانی ها که بعد از تهران گوی سبقت را در همراهی با این ابتکار اقتصادی دولت مصدق ربودند، چطور دیده نمی شوند؟ همان گونه که دولتمردان ایرانی روی دیوار بی اعتمادی با آمریکا عکس کودتای 28 مرداد را قاب می کنند و آمریکایی ها نیز در مرور پیشینه روابط شان با ایران همواره به نقش این کشور در سقوط مصدق اشاره می کنند، تاریخ نیز همواره و نه دوباره، مصدق را احضار می کند! احضار پاکدستی سیاسی و اخلاقی و مالی در عصر کشف فسادهای بزرگ، احضار استقلال طلبی و آزادی خواهی در دوره امنیت ستایی آزادی گریز و احضار اعتماد مردم به رئیس دولت شان در زمانه یاس و ناامیدی روشنفکران و جامعه از انتخاب شان. مصدق همواره در حال احضار به دنیای باقی است.
                