پنج‌شنبه ۳ خرداد ۱۳۹۷
-----------------------------------------
type_unknown
-----------------------------------------
انحصار ارزی بانک ها شکست
-----------------------------------------

                    گروه اقتصاد: بانک مرکزی به صرافی ها مجوز داد تا به شکل جدی وارد چرخه نقل و انتقالات سامانه نیما شوند. از هفته پایانی فروردین سال جاری که خرید و فروش ارز در بازار آزاد کاملا ممنوع شد، صرافی ها از معاملات ارزی حذف شدند، اما حالا با اصلاحاتی که بانک مرکزی در بخش نامه خود انجام داده است، این امکان فراهم شده که صرافی های مجاز هم جزء گزینه های واردکنندگان و صادرکنندگان برای نقل و انتقال ارز خود باشند. بانک مرکزی در بخش نامه ای که روز گذشته صادر کرد، مواردی را درباره سیاست های جدید ارزی این بانک تبیین کرد. در این بخش نامه آمده است:1 - بانک عامل باید نسبت به اخذ تعهد ورود کالا از واردکننده (مشتری) مطابق تبصره 4 بند «ی» بخش اول مجموعه مقررات ارزی و ثبت آن در پرتال ارزی (سامانه تامین ارز) اقدام کند.2 - مسئولیت خرید ارز، به غیر از مواردی که بانک عامل تعهد پرداخت ارز به ذی نفع (فروشنده) را دارد، بر عهده واردکننده (مشتری) خواهد بود و واردکننده باید با مراجعه به سامانه جامع تجارت راسا اقدام به تامین ارز از سامانه نیما کند.3 - بانک عامل در مواردی که تعهد پرداخت ارز به ذی نفع (فروشنده) را دارد، می تواند از طریق سامانه تامین ارز اقدام به خرید ارز از سامانه نیما کند.4 - در مواردی که واردکننده راسا اقدام به تامین ارز از سامانه نیما می کند، مبنای عمل بانک عامل (در تشکیل پرونده، اخذ کارمزد و هزینه های...) روش برات بدون تعهد خواهد بود.5 - کلیه مقررات مربوط به تعهدات ارزی (تعهد ارائه پروانه گمرکی) درخصوص ثبت سفارش هایی که از طریق سامانه نیما تامین ارز می شوند نیز برقرار خواهد بود.در واقع بندی که صرافی ها را به نقل وانتقالات ارزی بازگردانده، بند دوم این بخش نامه است که به نوعی انحصار فعالیت در سامانه نیما را از بانک ها گرفته است. اگرچه پیش از این صرافی ها می توانستند از طریق سامانه واسط به سامانه نیما وارد شده و فعالیت کنند، اما بانک ها عامل اصلی این کار بودند و واردکنندگان و صادرکنندگان نیز نمی توانستند صرافی ای غیر از صرافی بانک ها را انتخاب کنند و تصمیم گیری در این زمینه به بانک ها سپرده شده بود. بنابر این تغییر، از این پس هنگامی که متقاضیان ارز وارد سامانه می شوند، زمانی که قصد انتخاب عامل دریافت ارز خود را دارند، می توانند بین گزینه های موجود یعنی بانک ها و صرافی های مجاز حاضر در سامانه نیما، گزینه مناسب خود را انتخاب کنند. این آزادی عمل به متقاضیان این امکان را خواهد داد که امور جاری خود را راحت تر انجام دهند، اما در مقابل این مسئله نیز برای آنان وجود خواهد داشت که وقتی بانک صرافی خود را برای تامین ارز معرفی می کند، نسبت به پرداخت ارز نیز متعهد خواهد بود، اما اگر صرافی غیربانکی برای این کار انتخاب شود تعهدی نیز در این رابطه وجود نخواهد داشت. باگ های نرم افزاری، نیما را کند کرددر این بین اگرچه سامانه نیما به دلیل حساسیت ویژه سیاست های جدید ارزی کشور از ابعاد مختلف چندان قابل مخالفت علنی نیست، اما منتقدانی هم هستند که نه فلسفه وجودی این سامانه، بلکه عملکرد آن را نقد می کنند. برخی منتقدان زمان طولانی فرایند تامین ارز با این سامانه را (که نزدیک به یک ماه طول می کشد) از نقاط ضعف آن می دانند و برخی دیگر به کلی عملکرد آن را زیر سوال برده اند و از ناتوانی این سامانه در انجام فرایندها گله می کنند. علیزاده، نایب رئیس اتاق بازرگانی ایران و آلمان، در گفت وگو با قانون از باقی ماندن بسیاری از کالاهای تجار در گمرکات کشور به دلیل ضعف این سامانه سخن گفته است. در مقابل برخی مسئولان و نمایندگان مجلس، سامانه نیما را گامی مطمئن و لازم برای کنترل منابع ارزی کشور دانسته اند و از آن حمایت کرده اند. در این بین یک منبع آگاه در وزارت صنعت، معدن و تجارت به «شرق» گفت درحال حاضر از لحاظ تامین منابع ارزی مشکلی در کشور وجود ندارد، بلکه آنچه باعث کندشدن فعل و انفعالات می شود، باگ های نرم افزاری و اختلالات فنی سامانه نیما است که مشکلاتی را به وجود آورده است. اگر پیش از این بانک ها تلاش می کردند هرطور که شده با سامانه نیما کار کنند و مشکلاتش را پشت درهای بسته با مسئولان در میان بگذارند، حالا که صرافی ها هم کاربران فعال این سامانه خواهند بود، احتمالا بیشتر درباره این نواقص خواهیم شنید و چه بسا این خود، به معضلی تازه برای مدیران این سامانه تبدیل شود. کانون صرافان: حمایت می کنیمسعید مجتهدی، رئیس کانون صرافان ایرانیان، در گفت وگو با خبرگزاری رسمی دولت (ایرنا) گفته است: سامانه نیما به ابتکار بانک مرکزی با هدف تک نرخی و کنترل ورود و خروج ارز طراحی و اجرا شده و کار بسیار مهمی برای مدیریت منابع ارزی کشور است. از آنجا که این نظام جدید با سرعت اجرائی شد، به بازنگری و رفع نقاط ضعف نیاز دارد تا مشکلات در هنگام اجرای کار شناسایی و رفع شوند. مجتهدی درباره نقش صرافی ها در این سیاست جدید ارزی گفته است: در روش جدید جای خالی صرافی ها در نظام ارزی مشهود بود؛ بنابراین با درخواست کانون، بازنگری هایی انجام شد و با تمهیدات اندیشیده شده، اکنون مشتریان صرافی ها می توانند تقاضای ارزی خود را در بستر نیما با صرافی های مورد نظرشان انجام دهند و دیگر مشکلات گذشته وجود ندارد. به گفته مجتهدی پیش از این، واردکنندگان کالا پس از ثبت سفارش برای تهیه ارز به بانک ها ارجاع داده می شدند، اما اکنون می توانند صرافی موردنظر خود را برای عملیات ارزی انتخاب کنند. در مقابل صادرکنندگان نیز این امکان را یافته اند که ارز حاصل از صادرات خود را از طریق منتخب خود به داخل کشور منتقل کنند. رئیس کانون صرافان در گفت وگو با رسانه دولت حمایت خود را از این تصمیم بانک مرکزی اعلام کرده است. خانزاده، از فعالان باسابقه بازار ارز، درباره این تصمیم به «شرق» می گوید: تا آنجا که مطلع هستم این تصمیم مجوزی برای صرافی ها خواهد بود تا در حد همان عملیاتی که بانک ها انجام می دادند عمل کنند و در واقع صرافان اجازه خواهند داشت برای سفارش های تجار از سامانه نیما استفاده کنند که همان شرایط و ضوابط مانند انجام ثبت سفارش و تخصیص سهمیه ارزی و... را خواهد داشت؛ بنابراین انجام عملیات هایی مانند خرید و فروش اسکناس و مانند این همچنان متوقف خواهد ماند.
                