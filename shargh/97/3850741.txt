دو‌شنبه ۳ دی ۱۳۹۷
-----------------------------------------
یادداشت
-----------------------------------------
وقتی مشکل به فرصت تبدیل می شود
-----------------------------------------

                    کتاب «پسر دیرآموز من» نوشته مهوش کیان ارثی روزنامه نگار، تجربیات ارزشمند یک مادر تحصیل کرده در برخورد با شرایط متفاوت فرزند خود است. نویسنده در قالب مرور خاطرات دوران رشد پسر خود، در حیطه خاطره گویی محدود نمی ماند و به واسطه نگاه آگاهانه اش، به زبانی روان و قابل درک برای هر مادر و پدری که در شرایط مشابه قرار دارند، مواجهه خود با شرایط پیچیده پیش رویش را در قالب انتقال تجربه بازگو می کند. 
کتاب «پسر دیرآموز من» سند باارزشی از یک تجربه عینی و تلاشی سی وچندساله است که کمبودها و نداشته های آموزشی و پرورشی را برای این طیف از بچه های جامعه به روشنی پیش رو می گذارد و نشان می دهد که اگر اراده جدی برای توجه به نیازهای کودکان درگیر با مشکلات خاص وجود داشته باشد، می توان با راهکارهایی در جهت توانمندسازی، از تبدیل شدن آنها به جمعیت رانده شده و منزوی جلوگیری کرد. 
شخصا با خواندن کتاب «پسر دیرآموز من» یقین آوردم که ارزش این کتاب محدود به طیف مخاطب خاص خود نیست. 
از سال های دور به دلیل دوستی با مهوش و پیروز کلانتری، همکار فیلم سازم و نزدیکی سن بچه هایمان، پویا و باران، دورادور در جریان تلاش آن دو به عنوان پدر و مادری آگاه و متوجه نسبت به پرورش پویا بوده ام. شرایط دشوار آنها برای پیداکردن راه حل هایی خاص برای پرورش پویا را درک می کنم، ولی از آنجا که در همه این سال ها ذره ای گلایه، خستگی و شکایت از هیچ یک از آنها ندیدم و نشنیدم، با خواندن این کتاب از خودم و خودمان شرم کردم. از نق نق هایی که مدام در موقعیت هایی به مراتب کم اهمیت تر و از سر شکایت از بداقبالی و کم شانسی ورد زبانمان است و از اینکه در رویارویی با کوچک ترین وضعیتی که روال به ظاهر طبیعی زندگی مان را به هم می ریزد، تعادلمان را از دست می دهیم و راه خود و روال زندگی مان را گم می کنیم. 
مهوش در این کتاب به تجربه هایی اشاره می کند که شخصا در مقاطعی شاهدش بوده و دیده ام که در رویارویی با یک سیستم آموزشی ناکارآمد که هیچ جایگاه آموزشی و پرورشی برای افراد متفاوت ندارد، چطور او و پیروز با تلاشی طاقت فرسا برای پیداکردن راه حل های خاص، توانستند شرایطی حداقلی برای توانمندسازی پویا و دیگر بچه هایی که مشکل مشترک داشتند، فراهم کنند. آنها در کنار خانواده های هم موقعیت خود، دو انجمن خاص بچه های دیرآموز تاسیس کردند و حل مسائل خود را به مشارکت گذاشتند. 
کتاب «پسر دیرآموز من» جدا از تجربیات و خاطرات یک مادر درباره پسر دیرآموز خود، درسی الهام بخش از درک یک زن آگاه نسبت به شرایط زندگی شخصی و اجتماعی اش است که حالا در کنار پویای 34ساله اش به کاری بزرگ دست زده است. او با انتشار این کتاب تمام انرژی و تمرکز خود را بر آگاهی بخشی و انتقال تجربه به دیگر مادران گذاشته است. هدف ارزشمند مهوش کیان ارثی را مصداق کامل گفته توران میرهادی عزیز می دانم: مصیبت های بزرگ را باید به کارهای بزرگ تبدیل کرد. 
او معتقد است با برقراری ارتباط با دیگر مادرانی که مشکل مشترک با او دارند، می تواند اندوخته ها و تجارب علمی و عملی اش را با آنها به گفت وگو بگذارد و از این راه، خود انرژی تازه و مضاعفی برای ادامه راهش به دست آورد. این انرژی ستایش آمیز داوطلبانه باید توسط سازمان ها و ارگان های مرتبط با جمعیت کودکان دیرآموز و نیز دانشگاه ها و به خصوص سازمان بهزیستی مورد اقبال و استفاده قرار گیرد و از آنها انتظار می رود مسیر انتقال تجارب این مادر و خوانده شدن هرچه بیشتر این کتاب را باز کنند. مهوش داوطلب است در هر جای کشور که به کسب تجربه های او نیاز دارند، حضور پیدا کند. چنین امکان و ارتباطی که برای یک تشکیلات اداری می تواند مستلزم هزینه و برنامه ریزی زمان بر باشد، با کار حداقلی دراختیارگذاشتن یک سالن و خبررسانی مطلوب برای انتقال این تجربه عملی است. بی شک این حرکت مهوش کیان ارثی و همراهی پیروز کلانتری با او، در راه فراهم کردن زندگی بهتر برای پویای نازنین، باارزش ترین اثر خلق شده از این دو دوست فرهیخته به عنوان روزنامه نگار و فیلم ساز است. 
کتاب «پسر دیرآموز من» تالیف مهوش کیان ارثی در انتشارات دانشگاه علوم بهزیستی و توانبخشی منتشر شده است. 
                