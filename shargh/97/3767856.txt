شنبه ۱۶ تیر ۱۳۹۷
-----------------------------------------
یادداشت
-----------------------------------------
راه پاسخ گویی
-----------------------------------------

                    دشواربودن سال 97، موضوعی قابل پیش بینی بود که پس از انتخابات سال گذشته از سوی کارشناسان و تحلیلگران اقتصادی به آن اشاره شد و نشانه های رفتار انتظاری هم در جامعه دیده می شد. بااین حال برنامه شفاف اقتصادی و حتی سیاسی و اجتماعی برای جلوگیری از وقوع شرایط نگران کننده در دولت دوازدهم دیده نشد. با آغاز ریاست جمهوری ترامپ، احتمال سنگ اندازی در مسیر برجام، بسیار افزایش یافت و مشخص بود وقتی پایه اصلی شکل گیری برجام، ازمیان برداشتن محدودیت های اقتصادی بود، به نتیجه نرسیدن آن به این مشکلات دامن می زد و بروز نوعی ناامیدی و نگرانی، دور از ذهن نبود. نگارنده معتقد است نمی توان فقط دولت را در این بین مقصر دانست اما اگر تصمیم و اراده ای برای حل بحران اقتصادی در کشور با درنظرگرفتن واقعیت های موجود بازار ایجاد نشود، دولت در حل مشکلات فعلی ناکام می ماند. دیوان سالاری موجود در کشور، همه بخش ها را دربر گرفته و دستگاه های مختلف را برای حل مسائل دچار نوعی کم توانی کرده است. تیم اقتصادی دولت ناهماهنگ عمل می کند و در بخش برنامه ریزی ضعف های جدی دارد. وزرای اقتصاد، صمت، رئیس کل بانک مرکزی و رئیس سازمان برنامه، به عنوان یک ید واحد عمل نمی کنند و حتی در برخی موارد، تصور اشتباهی درباره معضلات اقتصادی ایران دارند که نیاز به ترمیم آنها را جدی تر می کند. گلوگاه اصلی تحولات، سازمان برنامه و بودجه است که به نوعی نخ تسبیح تیم اقتصادی دولت به شمار می رود. در دوران اصلاحات، حساسیت رئیس جمهور بر عملکرد این سازمان باعث شده بود از چهره هایی مانند محمدعلی نجفی، محمدرضا عارف، ستاری فر و برادران شرکا، بهره بگیرد که هر یک، اقدامات اساسی در این بخش را دنبال کردند و کانون اصلی تحقق توسعه ملی، سازمان مدیریت و برنامه ریزی وقت بود. اگر مدیری کاردان و شایسته در حوزه توسعه اقتصاد و برنامه ریزی وارد شود، می توان با هماهنگی او، سایر بخش های اقتصادی دولت را نیز متحول کرد. اگرچه میانگین دولت دوم روحانی بهتر از دولت اول است اما نبود انسجام همچنان در کابینه مشهود است.بودجه 97 موجب ایجاد شفافیت در کلیت و ردیف های آن شد و مردم برای اولین بار بر ساختار بودجه و نهادهای دریافت کننده بودجه متمرکز شدند. از سوی دیگر بخش درخور توجهی از درآمد کشور که مالیات مردم این مملکت است، در جاهایی صرف می شده که هیچ اثر و خاصیت وجودی برای توسعه و پیشرفت مردم نداشته است اما در کنار اینها، همچنان بی ارتباط بودن بودجه با شرایط بسیار دشوار پیش روی کشور، در بهترین حالت ضعف تیم اقتصادی دولت را به رخ کشید. با وجود آنچه گفته شد، نکته مهم این است که درحال حاضر نارضایتی هایی وجود دارد اما نباید اعتراضات را محدود به مسائل اقتصادی دانست چراکه اقتصاد هیچ گاه جدای از مسائل دیگر نیست. حوزه های مختلف شبیه حلقه های زنجیر به یکدیگر متصل شده اند و حرکت یکی، حرکت دیگر حلقه ها را به دنبال خواهد داشت. وقتی سخن از مسائل اقتصادی از جمله توسعه بازار، رونق اقتصادی، بهبود فضای کسب وکار و... می شود، همه بخش ها از جمله بخش خصوصی، بخش دولتی، خصولتی و نهادهای عمومی و حاکمیتی در آن دخیل هستند. این بخش های خصولتی و فعالیت برخی دستگاه ها در اقتصاد ناشی از یک فکر سیاسی است که در کنار دولت و جامعه مدنی فعال شدند. همچنین در مورد اقتصاد ایران و شرایط مختلف زیست محیطی، انرژی و... باید این نکته را با شفافیت به مردم گفت که هیچ چیز به سرعت بهبود پیدا نمی کند؛ رشد اقتصادی و توسعه، زمان بر است. درعین حال می توان مطالبات سیاسی، فرهنگی و اجتماعی مردم را دید و شنید و در این بخش ها می توان با هم گرایی و درک درست از نیازهای بحق جامعه، همه ارکان کشور را به سوی نوعی هم گرایی برای حل مشکل سوق داد. بازگشت کارشناسان و مدیران توانمند، بخشی از مشکلات را برطرف خواهد کرد. همچنین مطالبات صنفی و گروه هایی مانند زنان در ورزش، فرهنگ و سیاست باید تا حد امکان پاسخ داده شود. اینها می تواند فضای مثبتی ایجاد کند که با تعمیق رابطه دولت-ملت، مردم برای همکاری اقتصادی پیش قدم شوند. فراموش نکنیم انتخاباتی مانند مجلس ششم، حتما می تواند به بهبود کارآمدی مجموعه نظام کمک کند. برای پاسخ گویی به مشکلات موجود نیاز به جمع بندی رسیدن همه ارکان کشور روی علت ها و نه معلول ها و رسیدن به یک راهبرد مشترک برای رفع آنها است.
                