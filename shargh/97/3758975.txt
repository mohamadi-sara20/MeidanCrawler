سه‌شنبه ۲۹ خرداد ۱۳۹۷
-----------------------------------------
یادداشت
-----------------------------------------
سازمان ثبت اسناد و املاک در مسیر تحول
-----------------------------------------

                    ثبت املاک سابقه ای طولانی دارد. در ایران به دستور انوشیروان، ثبت معاملات نزد قضات و در دفاتر آنان انجام می شد. در عهد صفویه مرجعی به نام دیوان خانه تاسیس شد و نخستین بار در زمان ناصرالدین شاه قاجار، فرمانی صادر شد که اداره ای تشکیل و مرجع ثبت اسناد شود. پس از استقرار مشروطه، قانونی تحت عنوان قانون ثبت اسناد در 139 ماده تصویب شد که طبق آن، اداره ثبت اسناد، مرکب از دایره ثبت اسناد و دفاتر راکد کل در حوزه های محاکم ابتدایی و وزارت عدلیه تاسیس شود. قانون ثبت اسناد و املاک در 126 ماده در تاریخ 21 فروردین 1302 به تصویب رسید و در سال 1352 قانون تبدیل اداره کل ثبت اسناد و املاک به سازمان ثبت اسناد و املاک کشور تصویب شد.جایگاه و وظایف سازمان ثبت اسناد و املاکسازمان ثبت اسناد و املاک کشور، سازمانی فراگیر و گسترده است و همه مردم با خدمات این سازمان ارتباط دارند. این سازمان یکی از سازمان های حاکمیتی و وابسته به قوه قضائیه است که ماموریت ها و مسئولیت های فراوانی بر عهده دارد که مهم ترین آنها بحث ثبت اراضی و املاک است. ثبت قراردادها و معاملات در دفترخانه های اسناد رسمی، ثبت وقایع ازدواج و طلاق در دفاتر ازدواج و طلاق، ثبت شرکت ها و موسسات در امور اسناد و ثبت مالکیت های معنوی ازجمله ثبت اختراعات، علائم تجاری و نشانه های جغرافیایی از ماموریت های سازمان ثبت اسناد و املاک کشور است.صدها میلیون سابقه از سوابق ثبتی و معاملات و قراردادها در سازمان ثبت اسناد و املاک کشور تجمیع شده و یکی از ماموریت ها و راهبردهای این سازمان در سال های گذشته، اصلاح فرایندها و تغییر شیوه های کار از سنتی به نوین و استفاده از فناوری های جدید بوده است.سازمان ثبت؛ تحول اداری و خدمات انجام شدهدر حوزه تحول اداری، سازمان ثبت از جمله دستگاه های پیشرو در بین ادارات کشور و شاید از معدود دستگاه هایی باشد که تحول اداری عظیمی در آن اتفاق افتاده است. هم اکنون تمامی فعالیت های سازمان ثبت اسناد و املاک به صورت الکترونیکی انجام می شود که همین امر بسیاری از مشکلات و معضلات این سازمان در مسیر خدمت رسانی به مردم را رفع کرده است. در سال های گذشته، تحولات بسیار زیادی در این سازمان اتفاق افتاده و فقط در سال 1396 مجموعه سازمان ثبت اسناد در بخش های مختلف بیش از 70 میلیون خدمت به مردم ارائه داده است. برای نمونه در گذشته مشکلات فراوانی برای اجرای طرح کاداستر در کشور وجود داشت که خوشبختانه با استقرار شبکه ماهواره ای و نقشه برداری در مجموعه سازمان ثبت، تمهید و استقرار 144 ایستگاه ماهواره ای در سراسر کشور و همچنین مستقرشدن شبکه های تحدید حدود اراضی و املاک، این مشکلات تا حد بسیار زیادی برطرف شده است.ایجاد این شبکه، زیرساختی بسیار عظیم و مهم در کشور برای سازمان ثبت اسناد و بسیاری از بخش هایی که در آینده می توانند از این خدمات استفاده کنند، خواهد بود. هم اکنون در لحظه، مختصات اراضی و املاک و حدود مالکیت ها در مختصات جهانی با خطای کمتر از سه سانتی متر تهیه می شود که این مهم نقش بزرگی در اجرای کاداستر و صدور اسناد مالکیت در سیستم کاداستر ایفا می کند. همین موضوع، مانع از طرح بسیاری از دعاوی و ایجاد نزاع ها در جامعه می شود.از جمله دیگر تحولات سازمان که در پی اجرای قانون جامع کاداستر انجام شد، حذف دفاتر املاک در ادارات ثبت بوده است. دفتر املاک در سازمان ثبت رکن اصلی بود و به استناد ماده 22 قانون ثبت، دولت، مالکیت کسی را به رسمیت می شناسد که مشخصاتش در دفتر املاک باشد و بر این اساس تبدیل این دفاتر به دفاتر الکترونیک، بسیار حساس، مهم و اساسی بوده است. در این راستا در سال 1395 با ایجاد زیرساخت و تهیه نرم افزارهای لازم، این دفاتر حذف و به دفاتر الکترونیکی ارتقا پیدا کردند.اکنون سازمان ثبت اسناد و املاک کشور ثبت و ضبط سوابق را به صورت الکترونیک انجام می دهد که این اقدام پیشگیری از جعل و افزودن بر دقت و سرعت در کارها را در پی داشته است. همچنین یکی از اقدامات تحولی بسیار مهم دیگر در سازمان ثبت، حذف دفتر سردفتر در دفترخانه های اسناد رسمی بود که با حذف این دفاتر، اشتباهات، جعل ها، مشکلات ناشی از آتش سوزی ها و مسائلی از این دست نیز حذف شد و امروز این کار به صورت الکترونیکی انجام می شود که انجام آن گامی ارزشمند در جهت اصلاح امور مردم بوده است.نگهداری و ثبت و ضبط دفاتر گواهی امضا در دفترخانه ها نیز مشکلات و گرفتاری های عظیمی را در کشور ایجاد کرده بود و سالانه حدود پنج میلیون گواهی امضا در دفترخانه ها به ثبت می رسید. به حکم قانون، این دفتر هم در اجرای قانون جامع کاداستر حذف شد که این کار نیز از اقدامات اساسی و ملی در کشور محسوب شده و تحقق آن، هزینه های زیادی را کاهش داده است.آرشیو الکترونیکی نزدیک به 300 میلیون برگ از پرونده های ثبت املاک از اقدامات مهم دیگر انجام شده در سال های اخیر بوده و هم اکنون افراد می توانند با ملاحظه فایل الکترونیک، کارهایشان را انجام دهند. هم اکنون حدود 98 درصد از عرصه شهرها تحت سیستم کاداستر قرار گرفته است، هیچ سند مالکیتی به شکل سنتی صادر نمی شود و سوابق آن در سیستم کاداستر کشور تثبیت شده است. در حال حاضر بیش از 90 درصد از مجموعه خدمات سازمان ثبت در سیستم الکترونیک، خدمات رسانی و بخش زیادی از این خدمات رسانی ها به شکل پیامک از طریق تلفن همراه به مردم گزارش می شود. سیستم های الکترونیک امروز این امکان را ایجاد کرده که تحلیل دقیقی از مجموعه اطلاعات ثبتی در کشور داشته باشیم.علل طلاق، میزان و طبقه بندی مهریه ها، ماندگاری زندگی مشترک بین زوجین و رده های سنی ازدواج و طلاق و مسائلی از این دست نیز در حال حاضر به راحتی قابل محاسبه است که در گذشته امکان چنین کاری در سیستم سنتی وجود نداشت. در گذشته مراجعان برای دریافت یک خدمت باید حداقل سه مرحله به طور متوسط به مراکز مربوطه مراجعه می کردند که امروز در بسیاری از خدمت رسانی ها کار تسهیل شده و رفت وآمدهای مکرر کاهش پیدا کرده است.احراز هویت ها در حال حاضر به شکل برخط و پاسخ گویی به مردم تسریع شده و استفاده از بانک ها و پاسخ گویی به مراجع مختلف بسیار کم هزینه شده است.
                