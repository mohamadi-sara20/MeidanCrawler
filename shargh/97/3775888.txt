دو‌شنبه ۱ مرداد ۱۳۹۷
-----------------------------------------
یادداشت
-----------------------------------------
پیشنهاد روسیه، واکنش احتمالی اوپک
-----------------------------------------

                    وزیر انرژی روسیه اخیرا از تاسیس سازمانی جدید در بازار نفت با مشارکت روسیه و اوپک در آینده نزدیک خبر داده است. اگرچه جزئیات این پیشنهاد منتشر نشده اما طرح چنین پیشنهادی از سوی روسیه و واکنش احتمالی اوپک و اعضای آن به این پیشنهاد، می تواند بحث های زیادی را ایجاد کند. اینکه روس ها به دنبال رسیدن به جایگاهی قدرتمند و تعیین کننده در بازار نفت هستند، مسئله ای بدیهی است. مسکو مدت هاست با رهبری پوتین، استراتژی احیای موقعیت و جایگاه جهانی گذشته روسیه را دنبال می کند. برای رسیدن به این جایگاه نیز سیاست ها و اقدامات یک جابنه ای را با تکیه بر قدرت سیاسی، نظامی و اقتصادی در پیش گرفته است که نمونه آن الحاق شبه جزیره کریمه و حضور فعال در سوریه است. مسکو در کنار این اقدامات یک جانبه، سیاست بهره گیری از سازوکارها و فرصت های بین المللی را نیز برای ارتقای جایگاه خود دنبال می کند که نمونه آن ایجاد و تقویت بریکس، سازمان شانگهای و دیگر ترتیبات منطقه ای و جهانی است. یکی از حوزه های مورد نظر مقام های مسکو در این راستا، بازار انرژی و به ویژه بازار نفت است. در بازار گاز روس ها دهه های متمادی است که به دلیل جایگاه برتر در تولید و صادرات گاز به ویژه به اروپا دست برتر داشته و از این منظر قدرت مانور بالایی در عرصه معادلات سیاسی و اقتصادی جهانی دارند. مسکو قصد دارد این جایگاه برتر را در عرصه بازار نفت نیز داشته باشد و به قدرت تاثیرگذار برتر فراتر از ظرفیت واقعی ذخایر، تولید و صادرات نفت خود برسد. در واقع روس ها قصد دارند از قدرت سیاسی و اقتصادی خود برای رسیدن به جایگاهی برتر در بازار نفت استفاده کنند و کنترل بخش زیادی از بازار نفت را در اختیار بگیرند. در این راستا، از دو سال پیش مسکو سیاست همکاری با اوپک را در چارچوب کاهش تولید نفت و کمک به افزایش قیمت ها در پیش گرفت. آنها در کنار بهره ای که از این همکاری در حوزه افزایش درآمدهای نفت خود داشتند، سیاست پنهان اثبات نقش روسیه در ایجاد انسجام و هماهنگی بین کشورهای تولیدکننده نفت به ویژه سازمان اوپک را نیز دنبال می کردند. ضمن اینکه هدف دیگر آنها بهره برداری از اوپک برای اهداف خاص بود. به هرحال یکی از برندگان بزرگ همکاری روسیه با اوپک، روس ها بوده و هستند. آنها توانستند بخش اعظم اهداف خود را محقق کنند. درحال حاضر آنها یک پای مهم و تعیین کننده بازار نفت در چارچوب توافق کاهش تولید نفت هستند. در واقع حضورداشتن یا نداشتن آنها در این توافق می تواند معادلات بازار نفت را دچار تغییرات جدی کند. اما روس ها به این سطح از تاثیرگذاری راضی نیستند.اوپکی ها ضمن اینکه از عضویت روسیه در این سازمان با توجه به ماجراجویی های آن استقبال نمی کنند، به تشکیل سازمانی جدید در موازات اوپک و احتمالا رقیب اوپک نیز روی خوش نشان نمی دهند. ایجاد سازمانی جدید در بازار نفت به معنای کاهش جایگاه و موقعیت اوپک و به حاشیه رفتن آن است. اگر ترتیبات جدید مورد نظر روسیه صرفا در حد ایجاد بستری برای همکاری با اوپک باشد، می تواند با استقبال مواجه شود اما اگر این ترتیبات در راستای ایجاد سازمانی جدید باشد، با مقاومت اوپک مواجه می شود.مقاومت اوپک البته مانع از عزم روس ها نمی شود. در نهایت شاید در آینده نه چندان دور مقاومت روسیه برای ایجاد ترتیباتی جدید در بازار، الزامات سیاسی، اقتصادی و فنی بازار نفت و منافع سیاسی و اقتصادی کشورهای عمده تولیدکننده نفت، آنها را وادار به جایگزینی اوپک با سازمانی جدید، با اعضا و سازوکارهای دیگر کند.
                