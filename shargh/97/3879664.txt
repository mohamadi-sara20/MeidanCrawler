پنج‌شنبه ۱۶ اسفند ۱۳۹۷
-----------------------------------------
بازتاب
-----------------------------------------
جنجالی که با «شرق» شروع شد
-----------------------------------------

                    چند روزی است که نشریات و خبرگزاری های اصلی کشور به موج سواری روی مصاحبه شماره چهارم «الفبا» با عباس معروفی، نویسنده و روزنامه نگار ایرانی مقیم آلمان، مشغول شده اند؛ اینکه همه رسانه ها این طور با شوق و ذوق کودکانه، آستین ها را بالا زده و با رویکردی فرهنگی به صحنه آرایی در یک نمایش سیاسی اشتغال پیدا کرده اند، خود جای تعجب دارد! البته لطف داشته اند و برای امانت داری اسمی هم از الفبا برده اند که ای کاش نمی بردند و به جای آن، متن کامل مصاحبه را بازنشر می کردند؛ متنی که گویای همه حقایق بود، نه بخشی از آن. متن کامل
20 صفحه است که در وبگاه الفبا، نسخه چاپی و نسخه الکترونیکی فیدیبو در دسترس همگان قرار دارد. در آن مصاحبه، عباس معروفی با صداقت تمام خاطراتش را از کودکی تاکنون بیان کرده است، اما بخشی که نویسنده «شرق» برای هدایت خبر به سمت وسویی خاص بهره برده، چیزی حدود یک صفحه از آن درباره مواجهه او در سال 70 با ابراهیم رئیسی به عنوان دادستان تهران است. آنچه موجب سوء برداشت شده، نه دست کاری مصاحبه که برش دادن و رتوش کردن آن است؛ عملی که در اصطلاح روزنامه نگاری به آن نیوزجکینگ یا موج سواری می گویند. انتخاب زمان برای بازنشر، آن هم دو سال پس از انتشار نسخه اصلی و درست در روزهایی که سکانداری ریاست قوه قضائیه برای سید ابراهیم رئیسی مطرح می شود نیز گویای همین نکته است. برای توضیح بیشتر شاید بد نباشد مثالی ذکر شود: فرض کنید شخصی از زندان آزاد شده و در بیان خاطراتش از سختی های زندان می گوید و در کنار این، نقل می کند عدسی های صبحانه خوشمزه بود. یک بازی رسانه ای می تواند با استفاده از جمله دوم، زندان را بهتر از منزل شخصی تصویر کند.
راستی و روایت مبتنی بر حقیقت، همان چیزی است که می توان از نویسندگان و هنرمندان آموخت؛ شاید برای بسیاری از روزنامه نگاران و مسئولان فرهنگی و سیاسی کشور لازم باشد که به جای قربانی کردن حقیقت، از نویسندگان ما بیاموزند که فقط گوهر راستی انسان را نجات می دهد. حافظه تاریخی ملت ایران همیشه راستی ها را ثبت کرده و هیچ گاه با این موج ها منحرف نشده است؛ این جنجال نیز بدون تردید به زودی فراموش خواهد شد. آنچه می ماند و بر ادبیات و فرهنگ این سرزمین تاثیر می گذارد، مصاحبه کامل الفبا با عباس معروفی و جملات و کلام شیوای اوست؛ چون تمام حقیقت است، نه یک کلمه کمتر و نه یک کلمه بیشتر.
درباره «پس از توقیف گردون»
شهاب الدین طباطبایی
برادر فرهیخته ام، احمد راهداری عزیز، مدیرمسئول سابق سایت الفبا، توضیحاتی درباره یادداشت «پس از توقیف گردون» که هفته گذشته در «شرق» منتشر شد، نوشته اند. لازم است از ایشان بابت مطالعه و توجه به یادداشت تشکر کنم، این روزها کم پیدا می شوند آدم هایی که مطلبی را کامل و دقیق بخوانند و زیاد پیدا می شوند آدم هایی که از همان ابتدای خواندن ذهنشان مشغول کاویدن نیت نویسنده است. و اما پاسخم به توضیح ایشان:
یکم) از آنجا که در یادداشت مذکور تلاش کرده ام قضاوتی از جانب خود نداشته باشم و در مجموع نیز سعی می کنم از به کاربردن صفاتی که از نسبت درستش با موصوف مطمئن نیستم اجتناب کنم، اجازه می خواهم درباره قضاوت هایی که در یادداشت توضیحی آمده است، حساسیت به خرج دهم. طرح صفت «شوق و ذوق کودکانه»، آن هم برای «همه رسانه ها» که مشغول «صحنه آرایی در نمایش سیاسی» شده اند، کمی عجیب است؛ اینها ادبیاتی است که قرار بوده ما در گفت وگو و بحث حتی با مخالفانمان هم دچارش نشویم. 
دوم) امانت داری و ذکر منبع وظیفه حرفه ای رسانه است و هیچ لطفی محسوب نمی شود. همان طور که در ابتدای آن یادداشت گفته شده بخشی از مصاحبه ایشان با چهارمین شماره الفبا و نه همه آن آورده شده، معنای دیگرش این است که مخاطب بداند با تمام خاطره سروکار ندارد و برای خواندن و پیگیری دقیق تر ماجرا می تواند به منبع مذکور مراجعه کند. خوانندگان محترم و مخصوصا آقای راهداری خوب می دانند که انتشار 20 صفحه خاطره در یک یادداشت نهایتا 500 کلمه ای کار غیرممکنی است. البته همان طور که اشاره کرده اند حتما در این یادداشت و هر نوشته دیگری نویسنده دنبال هدف و هدایت ماجرا به سمت موضوع مشخص شده ای است و بهترین حالت آن است که قضاوت را بر عهده خواننده بگذاریم. 
سوم) انتخاب زمان بازنشر خاطره نیز دقیقا بر اساس موضوع روز، یعنی انتخاب آقای رئیسی به عنوان رئیس جدید قوه قضائیه بود و هدف نگاه به مواجهه رئیس آینده دستگاه قضا با اهل قلم و رسانه و کتاب. 
آن قسمت از مصاحبه که منتشر شده است، برخلاف نظر محترم برادرم، روتوش نشده و برش نخورده است، اتفاقا اگر بخش های پس و پیش مصاحبه آقای معروفی با سایت الفبا را می آوردم ممکن بود سوءبرداشت نسبت به شخصیت های دیگری که در روند انتشار مجله گردون و حتی کار ایشان مشکل ایجاد کرده اند، پیش بیاید. اگر انتشار متن کامل با لحاظ همه امکانات و محدودیت های فضای روزنامه امکان پذیر می شد، برخلاف آنچه ایشان اشاره کرده اند، اتفاقا معلوم می شد که آقای رئیسی در مقایسه با مابقی مقامات مورد اشاره در مصاحبه، بهترین برخورد را داشته اند. به این بهانه از مخاطبان عزیزی که هنوز متن کامل مصاحبه آقای عباس معروفی با سایت الفبا را نخوانده اند می خواهم آن را کامل بخوانند تا بدانند در مصاحبه به سنگ اندازی ها و برخوردهای نامناسب چه کسانی اشاره شده است.تا آنجا که توانسته ام کوشیده ام به هر پدیده جدیدی از نگاه مثبت و بدون سوءظن بپردازم، حداقل دستاوردش این است که کمتر ناامید می شوم.  خدایا چنان کن سرانجام کار /تو خشنود باشی و ما رستگار
                