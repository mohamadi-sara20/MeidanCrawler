پنج‌شنبه ۵ مهر ۱۳۹۷
-----------------------------------------
سرمقاله
-----------------------------------------
ریشه را نخشکانیم
-----------------------------------------

                    امضای توافق نامه برجام لازم بود و موفقیتی درخور توجه برای دیپلماسی ایران به همراه آورد، اما از آن انتظار حل همه مسائل کشور را نداشتیم. سفر ریاست جمهور محترم به نیویورک برای حضور در سازمان ملل نیز امری لازم و ضروری بود. سخنرانی دکتر روحانی و بازتاب های آن ثابت کرد حضور در مجامع بین الملل بی گمان نتایج مثبتی برای کشورمان دربر دارد. در عین حال نباید انتظار داشت این سفر بتواند همه مسائل موجود در کشور را حل وفصل کند. در قرآن کریم آمده خداوند حضرت یونس علیه السلام را آزمایش کرد؛ یونس(ع) با تحمل سختی ها از آزمون سربلند بیرون آمد. آزمون های خداوند سخت است و گذر موفقیت آمیز از آن، توحید، صبر، پایداری و توکل می خواهد. به همین دلیل، مؤمنان نوعا در دعاهای خود از خداوند می خواهند آنان را محل آزمون قرار ندهد. برخی سؤال می کنند چه می شود که بسیاری از افراد غیرموحد یا لاابالی که هرگز عبادت خداوند را انجام نداده  اند، به سختی ها دچار نمی شوند، اما برخی مؤمنان دائم العباده و موحد دچار ابتلائات مختلف می شوند. در پاسخ می گویند چنین افرادی؛ یعنی مؤمنان، آزمایش می شوند تا خداوند معلوم کند چه کسانی در ایمان خود و پابرجابودن بر ادعای خود صادق  هستند. 
پس پیروزی انقلاب، جمهوری اسلامی صرف نظر از بیانات مسئولان و علاقه مندان که در جای خود شایان بحث و ارتباط است، منویات خود را برای آینده کشور و مردم در قانون اساسی منعکس کرد که با رای 98درصدی مردم به تصویب رسید.علاوه بر آن، در چشم انداز 1404 هرآنچه را که در قانون اساسی به اشاره ذکر شده بود، برای یک مقطع زمانی؛ یعنی برای سال 1404، بسته بندی و اولویت بندی کرده و به همه مسئولان ابلاغ کرد. اگر کسی ادعا کند جمهوری اسلامی به هیچ یک از ایده آل های قانون اساسی و سند چشم انداز نرسیده، یقینا سخنی نابجا گفته است. در چهار دهه گذشته، گشایش هایی در بسیاری از امور اقتصادی و اجتماعی ایجاد شده، اما راه و روش زودبازده ولی ناپایدار بر طریق دیربازده، اما پایدار به وجهی عمدتا ناآگاهانه ترجیح داده شده است.امروز مسئله آب، زیستگاه انسانی و کشاورزی در راس امور است.مردم ما آماده مقابله با واقعیت ها هستند. فراموش نکنیم به قول رهبر انقلاب، کشور بدون کار جهادی به سامان نمی رسد و اینک باید به وزارت جهاد کشاورزی کمک کرد تا جهادگونه به مقابله با مشکل کم آبی برخیزد و کشاورزی در سراشیبی را به سربالایی رهنمود کند. این بیان که وزیر محترم جهاد کشاورزی می فرماید سالانه 300 هزار هکتار زمین کشاورزی به سامانه های نوین آبیاری مجهز می شود (که اگر و مگر هم دارد)، خود فاجعه است و ممکن است آن قدر زمین های کشاورزی خشک شود که نیازی به سامانه جدید آبیاری نباشد. در سیاست خارجی، عملکردها در سال های گذشته از یک سو موجب تقویت وجود جمهوری اسلامی در خارج و وزنه درخور  توجه سیاسی شده و از سویی دشمنان ما با درک ماهیت وجود جمهوری اسلامی، به ناحق از سر ستیز برخاسته  اند. مواضع و روش های طرفین سرانجام به توافق نامه برجام منجر شد. صرف نظر از برخی محدودیت های پیش بینی شده برای کشورمان در زمینه انرژی اتمی، در حقیقیت یک پیروزی بزرگ برای سیاست خارجی کشورمان بود که در آن حداقل برخی حقوق حقه ملت ما مورد تایید و اقرار قدرت های بزرگ جهانی قرار گرفت. مشکل اینجا بود که هم امضاکنندگان و موافقان برجام و هم مخالفان آن در داخل ایران گمان یا وانمود می کردند که با امضای برجام همه مسائل کشور حل وفصل می شود. البته یکی از مشکلات اصلی ایران، معضلات موجود در اقتصاد سیاسی کشور است که مانع رشد اقتصادی کشور می شود. اما اقتصاد سیاسی تنها مسئله نیست و بسیاری از ساختارهای فکری، مالی، اداری و اجرائی ما دچار مشکلات است. ازجمله امروز مخالفان دولت به مسئله عدم پیش بینی دولت در مقابله با تهدیدهای اجرا شده توسط ترامپ اشکال وارد می کنند و دولت را به بی تدبیری در مقابله با تهاجم سیاسی اقتصادی ترامپ متهم می کنند. باید به منتقدان یادآور شد دولت حسب قانون بودجه مصوب مجلس حدود 340 هزار میلیارد تومان باید پرداخت داشته باشد؛ والا از پرداخت حقوق کارکنان، یارانه، مستمری بازنشستگان و سایر هزینه های جاری درمی ماند. از یک سو این  بار بزرگ بر دوش دولت است و دولت ناچار است آن را از محل فروش ارز، سکه، واردات، گمرکات، ارزش افزوده و مالیات بر درآمد و فروش اموال ثابت کسب کند. این بار بر دولت سنگینی می کند، به علاوه اینکه همگی از ارتقای سطح معیشت کارمندان و مردم سخن می گویند و از دولت توقع دارند زندگی مردم را بهتر بسازد. از سویی دولت همچنان یارانه سوخت، برق، آب می دهد و درآمدهایش قابل حصول نیست. همین عیب جویان که از یک سو فریاد بهترشدن وضع مردم، ارزانی، افزایش حقوق کارگران، افزایش حقوق کارکنان، افزایش یارانه پرداختی مردم را می دهند، با برجام و ادامه آن با اروپاییان مخالف اند و معتقد به سیاستی رادیکال در خارج کشور هستند. به این مسئله توجه نمی کنند که با خروج آمریکا از برجام و مرحله اول تحریم ها، خرید نفت کره جنوبی و فرانسه از ایران به صفر رسیده و روسیه نیز با کمال گشاده دستی قول جبران کمبود نفت ایران در بازارها را به آمریکا داده است. باید به آنها گفت ایران به رئیس جمهور نظامی نیازی ندارد اما به یک هم صدایی بین ارگان های مختلف و سپردن کار به کاردانان و حمایت از آنها نیاز دارد؛ نه آنکه اگر فردی چون وزیر خارجه در مقابل بیگانگان سینه سپر کند و با تمام وجود پیش برود، آنگاه پشت او را خالی کنیم و در رسانه ها از او موجودی منفعل بسازیم. هرچند تاریخ خود حکم می کند و امروز هم درباره کسانی که گاه به خیانت متهم شده  اند، قضاوت خود را دارد اما گاه بسیار دیر می شود. هم صدایی در حکومت و تشریح واقعیت برای مردم و ارائه راه حل مشخص و امیدوارکردن مردم به انجام آن یک ضرورت است؛ در این صورت است که نهال امید در دل مردم برای خود و فرزندان و نوادگان آنها بارور می شود. برای همه مشکلات اعم از داخلی و زیست محیطی یا خارجی باید برنامه ویژه طراحی شود. افراد ظالم و گردنکشان تاریخ نتوانسته  اند تمدن ها را نابود کنند و حتی جذب تمدن ها شده  اند اما زیروروهای تغییرات طبیعی در بسیاری موارد علاوه بر خسارات، تمدن ها را هم نابود کرده اند. امثال ترامپ و حتی بسیار بدتر از او در تاریخ بسیار بوده  اند اما فقط توانسته  اند لطمه های موردی به مردم بزنند و سرو تمدن با خم شدن مجددا راست قامت شده است اما اگر ریشه سرو خشکیده شود، دیگر سر بلند نخواهد کرد.
                