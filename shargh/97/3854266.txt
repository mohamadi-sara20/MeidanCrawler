چهار‌شنبه ۱۲ دی ۱۳۹۷
-----------------------------------------
حرف اول
-----------------------------------------
زندانی به جای زندانبان
-----------------------------------------

                    در روزنامه «شرق» 9 مهر 1394 درباره عادل الجبیر نوشتم: «مدتی است پسر یکی از سفرای عربستان… به صندلی وزارت خارجه آن کشور رسیده است. جبیر بدون اشراف و درک لازم از گذشته منطقه و حساسیت تاریخی روابط عربستان و ایران، با لحن غیردیپلماتیک سخنانی گفته و کارهایی کرده که نشان می دهد سمت وزارت خارجه بسیار بیش از ظرفیت چنین شخصی است. او از برنامه ریزان اصلی هجوم عربستان به یمن است که می رود سعودی ها را به باتلاقی مخرب بکشاند… . وزیر خارجه جوان عربستان که از بیرون «خانواده» انتخاب شده، برای ابراز وفاداری ناچار است دو برابر خوش رقصی کند؛ اما نمی داند در آینده خراب کاری ها را به حساب او خواهند نوشت و فواره اوج گرفته این غریبه، زودتر از آنچه فکر می کند، سرنگون خواهد شد.
 به باور نگارنده، تا وقتی این جوان بر سر کار است، مذاکره با او مفید و در شان مسئولان دیپلماسی کشورمان نخواهد بود». البته او برخلاف ظاهر و چهره اش جوان محسوب نمی شود. ابراز دشمنی این مسئول عربستانی با ایران به پیش از وزارتش بازمی گردد که با فریب یک دلال ایرانی در تگزاس، برنامه ای را برای ترور نمایشی خودش ترتیب داده بود. او در آن زمان سفیر عربستان در آمریکا بود. همان طور که در سرمقاله «شرق» مورخ 10 خرداد 1396 با عنوان «گلریزان جبیر برای ترامپ» آمده بود، «الجبیر با تکیه بر خصومت شدید ترامپ با ایران که قبلا تمایلش را به توسل به زور علیه کشورمان پنهان نکرده بود، کوشیده است با کیش دادن آمریکا به سوی ایران هم انتقام خصومت دیرینش را بستاند و هم خودش را در پناه آمریکا از مخاطرات بعدی در امان نگه دارد… . او کوشید از سران کشورهای عرب و اسلامی نیز دعوت کند تا با حضور در اجلاسی در حضور ترامپ و با بحث در میان خودشان جبهه متحدی برای مقابله و حتی جنگ با ایران تشکیل دهند و سپس با سرمستی از توفیقی که یافته بود، با همان غمزه های ویژه اش اعلام کرد که جنگ را به درون خاک ایران خواهد کشاند». پس از قتل خاشقجی اعلامیه های ضدونقیض داد و کوشید خودش، دولت و دربار را مبرا کند؛ اما با لورفتن چگونگی انجام این قتل خشن، در مخمصه و انزوای شدید قرار گرفت و از انظار پنهان شد. اکنون افول او با تاخیری بیش از آنچه انتظار می رفت، آغاز شده است. جالب اینکه جانشین او مقامی با تجربه و سابقه وزارت اقتصاد و مدیریت در آرامکو است و ضمنا در شمار کسانی است که همین چند ماه پیش در هتل پنج ستاره بازداشت شدند. بازداشتی که بدون دخالت جبیر نبوده و بی پاسخ نخواهد ماند. گرچه عجالتا الجبیر به عنوان وزیر مشاور در امور خارجی معرفی شده است؛ اما جانشینی زندانی به جای زندانبان حکایت از تزلزل موقعیت او دارد. قطع رابطه با ایران و تشدید خصومت و راه انداختن جنگ ضربتی با یمن که چهارمین سال آن رو به پایان است و قطع رابطه با قطر و اتحاد با اسرائیل با دخالت او انجام شده است. اکنون باید دید در زمان وزیر باتجربه جدید، چه تغییراتی در سیاست های عربستان رخ خواهد داد؟
                