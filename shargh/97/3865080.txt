چهار‌شنبه ۱۰ بهمن ۱۳۹۷
-----------------------------------------
حرف اول
-----------------------------------------
ایران بعد از کی روش منچستر بعد از فرگوسن؟
-----------------------------------------

                    حضور هشت ساله کارلوس کی روش در راس تیم ملی فوتبال را در مجموع باید مثبت ارزیابی کرد. نمی توان عملکرد یک مربی را با تعداد جام هایی که به دست آورده است، ارزیابی کرد؛ باید تمام اتفاق هایی را که در این سال ها رخ داده، در نظر بگیریم و بعد ببینیم دستاورد کی روش چه بوده است. به عقیده نگارنده، راهیابی آسان به دو دوره بازی های جام جهانی که همه را خوشحال کرد، یکی از مهم ترین کارهایی بوده که او برای فوتبال ایران انجام داد. ما در جام جهانی 2018 روسیه بازی هایی را انجام دادیم که نسبتا راضی کننده بود. جدای از بازی دفاعی و برخی محافظه کاری هایی که اعصاب یک سری را به هم ریخته بود، نمایش پذیرفته شده ای در روسیه داشتیم.
جاانداختن نظم و دیسیپلین حاکم بر فوتبال حرفه ای روز دنیا در تیم ملی و اصرارهایش برای مهیاکردن بهترین امکانات در کمپ تیم ملی که در نهایت باعث شد همه تیم های ملی فوتبال از آن بهره ببرند، از دیگر اقدامات مهمی بود که او در این هشت سال انجام داد تا به فوتبال ما پرستیژ و شخصیت بدهد؛ اما با وجود این ادعاها، نمی توان گفت هر کاری که کی روش انجام داده، به طور مطلق درست بوده است. اساس یک قضاوت عادلانه این است که باید از مطلق نگری و سیاه و سفید دیدن پرهیز کرد و همه چیز را واقعی دید. به طور صد درصد می توان انتقادهایی را به کی روش وارد کرد. بزرگ ترین نقطه ضعف او، عدم موفقیت ایران در دو دوره اخیر جام ملت های آسیا بود که نتوانست تیم ما را به فینال برساند. این موضوع به عنوان حفره ای بزرگ و منفی در کارنامه ایشان برای همیشه دیده خواهد شد. هضم باخت تلخ مقابل ژاپن در مرحله نیمه نهایی جام ملت های امارات، نه برای من مربی بلکه برای خیلی ها آسان نیست. چطور می شود بازیکن هایی که این قدر حرفه ای هستند، بهترین روان شناسان آنها را آموزش داده اند و در باشگاه های خارجی توپ می زنند، در یک لحظه بازی در جریان را رها کنند و به صحنه ای اعتراض کنند که داور هیچ خطایی برای آن نگرفته است؟ چرا باید یک اتفاق غیرفوتبالی گریبان ما را بگیرد و یکباره تیم را از هم بپاشاند؟ 
 …آن هم درست در لحظه ای که نباید این اتفاق بیفتد. اصلی ترین موضوعی که مسئولان مربوطه باید درباره آن آسیب شناسی کنند، همین اتفاق تلخ بازی با ژاپن است. ما این بازی را بعد از گل اول یکباره از دست دادیم؛ نه به خاطر یک اشتباه تاکتیکی، بلکه به دلیل اشتباهی غیرحرفه ای. ما هر بار در مقاطع حساس به خصوص در جام ملت های آسیا، به دلیل رفتار غیرحرفه ای نتوانستیم به مراحل بالاتر صعود کنیم. این مسئله ای است که باید درباره آن آسیب شناسی اساسی انجام شود. اگر این اتفاق ناخوشایند مقابل ژاپنی ها برای ما رخ نمی داد و ما حداقل یک گل عادی خورده بودیم، می توانستیم به بازی برگردیم و شاید هم نتیجه را به نفع خودمان تمام می کردیم. تفکرات کی روش در جام ملت ها در مقایسه با جام جهانی تغییر کرده بود و ما شاهد یک بازی هجومی از شاگردان او بودیم؛ در عین اینکه روی تاکتیک دفاعی تمرکز داشتیم، به حمله بیشتر فکر می کردیم. آرایش تیم هجومی تر بود. باید این حرف کی روش را که می گوید باید مقابل تیم هایی مثل اسپانیا و پرتغال و تیم های سطح اول آسیا متفاوت بازی کرد، پذیرفت. ای کاش آن صحنه گل اول ژاپنی ها اتفاق نمی افتاد و ما می توانستیم با یک نمایش هجومی، دوباره به بازی برگردیم.
با همه این تلخ و شیرین ها، کی روش بعد از هشت سال حضور در ایران، رفتنی شده است. با درنظرگرفتن همه انتقاداتی که به او وارد است، باید حضور هشت ساله او را مثبت قلمداد کرد. هشت سال مدت زیادی برای عمر مربیگری است. جایگزینی که جای کی روش را می گیرد، بدون تردید کار آسانی در تیم ملی ایران نخواهد داشت. اولین دلیل آن، میزان علاقه ای است که بازیکنان تیم به او داشتند. با توجه به روابطی که بین او و بازیکنان شاهد بودیم، می دیدیم به این مرد پرتغالی علاقه مند هستند و به او ایمان دارند. قطع این رابطه احساسی نزدیک، هم کار را برای نفر بعدی سخت می کند هم برای بازیکنان.
مربی جدیدی که می آید باید خیلی باهوش باشد که بتواند شرایطی بهتر از قبل را برای تیم ملی فراهم کند. مثال بارز این موضوع، تیم باشگاهی منچستریونایتد است که بعد از جدایی فرگوسن، شرایط این تیم دگرگون شد. سامان دادن به چنین شرایطی، کار هرکسی نیست. در آخر گوشزد کردن یک نکته مهم به مسئولان ورزش کشور و فدراسیون فوتبال باقی می ماند؛ وظیفه سیستم ورزش این است که امکانات را همه جوره و تا آنجا که می تواند برای تیم های ملی فراهم کند. این تیم حالا یا موفق می شود یا نتیجه نمی گیرد که خوشبختانه این شرایط به بهترین شکل ممکن برای تیم ملی فوتبال بزرگسالان مردان مهیا شده است. اما در حال حاضر ما یک تیم ملی فوتسال زنان داریم که در همین بازی های جام ملت های آسیا قهرمان شده است. تیم ملی فوتسال مردان نیز هم قهرمان آسیا شده و هم سوم جام جهانی. با گذشت چندین ماه از افتخارآفرین هایی که این دو تیم برای ورزش ایران به دست آورده اند، هنوز پاداش های آنها پرداخت نشده است؛ اما در مقابل، پاداش های بازیکنان تیم فوتبال که از مرحله گروهی بالا آمدند و اصلا قابل مقایسه با پاداش ناچیز فوتسالیست ها نیست، در اسرع وقت و در حین بازی ها پرداخت می شود.
این درست نیست که ما برای چیزی که در دستمان است و به دست آورده ایم ارزش قائل نباشیم و برای چیزی که اثبات نشده و به دست نیامده، میلیاردها هزینه کنیم. فدراسیون فوتبال باید در این زمینه تغییر نگرش داشته باشد. این بی توجهی ها در درازمدت اثر خودش را می گذارد. فدراسیون متولی 18، 19 تیم است نه یک تیم!
حرف این نیست که با همه تیم ها مثل تیم فوتبال بزرگسالان برخورد شود؛ اما باید حداقل به قولی که می دهید و حرفی که می زنید، پایبند باشید. همه اعضای یک خانواده هستند، این همه تفاوت و تبعیض در نهایت چیزی جز یاس و سرخوردگی را در پی نخواهد داشت و همین موفقیت هایی که به دست آمده نیز پایان می پذیرد.
                