یک‌شنبه ۲۷ آبان ۱۳۹۷
-----------------------------------------
یادداشت
-----------------------------------------
اروپا و دوراهی حرف و عمل
-----------------------------------------

                    این روزها جامعه اروپایی در پی یافتن مکانی است تا سازمان اداری سازوکار موسوم به «گذرگاه ویژه مالی» (اس پی وی spv) را در آنجا مستقر کند. تاکنون سه کشور اروپایی امضاکننده برجام، آلمان، بریتانیا و فرانسه نشان داده اند که تمایلی به میزبانی ندارند؛ بنابراین آنها به دیگر کشورهای عضو جامعه متوسل شده اند تا این میهمان تاکنون ناخوانده را پذیرا شوند. از سه کشور مورد مراجعه، اتریش و لوکزامبورگ پذیرش نداده اند و بلژیک تاکنون اعلام موضع نکرده است؛ هرچند که برخی گمانه‎زنی‎ها از تمایل نداشتن آن کشور به این کار حکایت می کند. 
اینکه چرا سه کشور اصلی جامعه اروپایی از رفتن زیر بار مسئولیت میزبانی شانه خالی کرده‎اند، محل سوال است. در این میان شاید بتوان عذر بریتانیا را به دو دلیل مستقل بودن آن کشور از حوزه پولی یورو و گذراندن دوره خروج از جامعه (برگزیت)، موجه دانست؛ اما درباره دو کشور دیگر، همین اندازه هم توجیه وجود ندارد. آلمان، نه تنها غول صنعتی اروپا است؛ بلکه از بهترین زیرساخت های مالی، به ویژه در حوزه پولی و بانکی برخوردار است. استقرار بانک مرکزی اروپایی را باید به این دلیل دانست. فرانسه هم هرچند که به اندازه آلمان توانمند نیست؛ ولی از ظرفیت های دیگری برخوردار است که در مجموع چیزی از آلمان کم نمی آورد. نپذیرفتن مسئولیت میزبانی گذرگاه ویژه را بیشتر باید به حساب مخاطره اخلاقی (moral hazard) گذاشت. این ناهنجاری به این مفهوم است که هرکس با فرافکنی، مسئولیت کار را به گردن دیگری می اندازد و به این گونه به ایجاد چرخه ای نامطلوب دامن می زند. چنین چرخه ای چون بازتولید می شود، حد یقفی نیست و از قضا تالی فاسد آن بیشتر دامن فرافکنان اولیه و اصلی را می‎گیرد. این گزاره درباره کشورهای اروپایی امضاکننده برجام کاملا صادق است؛ به طوری که اگر سازوکار مد نظر جامعه اروپایی مبنی بر مقابله با تحریم های غیرقانونی آمریکا علیه ایران اجرائی نشود، تقصیرات را متوجه آن سه کشور می کند. درست است که اصولا سیاست با صبوری عجین است و سیاست ورز را با تعجیل میانه ای نیست؛ اما می دانیم که امتناع یک طرف از تعجیل نباید به گونه ای باشد که طرف دیگر آن را به مسامحه و تعلل تعبیر کند. این مسئله درباره رویکرد جاری جامعه اروپایی درباره ایران صادق است. نهاد اروپایی مزبور از زمانی که ترامپ کشورش را از برجام خارج کرد، فرصت داشته تا زمینه های حقوقی و مالی لازم را برای دورزدن تحریم های یک جانبه آمریکا علیه ایران فراهم کند. همان طور که در یادداشت قبلی گفتیم، هم اکنون زمینه حقوقی فراهم است و آنچه باقی مانده، زمینه مالی است که قرار شده در قالب گذرگاه ویژه مالی ساخته شود. راه اندازی این گذرگاه گویی قدری زمان بر است؛ اما از نظر فنی و تکنیکی کاملا انجام شدنی است؛ بنابراین از این نظر هم با مشکلی مواجه نیست. صحه گذاشتن به زمان بری اشاره شده فقط درباره جهات فنی مصداق دارد و جهات ناظر به اراده سیاسی را در بر نمی گیرد. این موضوع به آن معنا است که اعمال اراده سیاسی زمان بر نیست. از این رو اسکان گذرگاه ویژه چون فی نفسه امری تکنیکی نیست، نباید به درازا بکشد؛ اما واقعیت موجود با حقیقت موضوع یکی نیست. منطبق نبودن واقعیات با بایدها چنانچه به سایر تمهیدات لازم برای اجرائی کردن اس پی وی سرایت کند، می تواند به معنای تعلل جامعه اروپایی در انجام تعهدات برجامی خود تعبیر شود. گمان می رود این تعلل ورزی معلول اتخاذ سیاست صبر و انتظار (wait and see) از طرف آن جامعه باشد تا این نهاد اروپایی به این وسیله امکان یابد تا با پایش تحولات و رویدادهای آینده، میزان موفقیت آمیزبودن اجرای تحریم ها را بسنجد و براساس نتیجه، موضع مناسب اتخاذ کند. افزون بر این می توان احتمال داد اروپا درصدد است تا با نگاهی فرابرجامی، همه مسائلی را که با ایران دارد، مانند مباحث و موضوعات حقوق بشر، موشکی و حضور در منطقه، به ویژه سوریه، روی میز بگذارد و راجع به آنها وارد مذاکره با تهران بشود و متناسب با نتایج حاصل، الگوی رفتاری نهایی خود را تنظیم کند. جامعه اروپایی محق است در امور داخلی خود هر رویکرد و سیاستی را که صلاح می داند، اتخاذ کند؛ اما هر کجا پای مصالح و منافع دیگران در میان است و به تعهدات آن جامعه در قبال دیگران مربوط است، این دیگران اند که حق دارند مطالبه گری کنند و درصدد احقاق حقوق حقه خود برآیند. اروپا حتی به اذعان خود، متعهد به برجام است و حداقل تا وقتی که ایران از این توافق نامه خارج نشده، تعهد مزبور به قوت خود باقی است و علاوه بر این، چون باز هم به اذعان خود، حفظ برجام به دلایل امنیتی در جهت منافع آن است، لذا از این حیث هم وام دار ایران است که موجب تامین این امنیت است.
مضافا، سران اروپا حتما می دانند اگر در هفته های اخیر توانسته اند صدای خود را بلند کنند و حتی با سخن گفتن از ضرورت ایجاد «ناتوی اروپایی»، از خط قرمزهای پررنگ با آمریکا عبور کنند، به برکت اتخاذ موضعی مستقل از شریک بزرگ آتلانتیکی خود در قبال برجام بوده است. از سوی دیگر، برخورد شاذ آمریکا با جامعه اروپایی ناظر به سخره گرفتن یورو و سازوکار موردنظر این اصلی ترین نهاد اروپایی در مقابله با اعمال تحریم علیه ایران را باید ناشی از جدیت و اهمیت سازوکار مزبور و نقش بالقوه اروپا در به هم زدن یکجانبه گرایی کور آمریکا دانست. خلاصه کلام آنکه، جامعه اروپایی با اتخاذ موضعی اختلافی با شریک بزرگ خود درخصوص مهم ترین توافق نامه بین المللی چندجانبه دهه اخیر (موسوم به برجام)، بر سر دوراهی سرنوشت سازی قرار گرفته است. یکی از این راه ها، «دررو» و دیگری «بن بست» است. راه نخست، راه راحتی است چراکه حرف درمانی می کند، لیکن خاصیتی بیشتر از خاصیت باد ندارد که به هر قفلی راه می یابد ولی هیچ یک را نمی گشاید. راه دوم، قطعا به راحتی راه نخست نیست، اما موجب گشایش است و وفق ادبیات حاکم بر سپهر سیاست، ارزش افزوده در پی دارد. این راه مستلزم عمل است. اروپا اگر می خواهد بازگشت به خویشتن کند و شوکت گذشته خود را بازیابد، لازم است از تهدیدات جاری آمریکا فرصت بسازد و با عبور از مشکلاتی که به سراغش آمده، جایگاه ازدست رفته خود را بازیابد. همراهی با ایران به عنوان نیرویی متوازن کننده (balancer) و به قولی، پادشاه ساز (kingmaker) قطعا به اروپا کمک می کند به چنین مرتبه ای دسترسی پیدا کند. ضمنا قاره سبز با انجام تعهدات برجامی خود نشان خواهد داد که به هنجارهای حقوقی بین المللی گردن می نهد و اصولی و حتی حرف های به معنای راستین خود، سیاست ورزی می کند. ایران با همه گرفتاری ها و حتی برخی کژی ها و ناراستی ها و ناهنجاری ها که یا ساختاری است یا عارض وجود آن شده، همچنان چون فیل می ماند. فیل را چند ضربه کارد و چند گلوله آتشین کارساز نیست. اگر در این مقال می گنجید، به تشریح جزئیات این شبیه سازی می پرداختم و مولفه های تاب آوری را برمی شمردم. اروپا برای راستی آزمایی این ادعا می تواند فقط به عنوان نمونه به سخنان روز سه شنبه 13 نوامبر 2018 مشاور امنیت ملی ترامپ در سنگاپور مراجعه کند که اظهار کرد: «ما می خواهیم فشار تحریم ها را روی ایران دوچندان کنیم تا این کشور تسلیم شود. به گمان ما ایران واقعا تحت فشار است و باید آنها را به شدت بچلانیم. به قول انگلیسی ها، طوری آنها را بچلان که صدای قرچ قروچ هسته اش درآید» و آن را با نطق او در کنگره تابستانی باند رجوی در جولای 2017 در پاریس مقایسه کند که جمله آخر آن
این بود:
“And that’s why، before 2019، we here will celebrate in Tehran!” / و به این دلیل است که ما قبل از شروع سال 2019 در تهران خواهیم بود و (به قدرت رسیدن مریم) را جشن می گیریم». در این هفته های پایانی سال 2018 وعده کذایی عنصر تندرو کاخ سفید نه تنها تحقق نیافته، بلکه عنان از کف وعده دهنده هم ربوده است.
                