دو‌شنبه ۲۰ فروردین ۱۳۹۷
-----------------------------------------
یادداشت
-----------------------------------------
کشت بومی تریاک
-----------------------------------------

                    دولت افغانستان تصمیم گرفته از این پس مواد مخدر مکشوفه را آتش نزند و زیر نظر سازمان ملل متحد آنها را به شرکت های دارویی بفروشد. ماده مخدر استحصالی از تریاک، ماده اصلی بیشتر داروهاست. دولت افغانستان مدعی است مورفین موجود در تریاک افغانستان، بهترین و خالص ترین مورفین ها است؛ ادعایی که به واقعیت نزدیک نیست و تریاک ایران از نظر خالصی و درصد مورفین، مقام اول را دارد. در نگاهی به گذشته تاریخی تجارت ایران با دیگر کشورها، تریاک جزء اصلی ترین کالاهای صادراتی از زمان صفویه تا انقلاب بوده است. صفویه عصر طلایی تجارت ایران با دیگر کشورها، به ویژه کشورهای اروپایی است و مهم ترین کالاهایی که در این دوره صادر می شد، پشم، کرک، ابریشم و تریاک بودند. دکتر ویلم فلور، محقق و مورخ برجسته هلندی که سال هاست تحقیقات وسیعی درباره تاریخ ایران دارد، در تحقیقات عمده خود با استناد بر اسناد دسته اول کمپانی هلندی «واک» که در قرن 17 و 18 بیشترین تجارت را با ایران داشته، به روابط تجاری این شرکت در تجارت تریاک با ایران اشاره دارد که در آن هزاران صندوق تریاک از طریق کمپانی واک از کشاورزان خریداری و به اروپا حمل می شده است؛ اما کشت تریاک زیر نظر دولت، برمی گردد به دوره صدارت میرزاتقی خان امیرکبیر در سال 1266 هجری قمری که میرزاحسین خان سپهسالار سرکنسول وقت ایران در بمبئی بود. گزارش مبسوطی از منافع کشت تریاک و تجارت صنعتی آن، نظر امیرکبیر را به این بخش از کشاورزی کشور جلب و میرزاتقی خان در سال 1268 فرمان کشت تریاک را در اراضی دولتی اطراف تهران صادر کرد و از این تاریخ هرساله در گزارش های دولتی و تراز مالی ایالت ها، اطلاعات بسیار وسیعی درباره کیفیت محصول، وضعیت تجارت و قیمت تریاک موجود است. زمان برداشت تریاک یا در اصطلاح «سرتریاک» در ایران خرداد بوده است؛ در این زمان، کارگران ماهر و باتجربه گرزهای بوته تریاک را زخمی می کردند تا شیره ای قهوه ای رنگ از محل خراش خارج شود و پس از آن، با قاشقک های مخصوص، ماده تراوش شده را در ظروف مسی می ریختند. انحصار خرید تریاک به دستور امیرکبیر در اختیار دولت بود و ماموران دولتی تریاک ها را در دیگ های دربسته و مهروموم شده تحویل می گرفتند. در دوره صفویه، به نوشته شاردان، سیاح معروف انگلیسی، دیگ های محتوی تریاک به اصفهان منتقل می شد و در آنجا کارگران مخصوص تریاک مالی، شیره ها را روی تخته های بزرگی می ریختند و مقابل آفتاب مالش می دادند و به صورت لوله هایی باریک درمی آوردند. به گفته استاد دکتر باستانی پاریزی، در دوره قاجاریه بخشی از نیروی کارگری کشور در صنعت کاشت، داشت، برداشت و حمل ونقل تریاک زیر نظر دولت فعالیت داشتند. دیولافوا، سیاح معروف، می نویسد: در ایران تریاکی که به مصرف کشیدن می رسید، با تریاک خام (تریاک طبی) تفاوت چندانی نداشت و تنها تریاک خام را مدت بیشتری مالش می دادند تا رطوبتش کمتر شود (ایران، کلده، شوش، نوشته ژان دیولافوا، ترجمه علی محمد فره وشی). به نوشته شاردن، تریاک ایران به دلیل برخورداری از درصد بالای مورفین نسبت به تریاک ترکیه و افغانستان، جایگاه ویژه ای در بازارهای جهانی داشت. در کرمان، خراسان، اصفهان و فارس تریاک را به لحاظ رنگ آن به تعریض «زعفران» می خواندند (از سیر تا پیاز، محمدابراهیم باستانی پاریزی). دکتر پولاک از نوعی تریاک تقلبی به سبب تقلب کشاورزان و افزودن برخی مواد مانند کنجد، نشاسته برنج، سفیده تخم مرغ، سرب و مانند اینها به تریاک یاد می کند که به تریاک ایران در بازارهای جهانی لطمه زد و برای جلوگیری از صادرات تریاک تقلبی، کارشناسان خبره در زمان خرید تریاک، گواهی خلوص صادر می کردند.بنا بر تحقیقات دکتر فریدون آدمیت از نخستین سال کشت تریاک به وسیله دولت و به دستور میرزاتقی خان امیرکبیر، اقداماتی برای رفع موانع ورود تریاک ایران از طریق کمپانی هندشرقی به هندوستان و سپس چین به عمل آمد و بر اثر اقدامات میرزاتقی خان امیرکبیر، زمینه برای فروش تریاک ایران هموار شد؛ تا جایی که دولت هند قانون منع ورود تریاک ایران را ملغی کرد و تریاک رسما به صورت کالایی صادراتی وارد عرصه بین المللی شد (امیرکبیر و ایران، فریدون آدمیت). با ورود تریاک ایران به بازارهای بین المللی و صرفه اقتصادی ای که کاشت این محصول برای کشاورزان داشت، به نوشته احمد اشرف در کتاب موانع تاریخی رشد سرمایه داری در ایران، گروهی از بازرگانان ایرانی یکی از نخستین کمپانی ها را برای نظارت مستقیم بر عمل آوردن، بسته بندی و صدور تریاک به اروپا، چین و هنگ کنگ در اصفهان تاسیس کردند. در بوشهر نیز کمپانی دیگری به نوشته فریدون آدمیت در کتاب اندیشه ترقی و حکومت قانون تاسیس شد. از این تاریخ، کشاورزان به دلیل سودآوری کشت تریاک، فاصله کم زمان کاشت تا برداشت و گردش نقدی پول حاصل از فروش تریاک، بیشتر اراضی مستعد کشاورزی در استان های مختلف کشور را به کشت آن اختصاص دادند...تا جایی که تولید گندم و جو از سال 1276 هجری قمری به بعد، به شدت کاهش یافت که آثار آن را در قحطی سال های 1277- 1279 و 1288- 1289 که باعث مرگ ومیر یک و نیم میلیون نفر شد، بعینه می بینیم. بر اساس تحقیقات احمد اشرف در کتاب موانع رشد سرمایه داری در ایران، عمده ترین فعالیت اقتصادی بازرگانان ایرانی در اواخر سده 13 و اوایل سده 14 قمری، گردآوری و صدور مواد خام مورد نیاز بازارهای خارجی بود که در این میان، تریاک کالایی فاسدنشدنی و با ارزش افزوده ای بیش از گندم و جو بود که با توجه به وزن آن، به راحتی نیز جابه جا می شد. در پی رکود بازار صادرات پنبه و شیوع بیماری کرم ابریشم در سال 1282 که گزارش آن را در کتاب لرد کرزن می خوانیم، بیش از هزارو 800 کارگاه ابریشم بافی فقط در یزد ورشکسته شدند. در نتیجه کشاورزان توت کار که خوراک کرم ابریشم را تهیه می دیدند و از بیماری کرم ابریشم آسیب دیده بودند، کشت تریاک را که جنبه صادراتی داشت، مناسب تر از گندم و جو دیدند و توتستان های کرم ابریشم تبدیل به مزارع کشت تریاک شد.بنا بر تحقیق فریدون آدمیت، عمده ثروت سپهسالار و حاج امین الضرب از راه تجارت رسمی تریاک بود. به این بخش از گزارش رسمی تجارت بین انگلیس و ایران بنا بر تحقیق احمد اشرف توجه کنید- در دهه 1290 هجری قمری تریاک نقش عمده ای در توسعه بازرگانی خارجی ایران داشت، تریاک که برای مصرف به بازار چین و برای تهیه مورفین به انگلیس و تامین مصرف بازار داخلی کشت و صادر می شد، به سرعت بازار ترکیه را شکست و از تولید 300 جعبه و هر جعبه به وزن 195 پوند (هر پوند 450 گرم) در سال 1276 به مرز هشت هزار جعبه در 1297 رسید که از این تولید هفت هزارو 700 جعبه و هر جعبه به مبلغ 450 تا 539 دلار صادر می شد. بنا بر پنجمین صورت جلسه کمیسیون جامعه ملل، ایران پس از هند بزرگ ترین انبار تریاک جهان معرفی شده است. از این طریق بود که تجار ایران به درآمدهای سرشاری دست یافتند.شماری از تجار برجسته ایرانی نیز با اقامت در بنادر هنگ کنگ و شانگهای چین و تشکیل دفاتر خاص فروش تریاک موجب رونق تجارت تریاک ایران شدند. در منابع از 74 تاجر عمده یا تجارت خانه معتبر کشور در دهه دوم سده 14 هجری قمری نام برده شده است که عمدتا در تجارت تریاک نیز دست داشتند که به طور متوسط سالانه 240 هزار کیلو تریاک از راه مجاز به اروپا و خاور دور صادر شده و آمار رسمی آن به جامعه ملل ارائه شده است. برای جلوگیری از تطویل کلام مطالعه اهل فن را به مدخل تریاک از دائره المعارف بزرگ اسلامی جلد پانزدهم تحقیق سرکار خانم مریم صادقی که مورد استفاده این مقاله بوده است ارجاع می دهم.سابقه کشت تریاک و رونق تجارت رسمی آن حداقل در دو قرن گذشته در اقتصاد روستایی نقش اساسی داشته است. تا پیش از پیروزی انقلاب زیرنظر دولت در بسیاری از مناطق کشور کشت خشخاش رواج داشت و نقدینگی روستاها از این طریق تامین می شد.فلات خشک ایران در طول تاریخ کشت متناسب با آب و هوای خود را داشته است. برای نمونه زعفران از گیاهانی است که به آب کمی نیاز دارد. جنوب خراسان که از دیگر مناطق ایران خشک تر است، قطب زعفران در ازمنه تاریخی بوده است یا زیره اعم از زیره دیم و وحشی یا زیره آبی که مختص استان کرمان است، نقش زعفران جنوب خراسان را در کرمان بازی می کرد. تریاک هم از نظر نیاز آبی در واقع محصولی است به شدت هماهنگ با آب و هوای خشک کشور که در اسفندماه کاسته می شود و در خردادماه برداشت می شود و چون در این ایام باران می بارد، نیازی به آب ندارد. کشت پاییزه هم به همین صورت است. خردادماه و فصل برداشت نیز به نفع کشاورز است؛ زیرا دیگر محصولات هنوز به بار ننشسته اند و فراغ بالی است که نیروی کار کشاورز دو ساعتی صبح که گرزه ها را تیغ می زند و برداشت می کند و بعدازظهرها با مالیدن شیره ها تریاک را آماده فروش می کند. زمینی که یک سال زیر کشت تریاک رفته است، سرشار از ازت است و در کشت بعدی خواه گندم یا جو یا دیگر محصولات بیشترین بازدهی را دارد. امروزه روستاهای کشور به علل مختلفی دارد خالی از سکنه می شود و مهم ترین آنها به وضع بد معیشت روستایی برمی گردد. سال 57، سال انقلاب، با داشتن 36 میلیون جمعیت، نصف جمعیت در روستاها و نصف آن در شهرها سکونت داشتند. امروزه با جمعیت 81 میلیونی تناسب جمعیت روستایی و شهری کاملا به هم خورده است و علت اساسی و اصلی آن نبود صرفه اقتصادی با تکیه بر معیشت کشاورزی آسیب دیده کشور در روستاهاست. حال اگر دولت با تصمیمی کارشناسی شده دوباره طرح کشت خشخاش را بررسی کند، به یقین به این نتیجه خواهند رسید که می توان با اختصاص سهمیه ای برای روستاها و کاشت هدایت شده تریاک، نقدینگی را وارد روستاها کنند تا مانع از مهاجرت اجباری بخش کشاورزی روستاها بشوند. تریاک هم در دو بخش مورد مصرف قرار می گیرد؛ نخست به عنوان ماده مخدر که ترس دولت از کشت تریاک ظاهرا همین مورد است. پرسش این است با منع کشت تریاک در کشور آیا مصرف مواد مخدر کاهش پیدا کرد یا اینکه ایران تبدیل به بازار نخست مصرف تریاک تولیدی کشور افغانستان شد؟ با آن همه هزینه مبارزه با مواد مخدر از شهادت بیش از چهارهزار نیروی انتظامی تا جانبازی بیش از 12 هزار نفر از پرسنل نیروی انتظامی و امنیتی و اعدام قاچاقچیان که با تاسف عمدتا قاچاقچیان جزء و انسان های بدبختی که جیب قاچاقچیان بین المللی و عمده را با اعدام و زندان خود پر می کنند. زمان انقلاب کشور با جمعیت 36 میلیون نفر نزدیک به 9 هزار زندانی داشت و امروزه بیش از 270 هزار زندانی که بخش اعظم آنها در ارتباط با مواد مخدر هستند. حاصل مبارزه با مواد مخدر در 40 سال گذشته نتیجه ای نداشته است. کشور افغانستان با تولید نزدیک به 9 هزار تن تریاک پدرخوانده همه بدبختی هایی است که سرمنشا آن مواد مخدر است. به باور نگارنده گوش شنوایی در این بخش نیست که شیوه مبارزه شکست خورده را با کدام استدلال و دلیل ادامه می دهید، اما بخش دوم مصرف مواد مخدر که به تامین نیاز دارویی کارخانجات تولید دارو در کشور و جهان برمی گردد را چرا از دست دادیم و با چه حکمت و دلیلی، حتی ویرانی روستاها و مهاجرت روستاییان به علت به صرفه نبودن تولیدات کشاورزی با تکیه بر واردات بی رویه و مهم تر از آن کمبود آب و خشک سالی ادامه دار، اولیای امور نمی نشینند و به کاشت تریاک برای تامین نیاز دارویی زیر نظر دولت و جامعه ملل اقدام نمی کنند؟ مسئله ساده است. بیایید با کارخانجات داروسازی جهانی مذاکره کنید و زیر نظر مجامع بین المللی سهمیه ای از تریاک مورد نیاز کارخانجات دارویی جهان را به کشورمان که سابقه و سهمیه ای در تامین آن داشته است، اختصاص دهید. ممکن است گفته شود با کاشت تریاک در داخل به رواج مصرف مواد مخدر در کشور دامن می زنیم. عرض می کنم نه اینکه با منع کشت تریاک در راه مبارزه با مصرف موفق بوده اید!. یک ماه از سال صرف برداشت تریاک از مزارع زیر کشت این محصول خواهد شد. این یک ماه از نیروهای مبارزه با مواد مخدر در سر مزارع استفاده کنید. وقتی محصول آماده برداشت شد، ماموران کافی ناظر بر برداشت باشند و مانند دوره صفویه و زمان میرزاتقی خان امیرکبیر، تریاک استحصالی زیر نظر ماموران در پاتیل های مسی بزرگ جمع آوری و به کارگاه های فراوری آن حمل و تحت نظارت دقیق بسته بندی و به کارخانجات دارویی تحویل شود.
                