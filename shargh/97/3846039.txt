پنج‌شنبه ۲۲ آذر ۱۳۹۷
-----------------------------------------
حرف اول
-----------------------------------------
روزهای سخت وزارت
-----------------------------------------

                    با وجود حمایت های آشکار بیشتر دانشگاهیان از آقای روحانی، رئیس جمهوری، در دو دوره قبلی انتخابات و امیدهایی که با آمدن ایشان در دل دانشگاهیان زنده شد، یکی از بی ثبات ترین وزارتخانه ها به لحاظ مدیریتی، وزارت علوم، تحقیقات و فناوری بوده است. از آبان سال گذشته با رای نمایندگان مجلس، دکتر منصور غلامی به عنوان وزیر علوم، تحقیقات و فناوری کار خود را آغاز کرد. در این مدت نسبتا کوتاه، آرامش بالایی که از ملزومات انجام کارهای علمی-پژوهشی است، بر فضای دانشگاه ها حاکم بوده است. در چنین شرایطی و با کمال تعجب، طرح استیضاح دکتر غلامی با 10 محور به هیئت رئیسه مجلس تقدیم شده است. در این نوشتار به برخی از این محورها اشاره می شود تا نشان داده شود برخی از ایراد های گرفته شده آن چنان که در ظاهر به نظر می رسند، موضوعیت ندارند: 1- نبود برنامه و سیاست های کلان پژوهشی و فناوری در چارچوب اسناد بالادستی و اقتصاد مقاومتی و اجرانشدن پژوهش های کلان کشوری تحت نظارت شورای عتف: برنامه دکتر غلامی در 18 صفحه در سامانه وزارت علوم در دسترس است. در این برنامه در چندین بند به برنامه های پژوهشی و فناوری در چارچوب اقتصاد مقاومتی اشاره شده است. (برای مثال، ردیف های 2 و 4 در برنامه «نظام آموزش عالی شایسته محور، توانمندساز و کارآمد»).
2- بی توجهی به آموزش در دانشگاه ها و عدم توسعه رشته های میان رشته ای در دانشگاه های کشور و به روزرسانی نکردن رشته های دانشگاهی: پس از گسترش کمی لجام گسیخته در تاسیس مراکز آموزش عالی در کشور در دهه 80، دولت های یازدهم و دوازدهم برنامه های خود را با شعار کیفیت در آموزش عالی تدوین کردند. هم اکنون با توجه به بی کاری آزاردهنده در میان دانش آموختگان رشته های موجود، یکی از محورهای کاری وزارت علوم علاوه بر توانمندسازی دانش آموختگان برای ورود به بازار کار، گسترش رشته های میان رشته ای است.
3- تضعیف شدید دانشگاه پیام نور به بهانه آمایش سرزمین و منطقه ای کردن دانشگاه برخلاف نظر نمایندگان مجلس و عدم تعیین تکلیف اعضای هیئت علمی دانشگاه پیام نور مانند دستیاران آموزشی، مشروط و پیمانی، پس از گذشت 10 سال و محدودکردن رشته های تحصیلات تکمیلی آن دانشگاه:
بدون شک یکی از بزرگ ترین مراکز آموزش عالی در کشور، دانشگاه پیام نور محسوب می شود؛ اما باید توجه داشت این دانشگاه بر اساس روش آموزش از راه دور و نیمه حضوری تاسیس شده، ولی با گذشت زمان و به اشتباه، ماموریت هایی را نظیر آنچه دانشگاه های آزاد و سراسری انجام می دهند، بر عهده گرفته است. این موضوع برخلاف شعار کیفیت وزارت علوم است و ضروری است این دانشگاه به ماموریت اصلی خود بازگردد. بدیهی است این موضوع به معنی تضعیف این دانشگاه بزرگ نخواهد بود.
4- عدم حمایت از دانشجویان دوره دکتری و مشکلات شدید معیشتی و نبود حمایت مالی از پایان نامه های دکتری و عدم برخورد قاطع با موضوع مقاله، پایان نامه و مدرک فروشی: متاسفانه با گسترش بی رویه راه اندازی دوره های دکتری در کشور، تعداد دانشجویان افزایش پیدا کرده است. همین موضوع علاوه بر افزایش بی کاری در میان دانش آموختگان این مقطع، موجب شده حمایت مالی شایسته از آنان انجام نشود. به علاوه زیرساخت های صنعتی، کشاورزی و علوم انسانی کشور (که در خارج از حیطه وزارت علوم قرار دارند) نیز امکان بهره مندی از بیشتر این دانشجویان را ندارد. به نظر می رسد راه حل عملی در چنین شرایطی، گسترش ندادن دوره های دکتری و کم کردن از دانشجویان ورودی باشد؛ کاری که وزارت علوم در سال های اخیر به خوبی انجام داده است. درباره برخورد با موضوع مقاله، پایان نامه و مدرک فروشی نیز با توجه به مصوبه مجلس شورای اسلامی، قانون «پیشگیری و مقابله با تقلب در تهیه آثار علمی» به همه دانشگاه ها ابلاغ شده است و هم زمان سامانه های بسیار خوبی برای ارزیابی پروپوزال ها و پایان نامه ها در دانشگاه ها مورد استفاده قرار می گیرند. به علاوه بخشی از مشکلات پایان نامه فروشی به افزایش بی رویه دانشجویان تحصیلات تکمیلی مربوط می شود.
5- محور قراردادن مقاله «آی اس آی» در ارتقای اعضای هیئت علمی و تضعیف نقش پروژه های کاربردی و حل مسائل جامعه در ارتقای اعضای هیئت علمی و نبود برنامه مدون برای رفع موانع ارتباط دانشگاه، صنعت و جامعه: نگارش مقاله های باکیفیت علمی بدون شک یکی از وظایف اصلی یک عضو هیئت علمی یا دانشجوی تحصیلات تکمیلی است. بدون وجود این گونه مقالات، ارتباطات علمی با داخل و خارج از کشور امکان پذیر نیست. به علاوه، در رتبه بندی های جهانی به این بخش نگاه ویژه ای می شود. با این همه، هم اکنون در ارتقای اعضای هیئت علمی همه چیز به مقالات «آی اس آی» مربوط نمی شود و امتیازات خوبی برای انواع طرح های پژوهشی در نظر گرفته شده است. با وجود این باید توجه کرد که تدوین و ابلاغ آیین نامه موجود قبل از وزارت آقای دکتر غلامی انجام شده است و هم اکنون آیین نامه دیگری با افزایش دادن سهم پژوهش های کاربردی در حال نهایی شدن است.
در پایان دوباره تاکید می شود ویژگی اصلی دوران وزارت دکتر غلامی، فضای آرام حاکم بر دانشگاه ها بوده  که این فضا با برنامه ریزی های دقیق و حساب شده ای ایجاد شده است. امید است اکنون که در میانه سال تحصیلی به سر می بریم، نمایندگان مجلس با درنظرگرفتن همه جوانب به حفظ و گسترش این آرامش کمک کنند.
                