پنج‌شنبه ۱۱ مرداد ۱۳۹۷
-----------------------------------------
type_unknown
-----------------------------------------
دوباره علیه رئیس جمهوری
-----------------------------------------

                    شرق: درحالی که اصولگرایان از ایده طرح عدم کفایت سیاسی رئیس جمهوری پا پس کشیده و آن را طراحی اصلاح طلبان مجلس دانسته بودند، اما حسینعلی حاجی دلیگانی، عضو فراکسیون ولایی، دوباره از تهیه طرح عدم کفایت سیاسی و استیضاح حسن روحانی، رئیس جمهوری، در مجلس خبر داده است. در همین حال، روز گذشته نیز سوال 80 نماینده مجلس از رئیس جمهوری اعلام وصول شد. نماینده شاهین شهر، برخوار و میمه در گفت وگو با «الف» با بیان اینکه این طرح در جلسه سه شنبه مجلس تهیه شده، گفت: نمایندگان از فراکسیون های امید، مستقلین و ولایی این طرح را تهیه کرده و در حال جمع آوری امضا برای آن هستند. او با بیان اینکه طرح ذکرشده به امضای جمعی از نمایندگان رسیده است، افزود: این طرح 10 محور اصلی دارد. او افزایش بی رویه قیمت ها را یکی از محورهای اصلی این استیضاح ذکر کرد...و افزود: عدم مدیریت بازار ارز، افزایش شدید قیمت سکه و طلا، گرانی افسارگسیخته کالاهای اساسی مردم، بی ثباتی اقتصادی و فساد در واردات کالاها از دیگر محورهای این استیضاح است.این در حالی است که سخنگوی فراکسیون امید مجلس شورای اسلامی، با تکذیب اخبار منتشره مبنی بر موافقت سه فراکسیون سیاسی مجلس با طرح عدم کفایت سیاسی رئیس جمهور، گفت: طرح این موضوع را به صلاح کشور نمی دانیم. بهرام پارسایی در گفت وگو با ایسنا اظهار کرد: شرایط به وجودآمده شرایطی است که همه قوا و نهادها به سهم خود در آن مقصر هستند و اگر قرار بر پاسخ گویی است، همه باید پاسخ گو باشند. اگر تنها دولت مقصر وضع موجود بود، ما حتما به وظیفه خود عمل می کردیم. او اضافه کرد: اتفاقی که پس از خروج آمریکا از برجام افتاد، همان چیزی بود که دشمنان ما و تندروهای داخلی به طور مشترک می خواستند. ما در وضعیتی هستیم که حتی لوایح چهارگانه اف ای تی اف (FATF) که از سوی دولت پیشنهاد شده بود، مرتب تغییر می کند و امکان تصویب آن را در مجلس نداریم، پس چطور می خواهیم دولت را تنها مقصر این وضع بدانیم.اعلام وصول سوال مجلس از رئیس جمهوریدر همین حال، در جلسه علنی روز گذشته مجلس، سوال 80 نماینده از رئیس جمهوری در پنج محور اعلام وصول شد. به گزارش ایسنا، علی لاریجانی، رئیس مجلس، در قرائت اعلام وصول سوال از رئیس جمهوری گفت: «قبلا 92 نفر از نمایندگان مجلس شورای اسلامی تقاضای سوال از رئیس جمهور را به هیئت رئیسه ارائه کردند که به کمیسیون اقتصادی ارجاع داده شد. کمیسیون اقتصادی با حضور نمایندگان رئیس جمهوری این موضوع را بررسی کرد که در نهایت 80 نفر از نمایندگان مجلس شورای اسلامی برای این سوال باقی مانده است؛ یعنی بیش از یک چهارم از نمایندگان، تقاضای سوال از رئیس جمهوری را دارند».او ادامه داد: «طبق اصل 88 و ماده 212 آیین نامه، اگر بیش از یک چهارم نمایندگان تقاضای سوال از رئیس جمهوری را داشته باشند، سوال باید اعلام وصول شود که این سوال بر اساس گزارش شماره د/429771114 مورخ 2/5/97 کمیسیون اقتصادی از حجت الاسلام والمسلمین حسن روحانی مورد بررسی قرار گرفت که این با پنج محور اعلام وصول می شود».رئیس مجلس با اشاره به گزارش کمیسیون اقتصادی مجلس شورای اسلامی، گفت: «این پنج محور شامل عدم موفقیت دولت در کنترل قاچاق کالا و ارز، استمرار تحریم های بانکی، عدم اقدام شایسته دولت درباره کاهش نرخ بی کاری، رکود اقتصادی شدید چندساله و افزایش شتابان نرخ ارز خارجی و کاهش شدید ارزش پول ملی است».لاریجانی افزود: «رئیس جمهوری موظف است طبق ماده 213 آیین نامه حداکثر تا مدت یک ماه برای پاسخ به سوالات در مجلس شورای اسلامی حضور پیدا کند».معاون پارلمانی رئیس جمهوری: خلاف قانون اساسی استاما در واکنش به این خبر، معاون پارلمانی رئیس جمهوری با تاکید بر لزوم استفاده قانونی از حق طرح سوال از رئیس جمهوری، استیضاح وزرا و تحقیق و تفحص از سوی نمایندگان مجلس، اظهار کرد: «آنچه روز گذشته در جریان اعلام وصول طرح سوال از رئیس جمهوری اتفاق افتاد، خلاف اصول مسلم حقوقی، قانون اساسی و آیین نامه داخلی مجلس شورای اسلامی است». به گزارش ایسنا، حسینعلی امیری معاون پارلمانی رئیس جمهوری افزود: «با حضور نمایندگان رئیس جمهوری در کمیسیون مجلس شورای اسلامی سوال اول و دوم از حد نصاب قانونی افتاد، اما در فاصله ای کوتاه تر سوال سوم از رئیس جمهوری مطرح شد و مجددا نمایندگان رئیس جمهوری در کمیسیون حضور یافتند و تعدادی از نمایندگان قانع شدند و این سوال نیز از حد نصاب خارج شد».او با اشاره به طرح مجدد سوال از رئیس جمهوری برای بار چهارم گفت: این بار نیز نمایندگان آقای رئیس جمهوری در جلسه کمیسیون اقتصادی حضور یافتند و توضیحاتی ارائه کردند و با این توضیحات سوال چهارم نیز از حد نصاب قانونی افتاد، اما متاسفانه سوال کنندگان محترم اقدام به جمع کردن تعدادی دیگر امضا کردند، اما به دلیل آیین نامه داخلی امکان الحاق نمایندگان به طرح سوال از رئیس جمهوری وجود نداشت، این بخش از جهت قانونی قابل قبول قرار نگرفت و متاسفانه تعدادی از آقایان سوال کننده رفتند با تعدادی از نمایندگانی که از سوال خود منصرف و قانع شده بودند، صحبت کردند و مجددا آنها را قانع کردند که از انصرافشان انصراف دهند».امیری با تاکید بر اینکه طرح سوال از رئیس جمهوری، استیضاح وزرا و تحقیق وتفحص از سوی نمایندگان مجلس از حقوق آنها محسوب می شود، خاطرنشان کرد: «آنچه در جریان اعلام وصول طرح سوال از رئیس جمهوری روز گذشته اتفاق افتاد، خلاف اصول مسلم حقوقی، خلاف قانون اساسی و خلاف آیین نامه داخلی مجلس شورای اسلامی است».وی افزود: هر حقوق دان و هر حقوق خوانی در کشور می داند که انکار بعد از اقرار، مسموع نیست؛ کسی که از سوال از رئیس جمهوری انصراف داد، مجددا انصراف از انصراف دادنش در هیچ کجای قانون پیش بینی نشده است. معاون پارلمانی رئیس جمهوری اظهار کرد: مجلس براساس آیین نامه داخلی اداره می شود. در هیچ جای قانون آیین نامه داخلی مجلس، انصراف از انصراف پیش بینی نشده و متاسفانه این عمل کاملا خلاف قانون اتفاق افتاده است. ما باید از تمام ظرفیت های قانونی استفاده کنیم و کشور باید براساس قانون اساسی اداره شود. امیری تاکید کرد: رئیس جمهوری و اعضای کابینه سوال، استیضاح و تحقیق و تفحص را از حقوق مجلس می دانند اما باید از این حق به شکل قانونی استفاده شود، بنابراین برای آنچه اتفاق افتاده من حاضرم در تلویزیون مناظره کنم و بگویم که طرح سوالات متعدد از رئیس جمهوری جز هدف سیاسی، هدف دیگری ندارد. سوالاتی که از رئیس جمهوری مطرح کرده اند، تکراری است و در صلاحیت وزارتخانه هاست.او با بیان اینکه قانون اساسی وظایف رئیس جمهوری را مشخص کرده است، اظهار کرد: «سوالاتی که مطرح شده، در راستای وظایف رئیس جمهوری نیست بلکه در صلاحیت سایر دستگاه هاست و من حاضرم دراین باره هر کجا که نمایندگان محترم مجلس شورای اسلامی بخواهند، مناظره کنم». معاون پارلمانی رئیس جمهوری در ادامه در پاسخ به پرسشی مبنی بر اینکه چه تعداد از نمایندگان در گذشته از سوال رئیس جمهوری انصراف داده بودند، گفت: «سوال کنندگان اصلی تلاش کردند تا 12 نفر را به تعداد سوال کنندگان الحاق کنند، اما مورد پذیرش قرار نگرفت. این افراد هشت نفر از کسانی که جزء سوال کنندگان بودند و اعلام انصراف کرده بودند را مجددا وادار به امضای طرح سوال از رئیس جمهوری کردند که از نظر ما قابل قبول نیست».انتقاد آیت الله جنتی از دولتطرح دوباره عدم کفایت سیاسی رئیس جمهوری در شرایطی است که آیت الله جنتی دبیر شورای نگهبان هم با انتقاد از نابسامانی های اقتصادی به ویژه نوسانات ارز گفت: «بی اعتنایی دولتمردان به مسائل معیشتی مردم به هیچ عنوان قابل قبول نیست». آیت الله جنتی با اظهار نگرانی و تاسف شدید از اوضاع اقتصادی نابسامان کشور افزود: «رئیس جمهور و دولت بی درنگ در این زمینه اقدامات لازم را صورت دهند». او با بیان اینکه مشکلات و نوسانات ارز هر روز مایحتاج مردم را گران تر می کند، گفت: «دولت تدبیر و امید باید همه تدابیر لازم جهت ساماندهی اوضاع اقتصادی را فراهم کند، حتی اگر در این زمینه لازم باشد باید تیم اقتصادی دولت نیز تغییر کند». آیت الله جنتی با تاکید بر ضروری بودن گفت وگوی رئیس جمهور با مردم، اضافه کرد: «باید جامعه را امیدوار به آینده کرد و ما یقینا با عنایت حق تعالی و تلاش خالصانه مسئولان می توانیم از این مرحله تاریخی عبور کنیم». چندی پیش فرمانده کل سپاه هم در نامه به رئیس جمهوری نوشته بود: «حمایت های بی نظیر و گسترده دلسوزان انقلاب در هفته اخیر از جناب عالی، نباید مانع اقدامات انقلابی شما در کنترل قیمت ها و جلوگیری از افزایش سرسام آور قیمت ارز و سکه، در شرایط جنگ اقتصادی با دشمنان شود. چرا با آن قهر و غضبی که در شما سراغ داریم و در رقابت های انتخاباتی یا با مخالفان خود بعضا به کار می بردید، با نارسایی ها و سوءمدیریت های بخش اقتصادی دولت برخورد نمی کنید!؟ اتخاذ تصمیمات مهم در شرایط سخت امروز کشور برای مقابله با فشارهای اقتصادی دشمنان نیاز به عزم و اراده ای انقلابی و قاطعیت در برخورد با کم تحرکی و ضعف برخی مدیران دارد تا مردم به مدیریت همراه با تدبیر دولت شما امیدوار شوند».
                