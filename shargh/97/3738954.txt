یک‌شنبه ۱۶ اردیبهشت ۱۳۹۷
-----------------------------------------
سرمقاله
-----------------------------------------
تله ترامپ برای ایران
-----------------------------------------

                    باید تا 22 اردیبهشت صبر کرد و منتظر تصمیم نهایی ترامپ بود تا حضور دوباره آمریکا را در برجام تایید کند یا از آن خارج شود. اما در هرحال چه آمریکا بماند و چه نماند، ما باید به فکر منافع ملی خود باشیم. ادامه حضور ایران در برجام به نفع منافع ملی ایران است. دراین باره نکات زیر قابل توجه است: 1- با خروج آمریکا آنکه نقض پیمان کرده و تعهدات خود را زیر پا گذاشته، مشخص می شود و آنکه برخلاف تبلیغات گسترده پایبندی خود را به یک معاهده بین المللی مصوب سازمان ملل متحد همچنان اعلام می کند هم معلوم، به عبارتی توپ در زمین ایران نیست که بخواهد به عنوان ناقض صلح جهانی شناخته شود؛ درست برخلاف سال های 91 و 90 که ایران ناقض صلح جهانی و مشمول ماده 41 فصل هفتم منشور ملل متحد شده بود و به راحتی با تحریم های گسترده بین المللی روبه رو شد. در آن سال های دوران احمدی نژاد، چین و روسیه هم در کنار موافقان تحریم ایران بودند و حال آنکه در شرایطی که ایران از برجام خارج نشود، علاوه بر چین و روسیه کشورهای اروپایی هم نشان داده اند برخلاف آمریکا با برجام مخالفتی ندارند و به تعهدات خود مبنی بر تعامل و همکاری با ایران پایبند هستند.2- ادامه حضور ایران در برجام یعنی اینکه ایران همچنان می تواند با همین رقم دو میلیون و400 هزار بشکه به صادرات خود ادامه دهد برخلاف سال های 90 و 91 که صادرات نفت ایران تا یک میلیون بشکه کاهش یافته بود و درصورت ادامه آن وضع تصور صدور نفت در برابر غذا و دارو هم وجود داشت. درآمد حاصل از این مقدار صادرات نفتی در کنار درآمد صادرات غیرنفتی می تواند همچنان برای رشد و توسعه کشور ضروری باشد.3 - خروج از برجام پس از خروج آمریکا این بهانه را به دست مخالفان ایران می دهد که ایرانیان با ازسرگیری غنی سازی به دنبال بمب اتمی هستند؛ یعنی بازگشت به سال های قبل از برجام که پرونده ایران در پرتو پروپاگاندای مخالفان خود از آژانس بین المللی اتمی به شورای امنیت سازمان ملل ارسال و مجوز تحریم های هسته ای صادر شد.
                