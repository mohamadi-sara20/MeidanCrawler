شنبه ۳‌شهریور ۱۳۹۷
-----------------------------------------
یادداشت
-----------------------------------------
خانه ویران نیما
-----------------------------------------

                    بدون شک جای پای هر ملتی برای ستون کردن و محکم ایستادن بر هر جغرافیایی، تاریخ آن ملت است. ملتی که تاریخ نداشته باشد، نمی تواند وجود داشته باشد و به سخنی دیگر، به حتم نمی تواند ملت باشد؛ زیرا تاریخ ماهیتی است که از طرف ملت بر جغرافیای او بار شده و آن را تعریف کرده که همانا تعریف و توصیف ماهیت خود آن ملت است و بر همین بنیاد است که هر ملتی فقط می تواند در جغرافیایی زندگی کند که خود آن را خلق کرده؛ به این دلیل که در سده ها با توسل به انواع شگردها، وجود خود را در آن مستقر کرده است که از آن به عنوان ریشه نام می برند و هیچ ملتی نمی تواند بدون ایستادن بر محل استقرار وجودی خود که خود آن را تعیین و شخصیت بخشیده است، زندگی کند و از طرفی دیگر باز می دانیم که این جغرافیا که از آن به عنوان میهن نام می بریم، بر اساس مواریثی ایستاده است که با بی توجهی به این مواریث، جغرافیایی بودن و میهن بودن خود را از دست می دهد؛ زیرا بی توجهی ما به این مواریث، بی توجهی به ساختار وجود تاریخی خود و فراموش کردن خود در وهله اول است که ما را به آن وادی رهنمون می شود تا ما نتوانیم بر پای خود بایستیم؛ زیرا خود را از زمین و زمین را از خود تهی کرده ایم و این با روان فردی و جمعی ما انسان ها ناسازگار است. برای همین است که به عقیده من، کشورهای بی تاریخ راحت تر سمت و سو می گیرند و البته سمت و سویی دنبال رونده و یدک کش شونده و از همین نظر است که لال هستند؛ زیرا جهان و زبان ندارند و کار ما بسی سخت تر است و نشانه این سختی در این است که ما دارای زبان و جهانیم و برای گفتن و خلق جهان خود هر لحظه مجبور به احضار تاریخ، بازخوانی و استقرار آن هستیم. بنابراین برای سرفرازی در این معرکه دائمی، نیازمند خواندن و باز خواندن خود هستیم. از جمله مواردی که در این مسیر راهنماست، اهمیت و پاسداشت میراث مادی و معنوی ماست که من منافع ملی را تعریفی جز این نمی بینم.باری اگر ادعای این مقدمه درست باشد که به نظر من چنین است، ما وظیفه ای مهم و اساسی برای حفظ این مواریث تاریخی و فرهنگی داریم و بدیهی است که باید در حفظ آن بکوشیم و روشن است که این مهم به عزمی ملی محتاج است. در این باره هرچند تلاش های نهادها و موسسات دولتی لازم است؛ اما کافی به نظر نمی رسد و از آنجایی که ما دارای تمدنی چندلایه، عظیم و گسترده در چند هزاره تاریخی به مفهوم دقیق کلمه هستیم، لزوم وزارتخانه ای برای حفظ و حراست از این میراث عظیم لازم و منطقی به نظر می رسد که شاید این مهم نظر مسئولان کشور را نیز در سال های اخیر به خود جلب کرده است. به هر طریق از آنچه امروز مشاهده می شود، چنین به نظر می رسد که ما نتوانسته ایم میراث داران موفقی باشیم. برای نمونه امروز مشاهده می کنیم که خانه پدر شعر نو ایران، نیمای بزرگ، در برابر دیدگان همه ما رو به ویرانی می رود و شاید زمانی نگذرد تا در هم فرو ریزد و به تلی از خاک تبدیل شود؛ نیمایی که از این نظر باعث افتخار است که بر جغرافیای خود ایستاد و بر اصالت تاریخی خود تکیه کرد و شعر نو ایرانی را بر این جغرافیا پیشنهاد داد و شعور ما را بر این جغرافیا با بازخوانی ما مستقر کرد و اگر نیما نبود، بدون شک آنان که امروز سخنان مشعشع و درخشان می پراکنند که زبان فارسی، زبان علم و فلسفه نیست! بر این ادعای بی اساس می افزودند که این زبان، زبان شعر و شعور هم نیست! و زخم دیگری بر پیکر خسته و تاریخی وجود فرهنگ ارجمند ایران وارد می کردند؛ اما امروز همگان اعتقاد دارند که ما در بسیاری از میدان ها به نیماهای دیگری نیاز داریم. با این وصف آیا شایسته است که در مرکز کشور خانه این مرد بزرگ که بی شک امیدهای ماندگان را باید در آن جست وجو کرد، به وضعی چنین دچار شود. ما چه پاسخی به خود و آیندگان خود خواهیم داد. اگر بنا بر این باشد که هر روز با کاهلی شاهد از دست دادن خود باشیم، مایی باقی نخواهد ماند تا پاسخگوی دیگران یعنی نسل های بعدی باشد. درست است که این مکان ارجمند که به خاطر نیما شرافت یافته، از سوی اشخاص حقیقی خریداری شده است و کسی حقوق مادی خریدار را انکار نمی کند؛ اما می دانیم که این خانه خود جزء میراث فرهنگی است که حسب تجویز ماده یکم قانون خرید اراضی و ابنیه و تاسیسات تاریخی مصوب 1347و مطابق ماده سوم این قانون، سازمان میراث فرهنگی کشور باید ورود کند و ضمن پرداخت حقوق شخص حقیقی، حقوق فرهنگی کشور را اعاده کند که بر اساس اطلاعات موجود تا این لحظه هرچند تلاش هایی صورت گرفته است، مشخص نیست به چه دلیل به سرانجامی درخور نرسیده است. بر اساس این به عنوان شهروندی که به شان و شرافت کشور خود افتخار دارد و این امر را جزء حقوق فرهنگی کشورش می داند، از سازمان محترم میراث فرهنگی کشور و سایر نهادهای ذی ربط انتظار و درخواست دارم ضمن رعایت حقوق حقه مالک، در بازگرداندن این اثر مهم تاریخی اقدام کنند.
                