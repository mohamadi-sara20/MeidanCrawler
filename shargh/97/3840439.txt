چهار‌شنبه ۱۴ آذر ۱۳۹۷
-----------------------------------------
یادداشت
-----------------------------------------
از چپ اندیشی تا دموکراسی خواهی
-----------------------------------------

                    این یادداشت قرار بود هم زمان با 14آذر، پنجمین سالروز درگذشت دکتر کاظم معتمدنژاد، در نشست علمی نکوداشت برای ایشان (که پیگیر برپایی آن بودم، اما به دلایل در ظاهر پیش پاافتاده، درعین حال مانع و برای من روشنگر، برگزار نشد) ارائه شود.  توصیف دکتر کاظم معتمدنژاد به «پدر علوم ارتباطات ایران»، کاملا به حق و درست است. هیچ استاد روزنامه نگاری و ارتباطاتی پیش و بعد از انقلاب، مانند او بدون تاثیرپذیری از ناملایمات یا مسائل عدم درک محیط، پیوسته و همواره در تلاش برای تاسیس و توسعه رشته دانشگاهی علوم ارتباطات در ایران نبوده است. مهم تر از همه، پایمردی او در این مسیر بود؛ به ویژه با انقلاب فرهنگی که رشته های ارتباطات به گرایش های رشته علوم اجتماعی تنزل یافتند. البته بودند استادانی که در این مسیر فعالیت و همراهی داشتند، اما مانند او پایدار نبودند. او هیچ گاه این عرصه را خالی نکرد؛ چراکه خود بیش و پیش از همه به آموزه «آموزش سبب تغییر» که باور عمیق من است، ایمان داشت. به این ترتیب، او یک موسس پیشرو علوم ارتباطات در ایران بود؛ نه صرفا بنیان گذاری که اساس گذارد تا دیگران بر آنش بنا نهند. او در ساخت هم پیشرو بود. امروز مصادف با پنجمین سالروز درگذشت دکتر کاظم معتمدنژاد، پدر علوم ارتباطات ایران است. این نوشته ادای دین شخصی و پایان ناپذیری است به مقام این استاد که صاحب این قلم از دوره کارشناسی تا دکترا افتخار شاگردی ایشان را داشت و حتی آن مرد بزرگ شخصا موضوع رساله دکترایش را با عنوان «معرفی حقوق ارتباطی در جامعه اطلاعاتی» پیشنهاد داد و تعیین و هدایت کرد (در پیش آهنگی استاد در علوم ارتباطات، همین بس که یکی از استادان وقت مرتبط با این رساله از همان آغاز طرح موضوع رساله تا دفاع آن، درک درستی از مفهوم «حقوق ارتباطی» پیدا نکرد و همواره آن را با «حقوق ارتباطات» اشتباه می گرفت)؛ موضوعی که یکی از موضوعات و دغدغه های جدی امروز جهان ارتباطات است؛ به خصوص با پدیداری شبکه های اجتماعی. در این یادداشت، بعد از اشاره به دو نکته از منش علمی و شخصی استاد، به موضوعی که در گفتارهای کم وبیش درباره ایشان مغفول مانده است، می پردازم. یکی از منش های علمی ایشان به یکی از ویژگی های روشی ایشان مربوط می شود. دکتر معتمدنژاد هم به دلایل تحولات جهانی و هم متاثر از شرایط جامعه ایران، تمرکز و توجه خود را بعد از انقلاب از روزنامه نگاری به علوم ارتباطات معطوف کرد و وسعت بخشید. بر این اساس، بعد از انقلاب، تقریبا هیچ نوشته و اظهارنظری از ایشان درباره ارتباطات وجود ندارد که ابتدا با مروری تاریخی آغاز نشود. او با اتکا به روش تاریخی گری، گذشته پدیده و شرایط گوناگونی را که پدیده در مسیر تاریخ و گذر زمان با آن مواجه بوده است، پیش می کشید و بر آگاهی ها عمق می بخشید. حافظه قوی او هم در این میان به کمک می آمد تا در هر بحثی از ارتباطات، پیشینه تاریخی اش را مطرح کند. استفاده از تاریخ موضوع و اتکا به این روش، عموما روش انتقادگرایان ارتباطی و فرهنگی و مکتب اقتصاد سیاسی است. منش شخصی دیگر دکتر معتمدنژاد در میان خصوصیات بارز آن مرحوم، اخلاق والای او بود. این خصوصیت به دانشجویانش که بعضا در مقاطع بالاتر پا به سن شده بودند، جسارت طرح سوال و خودباوری می داد. من بشخصه به دلایلی قبل از شاگرد ایشان شدنم و ورود به دانشگاه، اخلاق مداری را در افراد و مکان های خاصی جست وجو می کردم؛ اما در همان سال های دهه 60 ورود به دانشگاه، چنان شیفته اخلاق ایشان شدم که بعضا این ویژگی ایشان نزد من از علم ایشان سبقت می گرفت. او به خوبی و صبورانه، به نظر و سخن دانشجویان گوش می داد و اگر دانشجویی نظر ضعیف، بطئی یا خلاف واقع یا حتی لفاظی داشت، در پاسخ با عبارتی که گویی استمرار و تایید سخن دانشجوست، به طرح نظر و توضیح خود می پرداخت. شخصا اعتقاد دارم اوج اخلاق در عدالت تبلور می یابد. استاد در مواجهه با دانشجویان و همکارانش و دست گیری از آنها، تفاوتی قائل نمی شد؛ ویژگی ای که بعد از رفتن ایشان در دانشگاه علامه فروپاشید. آن محتوای والای علمی استاد را ظرفی چنین وسیع اخلاقی شایسته بود تا کلامش در آن جای و جان گیرد. اگر آن علم در ظرفی غیر از این می نشست، طراوت و عطر نمی یافت. در دوره دکتری نیز آن قدر محرمیت یافتم که به اندرونی ایشان راه یافتم و بارها به منزل ایشان می رفتم و همین خصوصیات و میهمان نوازی آن پیر بزرگ را با شرمندگی خودم پاسخ می دادم. اما بعد؛ دکتر معتمدنژاد کتاب هایی پیش از انقلاب نوشت که کاربردی ترین و شاید مهم ترین آنها برای روزنامه نگاران؛ «روزنامه نگاری» است. این کتاب بعد از انقلاب عینا البته با افزودن فصلی به انتهای آن با عنوان «بازنگری روزنامه نگاری معاصر» تجدید چاپ شد. این فصل 89صفحه ای که در قیاس با کتاب بیش از 400صفحه ای (روزنامه نگاری) حجم کمی است، از چند جنبه اهمیت به مراتب بیش از این کتاب یافت. این فصل به زعم من انتقادی ترین و اجتماعی ترین مکتوب دکتر معتمدنژاد در سال های دهه 60 است. این فصل کم حجم به خوبی رویکردها و انتظارات کلی آن مرحوم را نسبت به رسانه و ارتباطات در آن سال ها منعکس می کند. فصلی که دست کم تا دو دهه بعد از انقلاب رویکرد علمی و آموزشی او بود؛ نقد غرب، سرزنش نگاه (حقارت آمیز) غرب به شرق و ایران و واکاوی ریشه های فرهنگی نگرش غرب به شرق و ایران و ایرانیان. تصویری وسیع که استاد در این فصل از روزنامه نگاری معاصر جهان ارائه می دهد، ما را با سبک ها و مکاتب و نحله های روزنامه نگاری انتقادی و توسعه ای آشنا می کند (اگر به فضای آن دو دهه کشور مراجعه کنیم حمله به غرب و انتقاد از آن و توجه به ادبیات توسعه، فضای کشور را فراگرفته بود. روایت علمی او در این فصل از شاخه های متعدد روزنامه نگاری انتقادی بی نظیر است و جالب آنکه پس از گذشت 30 سال از نگارش این کتاب هنوز کسی پیدا نشده است که این شاخه های روزنامه نگاری را تبیین کند و شرح دهد. در همان پیش گفتار چاپ سوم (سال 1368) کتاب روزنامه نگاری با فصلی جدید در بازنگری روزنامه نگاری معاصر، دلایل تغییر در این کتاب و افزودن این فصل را چنین شروع می کند: 

«با توجه به بینش ها و نگرش های انتقادی تازه جهانی در زمینه ارتباطات جمعی و با درنظرگرفتن موقعیت خاص ایران، از لحاظ تجریه انقلابی کنونی و عکس العمل های خارجی مربوط به آن… ضرورت ایجاب می کرد که… کتاب حاضر با تجدیدنظر کامل آماده انتشار شود».این فصل بازتاب آن دوران ایران و وجهی حدود دودهه ای از وجوه شخصیت و رویکرد علمی دکتر معتمدنژاد است. این فصل، سرشار از نقد سلطه فرهنگی و ارتباطی غرب بر جهان سوم (به تعبیر استاد در همین کتاب؛ «دنیای سوم») است و نگاه عمیق هرچند کوتاه اما به شدت تاثیرگذار در زمینه ریشه های سلطه گری غرب و نگاه منفی و حقارتی نسبت به شرق و از جمله ایران ارائه می دهد که می توانست سرمنشا بحث های ریشه ای این چنینی توسط دیگر اهل نظر در ایران شود که این چنین نشد. روش کار استاد همین گونه بود که جامعیتی از بحث ها و مسائل ارتباطات ارائه می کرد تا به موقع توسط خودش یا دیگران بسط یابند. در جایی دیگر از این فصل می نویسد: «استعمارگران غربی… از همان آغاز، تجاوزهای سلطه جویانه خویش را، نوعی «ماموریت تمدن گستری»، برای نجات بشریت از «توحش» معرفی می کردند».اینها ادبیات یک فرد سیاسی نیست بلکه هم اقتضای زمانه و هم دانش وسیع او و نیز واقعیت ها و تجربه زندگی استاد در غرب و ایران انقلابی آن سال ها بود که او را به چنین اندیشه ای وا می داشت: «بدین ترتیب، شیوه های نگرش قوم مدارانه و برتری جویانه و روش های انگیزش رفتاری اعجاب آمیز و هیجان آور نویسندگان غربی درباره کشورها و ملل دیگر- که هم اکنون در وسائل ارتباط جمعی غرب خودنمایی می کند - در شکل گیری معلومات ذهنی روزنامه نگاران معاصر راجع به ممالک جهان سوم، تاثیر قاطع باقی گذاشته است».ما این گونه دکتر کاظم معتمدنژاد را در عرصه ارتباطات جهانی در جناح چپ می بینیم آنچنان که آرمان ماتلار (صاحب نظر مشهور فرانسوی ارتباطات و البته چپ اندیش و از دوستان استاد که در ایام درگذشتش او را شهروند ایدئال خواند) و ده ها صاحب نظر دیگر جهانی را در این دسته بندی قرار می دهیم. دکتر معتمدنژاد دهه های 60 و 70 این چنین می اندیشید که در ارتباطات جهانی منتقد سرمایه داری افسارگسیخته باشد و این باعث شد که از همان موقع پایه گذار درس و رشته مطالعات انتقادی در ارتباطات شود. قدر آموزه های استاد در زمینه مطالعات انتقادی در ارتباطات در دوره کارشناسی ارشد خود را در دهه 70، موقعی که در همین سال ها در سفری داخل ایتالیا از شهری به شهر دیگر، در قطار با دانشجوی ایتالیایی ارتباطات آشنا شدم و بحث می کردم، فهمیدم. همین رویکرد استاد را در مقدمه ماندگارش بر کتاب «یک جهان، چندین صدا» (منتشرشده در سال 1369) می توان دید. او در این مقدمه باز هم به سراغ استقلال خواهی جهان سومی ها و تقابل شان در عرصه ارتباطات و نیز انتقاد از سلطه غربی ها به ویژه آمریکا بر ارتباطات، می رود و کتاب را که در واقع گزارش نهایی کمیسیون بین المللی یونسکو برای مطالعه درباره مسائل ارتباطات است، چنین توصیف می کند: «… یکی از مهم ترین دستاوردهای همبستگی و همکاری دو دهه اخیر ممالک در حال توسعه، برای مبارزه با شیوه های تازه سلطه استعماری و رسیدن به استقلال فرهنگی و ارتباطی به شمار می رود… . تفوق سیاست بین المللی آمریکا و به ویژه نفوذ شدید آن در سازمان ملل متحد، باعث شده بود که مسائل مربوط به اطلاعات و ارتباطات در سطح جهان، در قالب ایدئولوژی ها و الگوهای خاص غربی مانند «جریان آزاد اطلاعات» و «ارتباطات توسعه بخشی» مطرح شوند… . با زمینه سازی قبلی و پشتیبانی مستقیم آمریکا… نظم بین المللی حاکم بر ارتباطات جهانی، بر مبنای «جریان آزاد اطلاعات» گذاشته شد».   تحولات سیاسی و اجتماعی از اواسط دهه 70 به بعد در ایران هم زمان شد با تغییر رویکرد علمی استاد به سوی دموکراسی خواهی و مشخصا با تاکید بر غنا بخشیدن به ادبیات حقوقی در زمینه رسانه ها و ارتباطات برای انطباق با اقتضای زمانه و پاسخ به نیازهای جامعه که به مدت حدود دو دهه و تا پایان عمر پربار او طول کشید. هرچه آثار در این دوره از استاد می بینیم، کتاب هایی در زمینه حقوق مطبوعات و حقوق ارتباطات و فعالیت های آموزشی در این زمینه است که البته با توجه به تحولات حوزه فناوری اطلاعات و ارتباطات در جهان، استاد از این موضوع اخیر نیز غافل نشد (که حاصل آن کتابی در زمینه جامعه اطلاعاتی است). لازمه این تحولات است که استاد را بر آن داشت که برای میل مشدد به آزادی مطبوعات و آزادی بیان در جامعه، پشتوانه حقوقی بسازد که شدند کتاب های یادشده. در مقدمه کتاب «حقوق مطبوعات» منتشر شده در سال 1379 چنین می نویسد: «کتاب حاضر، نخستین اثر چاپی فارسی درباره «حقوق مطبوعات» است. این کتاب با توجه به تحولات سال های اخیر در راستای پیشرفت و گسترش آزادی مطبوعات و ضرورت بازنگری و دگرگونی ساختاری قانون مطبوعات ایران و هماهنگی هرچه بیشتر آن با اصول حقوقی جهانی این آزادی براساس بررسی تطبیقی تجربه های قانون گذاری مطبوعاتی بسیاری از کشورهای توسعه یافته و در حال توسعه، تهیه و تدوین شده است».میراث استاد معتمدنژاد (از؛ در بعد خارجی؛ ضدیت با سلطه ارتباطی جهانی تا؛ در بعد داخلی؛ تاکید بر آزادی مطبوعات) را می توان چنین نتیجه برای امروز قرار داد که با آزادی مطبوعات و آزادی بیان در داخل کشور و استحکام بخشی به آنها می توان رسانه هایی آگاه، آزاد و راهنما در داخل ساخت تا با اقبال روزافزون مخاطبان به آنها، زمینه سلطه ارتباطات جهانی و سرمشق دهی دیگران برای ما فراهم نیاید.
                