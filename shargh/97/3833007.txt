شنبه ۲۶ آبان ۱۳۹۷
-----------------------------------------
یادداشت
-----------------------------------------
مدیریت عالی خدمت به محرومان
-----------------------------------------

                    دکتر سیدتقی نوربخش، مدیرعامل سازمان تامین اجتماعی، رئیس انجمن جراحان ارتوپد ایران و عضو شورای عالی نظام پزشکی کشور از میان ما پر کشید و رفت. در این روزگار که مدیریت تخصصی، خدمت به فقرا، پاکدستی و ساده زیستی گوهری کمیاب است، او ازجمله مدیرانی بود که با تعهدی کم نظیر، اعتماد و پشتکاری خستگی ناپذیر را سرلوحه کار خود قرار داد و با رویکردی عالمانه و توام با صبوری، اخلاق و مردم مداری سازمان تامین اجتماعی را که با پوشش بیش از 40 میلیون نفر و گستره صدها شرکت بزرگ، عظیم ترین بنگاه اقتصادی و اجتماعی غیردولتی کشور است، از تلاطمی سهم آگین که در آن یکشنبه های سیاه رقم خورده بود، به آرامشی اطمینان بخش رساند. 
نوربخش مدیری توانمند و برخاسته از بطن سازمان تامین اجتماعی بود که توانست با وجود همه محدودیت ها و در زمانه دشواری که ناهم ترازی منابع و مصارف این سازمان و نظام حمایتی کشور بیش از گذشته آشکار شده است، حقوق بازنشستگان و سلامت و بیمه کارگران و کارفرمایان را ساماندهی و به روزرسانی کند. دکتر نوربخش تسلطی کم نظیر و حرفه ای بر امور بیمه ای و روندهای نوین این صنعت در دنیای کنونی داشت و با زوایای پیدا و پنهان این صنعت پیچیده، روزگارهای تلخ و شیرینی تجربه کرده بود. در اوج سیطره بحران بی اعتمادی بر قیمت ها، نرخ ارز و فعالیت های اقتصادی کشور در ماه گذشته در آخرین دیدار، او با تسلط و وقار از اینکه توانسته بود در پایان هر ماه حدود هشت هزار میلیارد تومان حقوق بازنشستگی و هزینه درمان کارگران و مطالبات دارو و بیمارستانی آنها را در این اوضاع نابسامان پرداخت کند، خداوند بزرگ را شاکر بود و از قول یکی از مدیران و صاحب نظران باسابقه اتحادیه بین المللی تامین اجتماعی (ISSA) که سازمانی راهبردی برای تامین اجتماعی کشورها و دپارتمان های دولتی است، توصیه می کرد در روزگاری که توطئه اتاق های فکر اقتصادی در چین، آمریکا و اروپا اوضاع اقتصادی و اجتماعی جهان را ناپایدار کرده اند و قاعده و منطق کلاسیک و قدیم توان پاسخ به مسائل و مشکلات جدید ناشی از آنها را ندارد، به ویژه در کشورهایی مانند ایران که به دلیل پویایی های خاص در معرض تهاجم نیز هستند، ترجیح و نسخه درمان آن است که دولت همه توان خود را برای رسیدگی به اقشار مستضعف و محروم جامعه به کار گیرد و ضروری است به منظور پرهیز از بدترشدن اوضاع تلاش کند تا حداقل معیشت و رفاه را برای آنها فراهم کند و تا آنجا که ممکن است از حرکت گسل بحران فقرا با اقدامات حمایتی و امدادی جلوگیری شود. دکتر نوربخش پزشکی حاذق و مهربان بود که با تسلطی که بر آخرین دستاوردهای فوق تخصصی پزشکی و به ویژه جراحی زانو داشت، برای حفظ و ارتقای توان علمی و عملی خود در تراز جهانی این دانش تلاش می کرد. او پزشکی را وقف التیام درد مردم به ویژه محرومان و فقرای جامعه کرده بود، روزهای یکشنبه به صورت ناشناخته، گمنام و رایگان در محدوده شهرری و مناطق پایین شهر تهران در خدمت بیماران بود و دوشنبه ها را به طور معمول از ساعت 21 تا دو بامداد در خیابان کارگر شمالی در مطبی ساده تر از آنچه در شهرستان های محروم ایران مشاهده می شود، به مداوای دردمندان می پرداخت. 
دکتر نوربخش که نیمی از حقوق اندک خود را به بیت المال برمی گرداند، نسبت به حقوق بازنشستگان، سلامت و بیمه کارگران حساسیت و تعصبی خاص داشت و برای احقاق حقوق سازمان تامین اجتماعی به ویژه دریافت مطالبات معوق از دولت از هر فرصتی استفاده می کرد. در فرایند تصویب بودجه سال 1397 برای اولین بار در تاریخ ایران با همت عبدالرحمن تاج الدین معاون پارلمانی خود موفق شد مصوبه ای برای بازگشت حدود 60 هزار میلیارد تومان از مطالبات معوق از دولت را با کمک نمایندگان مجلس شورای اسلامی به تصویب برساند. او با همه مشکلات ساختاری که فراروی اصلاحات سازمان وجود دارد و واقعا مانع تصمیم گیری و پیشرفت در امور است، تمام تلاش خود را به کار برد تا با تصویب برنامه راهبردی سازمان تامین اجتماعی با رویکردهای نوین و استفاده از متخصصان 
طراز اول کشور به بهبود امور بپردازد و درصدد تدوین و اجرای برنامه های منجر به کاهش زیان و آغاز روند سوددهی بود.  مسائل پیچیده و تودرتوی شرکت سرمایه گذاری تامین اجتماعی (شستا) و دیگر شرکت های تابعه سازمان و محدودیت های تصمیم گیری که در این خصوص وجود داشت، همواره موجب بار گرانی از مشکلات بود که دکتر نوربخش با آنها دست وپنجه نرم می کرد… 
این همان مشکلاتی است که درک آنها برای کسانی که داخل این گود پیل افکن نیستند، آسان نیست. در راستای استفاده بهینه از دارایی های پراکنده سازمان، با همت دکتر نوربخش امکانات وسیع مربوط به حوزه گردشگری همانند گروه هتل های هما، شرکت سرمایه گذاری ایرانگردی و جهانگردی، شرکت حمل ونقل ریلی مسافری رجاء و… احصا، طبقه بندی و ساماندهی شد و بزرگ ترین هلدینگ گردشگری کشور (هگتا) به وجود آمد و برای ساماندهی امکانات درمانی با وجود بیش از 70 بیمارستان همانند بیمارستان میلاد و دیگر بیمارستان های تامین اجتماعی در سراسر کشور وجود دارند و با فعالیت 400 کلینیک درمانی هلدینگ درمان سازمان تشکیل و فعال شد و شرکت هایی همانند رایتل، تاپیکو و دیگر شرکت ها نیز در فرایند نوآوری و کسب بازارهای جدید قرار گرفتند و ده ها فعالیت ملی و بین المللی دیگر که با همت والای این مرد بزرگ ایران انجام می شد، همه نشانه ای از یک مدیریت پاک و متعالی بود. دکتر نوربخش به همراه معاون پارلمانی متواضع و مهربانش عبدالرحمن تاج الدین که نماینده مردم شریف اصفهان در دوره های پنجم و ششم مجلس شورای اسلامی و از فعالان درجه یک در تشکل های کارگری به شمار می رفت، در مسیر خدمت به مردم ایران با حادثه تصادف در استان گلستان به لقای الهی پیوستند.   
                