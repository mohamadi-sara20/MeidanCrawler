یک‌شنبه ۱۸ آذر ۱۳۹۷
-----------------------------------------
سرمقاله
-----------------------------------------
حتی اگر طرف، آمریکا باشد
-----------------------------------------

                    مسئله حاکمیت دولت ها و حرمت مرزهای آنان و سرزمینی بودن قوانین جزائی تقریبا در تمام کشورها شناخته شده و مورد قبول است. از این رو است که مسئله استرداد مجرمین در نظام های گوناگون قضائی مورد توجه قرار گرفته و به قوانین کشورها وارد شده است. استرداد مجرم عبارت از آن است که وقتی کسی در کشوری مرتکب جرمی می شود و می گریزد، کشور محل وقوع جرم درصورتی که از محل سکونت و اقامت مجرم فراری مطلع باشد، می تواند تحت شرایطی از کشور محل سکونت او تقاضای دستگیری و اعزامش را به کشور محل وقوع جرم برای محاکمه و مجازات بکند. این اقدام وقتی ممکن است که ادله ارتکاب جرم به وسیله فرد مورد تقاضای استرداد روشن و کافی باشد؛ به نحوی که مقامات قضائی کشور محل اقامت متهم یا مجرم را قانع کند. درعین حال نکات خاصی نیز در اینجا وجود دارد: نخست اینکه هیچ کشوری اتباع خود را به کشور دیگر مسترد نمی کند؛ بلکه با دریافت ادله وقوع جرم از کشور محل وقوع راسا به تعقیب و مجازات تبعه خود که در کشور دیگری که مرتکب جرم شده، دست خواهد یازید؛ البته مشروط بر آنکه آنچه او مرتکب شده، در کشور خودش هم جرم باشد. 
دوم اینکه افرادی را که متهم به ارتکاب جرائم سیاسی و نظامی هستند، هیچ کشوری مسترد نمی کند. 
سوم اینکه کشورهایی که مجازات اعدام را لغو کرده اند، متهم یا مجرم فراری را به کشوری که این مجازات هنوز در آن وجود دارد، مسترد نمی کنند؛ همچنین اگر کشور مورد تقاضا معتقد باشد که در کشور تقاضاکننده مجازات های خشن یا روش های مغایر اعلامیه جهانی حقوق بشر و میثاق بین المللی حقوق سیاسی و مدنی وجود دارد، از استرداد متهم و مجرم به آن خودداری خواهند کرد. نتیجه اینکه اعمال و اجرای قانون یک کشور خارجی در کشوری که فردی در آن در مظان ارتکاب جرم است، امری کاملا استثنائی است و هیچ کشور و دولت مستقلی به سهولت و سادگی به آن تن درنمی دهد. واقعه اخیر یعنی دستگیری یکی از مدیران ارشد شرکت «هوآوی» در کشور کانادا به درخواست ایالات متحده آمریکا و با این ادعا و اتهام که او تحریم های ایران را دور زده است، درخور توجه و تاسف است. البته در سال های نسبتا دور در ایالات متحده، قانونی تصویب شد که اجازه می دهد دولت آمریکا افرادی را که علیه منافع ایالات متحده یا اتباع آن در خارج از آمریکا مرتکب جرمی شده اند، بدون رعایت قواعد و تشریفات استرداد، راسا به ایالات متحده برگرداند و محاکمه و مجازات کند. عبارت اخرای این مضمون این است که دولت ایالات متحده می تواند با ادعای تحقق چنین جرائمی هر کسی را در هرجا بدزدد و مخفیانه به آمریکا حمل و در این کشور محاکمه و مجازات کند. مشخص نیست این مقدار اختیار و آزادی عمل ناشی از کدام ضابطه بین المللی است. همچنین معلوم نیست اگر کشور دیگری حرکت مشابهی را در قلمرو ایالات متحده انجام دهد، با چه «واویلا و وامصیبت هایی» مواجه خواهد شد. همچنین در مواردی نظیر ادعای تروریست بودن برخی افراد و سازمان ها ظاهرا ایالات متحده این حق را برای خود قائل است که با استفاده از امکانات و نیروهای ویژه اش هر کسی را در هر جا بکشد یا برباید؛ اما آنچه در کانادا واقع شده، داستان دیگری است. تحریم های بین المللی ناشی از قطع نامه های شورای امنیت بعد از برجام منتفی شد؛ بنابراین دورزدن تحریم ها اگر تحریم منشا بین المللی نداشته باشد، اصولا جرم نیست. اگر کسی تحریم های اختصاصی آمریکا را دور زده باشد، با توجه به اینکه استرداد صرفا وقتی میسر است که عمل انتسابی در کشور محل دستگیری هم جرم باشد، آن گاه این سوال مطرح می شود که چرا باید کشوری به ظاهر مستقل فرد خارجی را بابت جرم ادعایی کشور دیگر دستگیر کند و حتی موضوع استرداد او مطرح شود. به نظر می رسد دولت چین در این باره باید از تبعه خود حمایت جدی داشته باشد. اگر این روش که نمونه های دیگری هم از آن دیده شده، متداول شود و کشورها با آن برخورد جدی نداشته باشند، به زودی ناظر بگیروببندهای ماموران آمریکایی البته با همکاری ماموران محلی در همه فرودگاه ها و بنادر دنیا خواهیم بود؛ 
به نحوی که حتی اگر در کشور مقصد مشکلی وجود نداشته باشد، در موقع ترانزیت در فرودگاه های بین راه ممکن است برای افراد با اتهام واهی دورزدن تحریم، مزاحمت ایجاد شود و شنیده ام که مجازات این موارد نیز حبس های بسیار سنگین نظیر 15، 20 و 30 سال است. تداعی می شود داستان آن قاضی که حکم داد متهم را پنج هزار ضربه شلاق بزنند، محکوم گفت: «یا شلاق نخورده ای یا حساب سرت نمی شود». به هرحال به نظر می رسد کشورها باید درباره کرامت و حرمت مرزها و حقوق داخلی خود جدی تر باشند؛ حتی اگر طرف، آمریکا باشد. 
والله اعلم.
                