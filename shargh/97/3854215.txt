سه‌شنبه ۱۱ دی ۱۳۹۷
-----------------------------------------
یادداشت
-----------------------------------------
کرباسچی، دوچرخه سواری حناچی و حادثه دانشگاه
-----------------------------------------

                    حادثه واژگونی اتوبوس در دانشگاه آزاد و جان باختن هشت جوان دانشجو و دو نفر دیگر و زخمی شدن 26 نفر همه و به ویژه خانواده های آنها را سوگوار و گرفتار کرد. وزیر سابق راه وترابری آقای خرم -که اتفاقا از نظر جناحی با شهردار وقت همسو است- در مصاحبه ای به طور مشخص شهردار آن زمان؛ آقای کرباسچی را مقصر این فاجعه می داند که با قلدری و غیرقانونی زمین های بالای هزارو 800 متر ارتفاع را برای ساخت دانشگاه آزاد تغییر کاربری دادند. به نظر من این موضوع باید به طور جد از سوی دستگاه های نظارتی و قانونی پیگیری شود و کسانی که در این ساخت وساز درگیر بودند، در مقابل عدالت پاسخ گو باشند. چندی پیش که آقای پیروز حناچی، شهردار تهران، با دوچرخه سر کار رفتند، جناب کرباسچی با کنایه ایشان را متهم کردند که چرا صبح زود که ترافیک کم است با خودرو سر کار نمی روند تا واگن های مترو را ترخیص کنند تا مردم بیشتری با مترو سر کار بروند. انسان تعجب می کند که در قرن 21 هنوز مدیرانی هستند که فکر می کنند  صبح زودرفتن و پشت میزنشستن برابر  با بهترانجام شدن کارهاست. طبق آمار منتشرشده، 125 هزار نفر یا به طور مستقیم کارمند شهرداری هستند یا به طور غیرمستقیم در شرکت هایی برای شهرداری تهران کار می کنند. همه فکر می کنند  شهری با داشتن سازمان بزرگی که بودجه اش چند برابر بعضی وزارتخانه های کشور است، چرا این همه مشکل دارد. چرا مهم ترین نیاز شهر که حمل ونقل روان و هوای سالم است، آرزوی دست نیافتنی شده است؟ چرا هیچ کدام از ما در این دو، سه دهه در خانه مسکونی مان به دلیل ساخت وساز پیوسته شب ها که زمان آرامش است، آرامشی نداریم؟ چرا وقتی صحبت از فساد می شود، ناخودآگاه ذهن بسیاری در همان ابتدا شهرداری ها را مجسم می کند؟ چرا همه باغ ها و روددره های شهر به برج و بتون تبدیل شده اند؟ چرا وقتی قصد می کنی که با اتوبوس  یا تاکسی سر کار بروی، به محض آنکه نزدیک خیابان می شوی بوق بوق مسافرکش ها یک لحظه امانت نمی دهند؟ چرا شهر پر شده  از موتورسیکلت و مانده است که این وسیله های خطرناک و آلوده کننده -که رانندگان شان 70 درصد قربانیان سوانح رانندگی شهری را تشکیل می دهند- کم کم شهر را ببلعند؟ در کنار سوالات متعدد این چنینی، مردم حق دارند بپرسند  چرا شما با کمک روابط قوی ای که در دوران شهرداری خود داشتید، سنگ بنای غلطی در شهر گذاشتید که نتیجه آن ساخت شهری بی روح و غیرانسانی و پر از خشونت است. ساخت محیط آموزشی و فرهنگی صرف نظر از مسائل فنی و ایمنی باید با موازین اخلاقی هم درست باشد. مگر می شود که کسی در زمین غصبی مسجد بنا کند؟ ساخت دانشگاه آزاد روی خط گسل و در بالای ارتفاع هزارو 800 متری در دل کوهی که  باید پشت و پناه میلیون ها ساکن شهر و منابع آبی آن باشد، باعث شد ده ها ارگان دیگر هم از این فرصت بهره بردند و صدها برج و بارو در آنجا علم کردند. 
نتیجه آنکه قشنگ ترین چشم اندازهای طبیعی شهر تهران به جنگل بتون و خودرو تبدیل شد. چگونه می توان در ساختمانی که بنایش با نادرستی و غیراخلاقی ساخته شده است، درس اخلاق و کار حرفه ای سالم آموخت و مهندسان، دانشمندان و پزشکانی تحویل جامعه داد که شرافت شغلی شان را فدای پول و پارتی نکنند؟
جناب آقای کرباسچی، می دانید چرا شما و سایر ادامه دهندگان شما در مدیریت شهری این تصمیمات نادرست را گرفتید؟ فقط به یک دلیل ساده. شما صبح زود قبل از آنکه فرصت کنید رفتن بچه تان را به مدرسه ببینید، سر کار رفتید. شما حتی از مشاهده نزدیک ترین عزیزتان یعنی فرزندتان محروم شدید چه برسد شهروندان بیرون از دیوار خانه تان. مدیری که صبح زود سر کار می رود فقط سروکارش با پیمانکارانی است که آن ساعت دنبال کار می گردند و نه مردم. اگر شما یک بار با پای پیاده از پایین گیشا تا تپه ای که برج میلاد را بنا کردید رفته بودید، هرگز این سازه بی خود بتونی را در شهری که در بالای سرش قله چهار هزارمتری است، بنیان نمی گذاشتید تا من شهروندی را که فاصله ام تا آن فقط 70 متر است، از یک پیاده روی ساده محروم کنید. 
من در زندگی خود فقط یک بار تجربه جلسه های ساعت شش صبح دوستان شهرداری را تجربه کرده ام. وقتی برای اولین و آخرین بار در جلسه ساعت شش شورای تکلیف پارک طبیعت پردیسان شرکت کردم، اولین روزی بود که نتوانستم خودم پسرم را برای مدرسه آماده کنم. آن روز خیلی حس بدی داشتم، آنجا هم انتقاد کردم و چون حرف های من به مذاق دوستان اغلب بازنشسته خوش نیامد، خوشبختانه دیگر به آن جلسات دعوت نشدم. 
جناب آقای کرباسچی، شما در 65سالگی احتمالا باید بازنشسته باشید. از شما دعوت می کنم روز سه شنبه همین هفته بیایید با آقای حناچی با دوچرخه سری به شهر بزنید، با رکاب زدن از میدان توحید تا انقلاب ببینید که چه ساخته اید؟ اگر دوچرخه ندارید، من به شما امانت می دهم. اگر شما هم مانند پیروز حناچی با دوچرخه در شهر گشت می زدید  یا با پای پیاده یک بار لذت کوه نوردی در شمال تهران را چشیده بودید، آن وقت حتی قوی ترین نیرو هم نمی توانست شما را در ساختن ساختمان دانشگاه آزاد در آن شیب های تند مجاب کند و الان این 10 جوان به جای گورستان در کنار خانوده شان زندگی می کردند و 26 جوان زخمی هم جایشان در بیمارستان نبود
                