دو‌شنبه ۲۸ خرداد ۱۳۹۷
-----------------------------------------
یادداشت
-----------------------------------------
صداقت و صراحت علمی و تعهد اجتماعی مرحوم استاد قانعی راد
-----------------------------------------

                    از منظر حرفه ای و با اتخاذ رویکردی درونی و انتقادی، در میان استادان و فعالان علوم اجتماعی معاصر کشور دو نقیصه جدی و تامل برانگیز ملاحظه می شود. نخست دقت و موشکافی درباره مسائل جاری و معضلات و گرفتاری های عمومی جامعه و رسیدن به یافته ها و نتایج مشخص با پرهیز از گردگویی های رایج و نزدیک شدن به حوزه اقدام، سیاست و برنامه ریزی و دوم صراحت و صداقت در بیان و انتقال آشکار و روشن نتایج تحلیل ها و مطالعات در عرصه عمومی، اجتماع علمی و نهایتا به مراجع تصمیم گیری و سیاست گذاری. در واقع با این دو ویژگی است که محققان علوم اجتماعی می توانند مرز میان «دانشمند» و «سیاست مدار» را کم رنگ کنند و ضمن انتخاب درست مسائل و گزینش مردم مدارانه مشکلات واقعی اجتماعی و سیاسی (فارغ از رویکردهای هنجاری) به بررسی زمینه ها و نتایج آنها اهتمام بورزند و راهبردها و راه حل های واقعی، عینی و امکان پذیری را برای جامعه خود ارائه و پیشنهاد دهند. همین طور با کنارگذاشتن دیدگاه ها، باورها، منافع و مصالح شخصی بر بیان آنچه فهمیده اند، اصرار و ابرام کنند و در دفاع از تحلیل های خود، شفافیت و صراحت پیشه کنند و موقعیت اجتماعی آنها موجب محافظه کاری و کلی گویی در بیان و اظهارنظر نشود. با این اوصاف، قانعی راد از معدود محققان آگاه و مسلط بر دانش علوم اجتماعی بود که ضمن تسلط بر حوزه های مختلف نظری و استفاده جدی از روش های علوم اجتماعی، دارای دیدگاه جامع و بین رشته ای بود و مهم تر از همه آنکه با اقتضائات جامعه شناختی و شرایط و تحولات تاریخی جامعه ایران نیز آشنایی بسیار خوبی داشت. این همه موجب می شد که هم مسائل موردتاکیدشان و هم دیدگاه و نظراتشان کاملا با شرایط و روزگار کنونی جامعه ایرانی نزدیک و مرتبط باشد، نه اینکه مانند پاره ای از اظهارنظرها از اقتضائات بومی و محلی این جامعه دور باشد. درعین حال ایشان به دلیل درک صحیح موانع توسعه و پیشرفت کشور و علایق عمیق ملی، در بیان تحلیل ها و یافته های خود جانب انصاف، مصلحت عمومی و منافع ملی را همواره رعایت می کرد، به همین دلیل با صراحت، صداقت، جدیت و به طور خستگی ناپذیر و امیدوارانه به انتشار و بیان آنچه یافته بود، می پرداخت. نگارنده در چندین موضع و موقعیت مختلف تجربه دفاع و حمایت جدی ایشان از برخی همکاران را که بنا بر دلایلی در پیچ و خم نظام اداری- دانشگاهی یا تصمیم گیری های سیاسی گرفتار شده بودند، از نزدیک شاهد بوده است. آنچه از این شخصیت علمی می توان به ودیعه گرفت، بیان صادقانه و با صراحت و دورشدن از اجمال گویی و تعارفات روزمره بود که طبعا ناشی از روح بلند، سلامت نفس و مردم مداری ایشان بود.او از جمله نمونه های معدود پژوهشگران علوم اجتماعی، متعهد به جامعه، فرهنگ و منافع ملی بود که واقعا دغدغه توسعه کشور را داشت و در بیان آنچه درست می دانست، جانب احتیاط را رعایت نمی کرد و البته این ناشی از اعتمادبه نفس علمی و حرفه ای ایشان بود. ورود صریح و به موقع قانعی راد در مقاطع زمانی خاص سیاسی و اعلام مواضع شخصی یا رسمی ایشان (به عنوان رئیس انجمن جامعه شناسی ایران) در برهه های مهم سیاسی مانند انتخابات، نشان از تعهد و پایبندی فوق العاده ایشان به مسائل جاری کشور و عطف توجه شان به نگرانی های عمومی بود. همین طور اعلام نظرات صریح و شفاف درباره پدیده های اجتماعی و فرهنگی حساس که کمتر مورد عنایت سایر همکاران قرار می گرفت، نیز از ویژگی های این شخصیت گرامی و ارجمند بود. امید آنکه این ویژگی های شخصی و روحیه علمی این استاد و پژوهشگر توسط محققان جوان مورد توجه قرار گرفته و این خلقیات در کنار آثار علمی و تحقیقاتی شان ره توشه توسعه دانش اجتماعی قرار گیرد.
                