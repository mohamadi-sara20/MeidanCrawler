پنج‌شنبه ۲۵ مرداد ۱۳۹۷
-----------------------------------------
حرف اول
-----------------------------------------
به یاد قربانیان تصادف سنندج
-----------------------------------------

                    آقای آئینه، خانواده را تا دم در اتوبوس سنندج-تهران مشایعت می کند. دلش آرام نمی گیرد، داخل راهرو اتوبوس می شود تا از سفر بی خطر و همراه با راحتی اعضای خانواده اش مطمئن شود. مینا خانم پیش از آن همه وسایل سفر را آماده کرده و مهیای سفر است. کمتر پیش می آید مادر و دو فرزند همسفر شوند. معمولا آقای آئینه در سفرها همراه خانواده است؛ اما این بار آقای آئینه نمی تواند در سفر همراه خانواده باشد. اقای آئینه نظری به صندلی همسر و بچه ها می اندازد. اتوبوس کم مسافر است. با نگاهی عاشقانه به دخترش می نگرد؛ سارا، دختر نوجوان 16ساله و تیزهوشش که به تازگی برگزیده شدن المپیاد زیست شناسی کشوری را با شادی جشن گرفته است. محمدپارسای خردسال نیز قرار است همسفر مادر و خواهرش باشد. آنها قرار است در تهران به دیدار پسر بزرگ تر خانواده که او نیز یکی از نخبگان و تیزهوشان ایرانی است، بروند و چند روزی را با خوشی و شادی همراه سینا به گشت وگذار در تهران بپردازند. سارا آرزوهای بزرگی در سر دارد. در و دیوار اتاقش پر است از عکس شخصیت های علمی و فرهنگی کشور از دکتر سمیعی، علی شریعتی، شهید امان الهی؛ تا دکتر بهمن بیگی و دکتر مریم میرزاخانی.... سارا دانش آموز نخبه ای است که دمی از محیطش غافل نیست. به تازگی برای یاری به کودکان حاشیه نشین سنندجی پا پیش گذاشته و با کمک دوستانش به گردآوری کمک پرداخته تا برای روزهای مدرسه شان بی نیازشان کند. دغدغه سربلندی ایران لحظه ای آرام و قرار برایش نمی گذارد. آقای آئینه تمام این سال ها هر آنچه برای رشد و کمال سینا و سارا لازم بوده، در اختیارشان گذاشته است. سینا اینک در بهترین دانشگاه صنعتی کشور یعنی دانشگاه شریف در رشته برق-مخابرات در مقطع کارشناسی ارشد مشغول تحصیل است و سارا هم جزء نخبگان کشوری زیست شناسی است. آقای آئینه از اتوبوس پیاده می شود و اتوبوس از در پشت ترمینال عازم تهران می شود. هنوز اتوبوس از در ترمینال کاملا خارج نشده که تانکر حامل سوخت در حالی که راننده کنترل خودرو را از دست داده، به شدت به اتوبوس برخورد می کند و دود و آتش اتوبوس مسافران عزیز ما را در بر می گیرد. در لحظه ای 11مسافر در کوهی از آتش قربانی می شوند.​هر سه مسافر ما یعنی اعضای خانواده آئینه در دم در میان شعله های سهمناک آتش جان به جان آفرین تسلیم می کنند. این سرنوشت غمبار و طاقت سوز یکی از امیدهای آتی کشور بود؛ یکی از استعدادهای درخشان کشور که شاید در آینده ای نزدیک می توانست به چهره ای جهانی مبدل شود. همراه سارا، مادر و برادر خردسالش نیز قربانی شدند. در یک سال گذشته این بیستمین باری است که تانکرهای حامل سوخت داغ بر دل های مردمان سنندج و مریوان می گذارند. در یک سال 20 تصادف ناشی از خطای تانکرهای حامل سوخت از کشور همسایه به داخل ایران! آیا 20 تصادف، 20 هشدار خونین و ده ها خانواده داغدار کافی نبود تا برای مسئله راه های کردستان چاره ای اندیشیده شود؟ سرگذشت جانکاه این عزیزان نشانی از بی مسئولیتی های اداری است! نشانی از بی توجهی ها به جان ایرانیان در جاده هاست! نشانی از کم توجهی به استانداردها در تولیدات خودرو و جاده ها است! مسئولان کشوری کمی تامل کنید. جاده های کردستان، راه های مواصلاتی غرب کشور و زیرساخت های توسعه بیش از پیش چشم به راه برنامه های کارشناسی است. نگذاریم سارا ها و محمدپارساهای دیگری از سرزمین مان قربانی بی مسئولیتی ها و کم کاری ها شوند. امروز 40 روز از حادثه می گذرد؛ در حالی که آقای جمشید آئینه و سینای جوان همچنان ناباورانه با این غم سترگ هم خانه شده اند. با آبادانی و عمران و توسعه جاده های کشور شادی را به دل این خانواده و دیگر خانواده های داغدار بازگردانیم. جاده های استان کردستان بیش از سایر نقاط نیازمند توجه و مساعدت است. به فکر آینده هم وطنان مان باشیم.
                