سه‌شنبه ۱۸ دی ۱۳۹۷
-----------------------------------------
type_unknown
-----------------------------------------
انضباط حاکم بر بودجه را نادیده نگیرید
-----------------------------------------

                    بودجه ریزی عملیاتی - مبتنی بر عملکرد - که برای نخستین بار در کشور اجرائی می شود و نیز انقباضی بودن این لایحه، این مفهوم را به ذهن متبادر می کند که به گمان برخی، دولت خوش بینانه بودجه سال آتی را نبسته و با توجه به واقعیات موجود و تاکتیک های دفاعی برای رویارویی در جنگ اقتصادی، لایحه سال آینده را تدوین کرده است. این ادعا البته به آن معنا نیست که هیچ نقدی بر آن مترتب نباشد؛ ولی انضباط حاکم بر آن را نمی توان نادیده گرفت. یکی از مهم ترین ویژگی های بودجه سال آتی، کم شدن ردیف های متفرقه است. بودجه ریزی مبتنی بر عملکرد - که از آن می توان به عنوان اولویت های بودجه سال 98 یاد کرد - در بخش های مختلف از جمله اشتغال، هدفمندی، درآمدهای نفتی، افزایش رفاه اجتماعی، کاهش فقر مطلق و… به چشم می خورد.  اگرچه رئیس جمهور برخلاف سنوات گذشته به هنگام تقدیم لایحه بودجه به مجلس، وعده ای خاص درباره افزایش فرصت های شغلی نداد؛ اما در نظر گرفتن منابع خاص برای حوزه اشتغال نشان می دهد دولت در حد توان می کوشد تا با تمام کاستی های موجود، این حوزه را سامان دهد. توجه به تبصره 18 لایحه بودجه که موضوع اشتغال را نشانه رفته، موید همین مطلب است. در این تبصره سه عدد برای بحث اشتغال به چشم می خورد. عدد 210 میلیارد تومانی از محل افزایش حامل های انرژی برای ایجاد اشتغال تنها یکی از راهکارهای دولت برای ساماندهی به این حوزه پرآسیب و چالش زای کشور است. اظهارات رئیس جمهور در صحن علنی مجلس به هنگام تقدیم لایحه بودجه مبنی بر اینکه همه شرکت های وزارت رفاه باید واگذار شود، راهبرد دولت برای ساماندهی به اقتصاد، خروج از اقتصاد دولتی و مشارکت مردم در این حوزه را به نمایش می گذارد. بدون تردید عزم دولت برای واگذاری این شرکت ها می تواند به موضوع اشتغال کمک شایسته ای کند. ما امیدواریم با منابع صندوق توسعه ملی که همان 20 درصد یعنی نزدیک 15 هزار میلیارد تومان است و البته همین مقدار ارز هم از منابع بانک ها برداشت می شود، عددی 40 تا 50 هزار میلیاردی را به اشتغال در این تبصره اختصاص دهد. این نکته را نباید از نظر دور کرد که صرفا پرداخت تسهیلات به صورت مستقیم مورد توجه نیست؛ بلکه منابعی که در این تبصره دیده شده، به صورت اهرمی کار می کند؛ یعنی مشوق هایی برای ایجاد اشتغال به کار گرفته می شود. برای مثال در پرداخت تسهیلات بانکی، چنین پیش بینی شده است که درصدی از سود به عنوان یارانه سود پرداختی لحاظ شود. همچنین قسمتی به صورت وجوه اداره شده و قسمتی به صورت کمک بلاعوض در نظر گرفته خواهد شد. 
شرایط کنونی کشور ما به دلیل بروز جنگ اقتصادی و نبود برنامه ریزی دقیق برای دستیابی به برخی منابع ترسیم نقشه راه را با دشواری هایی مواجه کرده است. اختلال در مسیر فروش نفت به عنوان یکی از مهم ترین منابع مالی کشور و کاهش آن از دو میلیون و 800 هزار بشکه به حدود یک و نیم میلیون بشکه در روز- که خود عددی انبساطی است و تحقق آن هم در گرو اما واگرهای فراوان است- می تواند مشکل آفرین باشد. بر اساس این دولت به راهکارهای دیگری متوسل شده که انتشار اوراق مشارکت از آن جمله است؛ راهکاری پرخطر و چالش آفرین. بر اساس این به دستگاه های اجرائی اجازه  داده می شود اوراق مشارکت یا همان  اوراق بهادار را از طریق بانک های عامل منتشر کنند تا صرف پروژه های عمرانی و زیربنایی شود که تنها از طریق اوراق خزانه در سررسید تسویه خواهد شد. دولت نیز با تمسک به این قانون که اجازه انتشار تا سقف 44 هزار میلیارد تومان اوراق خزانه را دارد، چنین برنامه ای را پیش بینی کرده؛ ولی واقعیت این است که استفاده از این اوراق برای انجام کارهای زیربنایی و عمرانی کشور روندی بسیار کند دارد و حاصل آن بدهکار کردن دولت های بعدی است. برای روشن شدن مطلب، توجه به این نکته ضروری است که در سال جاری 12 هزار میلیارد تومان اوراق مشارکت از طریق دستگاه های اجرائی به فروش رسید که مهلت تسویه آنها سال  1403 پیش بینی شده است و این یعنی دولت از هم اکنون به منابع بودجه سال 1403 دسترسی پیدا کرده است. از این منظر مجلس حرف های جدی در این حوزه دارد. اخذ مالیات و گسترش پایه های مالیاتی نیز راهکاری دیگر به منظور کسری بودجه سال آتی است. در این شرایط سخت، عزم دولت برای رفع نیازهای اساسی مردم و بسط عدالت اجتماعی از طریق کاهش فقر مطلق و سازوکارهای جدید در هدفمندی یارانه ها قابل دفاع است. گذشته از افزایش اعتبارات حوزه محیط زیست- که از دیگر امور افزایش بسیار بیشتری داشته و از نقاط قوت بودجه به شمار می رود-  جدول تبصره 14 بودجه در بحث هدفمندی یارانه ها، عددی 142 هزار میلیاردتومانی را به نمایش می گذارد؛ که با توجه به اعداد 36 هزار میلیاردی در بودجه سنوات گذشته، حاکی از آن است که اهتمام دولت در حمایت از اقشار آسیب پذیر جدی و به دور از شعارزدگی های معمول است.  ردیف رفاه اجتماعی هم از افزایش حدود 34 درصدی برخوردار است. کمک به اقشار آسیب پذیر در موضوع یارانه ها، تنها پرداخت های مستقیم نیست، عدد هفت هزار میلیاردتومانی برای ترمیم حقوق مستمری بگیران بهزیستی و کمیته امداد، درج عدد 210 میلیارد تومانی برای اجرای قانون حمایت از معلولان یا در نظر گرفتن مبلغ حدود 9 هزار میلیارد تومانی برای پرداخت سبد کالاها و کمک هایی از این دست به روشنی در لایحه بودجه دیده شده است. همچنین افزایش حدود 30 درصد حقوق کارکنان و کارمندان دولت برای جبران تورم موجود، از دیگر نقاط قوت این لایحه به شمار می رود.
                