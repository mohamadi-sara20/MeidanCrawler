چهار‌شنبه ۶ تیر ۱۳۹۷
-----------------------------------------
یادداشت
-----------------------------------------
اردوغان؛ هم خلیفه هم رئیس جمهور
-----------------------------------------

                    اکنون که اردوغان برای سومین بار به عنوان رئیس جمهور ترکیه انتخاب شده است، ناظران سیاسی بر این باورند که او در دور جدید، قدرتمندتر ظاهر می شود و رویای احیای سلطانیسم عثمانی را به واقعیت تبدیل می کند. نخستین هدف سلطان جدید تبدیل کامل نظام حکومتی ترکیه به نظام ریاستی است؛ نظامی که نخست وزیر نداشته باشد و تمامی اختیارات قوه مجریه در ید قدرت سلطان متمرکز شود و بتواند مانند پوتین در روسیه دست به هر اقدامی بزند و مانند قهرمانی از او تجلیل شود یا شبیه ترامپ هر وقت بخواهد وزیران و مقامات را برکنار کرده و شخص منصوب او مجری اوامر باشد و تمام امور اجرائی دولت را طبق فرمان اداره کند. با این حال سودای پرزیدنت شدن اردوغان فراتر از این است؛ او نمی خواهد رئیس جمهور باشد، او دنبال آن است که هم رهبر سیاسی باشد و هم حکم او در قوای سه گانه بدون قیدو شرط اطاعت شود. همه باید پشت سر او قرار گیرند و به هیچ مرجعی مانند پارلمان و دادگاه عالی قانون اساسی پاسخ گو نباشد. چنین تحولی در نظام سیاسی کنونی ترکیه مستلزم تایید پارلمان است که حزب عدالت و توسعه این بار هم نتوانست بدون ائتلاف با حزب راستگرای ترکیه به تنهایی اکثریت مطلق پارلمانی را به دست آورد. تغییرات ترکیه تحت ریاست اردوغان آن قدر سریع و غیرقابل پیش بینی است که ترک ها سال ها او را «فورس ماژور» خوانده و روزنامه نگاران هم او را رئیس جمهور مسئله ساز نامیده اند. اردوغان با سیستم آزمون و خطایی که در حکومت خود برقرار کرده، به اقتدار ملی ترکیه به عنوان بزرگ ترین عضو ناتو در شرق اروپا لطمه زده است. تکرار رفتارهای مسئله ساز رئیس جمهور، مطالبات مخالفان ترکیه را نیز بالا برده است. موافقان و مخالفان اردوغان در خارج از ترکیه به خشم و تهدیدهای گاه و بی گاه او نسبت به کشورهای همسایه و اروپایی، وقعی نمی نهند و غرش های او را مانند ابر بهاری زودگذر می دانند. سیاست مداران از اقدامات غیرمترقبه اردوغان به نفع خود بهره برداری می کنند؛ سیاست های اردوغان در برابر اسرائیل، روسیه و مصر را می توان از این موارد دانست. هیاهوی اردوغان و تهدیدهای روسیه در مسئله سرنگونی هواپیمای جنگی روس بر فراز سوریه و کشته شدن خلبان آن که دو کشور را در آستانه جنگی منطقه ای قرار داده بود، مثل رعدو برق بهاری آغاز شد و با عذرخواهی صریح و ناگهانی اردوغان از روسیه پایان یافت. قاطعیت روسیه در اعمال تحریم اقتصادی بر ترکیه آثار زیانباری برای اقتصاد این کشور به وجود آورد و اردوغان مجبور شد از مواضع پیشین خود عقب نشینی کند. رفتارهای ترکیه با ایران نیز خارج از این سنت اردوغانی نخواهد بود. طبیعی است که دستگاه سیاست خارجی ایران هم این رویه اردوغان را از نزدیک زیر نظر داشته و بر اساس اصل «هر عملی را عکس العملی است مناسب آن» برخورد می کند. آنچه می توان در دوره پنج ساله آینده ترکیه پیش بینی کرد، دو مسئله مهم است؛ اول برخورد اردوغان با مخالفان داخلی، از جمله رهبران قبلی حزب. هم اکنون اردوغان رهبران و بنیان گذاران حزب عدالت و توسعه مانند «عبدالله گل»، رئیس جمهور پیشین و «احمد داوود اوغلو»، نظریه پرداز احیای خلافت عثمانی و... را بی سرو صدا کنار گذاشته و در مراسم های رسمی دیده نمی شوند. از آنان حتی در مناصب درجه دوم حزب و دولت هم استفاده نمی کنند. قطعا چالش آنان با پرزیدنت اردوغان در این دوره بیشتر شده و مانند «فتح الله گولن»، نظریه پرداز تئوری «خیزمت» (خدمت به مردم) در برابر او قرار خواهند گرفت. با این چالش ها شکاف بین جناح حزب عدالت و توسعه نیز عمیق تر می شود. مسئله دوم، تمرکز سیاست خارجی اردوغان بر خاورمیانه و پیدا کردن جای پای گذشته خلافت عثمانی در منطقه است. اردوغان حامی اخوان المسلمین و مانند اخوانی ها به سیستم خلافت معتقد است. اختلاف عمده او با سوریه و مصر، برخورد با اخوانی ها در سوریه در زمان حافظ اسد و سرکوب آنان به دست عبدالفتاح سیسی، رئیس جمهور کنونی مصر و زندانی کردن رئیس جمهور اخوانی منتخب مردم مصر است. افزون بر این موارد، حمایت اردوغان از امیر قطر که او هم حامی اخوانی هاست، در اختلاف بین قطر و عربستان است. نباید نادیده گرفت که اختلاف اخوانی ها و طرفداران آنان با جمهوری اسلامی به حدی است که رئیس جمهوری اخوانی در اجلاس سران کشورهای اسلامی در تهران (سال 1391) حتی حاضر نشد با مقامات عالی ایران مذاکره کند و تا پایان جلسه روز اول کنفرانس در تهران بماند. پس اردوغان همچنان رئیس جمهوری مسئله ساز است.
                