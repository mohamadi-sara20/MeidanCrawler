یک‌شنبه ۷ بهمن ۱۳۹۷
-----------------------------------------
یادداشت
-----------------------------------------
تصویر یک رویا
-----------------------------------------

                    مولوی ماجرایی نقل می کند از رقابت دو گروه نقاش چینی و رومی نزد پادشاه. نقاشان چینی تمام ظرایف و رنگ ها را به کار می گیرند و نقاشان رومی که می دانند دو پرده در برابر هم آویخته می شود، وقتشان را به صیقل زدن فلزی آبگونه می گذرانند که در روز رونمایی، آینه ای می شود بازتاب دهنده نقاشی همکاران چینی. کاری به نتایجی که مولوی از قصه می گیرد، ندارم. همیشه ذهنم را به آن لحظه دراماتیک می برم که شاه در برابر آینه رومی می ایستد و جز نقاشی چینی، خودش را هم در میان آن باغ ها و آبشارها و کوهساران تماشا می کند. همیشه حیرت زده آن دمی هستم که این خاصیت آینگی معنا را مضاعف می کند و اجازه می دهد مخاطب خود را بازبیابد و همراه آن عمری به سر کند. نگارخانه های دور میدان نقش جهان پر شده اند از باسمه های 15سانتی که نه شکارگاهشان چندان مشجر است و نه آهوانشان به جانوری سر و سالم شباهت دارد؛ چند لکه رنگ بی دقت و ملاحظه در حد اینکه گردشگر داخلی و خارجی چیزکی بابت آن بپردازد. با این حال دور میدان که قدم می زنم، ایرانی و فرنگی سرشان را کرده اند توی آینه های 15سانتی کهربایی و گاه نیز با بالاآوردن دست و بازکردن پسته دهان به لبخند، سلفی می گیرند. وقتی به تلنگر دوست فرزانه و نژاده ام، علیرضا امتیاز فکر کردم که می گوید هزینه هنگفت غرفه ایران در اکسپوی دوبی را خرج بخاری مدارس کنیم و خرد پنهان زیر ظاهر این حرف را ستایش می کردم، با خود می انگاشتم که هواخواهان اکسپو نیز حقی دارند. بالاخره پروژه ای را که به دلار بابتش هزینه می شود و چهارسال یک بار در گوشه ای از وزارت متبوعه منتظرانی دارد، با ضرب و زور هیچ پویش اجتماعی نمی توان لغو کرد. آنها کار خود را خواهند کرد. ولی ما چه باید بکنیم؟ بالاخره یک دنیا چشم می دوزد به اکسپو و غرفه کشورهای گوناگون آبروی آنهاست. حداقل شرکت خصوصی صاحب امتیاز اکسپوهای جهانی دوست دارد ما این طور فکر کنیم و گویا موفق هم بوده است. بالاخره در بین این همه همسایه بدون پیشینه تاریخی، شجره طیبه تاریخ از خاک ما برخاسته و یکتا ضرب المثلی که در زبان فارسی وجود دارد، فقط همین صورت را به سیلی سرخ نگاه داشتن است. صورت را چطور آینه کنیم تا از نقش و صورت دیگران برای خودمان قبای ترمه بدوزیم؟رویایی دارم؛ غرفه ایران را مکعبی بزرگ می بینم که تمام پنج وجه عیانش با ورق استیل ساده، آینه پوش شده است. آینه ای که اجازه می دهد نمای هر غرفه همسایه ای در آن دیده شود و تمام بازدیدکنندگان نیز خود را در آن باز بیابند. بگذاریم همه بدانند اگر به ما لبخند بزنند، لبخند تحویل می گیرند و اگر اخم کنند، با اخم پاسخ خواهند گرفت. بگذاریم منطق دیپلماسی ایرانی خود را در آینگی نمایش نمایش دهد. این غرفه درونی نیز دارد. …درون در گرمای دوبی گرم و شرجی است و هوایی گلخانه ای دارد. پس مثل باغ های کویری مان که بهشتی در دل چهاردیواری پناه گرفته است، سبزینگی بی حد پنهان شده در گوهر این خاک را نمایش می دهیم و تمام. جز چند باغبان کرایه ای که گاهی گردی هم از روی زمین می زدایند، نیاز به هیچ غرفه داری ندارد. غرفه مان را رها می کنیم تا با همسایگانش زندگی کند و نشان دهد رهاشدگی برای مایی که کیلومترها در دل کویرها با قنات هایمان حرکت می کرده ایم، چیز غریبی نیست. بگذار دنیا با همه تحریم هایش بر ما نبارد. تنها آیینه ای را از دست می دهد که باغی را در خود پنهان داشته است. این گونه سبز و پایدار و کم هزینه، مالیات وجه اکسپو را به اهلش می سپاریم و بقیه را به التیام زخم کم کاری ها و فراموشی های خودمان اختصاص می دهیم. حالا که فکر می کنم گویا زبان فارسی یک ضرب المثل دیگر هم دارد: چراغی که به خانه رواست، به اکسپو حرام است.
                