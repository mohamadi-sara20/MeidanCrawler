یک‌شنبه ۲۷ خرداد ۱۳۹۷
-----------------------------------------
یادداشت
-----------------------------------------
چگونه در جنگ روانی پیروز شویم؟
-----------------------------------------

                    آخرین گروه صنفی که در آخرین روز کاری ماه رمضان ضیافت افطار ریاست جمهوری به آنها اختصاص داده شد، اهالی رسانه بودند. رئیس جمهور محترم در این مراسم با اشاره به جنگ روانی علیه ملت ایران به عنوان کارزار اصلی کنونی دشمن گفت: «در کمتر جایی دیده ام که یک ملت این گونه به رسانه های بیرونی اعتنا کنند. این وضعیت باید اصلاح شود و رسانه های داخلی مرجع اطلاع رسانی به مردم باشند... مرجع افکار عمومی مردم باید رسانه های داخلی و رسانه های دارای نام و نشان باشند؛ نه رسانه های بی نام ونشانی که در فضای مجازی به راحتی هرچه می خواهند، می گویند و با القا و تخریب باعث انحراف مسیر افکار عمومی می شوند» (منبع: سایت ریاست جمهوری).نوشته حاضر با استفاده و به بهانه این سخن ریاست محترم جمهوری، توصیه و هشداری به دولت و دیگر ارکان نظام است تا این جنگ را نبازیم؛ ضمن اینکه صاحب این قلم دست کم یک بار دیگر در همین روزنامه «شرق» این انذار را البته با بشارت (یعنی چه کنیم که این آسیب نباشد) داده بود.درباره مسلم بودن جنگ و عملیات روانی دشمن علیه ملت ایران به عنوان ابزار اصلی ابراز این دشمنی، تردیدی وجود ندارد؛ اما درباره گزاره دوم که ایران از استثناهایی در جهان کنونی است که افکار عمومی اش برای کسب اطلاع به رسانه های بیرونی مراجعه می کنند، به صرف یک گزاره خبری بودن نمی توان اکتفا کرد و درجا زد؛ بنابراین برای برطرف کردن این اشکال باید دید چه باید کرد و دولت و نظام که خود به وجود این آسیب واقف اند، چه نقشی در این میان برعهده دارند، بخشی از این آسیب زدایی به دولت و مجلس باز می گردد که آن ترتیبات قانون گذاری مورد نیاز رسانه های آزاد و توسعه بخش است؛ به ویژه با توجه به اینکه همه ارکان نظام درحال حاضر به وجود این جنگ روانی اذعان دارند که لازمه موفقیت در آن توجه به این ترتیبات و دیگر مسائل مربوطه است. شرایط ذهنی برای پذیرش این ترتیبات به نظر مهیاتر از هر زمان دیگری است. آخرین قانون مطبوعات ما مربوط به حدود 30 سال پیش است که گرچه چند سال بعد اصلاحیه ای پیدا کرد؛ اما این اصلاحیه بیشتر در راستای تحدید بود تا تشویق به اطلاع رسانی. تحولات اجتماعی و فناورانه و مخاطب را هم در این چند دهه در نظر داشته باشیم. ما کشوری در حال توسعه و مدعی و جامعه ای مطالبه جو هستیم؛ اما متاسفانه مجموعه قوانین رسانه ای ما با آن متناسب نیست و به جای آنکه فربه و جامع و صریح و روشن باشد، نحیف و ناقص و نارسا و به شدت زمینه ساز داوری سلیقه ای است. به مناسبتی توفیق نصیب این قلم شد که در دادسرای رسانه حضور یابد.در آنجا بارها مدیران رسانه های معتبر و شناخته شده دیده شدند که به عنوان مشتکی عنه حاضر شده بودند و این فقط بخشی از روندی است که سال هاست روزانه بر مدیران رسانه های مخاطب دوست در پیچ و خم های فرسایشی محاکم می گذرد. ما دچار یک نوع امر عادی یا حرفه ای گرایی در شکایت از رسانه ها شده ایم. شکایت از رسانه ها از جانب دستگاه های دولتی تا غیردولتی، از مدعی العموم تا سیاسیون. اینک شکایت از رسانه لقلقه زبان هرکسی شده است که از توضیح به افکار عمومی عاجز است یا قائل به آن نیست. این چنین رسانه هایی آیا می توانند وارد کارزار مقابله با جنگ روانی شوند که البته شده اند؛ اما می توان به موفقیت آنها در این کارزار امیدوار شد. در این میان به روزمرگی افتادن آسیبی است که منتخبان مردم را در دولت و مجلس دست کم در حوزه رسانه گرفتار خود کرده است. بخش های مربوطه دولت خوب است به مردم گزارش دهند در پنج سال عمر دو دولت دکتر روحانی در این حوزه و برای فعالیت توسعه بخش رسانه و عمل آزاد روزنامه نگارانه چه کرده اند تا آنها (این رسانه) که قبلا با قوانین موجود و بخش نامه ها و سلایق هراسناک و محافظه کار شده اند، در این کارزار پیروز شوند. ما متاسفانه نه تنها به رسانه ها نهادبخشی نکرده ایم و آنها را به عنوان نهادی در کنار نهادهای اساسی جامعه و خودی ندیده ایم؛ بلکه مدام آنها را تضعیف و ترسو کرده ایم. اینک ماییم و چنین رسانه هایی که ما ساخته ایم؛ وگرنه خود رسانه ها به دلیل برخاستن از متن جامعه بارها نشان داده اند به ورود و موفقیت در این کارزار توانا هستند؛ مثلا در این میان می توان به تجربه دیگر کشورها نگریست که میل به شکایت از رسانه وجود ندارد (چون امر نظارت و آگاهی بخشی در آنها نهادینه شده است) و اگر هم این شکایات وجود دارند که دارند، آنها را قبل از آنکه دادگاهی شوند، در خود آن رسانه مورد شکایت یا نهاد صنفی (شبیه آنچه اینک در سازمان نظام پزشکی صورت می گیرد) رفع و رجوع می کنند و دستگاه قضائی کشور را پرپرونده نمی کنند. درهر صورت برای این امر باید دولتی که با شعار آزادی بیان انتخاب شده و نیز نمایندگان مجلس که با شعار مشابه به مجلس راه یافته اند، دست به کار شوند. مردم از نماینده مجلس انتظار تصویب قوانین پیشرو و فعال و نه منفعل و روزمرگی و با آینده نگری دارند. برای ناکام گذاشتن منابع بی نام ونشان اطلاعات در فضای مجازی (که در کارزار جنگ روانی دشمن بسیار به کار می آیند) امنیت شغلی و آزادی عمل دادن به رسانه های شناسنامه دار نیاز است که هویت مشخصی دارند و نیز پرهیز از برخورد شخصی و سلیقه ای با آنها که در این میان لازمه اش پیش قدمی دولت و مجلس منتخب مردم است که با شعارهایی در این زمینه به قدرت رسیده اند. به نظر اکنون آمادگی این پذیرش (تغییر و توسعه و تحول قوانین) از سوی دیگر ارکان نظام به دلیل وجود و تشدید کنونی این کارزار وجود دارد. ماجرای صداوسیما هم در این بخش، بحثی دارای گفتنی های بسیار است که زمان دیگری را برای بیان می طلبد؛ اما عجالتا به نظر من بخشی از آسیب ناشی از جنگ روانی علیه ایران به عملکرد صداوسیما بازمی گردد که گران ترین و پرهزینه ترین رسانه دست کم غرب آسیاست و مدیریت نامنسجم و غیرحرفه ای و سیاست زده آن چنان کرده است که این رسانه متکی بر منابع مردم را به یکی از ابزارهای قطبی سازی در جامعه مبدل کرده است. مثلا زبان حال مردم شدن نباید در تریبون دادن به مردم برای شکوه از گرانی ها و معطوف کردن آن به دولت خلاصه شود.دغدغه ها و آسیب های ناشی از جنگ روانی و آن بخش بی شناسنامه شبکه های مجازی وارد این کارزار شده، تنها در صورتی برطرف شدنی است که به رسانه های شناسنامه دار و مخاطب دوست آزادی عمل و امنیت شغلی که حق طبیعی آنهاست، داده شود؛ وگرنه مطمئن باشیم که افکار عمومی را باخته ایم که نشانه هایش هم اکنون هویداست و رئیس جمهور هم به مرجعیت رسانه ای مردم ما اشاره کرد. باخت افکار عمومی یعنی باخت جنگ روانی.
                