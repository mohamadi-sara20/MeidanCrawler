یک‌شنبه ۲ اردیبهشت ۱۳۹۷
-----------------------------------------
سرمقاله
-----------------------------------------
از شهرداری تا شهریاری؟!
-----------------------------------------

                    29 اردیبهشت که فرابرسد یک سال از زمان انتخاب اعضای شورای پنجم شهر تهران سپری شده اما هنوز سخن از انتخاب شهردار به پایان نرسیده و دور جدید رایزنی برای برگزیدن شهردار جدید پس از استعفای محمدعلی نجفی آغاز شده است. این در حالی است که زمان در گذر است و فرصت ها رو به اتمام. دراین باره نکات زیر درخور توجه است:1- به راستی چرا انتخاب شهردار پایتخت این همه مهم و مورد توجه است؟ به نظر می رسد سه نمونه رسیدن شهردار یک پایتخت به منصب عالی کشور یعنی ریاست جمهوری، دو مورد در خارج از ایران، یکی در کشور فرانسه و دیگری در ترکیه و یک مورد در داخل ایران در سال 84، سبب شده شهرداری تهران سکوی پرش برای منصب بالاتر باشد. همین موضوع اهمیت شهردارشدن در پایتخت را مضاعف، گزینش را سخت تر و همه جناح های صاحب قدرت را حساس تر کرده است.2- در فرانسه شیراک توانست با 18 سال سابقه شهرداری پاریس سرانجام در انتخابات سال 1995 میلادی به کاخ الیزه راه یابد و 12 سال در آنجا بماند و در ترکیه رجب طیب اردوغان پس از چهار سال موفقیت در شهرداری استانبول، ابتدا به نخست وزیری رسید و پس از مدتی ردای ریاست جمهوری را هم بر تن کرد. در داخل هم محمود احمدی نژاد فقط پس از دو سال حضور در جایگاه شهرداری تهران در انتخابات نهم ریاست جمهوری پیروز میدان شد، هرچند خلف او محمدباقر قالیباف حتی پس از 12 سال شهرداربودن هم نتوانست به پاستور راه پیدا کند تا معلوم شود «نه هرکه سر بتراشد قلندری داند.» به همین دلیل قرار نیست هرکه «شهردار» شود، پس از مدتی «شهریار» شود؛ اما چه باید کرد که این نوع نگاه بر بخشی از جامعه نخبگان ما حاکم است و کار انتخاب را پیچیده تر کرده است. نگاهی که منطقی هم نیست و منافع کلان شهر تهران را نیز تامین نمی کند.3- قرائن و شواهد نشان می دهد شهردار آینده تهران باید بخش های مختلفی را با خود همراه داشته باشد. حداقل اینکه مخالفت بخش های تاثیرگذار را برنینگیزد؛ بنابراین شورای شهر باید به دنبال گزینه ای باشد که حول او اجماعی در میان حامیانش و ارکان قدرت شکل بگیرد. واقعیت این است که در میان گزینه های موجود مصادیقی وجود دارند که هم می توانند اجماع اصلاح طلبان و هم اعتدالیون و هم مخالف نبودن نیروهای دیگر را با خود داشته باشند. چنین گزینه هایی می توانند بدون حاشیه خدمت خلق را سرلوحه کار قرار داده و کار را به فرجام برسانند. در غیر این صورت به قول معروف روز از نو، روزی از نو!4- علاوه بر مورداجماع بودن، شهردار آینده باید از سابقه درخشان مدیریت شهری و از صفت صداقت و پاک دست بودن و شجاعت در تصمیم گیری ها برخوردار باشد. اگر این مصادیق یافت شد، نباید به مسائل فرعی مانند امضای میثاق نامه برای ماندن در شورا، فلان موضع گیری یا دیگر موارد فرعی توجه شود. شهردار باید واقعا شهریار باشد؛ یعنی اینکه یاور شهر باشد، اما نباید به فکر شهریاری باشد، چراکه باید از تاریخ آموخت: نه هرکه شهردار شد شهریار شد.5- واقعیت این است که تکرار ناخوشایند شورای اول عده ای را نگران کرده است. آنجا هم انسجام درونی نبود و بلوک بندی جای اتحاد را گرفت و شد آنچه نباید می شد. ناکارآمدی شورای اصلاح طلبان در اولین دوره احیای این اصل معطل مانده قانون اساسی در دولت اصلاحات، شکست آنها را در اسفند سال 1381 سبب ساز شد و درست از همان جا، احمدی نژاد اسب ریاست جمهوری را زین کرد و هشت سال شد آنچه که شد. باید از تاریخ آموخت. آیا آموزنده ای وجود دارد؟
                