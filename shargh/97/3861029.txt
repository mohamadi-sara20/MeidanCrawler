پنج‌شنبه ۲۰ دی ۱۳۹۷
-----------------------------------------
حرف اول
-----------------------------------------
دست به کار شوید
-----------------------------------------

                    وزرای محترم دولت جمهوری اسلامی ایران از بعد از انقلاب 
با عرض سلام و ادب: خواهشمند است به جدول ذیل توجه فرمایید 
یک ریال 1270 هجری شمسی معادل تقریبا یک دلار آمریکا 
در 1285 معادل 1،5 ریال، در 1299 یک دلار معادل سه ریال، در 1320 معادل 15 ریال، بعد از اشغال و در زمان بیات نخست وزیر معادل 20 ریال، هزینه اشغال ایران از جیب مردم بعد از کودتای زاهدی معادل 35 ریال، با آمدن منصور معادل 68 ریال، بعد از انقلاب (وزیر دارایی آقای بنی صدر تا فرار ایشان) 300 ریال، در دهه 1360 معادل 1،500 ریال، در دهه 70 معادل 4،500 ریال، در دهه 80 معادل 10،000 ریال، تا اوایل دهه 90 معادل 30،000 ریال و امروز معادل 100،000 ریال یا بالاتر. می توان گفت این مدیریت ها همیشه به قاعده جامعه فشار آورده تا دولت را اداره کنند و نتوانستند. قاعدتا جامعه نسبت به مدیریت دولت ها عکس العمل نشان داد. سوال این است که چه باید کرد؟ 
در گذشته های دور، اگر سکه دولت تقلبی نبود، مردم اعتماد می کردند و به کار و تجارت دست می زدند (مثل 300 سال از زمان اوزون حسن تا اواسط ناصرالدین شاه 1250) و به محض اینکه سکه تقلبی می شد، مردم ذخایر خود را چال می کردند و از کار تجارت دور می شدند. بر شما عزیزان واضح است که علت کم ارزش شدن ریال، این است که دولت بیش از درآمد هزینه می کند. 
بالاخص، وقتی دولت پشتوانه مردمی نداشت، دائم جیب فقرا تخلیه می شد. گروه هایی از جامعه ثروتمندتر می شدند. با این واقعه، تولید سرعت نزولی می کرد و هرکس سعی می کرد بخشی از هزینه ها را به گردن دولت بیندازد یا زندگی خود را به هزینه دولت وصل کند تا مامنی پیدا کند. 
بنده شاهد پنج نسل از تولیدکنندگان نساجی بوده ام که همه ورشکست شده اند. قبل از مشروطه، بعد از مشروطه، زمان رضاشاه، زمان محمدرضاشاه و زمان ما که همه از بین رفته اند. بهترین دلیل ورود فراورده ها به صورت قانونی و قاچاق از بنادر کشور یا از مرزهای کشور و بقیه اقتصاد هم همین طور (10 یا 20میلیارد دلار قاچاق). 
ارزش پول ملی، ناموس مردم بالاخص فقراست. عرض می شود که راه حل این است که دولت بیش از درآمد هزینه نکند. 
کار سختی است، ولی چاره ای غیر از این نیست. دولت ها می آیند و می روند و همین روش ادامه پیدا می کند. دولت در مفهوم حقوقی، جز یک وکیل نیست و وکیل وقتی نتوانست وکالت خود را انجام دهد، خودبه خود معزول است و ملت باید وکیلی را انتخاب کند که توانمند باشد. 
می فرمایید چگونه؟
عرض می شود که جمهوری اسلامی ایران قدرت سیاسی بزرگی است. به نظرم در تاریخ سیاسی ایران هرگز چنین قدرتی در ایران ظاهر نشده است. انقلاب کرده، جنگیده، قدرت های وارد منطقه را یا مایوس کرده یا پشت مرزهای خود رانده، آمریکا را مجبور به لشکرکشی کرده، در داخل آمریکا دموکرات و جمهوری خواه را از هم دور کرده؛ یعنی میان آمریکا و اروپا فاصله انداخته (قبل از انقلاب ایران چنین نبوده) و حضور خود را در منطقه تثبیت و در سطح بین المللی بازیگر شناخته شده است، به اختیار خود انرژی اتمی تولید می کند و به اختیار خود آن را محدود می کند. توانایی های ملت ایران اجازه می دهد خود را به دشمنان خود تحمیل کند. این سه جمله در دو هفته گذشته گفته شد: 
1- آقای ترامپ می گوید: اگر از عربستان حمایت نکنیم، اسرائیل از بین می رود. 
2- آقای پمپئو، وزیر خارجه آمریکا، می گوید: خاورمیانه نحس است. 
3- وزیر دفاع آمریکا می گوید: طالبان شکست ناپذیر است. 
این حرف ها 40 سال بعد از انقلاب اسلامی گفته می شود. 
یا وزیر خارجه عربستان می گوید: باید اتحادیه نظامی در مقابل ایران شکل بگیرد. 
تمامی این گفته ها نشان قدرت ملت ایران است. آیا این قدرت نمی تواند خود را تصحیح کند؟ فقط بایستی گروه های امتیازطلب داخلی و خارجی را از قدرت سیاسی ملت دور کرد و رانت خواران را از دست اندازی به جیب مردم مایوس و ناموس فقرا را حفظ کرد. قطعا این قدرت سیاسی نوظهور این کار را خواهد کرد. کسی که سرباز این مقوله باشد، پیروز می شود و آمرزش دارد و دیگران مایوس و آواره می شوند (پنج هزار نفر از منسوبین مدیران قبلی را نگاه کنید که گرفتار آقای ترامپ شده اند) فاعتبرو یا اولی الابصار. 
عزیزان وزیر؛ در صورتی که موافق با این روش باشید، دست به کار شوید. در صورتی که توضیح بیشتر بخواهید، بنده در خدمتم.  
با تشکر 
سیدمحمد غرضی 
                