دو‌شنبه ۳۰ مهر ۱۳۹۷
-----------------------------------------
حرف اول
-----------------------------------------
خطر گود فاز دوم برج میلاد
-----------------------------------------

                    *
گودبرداری عظیم در مجاورت برج میلاد که با مالکیت شهرداری تهران و مشارکت بنیاد تعاون ناجا در اوایل دهه 90 صورت گرفت، هم اکنون مشکلاتی جدی برای شهر به ویژه در محدوده برج ایجاد کرده است. مستندات پیشین نشان می دهد که طبق مصوبه کمیسیون ماده پنج در سال 1378 مقرر شد در فاز دوم مجموعه برج میلاد 424 هزار مترمربع بارگذاری که شامل مرکز تجارت جهانی، هتل پنج ستاره، مجموعه برج میلاد و… می شد، احداث شود. براساس تفاهم نامه مشارکتی مورخ خرداد سال 1390 بین سازمان سرمایه گذاری و مشارکت های مردمی شهرداری تهران با بنیاد تعاون ناجا درخصوص احداث فاز دوم برج میلاد توافق شد پس از برگزاری مسابقه بین المللی برای سازه فاز دوم، طرح برتر انتخاب شود که پس از برگزاری مسابقه، طرح اولیه مشاور خارجی (زاها حدید) انتخاب و بلافاصله کلیات بخش پایه طرح برای طبقات زیرین تا همکف از سوی شهرداری وقت ابلاغ شد. لازم به ذکر است که این مهم در شرایطی تصمیم گیری شد که بدون تایید و تصویب طبقات و مشخص شدن حجم بارگذاری در طبقات فوقانی، پروانه برای طبقات زیرین صادر و عملیات خاک برداری و پایدارسازی گود آغاز شد. شورای وقت شهر تهران پس از اطلاع به موضوع ورود و عملیات را به مدت سه سال و منوط به طی مراحل قانونی متوقف کرد. نهایتا در تاریخ 29/1/1395 رای کمیسیون ماده پنج با تجدیدنظر در طرح و شرط صادر و ابلاغ شد اما با گذشت بیش از دو سال از مصوبه کمیسیون ماده پنج به دلیل اختلافات بین مدیریت شهری و بنیاد تعاون ناجا عملیات و اخذ تصمیم درخصوص ادامه یا توقف همکاری در هاله ای از ابهام مانده و مجوز صادره برای ملک فاقد اعتبار و منوط به پرداخت عوارض تطویل و تمدید پروانه است. 
با توجه به مسائل و اختلافات میان مدیریت شهری و بنیاد تعاون ناجا به نظر نمی رسد در آینده نزدیک توافقی میان طرفین برای برون رفت از وضعیت فعلی حاصل شود و با وجود پیگیری و دغدغه مندی اعضای شورای شهر تهران برنامه روشنی برای تعیین تکلیف برج میلاد و گود عمیق مجاور آن پیش بینی نشده است و کماکان مشخص نیست که آیا فاز دوم اجرا می شود یا خیر و اگر اجرا نمی شود، سرنوشت گودبرداری عمیق در مجموعه ای که به عنوان یکی از نمادهای مهم پایتخت ایران است، چه می شود؟ آنچه مهم است، ایمنی و امنیت این گود است. ضرورت مشارکت مدیریت شهری و بنیاد تعاون ناجا برای ایمنی بخشی به این گود تا تعیین تکلیف حقوقی، امری جدی و حیاتی برای حفظ سازه های مجاور است. 
 آمار های ارائه شده از سوی شهرداری تهران نشان می دهد قریب به 242 گود رهاشده در سرتاسر پایتخت وجود دارند که تا تاریخ 7/7/1397 به 221 مورد رسیده است. اطلاعات احصاشده از سطح مناطق 22گانه شهر تهران در این ارتباط نشان می دهد که از میان 221 گود موجود در محدوده قانونی شهر تهران، 84 گود پرخطر، 45 گود میان خطر و 92گود کم خطر محسوب می شوند. لازم به ذکر است که تشخیص و تمایز گودهای رهاشده از حیث میزان خطر به عواملی از قبیل عمق گود طبق مبحث هفتم مقررات ملی ساختمان پی و پی سازی (ایجاد گود با شیب پایدار یا با دیوار قائم، تراوش آب در گود) و وجود سازه های حساس در هم جواری با گود بستگی دارد. اگر بخواهیم از منظر مالکیت گودها را ارزیابی و دسته بندی کنیم، قریب به 30 درصد از گودهای رهاشده متعلق به ارگان های دولتی و حدود 15 درصد متعلق به شهرداری تهران است که قریب به 35 درصد از این آمار در زمره گودهای پرخطر قرار دارند. ارقام مذکور نشان می دهد که مدیریت شهری باید در گام اول رفع خطر از گودهای رهاشده مربوط به مالکیت خود و سایر ارگان های دولتی را برای الگوسازی در دستور کار قرار دهد و سپس رفع خطر از گودهای رهاشده مربوط به اشخاص حقیقی را پیگیری کند. واقعیت آن است که مسئله گودهای رهاشده و فرونشست های حاصل از آن در چند سال گذشته به دلیل رویکرد درآمدمحوری در مناطق 22گانه و طی نشدن فرایند قانونی صدور پروانه، تشدید و همچنین با توجه به اینکه زمان مقاوم سازی جداره اغلب گودها از طریق نیلینگ منقضی شده، این پدیده به یکی از مسائل اساسی مدیریت شهری تبدیل شده است. 
با توجه به اهمیت تامین ایمنی مجموعه برج و رفع خطر از گود، مجددا در تیرماه 1397 جلسه ای از سوی شورای شهر تهران و به صورت مشخص کمیسیون شهرسازی و معماری و کمیسیون حمل ونقل و عمران شورای اسلامی شهر تهران با حضور تمامی ذی نفعان ترتیب داده و مقرر شد تا اوایل شهریور تعیین تکلیف وضعیت گود و شریک پروژه فاز دوم برج میلاد توسط معاونت مالی و اقتصاد شهرداری تهران از طریق مذاکره با مقامات عالی دو نهاد اقدام و نتایج آن جهت تصمیم گیری به شورای اسلامی شهر تهران ارائه شود که با وجود پیگیری های انجام شده تاکنون این مهم حاصل نشده است. 
به طورکلی گزارشات دریافتی نشان می دهد که درحال حاضر پایش گود برج میلاد توسط بنیاد تعاون ناجا در حال انجام است اما به دلیل پیچیدگی های مسئله و اهمیت موضوع از منظر ایمنی، ضروری است درخصوص موارد ذیل بین مدیریت شهری و بنیاد تعاون ناجا همکاری های لازم شکل بگیرد و شهرداری تهران نیز به اطلاعات و مدارک فنی پروژه دسترسی داشته باشد: 
1. پایش و کنترل مستمر گود به منظور بررسی تغییر مکان های احتمالی نیازمند همکاری و مداقه بیشتر توسط طرفین است. 
2. با توجه به اهمیت وافر موضوع و وضعیت مخاطره آمیز گود، پروژه توسط صاحب نظران به عنوان گود بسیار خطرناک قلمداد می شود که ضرورت دارد بنیاد تعاون ناجا هماهنگی های لازم را با شهرداری تهران به عنوان مالک انجام و به صورت مشترک پایش گود، کنترل تغییر رفتار خاک، تامین ایمنی و رفع خطرات احتمالی گود انجام شود. 
3. بررسی ها نشان می دهد که الگوی تغییر شکل توده خاک از پیش بینی صورت گرفته فراتر رفته و ادامه این روند با توجه به ناپایداری گود، ساختمان های مرکز همایش ها را تحت الشعاع قرار داده که ضروری است تدوین طرح ایمن سازی گود با همکاری طرفین در دستور کار قرار گیرد و هرچه سریع تر نسبت به تعیین تکلیف گود تصمیم گیری نهایی صورت گیرد.
                