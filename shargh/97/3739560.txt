دو‌شنبه ۱۷ اردیبهشت ۱۳۹۷
-----------------------------------------
حرف اول
-----------------------------------------
4 نکته کلیدی انتخاب شهردار
-----------------------------------------

                    با شروع دور جدید شورای شهر و مدیریت شهری انتخاب یک شهردار کارآمد، اصلی ترین چالش شورای شهر تهران بود. پس از انصراف دکتر محمدعلی نجفی از شهرداری، اکنون نزدیک به یک سال از دور جدید مدیریت شهری و فعالیت شورای اصلاح طلب دور پنجم می گذرد و این شرایط نیازمند انتخاب تصمیم هوشمندانه از طرف این شورا است. حال که پنج گزینه برای انتخاب شهردار آینده باقی مانده است، بهتر است شورای شهر چند نکته کلیدی را در نظر داشته باشد تا در مدت باقی مانده از فعالیت خود (سه سال) بتواند از آزمون انتخاب مردم سربلند بیرون آید. نخستین مسئله سیاسی بودن موقعیت مدیریت شهری تهران (شورا+ شهردار) است و این مسئله مدام در رسانه ها و از سوی متخصصان موردتوجه قرار گرفته است؛ اما نباید فراموش کرد مدیریت شهری فقط شهردار نیست و با وجود شورایی سیاسی که تعاملات خوبی با نهادهای ملی و دولت دارد، اهمیت تاکید بر سیاسی بودن خود شهردار معنای چندانی ندارد. نباید از شهردار انتظار داشت به مثابه یک سیاست مدار به تنهایی مسائل سیاسی را حل کند. بهتر است این وظیفه مهم و تعاملات سیاسی مدیریت شهری بر عهده شورای شهر باشد؛ بنابراین انتخاب سیاسی ترین شخص از بین کاندیداها منطقی به نظر نمی آید و انتخاب یک متخصص با تجربه در کنار شورایی کاملا سیاسی و با قدرت تعامل بالا می تواند یک مجموعه قدرتمند مدیریت شهری را شکل دهد. مسئله دوم در انتخاب شهردار، مدت زمان باقی مانده برای دور جدید شورا و مدیریت شهری است. بر کسی پوشیده نیست قرار گیری در یک پست جدید و تفاوت پست شهرداری با ماهیت فعالیت و سوابق دیگر، می تواند چالش اصلی پیش روی کاندیداهایی باشد که چنین سوابقی دارند و اغلب هیچ سابقه ای در مدیریت شهری نداشته اند. شکی نیست همسویی این افراد و وفق پذیری با پست جدید نیازمند دست کم یک سال زمان و حتی بیشتر است؛ بنابراین با انتخاب این گزینه ها عملا نیمی از عمر مدیریت شهری جدید می گذرد و در مدت زمان باقی مانده (دو سال) انجام اقدامات و اصلاحات جدی بسیار دشوار به نظر می رسد. سومین مسئله ماهیت مسائل کنونی مدیریت شهری و انتخاب شخصی است که مدیریت مسائل مالی و بدهی های شهرداری را بتواند با تخصص و سابقه اجرائی خود حل کند.بر همگان آشکار است که درحال حاضر بدهی های شهرداری و مسائل مالی مهم ترین مسائل شهرداری است که حل بسیاری دیگر از مسائل شهری از جمله آلودگی هوا و حمل و نقل ناکارآمد و نابرابری خدمات رسانی در سطح شهر در گرو حل آن است. بنابراین انتخاب افرادی که دانش و تخصصی در زمینه مسائل مالی ندارند، در کنار مدت زمان اندک باقی مانده در دور جدید مدیریت شهری امکان موفقیت شهردار را به حداقل می رساند. مسئله چهارم، برنامه سوم توسعه شهر تهران و اهمیت این برنامه در موفقیت شهرداری و مدیریت شهری جدید است. هر شهرداری انتخاب شود، تدوین و اجرای برنامه سوم مهم ترین امر پیش روی او خواهد بود. فرایند تدوین برنامه سوم از سوی معاونت برنامه ریزی، توسعه شهری و امور شورا شروع شده و شکی نیست شهردار جدید این برنامه را باید در اولویت اصلی خود قرار دهد. با انتخاب گزینه هایی که تاکنون کمترین مشارکت را در تهیه برنامه داشته و با رویکردها و فرایند این برنامه کمتر آشنایی دارند، امکان همسویی علمی و تجربی شهردار جدید با رویکردهای تهیه این برنامه به حداقل رسیده و امکان موفقیت را کاهش می دهد. امید است شورای شهر با نگاه به این مسائل در کنار ملاک های رایجی مانند سابقه سیاسی، سن و تخصص بتواند یک شهردار کارآمد انتخاب کند و در فاصله سه سال باقی مانده به کاهش مشکلات کلان شهر تهران کمک کند. 
                