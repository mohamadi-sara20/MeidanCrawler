چهار‌شنبه ۳۰ خرداد ۱۳۹۷
-----------------------------------------
سرمقاله
-----------------------------------------
حفره های گران قیمت فساد
-----------------------------------------

                    در فوتبال ایرانی، عدد شش عددی به یادماندنی است. تصور می کنم همان طور که در فساد مالی که عدد سه هزار میلیارد ماندگار شده است، عدد شش هزار هم در خاطره ها ثبت شود. بیش از شش هزار خودروی گران قیمت و لوکس از حفره ای در ساخت اداری کشور، به طور غیرقانونی وارد کشور می شوند. این خلاصه ماجرای واردات شش هزارو 481 دستگاه خودروی گران قیمت به کشور است که با ثبت سفارش غیرقانونی به کشور وارد شده اند و خیلی از آنها ماه هاست که در خیابان ها می چرخند و هزاران میلیارد تومان سود نصیب واردکنندگان کرده اند. سازمان بازرسی کل کشور می گوید سایت ثبت سفارش هک شده است. روابط عمومی وزارت صنعت، معدن و تجارت، بدون اینکه کمترین توضیح روشنی بدهد، به این گفته اکتفا می کند که «در مجموع شش هزارو 481 خودرو با تخلف واردکنندگان و سامانه ثبت سفارش، به گمرکات کشور وارد شده است». این خودروها زمانی ثبت سفارش شده اند که اصلا ثبت سفارش برای آنها ممنوع بوده است و کسی نمی توانسته برای ثبت سفارش در سایت اقدام کند. چه گفته رئیس سازمان بازرسی کل کشور درست باشد و چه ادعای روابط عمومی وزارتخانه، در هر دو حال بیش از شش هزار دستگاه خودروی گران قیمت که احتمالا ارزش ریالی آنها در بازار ایران باید چیزی نزدیک به 10 هزار میلیارد تومان باشد، به طور غیرقانونی وارد شده اند. وزارتخانه مدعی است از این تعداد فقط هزارو 900 دستگاه وارد شده و الباقی در گمرک مانده اند؛ اما بازرسی کل کشور می گوید پنج هزار دستگاه خودرو به این شکل وارد شده که فقط چهار هزار دستگاه آن در گمرک مانده و بقیه ترخیص شده اند. اگرچه بین اطلاعات سازمان بازرسی کل کشور و وزارت صنعت، معدن و تجارت از نظر اعداد و شیوه متقلبانه ای که برای این حجم عظیم از واردات غیرقانونی به کار رفته اختلاف وجود دارد؛ اما در یک چیز اختلافی نیست و آن این است که فسادی عظیم و گسترده رخ داده است و در این فساد عده ای نامعلوم از واردکنندگان و بخش هایی از ساخت بوروکراتیک کشور سهیم بوده اند. علاوه بر این درحالی که از ماه ها پیش موضوع برای مسئولان مشخص بوده، آن قدر به سکوت ادامه داده اند که هم اینک خیلی از این اتومبیل های گران قیمت لوکس در بازار خودرو در حال معامله اند. این یعنی اوج فاجعه. فساد از این روشن تر چیست؟ این شیوه واردات غیرقانونی که می توان بر آن به دلیل رعایت نکردن مقررات نام قاچاق گذاشت، چیزی نیست که روی بار شتر از بیابان ها عبور کرده باشد یا در جاسازی مسافران وارد شده باشد یا از اسکله های غیرقانونی که کسی را یارای نظارت بر آنها نیست، وارد شده باشد. فرایند ثبت سفارش واردات خودرو، آن هم در زمانی که ثبت سفارش ممنوع بوده، چیزی نیست که در یک اتاق تاریک پنهان بماند و فقط یکی، دو نفر از آن باخبر بشوند. برخلاف دیگر موارد متداول واردات غیرقانونی، این مورد از داخل راهروهای ساخت بوروکراتیک کشور نیز عبور کرده است. چه سایت هک شده باشد و چه هر روش متقلبانه دیگری برای ثبت سفارش این واردات در زمانی که ثبت سفارش آنها ممنوع بوده، به کار رفته باشد، چگونه است که کسی باخبر نشده است؟ چگونه است که بعد از اینکه مطلع شده اند، موضوع به سکوت برگزار شده است؟ سرنوشت آن تعداد خودرو که هنوز در گمرک مانده اند، چه می شود و آیا می گذارند آنها هم از گمرک کشور عبور کنند؟ واردکنندگان این خودروها چه کسانی بوده اند؟ غیر از واردکنندگان، چه کسانی در موضوع دخالت داشته اند؟بین آمارهای سازمان بازرسی کل کشور و وزارت صنعت و معدن و تجارت آمارهای درست و دقیق کدام اند؟ آیا قرار است با پنهان کاری و خودداری از انتشار اطلاعات این موضوع نیز مثل خیلی چیزهای دیگر به فراموشی سپرده شود؟ بر پایه نظریه های جرم شناسی، مشخصات فرایند این واقعه حکایت از این دارد که احتمالا ثبت سفارش این تعداد خودرو با چنین مبالغی، نمی تواند تخلفی فردی و تصادفی باشد و محتمل است یک اقدام سازمان یافته و برنامه ریزی شده باشد. بی شک افراد عادی نمی توانند به سادگی در مقیاس چنین مبالغی مبادرت به چنین تخلفاتی کنند. حفره ای که از آن شش هزارو 481 خودرو به طور غیرقانونی وارد کشور می شود، یکی از آن حفره هاست که شیره اقتصاد کشور را می مکد. اگر مبارزه با فساد فقط یک شعار نیست، اگر مبارزه با فساد فقط یک تبلیغ نیست و اگر اراده ای برای مبارزه با فساد وجود دارد، از این نمونه مهم و بسیار خطرناک نباید به سادگی عبور کرد. با توجه به اینکه اطلاعات کامل مربوط به این موضوع رسما در اسناد و مدارک اداری وزارتخانه مسئول وجود دارد، بهترین کار این است که دولت راسا، بدون هر مجامله و البته با ملاحظه حقوق قانونی اشخاص گزارشی دقیق و کامل از تمام سیر این ماجرا تهیه و منتشر کند و با جدیت تمام همه کسانی را که در آن دخالت یا تقصیر داشته اند، تحت پیگرد قانونی قرار دهد. مبارزه با فساد بدون گردش آزاد اطلاعات و بدون مسدودکردن حفره های مفسده ساز که فقط منحصر به قوه مجریه نیست، راه به جایی نخواهد برد. حفره هایی که قبل ترها روزنه هایی بیش نبودند و اگر چرخ بر همین روال بگردد، به تدریج به تونل تبدیل می شوند.
                