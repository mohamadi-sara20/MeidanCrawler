چهار‌شنبه ۱۰ مرداد ۱۳۹۷
-----------------------------------------
حرف اول
-----------------------------------------
دولتمردان: چرا و تا کی سکوت؟
-----------------------------------------

                    درحالی که شرایط امروز جامعه از لحاظ فرهنگی، سیاسی، اجتماعی و به ویژه اقتصادی، ملتهب است، متاسفانه سکوت مسئولان، به ویژه دولتمردان و پاسخ گونبودن به سوالات و ابهامات بی شمار مردم، بسیار درخورتامل است. مردم هر روز صبح که از خواب بیدار می شوند، با حجم زیادی از اخبار و شایعات راست و دروغ دشمن شادکن درباره تورم، نرخ ارز، سکه و... روبه رو می شوند که متاسفانه، غیر از بیانیه های آن هم گهگاه بی پشتوانه و توجیه کننده تکراری، هیچ پاسخ و توضیح قانع کننده مستدلی از طرف مسئولان به ویژه در بخش اقتصادی دولت و شخص رئیس جمهور نمی شنوند. مدت هاست که رئیس جمهوری محترم و معاون اول ایشان، غیر از حضور در قاب تلویزیون و جراید، آن هم در جلسات و سخنرانی ها با وجود قول های مکرر، به طور رسمی، رودررو و شفاف درباره شرایط سخت اقتصادی و کسب وکار و معیشت جامعه با مردم سخن نگفته اند و افکار عمومی را در شرایطی سخت و پر ابهام و سوال، به حال خود رها کرده اند. مردم انتظار و توقع بحق و بجایی دارند که در چنین شرایطی، شخص رئیس جمهور بیشتر در بین آنها باشد، به زبان بیاورد که مشکلاتشان را درک می کند، درددل هایشان را بشنود، با آنها گفت وگو کند، سکوت خود را بشکند و با همان قاطعیت و صلابت سخنرانی های زمان انتخابات، بر سر متخلفان و اخلالگران اقتصادی، چه در دولت یا دستگاه ها و نهادهای دیگر، فریاد بکشد و بدون تعارف عزل یا برخورد کند. متاسفانه، خلا اقناع افکار عمومی و بی پاسخ ماندن سوالات و شبهات مردم، باعث شده که مخالفان و رسانه های معاند و بیگانه با شایعات و اخبار راست و دروغ این خلا را پر کنند. 24 میلیون رای دهنده امیدوار به دکتر روحانی با مرور وعده های انتخاباتی ایشان و معاون اول محترم که این روزها مرتب در فضای مجازی فیلم و تصاویر آن بازنشر می شود، می پرسند: چرا به وعده های داده شده عمل نشده و نمی شود؟ قطعا رئیس جمهوری محترم و دکتر جهانگیری در زمان تبلیغات انتخاباتی سال 96 –خدای ناکرده- قصد فریب افکار عمومی را نداشتند و با اعتقاد و باور به توانایی ها و امکانات کشور آن وعده ها را داده اند. اما مردم، به ویژه رای دهندگان، انتظار دارند رئیس جمهوری محترم و معاون اول ایشان، با صراحت و شجاعت توضیح دهند چرا اکنون پس از گذشت بیش از یک سال، نه تنها وعده ها محقق نشده، بلکه برعکس، شرایط در برخی حوزه ها بدتر شده است؟موانع، مشکلات و دلایل واقعی و تحمیلی محقق نشدن وعده ها، اگر وجود دارد، چیست و چه باید کرد؟ حتی اگر قصور و کارشکنی مسئول یا دستگاه و نهادی در کار است، ضمن معرفی و عذرخواهی از مردم، با تغییرات مدیریتی، روند آینده اصلاح و به مردم توضیح داده شود.اگر مردم فهیم و نجیب، نسبت به موانع، مشکلات، کمبودها و مضیقه های اقتصادی و سیاسی کشور، به درستی توجیه و قانع نشوند و به موقع و به طور اصولی در جریان واقعیت های داخلی و خارجی قرار نگیرند، چگونه می توان از آنها انتظار همدلی، همیاری، همکاری و مساعدت داشت؟مسئولان عزیز، مخصوصا رئیس جمهوری محترم، باور کنید تا همین امروز هم متاسفانه خیلی دیر شده و سکوت شما به اعتماد، اطمینان و باور مردم لطمه وارد کرده است. پس تا پیش از آنکه دیرتر شود، تدبیری بیندیشید. والسلام.
                