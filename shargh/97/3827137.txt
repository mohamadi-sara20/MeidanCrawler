پنج‌شنبه ۱۰ آبان ۱۳۹۷
-----------------------------------------
سرمقاله
-----------------------------------------
اسم رمز پاتک جنگ اقتصادی
-----------------------------------------

                    شمارش معکوس دور دوم و نهایی تحریم های آمریکا در تاریخ 13 آبان به پایان می رسد. تحریم های این دور که مهم تر از همه مشمول حال صادرات نفت ایران و معاملات با بانک مرکزی می شود، دو شاهرگ اقتصادی و مالی ایران را هدف می گیرد. از این رو کاخ سفید ضمن تهدید کشورهای دیگر جهان مبنی بر اینکه چنانچه از تحریم های علیه تهران پیروی نکنند، باید منتظر اقدامات تلافی جویانه واشنگتن بمانند، تلاش می کند تا «جامعه ارتباطات مالی بین بانکی جهانی»، موسوم به سوییفت (SWIFT) را هم تشویق به قطع ارتباطات نظام بانکی جهانی با بانک های ایرانی کند. برای درک جنگی که در راه است، باید مقدمتا به گزاره «نومفهومی واژه ها» توجه کنیم؛ به موجب این گزاره، واژه ها هم هر از چندگاهی لباس نو می پوشند و مفهومی تازه می یابند؛ به طوری که دیگر با مفهوم سنتی خود مساوی نیستند. واژه جنگ هم از این قبیل است؛ چرا که دیگر به خوانش نظامی (جنگ نظامی) محدود نمی شود و گونه اقتصادی و مالی (تحت عنوان weaponization of finance) را هم  در بر می گیرد. نوع جنگ آمریکا با ایران هم اقتصادی - مالی است. جنگی این گونه نه سخت افزاری، بلکه نرم افزاری است. پیاده نظام این جنگ نرم افزاری، بوروکرات ها، به ویژه یقه سفیدهای دوایر مالی حکومتی نظیر خزانه داری آمریکا و نیز بانکداران مرکزی و اصحاب بانک های خصوصی و بخش عمومی هستند و قرارگاه فرماندهی آنها هم در سازمانی سیویل و نه نظامی (وزارت خزانه داری آمریکا)، مستقر است. مهمات جنگ اقتصادی – مالی، تحریم و اهداف حملات، شریان های اقتصادی و مالی دشمن است که به تناسب قدرت آتش مهمات استفاده شده، خرابی به بار می آورد. 
عبارات پیش گفته متضمن این ضمنیات است که قدرت اول اقتصادی جهان جنگ اقتصادی - مالی تمام عیار و بی سابقه ای را علیه ایران تدارک دیده و قرار است آن را تا چند روز دیگر به اجرا بگذارد. این جنگ همان طور که دربردارنده خوانش جدیدی از واژه جنگ است، نقاط مختصات نوعا غیرمعمول و غیرمتعارفی نیز دارد. نخست آنکه توجیه قانونی و مشروعیت حقوقی ندارد. دوم آنکه به کلی غیراخلاقی است؛ زیرا از آنجا شروع می شود که کشوری از جمع کشورهای امضاکننده میثاقی مشترک (برجام) تک روانه پشت پا به عهد خود می زند و طنز تلخ آن است که مسئولیت این عهدشکنی را به گردن کشور متعهد (ایران) می اندازد و هزینه آن را به حساب آن می گذارد! در لغوبودن این رفتار فرار به جلو گونه همین بس که شریک آتلانتیکی آمریکا (جامعه اروپایی) را بر آن داشته تا برخلاف گذشته، حساب خود را از «برادر بزرگ» جدا کند و موضعی به نفع نگه داشت برجام بگیرد. سوم آنکه جنگ اقتصادی - مالی مبتنی بر نامعادله ای است که ناظر به این است که یکی مهمات جنگ (امکان اعمال تحریم) در اختیار دارد و می تواند به طرف دیگر تحریم تحمیل کند و دیگری فاقد این مهمات است. جالب آنکه این طرف عهدشکن است که با برخورداری از توان بالای اقتصادی، دارای مهمات است و آن طرف وفادار به عهد است که فاقد آن است. مطالب مختصر پیش گفته ناظر به درک وضعیتی است که کشور ما عجالتا با آن روبه رو است. این وضعیت از وقوع کارزاری حکایت می کند که از گونه اقتصادی – مالی است و آمریکا آن را تحمیل کرده است. شوربختانه این کارزار حداقل تحت شرایط جاری اجتناب ناپذیر می نماید؛ چراکه اراده ای غیر از آن موجود نیست. شاهد مدعا همین شروط دوازده گانه وزیر خارجه آن کشور است که ما را به یاد داستان مرحوم ملانصرالدین می اندازد که به قصد مطایبه، مادرش را برای فروش به بازار برد و تعمدا چنان قیمت گرانی روی او گذاشت که کسی خریدارش نباشد.اینکه بخواهیم دست به آسیب شناسی بزنیم و درصدد یافتن علل و دلایل آنچه ما را به اینجا کشانده است، برآییم و تقصیرکار را بیابیم، بحث مستوفایی است که در وسع این گفتار نیست. در اینجا هدف، سخن گفتن از «چه باید کرد» است؛ به گونه ای که کشور از این مهلکه خلاصی یابد و خود را به ساحل نجات برساند. بازخوانی مطالب پیش گفته این را می گوید که ایران به جنگی کشانده شده که نه نظامی، بلکه اقتصادی- مالی است. این جنگ، یک جنگ نامتقارن است، به گونه ای که یک طرف، آن را تحمیل می کند… 
چون که انحصارا سلاح و ابزار کار در اختیار دارد و طرف دیگر بدون داشتن امکان پاسخ گویی باید آن را متحمل شود؛ چرا که خلع سلاح است. در جنگ اقتصادی با ابرقدرتی که همه سازوکارها در دست او است، دوسوم ذخیره بانک های مرکزی جهان، 50 درصد مبادلات مستقیم و 89 درصد مبادلات مستقیم و غیرمستقیم پولی جهان به دلار او و نظام پولی جهانی کلا وابسته به او است، حال که امکان دوری جستن نیست، راهی هم جز تاب آوری موجود نیست. پیچیدن تک نسخه با داروی تاب آوری ضمن آنکه به دلیل رسیدن فرایند معاینات به مرحله تشخیص جای امیدواری است؛ اما امیدواری مانایی نیست؛ چرا که در کشور ما تاب آوری، به ویژه به معنای مصطلح آن در حوزه اقتصاد، عملا مغفول مانده و پیش شرط ها و زمینه های لازم برای آن فراهم نشده است؛ بنابراین جا دارد نگران شویم که نکند ما تاب نیاوریم و بازی را واگذار کنیم. «تاب آوری» ای مانند سیستم (سامانه) ایمنی موجود زنده است که او را از هر گزندی مصون می دارد و حیاتش را تضمین می کند. این سیستم اگر خود آسیب ببیند؛ چون ذات نایافته ای می ماند که هستی بخش نمی تواند باشد. سیستم ایمنی اقتصاد ایران تهی از کارکرد شده و از انجام وظیفه ذاتی خود باز مانده است. علت این کارکردزدایی را باید در فساد اقتصادی سراغ گرفت. بعید است کسی خیال کند که نظام سلطه از عمق زوایای تاریک مدیریت اقتصادی و اجتماعی و فرهنگی و سیاسی این کشور بی خبر است. حسگرهای ابواب جمعی نظام مزبور به خوبی کار می کنند و به خوبی به این زوایا پی می برند. آنها که با استفاده از شاخص های جوراجور کمی ریسک های کشوری و سیاسی و مالی کشورها را می سنجند و راهنمای تصمیم گیری های شان می سازند، از ایران غافل نیستند. به عنوان مثال همین گروه ویژه اقدام مالی (FATF) 10 سال است ایران را درباره موضوع «ارتکاب جرائم مالی» در لیست سیاه گذاشته و عملا موجب شده تا بسیاری از بانک های بین المللی از انجام معامله با ایران سر باز زنند یا وقتی به موجب «شاخص ضد پول شویی بال»، ایران با کسب رتبه ای پایین تر از کامبوج، مالی، اوگاندا و افغانستان، به عنوان پرخطرترین کشور جهان از حیث خطر پول شویی شناخته می شود، این را باید فهم کرد که فساد به زیر جلدمان نفوذ کرده است.  چه کسی می تواند احتمال وجود رابطه معنی دار (همبستگی مستقیم) بین فسادخیزی کشورها با مواجه شدن آنها با هجمه ها از بیرون را منکر شود؟ مگر نه این است که هر کشوری متناسب با میزان آلودگی مالی و اقتصادی مبتلابه آسیب پذیر می شود و مگر نه این است که آسیب پذیری بیشتر دندان طمع جهان خواران را تیزتر می کند و منافع ملی کشورهای ضعیف شده را به مسلخ مطامع آنها می برد؟ چکیده کلام آن است که ایران با جنگ اقتصادی بدخیمی روبه روست؛ جنگی که از سویی به اذعان هر ناظر بی طرف بین المللی فاقد مشروعیت حقوقی است و از سوی دیگر، تحمیلی است و شوربختانه حداقل در شرایط فعلی از آن گریزی نیست و در نتیجه، به غیر از پذیرش واقعیت تلخ آن هم راهی نیست. جز تاب آوری راه مقابله ای برای این جنگ نیست؛ اما با وجود آلاینده فساد این (تاب آوری) هم موجب گشایش نیست. نتیجه آنکه در نهایت جز مبارزه بی امان با فساد چاره ای نیست.
                