پنج‌شنبه ۷ تیر ۱۳۹۷
-----------------------------------------
یادداشت
-----------------------------------------
سیاست مداران جام جهانی را ببینند
-----------------------------------------

                    حضور متفاوت تیم ملی فوتبال ایران در جام جهانی 2018 و مروری بر حوادث و استقبال گسترده همه ایرانیان در همه جای جهان حاوی نکات فراوانی برای همه ملت به ویژه سیاست مداران است:1- همه برای ایران: این شعار زمینه همبستگی ملی را به صورت معنی داری فراهم کرد و همه ایرانیان در ذیل چتر فوتبال توانستند روح همبستگی و تعلق ملی را نه فقط در سرزمین ایران بلکه در همه جای جهان ایجاد کنند.این مهم بیانگر آن است که تاریخ، تمدن و هویت ایرانی می تواند سمبل وحدت، همدلی و همبستگی شود.2- خودباوری ملی: فوتبال ملی توانست غرور و غیرت ملی و اعتمادبه نفس و خودباوری را در نمایشگاه جام جهانی در معرض انظار جهانیان قرار دهد. این ظرفیت انحصاری و استثنائی فوتبال است که مانند دیگر توانایی های ایرانیان مثل قدرت مذاکره و دیپلماسی و ایثار و گذشت ایرانی در عرصه جهانی قابل رویت و تکریم است.3- شایسته سالاری: تیم فوتبال ایران در جام جهانی نماد شایسته سالاری بود. برخورداری تیم از یک مربی و تیم حرفه ای در کلاس جهانی، بازیکنان شایسته و جویای نام اما پرتوان فارغ از نام باشگاه ایرانی و حتی خارجی آنها، ترکیبی از جوانان مستعد و بازیکنان باتجربه و... نشان داد چنانچه مدیریت کشور راهبرد شایسته سالاری را در سطوح مختلف تصمیم سازی و تصمیم گیری در پیش گیرد، خواهند دید جامعه ایران یک جامعه پویا و شاداب خواهد بود.4- هم گرایی و روحیه کار جمعی و انسجام تیمی: یکی دیگر از ویژگی های تیم فوتبال ما در جام جهانی برخورداری از روحیه تیمی، انجام ماموریت های هماهنگ و مکمل، پرهیز از روحیه فردی و سلیقه ای، در خدمت تیم و اهداف آن بودن است. در صورتی که در بسیاری اوقات از ایرانیان به عنوان افرادی دارای روحیه فردی و ناموفق از فعالیت های جمعی و گروهی نام برده می شد، مناسب است مدیران و سیاست مداران کشور این ویژگی را الگوی خود قرار دهند و به جای تخریب یکدیگر و انجام اقدامات انفرادی، روحیه هم گرایی و جمعی را در کشور تقویت کنند.5- حرفه ای با رعایت استانداردها و قواعد بین الملل: یکی از ویژگی های فوتبال رعایت مقررات و استانداردها در همه سطوح و پذیرش قواعد بین المللی است. ما امروز در جمهوری اسلامی باید بپذیریم که در یک جامعه جهانی زندگی می کنیم و با حفظ اصول به همکاری با جامعه بین الملل و رعایت اصول و استانداردهای جهانی پایبند باشیم.6- مدیریت واحد و پاسخ گو: یکی دیگر از ویژگی های فوتبال در کلاس جهانی دارابودن یک سرمربی واحد با اختیار کامل و در عین حال مسئول و پاسخ گو است. این ویژگی از یک سو تیم را از انسجام، همدلی و همراهی برخوردار می کند و از سوی دیگر سرمربی را براساس اختیارات در مقابل مردم و افکار عمومی پاسخ گو می کند و این دو ویژگی موجب رشد مکتب فوتبال در سراسر جهان شده؛ تا جایی که امروز از داخل یک کوچه و محله تا جام جهانی این قواعد پذیرفته شده و همه از آن تبعیت می کنند.7- شکست و پیروزی: یکی از قواعد لذت بخش فوتبال موضوع برد و باخت یا شکست و پیروزی است. این قاعده موجب شده که همگان خود را از پیش برنده یا بازنده ندانند بلکه همه تلاش برای پیروزی و موفقیت است؛ به ویژه در این سال ها که با تلاش و سرمایه گذاری کشورها روزبه روز رقابت ها و نتایج به هم نزدیک تر شده است اما قاعده شکست را هم نباید از یاد برد. نتیجه این مهم این خواهد بود که همیشه مربیان و بازیکنان تیم خود را برای همه شرایط آماده می کنند.چنانچه پیروز شدند تیم و هواداران را موفق می دانند و آنگاه که شکست می خورند، خود را مسئول آن خواهند دانست. امروز کشور در شرایطی است که بیش از همیشه نیازمند حلقه گمشده اعتماد مردم و رعایت قواعد بازی استاندارد و شفاف است. باید با همان شعار و سرمایه اجتماعی «80 میلیون، یک کشور، یک ضربان قلب» به سمت عبور از مشکلات در این روزهای سخت گام برداشته شود. آنگاه است که خودباوری عمومی و روحیه ازخودگذشتگی و ایثار بار دیگر مانند بسیاری از عرصه ها در گذشته به عنوان مهم ترین رکن موفقیت یک ملت باز خواهد گشت.
                