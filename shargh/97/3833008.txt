شنبه ۲۶ آبان ۱۳۹۷
-----------------------------------------
یادداشت
-----------------------------------------
نوربخش و اصالت
-----------------------------------------

                    اصالتش از وجود و بطن خانوادگی اش و نیز شهر فرهنگ خیز کویر، بیرجند بود که عیارش صداقت و پاک دستی است و از تمام آنچه امروز به عملیات زیرمیزی مشهور است، در اطراف میز کارش هیچ نوعی در جریان نبود و تنها جریان روان و شفاف رتق وفتق امور مربوط به حوزه تامین اجتماعی در سیر ماموریت و وظایفش جاری بود.  از خودنمایی پرهیز می کرد و به نمایه های رشد و توسعه شاخص های امنیت و تامین اجتماعی توجه وافر داشت. تامین اجتماعی را به مثابه صندوق ذخیره ای نمی پنداشت که باید از آن در مواقع اضطراری برداشت کرد که در مسیر ماموریت های کاری به این حوزه از زاویه آسیب های اجتماعی و ابزار و روش مقابله با این پدیده زشت، نگاهی متفاوت می افکند. دغدغه تراز مالی سازمان را همیشه در سر می پروراند و از افت شدید اندوخته صندوق در اختیارش به شدت دلهره داشت و زمان را با این تفکر سپری می کرد. از او به عنوان دوست، دل نگرانی اش را در روابط شخصی حتی در مطبش به وضوح دیده بودم. این خاطره را در شب عید گذشته در ذهن دارم که مدام به کسری آنچه باید در پایان سال در سازمانش در حال رشد باشد، می اندیشید و در حوزه رسانه هم تعاملی مثبت نگر و مثبت اندیش داشت و از اهالی رسانه به عنوان عضو غیرموظف سازمان تامین اجتماعی یاد می کرد و برهمین اساس هیچ گاه از ورود خبرنگار به دفتر کارش ابایی نداشت. در سایر حوزه ها نیز به مسئولیت اجتماعی خویش واقف بود و خود را به شرکت در جلساتی که خارج از حیطه وظایف قانونی او بود، ملزم و موظف می دانست. عضویت در شورای مشورتی استان خراسان جنوبی از آن جمله بود که به طور مستمر در آن شرکت می کرد و از هر گونه راهکاری درباره رفع محرومیت در این خطه از کشورمان دریغ نمی کرد. دفتر کارش حیاط خلوت سیاست نبود که برعکس در را به روی هر نو آوری می گشود و از بضاعت شخصی اش خرج کمبود های اجتماعی می کرد. دکتر نوربخش نمونه مدیری بود که در محاسبه حقوقش از جدول ضرب مالی که منجر به اعداد نجومی می شد، 
حاصل ضرب نداشت و به ضرس قاطع و بنا بر مستندات، اولین مدیر دولتی ای بود که هنگام ورود به سازمان متبوعش، قلم را به کسر حقوقش که در دولت قبلی به اسراف و به غلط با مبلغ هنگفتی پایه گذاری شده بود، چرخاند و از آن درباره بزرگ نمایی خویش، امتیاز رسانه ای نگرفت. از عجایب روزگار است مدیری که خارج از سازمانش درآمدی کافی از دسترنج خویش با تلاش های تخصصی و شبانه روزی داشت، چطور در این سازمان پرحاشیه با رضایت کامل به خدمت رسانی مشغول بود؟! اهل هیچ توصیه پذیری و حاشیه نویسی بر توصیه های دیگران نبود و اعتقادی خداپسندانه در راه اندازی امور مربوط به تامین و امنیت اجتماعی داشت که این از او چهره ای آرام و مسئولیت پذیر به بیرون معرفی می کرد. دکتر نوربخش اصیل بود چون اصالت را شرط اساسی در اجرای قانون، مدیریت و تامین اجتماعی می دانست و معتقد بود در این حوزه کسی در مقام مدیر ماندگار است که اصالت را بر سیاست ترجیح دهد. 
                