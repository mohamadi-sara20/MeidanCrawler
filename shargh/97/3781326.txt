پنج‌شنبه ۱۱ مرداد ۱۳۹۷
-----------------------------------------
حرف اول
-----------------------------------------
طرحی علیه افراط و تفریط
-----------------------------------------

                    معاونت زراعت وزارت جهاد کشاورزی اعلام کرده الگوی کشت محصولات کشاورزی حدود دوسال ونیم است که تهیه شده و درحال حاضر در مراحل نهایی ثبت قرار دارد. از همان سال های آغازین که گسترش مصرف و کاهش منابع تولید با پدیده خشک سالی و برداشت مخاطره آمیز آب از سفره های زیرزمینی در هم تلاقی یافت، ضرورت تدوین و طراحی یک سند ملی به عنوان الگوی کشت، به مطالبه آگاهان در بخش کشاورزی تبدیل شد. سندی که با عنایت به متغیرهای اقلیمی و خاک، نیازهای اساسی منابع مصرف، ظرفیت های قابل گسترش صادرات، کاهش مصرف هزینه های حمل ونقل، افزایش بازده اقتصادی و مهم تر از همه بهره وری فزاینده و پایدار در سهم تعیین شده مصرف آب آبیاری برای بخش کشاورزی بتواند مبنای اجرای برنامه های بخش کشاورزی بشود. در صورت تهیه این نقشه راه، قطعا انتظارات از دستیابی مدیریت بخش کشاورزی به امنیت غذایی به صورتی واقع گرایانه شده و از ابراز نظرهای افراط و تفریطی از قبیل امکان تولید غذا برای 300 میلیون نفر یا از آن سو تعطیلی بخش کشاورزی پرهیز خواهد شد. خوشبختانه با وجود سال ها تاخیر صورت گرفته در پرداختن به این ضرورت و پس از نزدیک به سه سال کار مداوم، طرح جامع الگوی کشت برای اقلیم های مختلف کشور در فاز اولیه در معاونت زراعت وزارت جهاد کشاورزی در مرحله نهایی قرار دارد. البته وجود دگرگونی های پر شتاب اقلیمی را باید به عنوان چالشی بزرگ فراروی تدوین این الگو برشمرد. درباره این چالش چه بسیار پهنه هایی در کشور وجود دارند که در این روند شتاب آلود منابع، آب از دست داده و در تدوین الگو تردید و نبود شفافیت به وجود آورده اند. از طرفی باید به خاطر بسپاریم که تطبیق و ساماندهی این الگو با فعالیت های جاری کشاورزی فقط از طریق فرهنگ سازی و برنامه ریزی اقتصادی در جذب بهره برداران به اجرای این الگو امکان پذیر است. در این باره نقش نهاد ترویج و رسانه ها برای تحقق این پذیرش انکارناپذیر است. ضمن ابراز تمجید و قدردانی از وزارت جهاد کشاورزی از اینکه سرانجام به این امر مهم مبادرت کرده است، امید آن می رود که با اتخاذ سازوکاری مناسب این طرح کلیدی و زیرساختی به دلیل تداوم تغییرات اقلیمی، احتمال معرفی گونه های جدید زراعی و باغی جدید و نیز امکان بهره گیری از تمام نیرو و تخصص ها در کشور در معرض پایش و تکامل مستمر قرار گیرد.از جمله محورهایی که باید در این برنامه های تکمیلی آینده افزوده شود، تغییرات جمعیتی در مصرف کنندگان، برنامه ریزی های متمایز و متناسب برای گلخانه ها، قطعات کوچک و قطعات بزرگ مالکی است. برنامه ریزان به خاطر داشته باشند که از پنج میلیون بهره بردار در برنامه الگوی کشت در این قطعات الزامات خاص خود را می طلبد؛ بنابراین الگوی کشت تدوین شده ضمن توجه و تاکیدمحوری بر کاهش مصرف آب و دیگر مزیت های مد نظر نباید به گونه ای اجرا شود که به هزیمت و سرگردانی این مجموعه منجر شود. بدون تردید این گروه از بهره برداران از حافظان و مجریان واقعی کشاورزی پایدار بوده و نقشی انکارناپذیر در تحقق این راهبرد دارند. ارائه مجموعه نهایی شده این برنامه به همه تخصص های مربوطه در کشور از طریق فراخوان و برای تداوم خودترمیمی و تکامل سال به سال آن در این نوشتار تاکید می شود.
                