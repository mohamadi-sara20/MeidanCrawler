پنج‌شنبه ۱ آذر ۱۳۹۷
-----------------------------------------
حرف اول
-----------------------------------------
برتری منطق بر غوغاسالاری
-----------------------------------------

                    عبدالفتاح سلطانی روز گذشته با موافقت شعبه 54 دادگاه انقلاب و با همکاری دادستان محترم عمومی و انقلاب تهران به صورت مشروط آزاد شد. اگرچه همکاری و نقش ارزنده جناب آقای عباس جعفری دولت آبادی در آزادی این وکیل دادگستری شناخته شده بسیار حائز اهمیت بوده است اما تلاش های بی وقفه و مبتنی بر منطق و به دور از غوغاسالاری رسانه ای وزیر محترم دادگستری، جناب آقای سیدعلیرضا آوایی، از نظر این جانب نکته تامل برانگیز و آموزنده ای است که نمی توان به سادگی از کنار آن گذشت. بارها و بارها دستگاه قضائی اصرار کرده که تحت تاثیر فضاسازی ها و هیاهوهای رسانه ای قرار نمی گیرد و تجربه نشان می دهد جنجال های رسانه ای در موضوعات مشابه، جز وخامت وضع موجود، نتیجه دیگری در بر نداشته است. در این میان تمکین آقای سلطانی از قانون و بازگشت ایشان به زندان -در وضعیتی که سوگوار ازدست دادن فرزند خویش بود- عزت نفس و پایبندی این وکیل دادگستری را به قانون بار دیگر اثبات کرد. دستگاه قضائی با اقداماتی این چنین و به کارگیری تدابیر توام با رافت اسلامی در برخورد با محکومین، به ویژه محکومینی که مرتکب جرائمی ازاین دست شده اند، نه تنها در جامعه ناتوان و ضعیف جلوه نمی کند بلکه از منظر افکار عمومی عزتمندتر و قابل اعتمادتر از گذشته می تواند خود را تعرفه کند. اجرای قرارهای تعلیق مجازات و تعویق در صدور حکم، نظام آزادی مشروط، نظام نیمه آزادی و آزادی تحت نظارت سامانه های الکترونیکی و دیگر امکانات قانونی اعمال مجازات های جایگزین حبس و همین طور تبدیل و تخفیف مجازات، راهکارهایی است که قانون آیین دادرسی کیفری برای همین مواقع پیش بینی کرده و نگارنده مطمئن است که استفاده بیشتر از این امکان قانونی و توسعه دیدگاه های ایجابی توام با رافت اسلامی، بی شک در اعتلای نظام حقوقی ایران و عزت دستگاه قضائی تاثیر بسزایی خواهد داشت. سلوک توام با سکوت و به دور از هیاهوی جناب آقای آوایی، وزیر دادگستری خاضع و بی ادعایی که دلسوزانه برای خدمت به مردم و نظام جمهوری اسلامی، از هیچ کوششی به منظور فرونشاندن بحران ها و معضلات قضائی و حقوقی فروگذار نکرده و همواره به اخلاقیات بیش و پیش از هر قیدی پایبند بوده و هست، برای این جانب همواره آموزنده بوده است. 
​نگارنده این سطور بر این باور است که آزادی عبدالفتاح سلطانی، سندی بر این مدعا است که هیچ مشکلی با غوغاسالاری و هیاهو و جنجال مرتفع نخواهد شد و منطق و عقلانیت تنها راه عبور از مشکلات و معضلاتی است که گریبانگیر کشور شده است.
                