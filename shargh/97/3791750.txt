چهار‌شنبه ۲۴ مرداد ۱۳۹۷
-----------------------------------------
سرمقاله
-----------------------------------------
رژیم حقوقی خزر و هیاهوی رسانه ای
-----------------------------------------

                    عمومی شدن یک بحث علمی، فنی و حقوقی در زمینه تعیین مرز و حوزه دریایی در دریای خزر، در این شرایط خاص کشور، از بسیاری جهات می تواند موجب لطمه زدن به وحدت ملی بین ملت ایران شود. دستگاه دیپلماسی جمهوری اسلامی ایران پس از سال ها بحث و مذاکره در سطوح مختلف کارشناسی، معاونان وزرا و وزیران امور خارجه کشورهای ساحلی دریای خزر به یک جمع بندی رسیده اند که در 21 مرداد (روز دریای خزر) سران کشورهای ساحلی در بندر آکتائوی قزاقستان گرد هم بیایند و کنوانسیون حقوقی دریای خزر را امضا کنند. در این اجلاس عنوان شده است که به جز خط مبدا و تحدید حدود که آن را برای نهایی شدن و تصویب و امضا به آینده موکول کرده اند، پنج کشور بقیه مسائل دریای خزر را (که حدود بیش از 80 درصد از مسائل فی مابین در حوزه دریای خزر را دربر می گیرد) در یک کنوانسیون متمرکز امضا کرده اند. رسانه های داخلی بدون توجه به این اعلامیه، از تقسیم دریای خزر و پایمال شدن حق ایران در این دریا سخن گفته اند. این نوع هیاهوی رسانه ای اگرچه به نوعی مخاطبان بسیاری را جذب می کند، ولی متاسفانه ازآنجاکه بدون استدلال قانونی و حقوقی، اطلاعاتی را منتشر می کند، به جز مشوش کردن افکار عمومی حاصلی دیگر ندارد. گویا تعداد بی شماری کارشناس خبره مسائل دریای خزر ناگاه متوجه امری خطیر شده و برای صیانت از حقوق ملت ایران به پا خاسته اند. در عصر یکشنبه 21 مرداد که کنوانسیون امضا شد، در برنامه خبر تلویزیون فارسی «بی بی سی» با فردی به نام رجب صفراف که با زبان تاجیکی سخن می گوید و دائم در شبکه خبری تلویزیون های فارسی زبان از «بی بی سی» تا صدای آمریکا و ایران اینترنشنال درباره ایران و مسائل ایران و روسیه بحث می کند، مصاحبه ای انجام شده و به عنوان مقام مسئول روسی در مذاکرات قزاقستان معرفی شده است. باید یادآور شد که دیدگاه و اظهارات ایشان که ممکن است عضو هیئت روسی بوده باشد (که نبوده است) فقط می تواند ابراز عقاید شخصی یک فرد کارشناس غیرمسئول تلقی شود و نمی تواند مستندات قانونی و حقوقی و رسمی داشته باشد و خود شبکه فارسی بی بی سی نیز این گونه است. بنابراین با استناد به گفته این شخص نمی توان به استدلال های علمی و حقوقی در روند امضای کنوانسیون امضاشده رسید. شگفت اینکه برخی رسانه های داخلی با استناد به اظهارات ایشان، دولت جمهوری اسلامی ایران و شخص رئیس جمهور و تیم او را به برخی اقدامات ناروا و حفاظت نکردن از حقوق ملت ایران متهم می کنند. چگونه است که هیئت ایرانی مشارکت کننده در اجلاس به سرپرستی شخص رئیس جمهور به عنوان نماینده قانونی ملت ایران و تیم همراه به سرپرستی وزارت خارجه، متهم به سهل انگاری و عدم دقت در صیانت از حقوق جمهوری اسلامی ایران در دریای خزر می شوند؟ اگر اینها صلاحیت نداشته اند، پس چگونه در این اجلاس در سطح بین المللی شرکت کرده اند؟ چه گروه و چه شخصی صلاحیت دار تر از اینها؟ درحالی که همین دستگاه دیپلماسی ایران توانست دشوارترین و پیچیده ترین پرونده مناقشه برانگیز حقوقی هسته ای ایران را حل وفصل کند که بعد از دادگاه دکتر مصدق در جریان ملی شدن نفت، مهم ترین رویداد تاریخی ایران در زمینه مذاکره با سازمان های بین المللی در زمینه حقوقی ایران در عرصه بین المللی شمرده می شود.شرایط پس از فروپاشی شوروی و ناهماهنگی در بهره برداری از منابع دریای خزر توسط کشورهای تازه استقلال یافته و حضور شرکت های بین المللی در دریای خزر برای فعالیت های اقتصادی، جمهوری اسلامی ایران را بر آن داشت که به این کشورها هشدار دهد که هر نوع فعالیت و اکتشاف در این دریا بدون درنظرگرفتن رژیم حقوقی پیشین (معاهده مودت بین ایران و شوروی در سال 1921 و قرارداد کشتی رانی بین ایران و اتحاد جماهیر شوروی در سال 1940) نمی تواند وجهه قانونی داشته باشد. از آن زمان مسئله تجدیدنظر در قراردادهای پیشین مطرح شده است. در این زمان موضع جمهوری اسلامی ایران حرکت در چارچوب قراردادهای پیشین و در غیر این صورت تدوین و تصویب رژیم حقوقی جدید مورد قبول همه کشورهای ساحلی این دریا بوده است. پس از گذشت مدتی هر پنج کشور موافقت کردند که در زمینه تدوین رژیم حقوقی جدید مبتنی بر لحاظ شرایط جدید گرد هم آیند و مذاکرات را آغاز کنند. به سبب نبود تجربه دولت داری در سه کشور تازه استقلال یافته، ترکمنستان و قزاقستان در شرق دریای خزر و جمهوری آذربایجان در غرب دریای خزر، این روند طولانی شد و برخی موارد به مناقشه تبدیل شد و این روند ادامه یافت. در این شرایط ایران اعلام کرد که اگر اختلافات به یک موافقت کلی و اجماع نرسد، ایران 20 درصد از دریای خزر در محدوده آب های خود را حق قانونی خود می داند؛ زیرا پنج کشور ساحلی هست و هرکدام یک پنجم از دریا را سهم خواهند برد. در این شرایط تعدادی از محافل و اشخاص در ایران نیز ادعا کرده اند که چون در دوره روسیه تزاری و اتحاد شوروی، این دریا را دریایی بین ایران و شوروی (بعدها روسیه) تعریف کرده و در معاهده ترکمنچای (1828) و معاهده مودت بین ایران و روسیه (شوروی) (1921) و قرارداد کشتی رانی بین ایران و اتحاد جماهیر شوروی (1940) بر استفاده بالسویه تاکید داشته است، بنابراین سهم ایران 50 درصد از سطح و زیر سطح دریا خواهد بود. در پاسخ به این مدعیان کافی است به آنها یادآوری شود که در هیچ یک از اسناد یادشده سهمی برای طرفین مشخص و معین نشده است. باید از این مدعیان «سهم برابر» خواسته شود نقشه ایران و پیرامون دریای خزر را پیش روی خود قرار دهند و دریای خزر را به دو قسمت تقسیم کنند و سهم مورد ادعای 50 درصد را ترسیم کنند. در آن صورت جمهوری ترکمنستان در شرق و جمهوری آذربایجان در غرب امکان دسترسی به آب دریای خزر را نخواهند داشت؛ درحالی که هر کدام ساحلی طولانی دارند. نقشه نشان می دهد که بیش از 85 درصد سطح دریای خزر در بالای مرزهای ایران و خارج از قلمرو ایران قرار می گیرد. نه در دوره روسیه تزاری و نه در دوره شوروی و نه در دوره کنونی، بر مرزهای بین ایران و همسایه شمالی از 1828، 1881 به بعد تغییراتی حاصل نشده است. بنابراین نقطه مرزی ایران در جنوب غرب دریا از شمال به آستارا و در غرب در جنوب شرقی دریای خزر در نقطه حسنقلی بوده است. بنابراین در دوره شوروی خط موهومی به نام خط آستارا-حسنقلی ترسیم شده بود. در این زمینه برای کشتی رانی و کنترل هوایی ناگزیر به کشیدن خط مستقیم بوده اند؛ حال آنکه مرز واقعی متفاوت بوده و خط مستقیم نبوده و نمی توانسته باشد (به تبعیت از شکل ساحل ایران). در دوره شوروی این خط را خط محدودیت پرواز نام نهاده بودند. زیرا دولت شوروی این خط را مرز هوایی ایران و شوروی می شناخت. البته ایران هیچ گاه این خط را به رسمیت نمی شناخته است. اکنون باید براساس حقوق بین الملل دریاها و رویه های تقسیم آب ها در پهنه های آبی، این خط مرزی بین ایران و کشورهای ساحلی دریای خزر ترسیم و دریا تقسیم شود. این فرایند پیچیده برای تعیین خط مبدا یعنی آغاز تعیین مرز دریایی و تحدید حدود، مناقشه برانگیز و اختلاف آفرین بوده و نیاز به مباحثات طولانی تری برای اجماع داشته است که در کنوانسیون 21 مرداد 1397 در آکتائو لحاظ نشده و به امضا نرسیده و به آینده و پس از رسیدن به اجماع کلی موکول شده است. آفتاب آمد دلیل آفتاب. حالا مدعیانی که می گویند ایران دریای خزر را به همسایه شمالی بخشیده یا نتوانسته از قلمرو قانونی کشور صیانت کند، بر پایه کدام اسناد حقوقی این رای را صادر کرده اند؟ آنها که اذهان عمومی را مشوب کرده اند، باید پاسخ گوی سخنان بی اساس و تهمت های ناروای خود به پیشگاه ملت ایران باشند.
                