شنبه ۲۹ اردیبهشت ۱۳۹۷
-----------------------------------------
type_unknown
-----------------------------------------
مانیفست سیستانی
-----------------------------------------

                    فرید مدرسی، بغداد: هر آنکه نخست وزیر عراق شود، راهی جز همراهی با مانیفست مرجعیت اعلای نجف [آیت الله سیدعلی سیستانی] ندارد. این همراهی بر اساس تاثیرگذاری جامعه نخبگانی و توده ای عراق از مرجعیت است و گریزناپذیر. گاهی مواجهه هرچند کوچک میان دولت و مرجعیت، جایگاه نخست وزیر را در افکار عمومی متزلزل می کند. او می تواند در سیاست داخلی یا خارجی مبانی خود را داشته باشد اما باید به گونه ای آن را طراحی کند که با مانیفست مرجعیت در تضاد نباشد؛ والا دولت در گام های ابتدایی یا از درون فرومی ریزد یا آنچنان تضعیف می شود که سیاست های دیگرش نیز به پیش نمی رود. البته این هماهنگی آنچنان برای دولت مشکل آفرین نیست؛ چراکه مرجعیت اعلای نجف، به جزئیات و مصادیق ورود نمی کند و تنها اصول را طراحی می کند. بنابراین عراق نخست وزیری را می خواهد که خود را با آن اصول تطبیق دهد و نیز توان پیاده کردن آن را داشته باشد. می توان گفت «مرجعیت اعلای نجف» مانیفست دولت ایده آل خود را در خطبه یک هفته مانده به انتخابات تدوین و در نماز جمعه کربلا منتشر کرد که کلیدواژه های آن روشن و محسوس است:1- دولت و نخست وزیر حق ندارد مرجعیت نجف را برای خود و سیاست هایش هزینه کند؛ چراکه مرجعیت هیچ منافعی در آن ندارد و تنها شاخص ها و مسیر را اعلام و مشخص کرده است. همچنین نخست وزیری باید انتخاب شود که از دیگر ارزش های متعالی عراق مانند جهاد و پیشینه خود در مبارزه با داعش در راستای توجیه خود و سیاست هایش سود نبرد. در خطبه مرجعیت گفته شده: «به هیچ شخص یا نهادی اجازه نمی دهد از عنوان مرجعیت دینی یا هر عنوان دیگری که در عراق از موفقیت و جایگاه ویژه ای برخوردار است، برای دستیابی به امتیازات انتخاباتی سوءاستفاده کند». این گونه سوءاستفاده قطعا در راستای دیگر رفتارها و کنش های دولتمردان و سیاست مداران نیز قابل پذیرش از سوی مرجعیت نیست و اجازه آن را نخواهد داد».2- نخست وزیری باید انتخاب شود که به اصول مصرح مرجعیت اعلای نجف در خطبه پیش از انتخابات؛ یعنی در مخالفت با حکومت فردی و استبدادی و با کثرت گرایی سیاسی، آزادی و کرامت شهروندان، پیشرفت و رفاه جامعه و به منافع عالی عراق وفادار و دارای برنامه های اقتصادی، آموزشی، خدماتی با قابلیت اجرائی باشد و از منازعات سیاسی و جبهه گیری قومی-فرقه ای، مداخله خارجی، فساد دولتی، ناکارآمدی، حقوق نجومی دولتمردان و... اجتناب و جلوگیری کند. همچنین به شایستگی، صداقت، پاکدامنی، تعهد به ارزش ها و اصول، قانون مداری، خدمت به شهروندان و واقع گرایی شهره و متعهد باشد.میان کاندیداهای نخست وزیری آینده عراق که خود یا دیگران مطرح کرده اند؛ تاکنون دو طیف دیده می شوند که به دلیل پیشینه یا وضعیت شخصی و حزبی به هیچ وجه قادر به پیاده کردن «مانیفست مرجعیت» نیستند یا ضعیف و ناتوان اند. نوری مالکی (دولت قانون)، هادی عامری (ائتلاف فتح) و کاندیدایی از بدنه ائتلاف سائرون (منتسب به مقتدی صدر) طیفی هستند که نمی توانند نخست وزیر ایده آل آیت الله سیستانی باشند و طیف دیگر؛ حیدر العبادی (ائتلاف نصر)، عادل عبدالمهدی (مستقل) و کاندیدایی از بدنه جریان حکمت (منتسب به عمار حکیم) ضعیف و ناتوان اند. قاعدتا مجری مانیفست مرجعیت، نخست وزیری باید باشد که از تمامی جوانب قدرتمند و باسابقه و نیز مورد اجماع تمام گروه های شیعی قرار گیرد و با هیچ کدام از قدرت های خارجی سر ناسازگاری نداشته باشد؛ چراکه دوره جدید در عراق دوره سازندگی و عمران و صنعت است و البته مبارزه با فساد و اجرای سیاست های اصلاحی که لازمه آن چنین نخست وزیری است و کوچک ترین بحران داخلی و خارجی مانع آفرین خواهد شد.نخست وزیران ناهماهنگ با مانیفست آیت الله سیستانی1- نوری المالکی: پیشینه و عملکرد مالکی در دو دوره نخست وزیری و ادعا هایی درباره فسادهای اقتصادی دولتش و نفوذ خانواده اش در دولت و ناکارآمدی در ایجاد زمینه های ظهور داعش منجر به آن شد که مرجعیت در سال 2014 میلادی در پاسخ به نامه رهبری حزب الدعوه، مصلحت را در تغییر او بداند. با وجود این پیشینه و افت میزان کرسی های ائتلافش [دولت قانون] در پارلمان و عدم امکان اجماع گروه های شیعی؛ به ویژه مخالفت شدید و صریح ائتلاف سائرون به رهبری مقتدی صدر، با بالاترین تعداد کرسی در پارلمان آتی، به هیچ وجه او را در جایگاه نخست وزیری نمی نشاند و مطلوب مرجعیت نیز نخواهد بود.2- هادی العامری: مرجعیت نجف از ابتدا با حضور سیاسی الحشد الشعبی مخالف بود اما با وجود این مخالفت برخی از افراد این نیروی جهادی مختص دفاع از عراق برابر داعش، ائتلافی به نام «فتح» برپا کردند تا کرسی هایی در پارلمان از آن خود کنند. رهبری این ائتلاف هادی العامری رئیس سازمان شبه نظامی بدر شد؛ به همراه بیش از 10 گروه دیگر که سرآمدشان قیس الخزعلی رهبر عصائب اهل حق است. حضور نظامیان در سیاست مطلوب مرجعیت نیست و آنان به دلیل ماهیت نظامی توان پیاده کردن مانیفست فوق الذکر را ندارند و پیامدهایی می آفرینند که مخل اصول این مانیفست خواهد بود. از سویی اگر العامری کاندیدای نخست وزیری شود، شکاف هایی میان فتح ایجاد می کند که گروه هایی از فتح جدا می شوند و عامری می ماند با حدود 15 کرسی. با این تعداد کرسی پارلمان، نخست وزیر قادر نخواهد بود قدرتمند عرض اندام کند. دیگر مشکل او این است که دیگر گروه های شیعی نیز روی او اجماع نخواهند داشت و توان تجمیع آنان، گرد نخست وزیر العامری محال است.3- کاندیدایی از بدنه ائتلاف سائرون: جریان سائرون اگرچه مورد مخالفت صریح مرجعیت قرار نگرفته است، اما به دلیل برخی مواضع رادیکال داخلی و خارجی، ثبات لازم را برای آینده عراق فراهم نخواهد کرد. از سوی دیگر مانند فتح بازوی نظامی دارد که این مسئله می تواند مولد فساد و استبداد و هرج ومرج شود. همچنین مواضع آنان علیه الحشدالشعبی و تلاش برای انحلال این گروه جهادی و ادغام آن در ارتش، می تواند بحران هایی در بخشی از جامعه شیعی عراق بیافریند که بحران آفرینی مد نظر مرجعیت اعلای نجف نیست. تاکید بیش از حد این جریان بر عروبیت نیز با مشی دیگر گروه های شیعی در تضاد است. اختلاف فعال و بالقوه آن با برخی قدرت های خارجی هم مخل سیاست تعامل سازنده عراق با کشورهای همسایه و جهانی خواهد بود. این جریان می تواند مکمل خوبی برای نظام سیاسی باشد، اما استراتژی ملتهب و رفتارهای سیاسی غیرمتمرکز و نامتوازن و نیز رشدنیافتگی و جوان بودن نیروی انسانی این جریان، فعلا در این دوره برایشان میسر نیست که رهبری نظام سیاسی را بر عهده بگیرند که شاید در آتیه این مسئله، رفع شود. اکنون کاندیداهای اختصاصی و از بدنه سائرون افرادی هستند که حداکثر در جایگاه وزیر یا استاندار می توانند باشند؛ مانند علی دوای لازم الفرطوسی، استاندار میسان عراق و ضیاء نجم عبدالله الاسدی، رئیس دفتر سیاسی جریان صدر [که پس از انتخابات مواضع تندی علیه ایران، فتح و دولت قانون گرفت و گفت: درصورتی که ایران تلاش کند در روند تشکیل دولت عراق دخالت کند، جریان صدر فشارهای خود را از راه های قانونی و دموکراتیک و نه تظاهرات، آغاز خواهد کرد].نخست وزیران ضعیف برای مانیفست آیت الله سیستانی1- حیدر العبادی: او اگرچه در سال های ابتدایی نخست وزیری اش توانست توجه مرجعیت اعلای نجف را جلب کند و در خطبه های نماز جمعه کربلا که بیان مرجعیت است، حمایت هایی را از آن خود کند، اما نتوانست آن را حفظ و مانیفست مرجعیت را به خوبی اجرا کند. یکی از اصول این مانیفست، مبارزه با فساد دولتی بود که خطاب به العبادی، مرجعیت در یکی از خطبه های نماز جمعه کربلا اعلام کرد: «با دست آهنین فساد را نابود کن»؛ اما او اقدام عملی در برخورد با فساد دولتمردان خرد و میانی نکرد و به سوی اصلاحاتی حرکت کرد که براساس قانون اساسی عراق خلاف بود مانند حذف برخی معاونت های ریاست جمهوری و امکانات آنان. این ناکارآمدی در برخورد با فساد، رابطه مرجعیت با عبادی را سرد و متوقف کرد تاآنجاکه دیگر امیدی به او نبود. از سوی دیگر او نتوانست جامعه عراق را که متاثر از مرجعیت هستند، اقناع کند؛ به گونه ای که در انتخابات پارلمانی اخیر آن چنان خود و هوادارانش [ائتلاف نصر] متوقع بودند، نشد و سائرون از او پیشی گرفت و فتح تنه به تنه او زد. حتی میزان کرسی های پارلمانی ائتلاف چند گروهی نصر نیز در میدان منازعه نخست وزیری کاملا با او هماهنگ نیستند و شاید تنها نیمی از آنان گردش جمع شوند و از نخست وزیری عبادی حمایت کنند. البته او آن چنان از رایزنی هایش دریافته که می تواند با ائتلاف با سائرون و حکمت و دیگر جریان های سنی و کرد نخست وزیر شود و نیازی به حمایت های دیگران ندارد، اما با وجود اینکه این سناریو توسط «برت مک گورک»، نماینده رئیس جمهوری آمریکا در ائتلاف بین المللی مقابله با داعش و سفیر آمریکا در عراق دقیقا یکشنبه صبح، یک روز بعد از انتخابات پارلمانی عراق با گروه های شیعی در بغداد مطرح شد، می تواند نقطه ضعف عبادی در مواجهه با ایران باشد و تعامل سازنده با جمهوری اسلامی ایران را با موانعی روبه رو کند؛ بنابراین همراهی با این سناریو، مانعی خواهد بود برای کارآمدی دولت آتی. از دیگر سو، عدم اجماع گروه های شیعی نیز او را حتی اگر مصر باشد در این دوره، مانیفست مرجعیت و به طور خاص مبارزه با فساد را عملیاتی کند، ناتوان خواهد کرد و حمایت حداکثری پارلمان را از دست می دهد.2- عادل عبدالمهدی: کاندیدایی برای نخست وزیری است که در این دوره، پیش از انتخابات اولین بار توسط ابومهدی مهندس، فرمانده شهیر الحشدالشعبی، مطرح شد که مورد پذیرش هادی العامری که خود را نامزد نخست وزیری می دانست و رئیس ائتلاف فتح است، قرار نگرفت. عادل عبدالمهدی نیز بعد از انعکاس این خبر در رسانه ها، سریع بیانیه ای داد و گفت: «من کاندیدای نخست وزیری نیستم و برای کسی ایجاد مزاحمت نمی کنم». پس از انتخابات بار دیگر، دسته ای از شخصیت ها و جریان های شیعی که مدافع نخست وزیر غیرحزبی و مستقل هستند، بدون اینکه او را به صراحت کاندیدای خود بدانند، از او به عنوان یکی از کاندیداهای مستقل یاد کردند؛ اما ویژگی لیبرال منشانه او در مواجهه با جریان های سیاسی و نامشخص بودن سیاست هایش، نوعی ثبات فکری و رفتاری را به عنوان نخست وزیر نمی تواند به همراه آورد و حتی حامیان فعلی او نیز نمی دانند که در آتیه رابطه او به چه نحوی خواهد شد و با تعاملات منطقه ای و جهانی اش به سوی کدام قدرت ها هدایت می شود. این ممیزه و نیز پیشینه اقتدار نداشتن در دوره وزارتش، نوید نخست وزیر قدرتمند و ثابت قدم را نمی دهد. همچنین از سوی دیگر به دلیل منتسب نبودنش به جریان سیاسی مشخصی در بحران های آتی نمی تواند از حمایت قاطعانه پارلمان برخوردار باشد و لااقل به یک یا دو گروه یا فراکسیون تکیه کند. این چنین شخصیتی فردی سالم و تکنوکرات و آزادی گراست، اما در مقام نخست وزیر قدرت لازم جهت برخورد با فساد و استقلال برابر قدرت های خارجی را نخواهد داشت که خللی در اجرائی شدن مانفیست مرجعیت فراهم می کند.3- کاندیدایی از بدنه جریان حکمت: حکمت جریان حزبی نوپا و جوان گراست که با وجود نداشتن تضاد با مرجعیت اعلای نجف و قبول دغدغه های آن، توان رهبری نظام سیاسی را ندارد؛ اگرچه قاعدتا جوان گرایی آن می تواند به کمک کابینه آید و معدل فرسودگی و میان سالی دولتمردان را کاهش دهد و پویایی کابینه را فراهم آورد؛ بنابراین قطعا کاندیدای اختصاصی از بدنه این جریان برای نخست وزیری نمی تواند قدرت اجرائی برای پیاده کردن مانیفست مرجعیت را داشته باشد و تعداد اندک کرسی هایش، با وجود انسجام آن هم در پارلمان، این ضعف را دوچندان می کند. به عنوان نمونه عبدالحسین عبطان، وزیر ورزش و جوانان عراق، کاندیدای غیررسمی و اعلان نشده آنان است که به همین دلیل نامزدی مطلوب نمی تواند باشد.نخست وزیر ایده آل آیت الله سیستانی کیست؟آیت الله سیستانی برابر کاندیداهای نخست وزیری فعلا هیچ گونه موضعی را اعلام نکرده است و فقط خط مشی خویش را به صراحت در این 15 سال و نیز خطبه اخیر قبل از انتخابات در نمازجمعه کربلا بیان کرده تا همه جریان های شیعی و غیرشیعی در عراق و حتی قدرت های موثر دیگر بر اساس آن عمل کنند و نخست وزیر آتی عراق معرفی و تعیین شود. این سکوت نه منفعلانه؛ بلکه کاملا پویاست. بر اساس این توانسته خط مشی را به گونه ای طراحی کند که مانند خط کش و شاقولی می تواند احزاب و گروه های سیاسی عراق را برای انتخاب نخست وزیر آتی راهنمایی کند و از ابتدا بگوید که مرجعیت اعلای نجف چه می خواهد. این شاخص ها آن چنان است که می توان دریافت که کاندیدای مدنظر گروه های سیاسی برای نخست وزیری عراق در آن می گنجند یا نه. چرا که در صورت تخطی از مانیفست مرجعیت اعلای نجف قطعا اولین متضرر سیاسی، گروهی است که سر در برف کرده یا خود را به تغافل زده تا نخست وزیری دلخواه خود، نه جامعه عراق که خواسته مرجعیت است، برگزیند. نخست وزیر ایده آل آیت الله سیستانی بر اساس خطبه یادشده باید در عمل و اجرا قدرتمند و کارآمد؛ اما غیرمستبد، منزه از فساد اقتصادی و اخلاقی، مبارزه گر ریشه ای با فساد، تکثرگرا و توانمند برای به کارگیری تمام جریان های سیاسی، مذاهب و قومیت ها در کابینه و میان مدیران دولتی، آزادی گرا، توسعه گرا، برنامه ریز، واقع گرا، صادق، متعهد به ارزش ها و اصول، قانون مدار، حافظ منافع عراق و خدمتگزار مردم آن باشد.
                