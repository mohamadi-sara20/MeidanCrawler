یک‌شنبه ۸ مهر ۱۳۹۷
-----------------------------------------
یادداشت
-----------------------------------------
15 میلیون پرونده در محاکم!
-----------------------------------------

                    اطاله دادرسی در دادگستری موضوعی است که همه، از ارباب رجوع تا مسئولان و رؤسای قوه، به آن اذعان دارند و از آن رنج می برند. کشوری با جمعیتی 80 میلیونی و با 15 میلیون پرونده در محاکم! باید دنبال راهکاری باشد که این وضعیت پایان یابد. از بدو پیروزی انقلاب آیین دادرسی رسیدگی به دعاوی دستخوش تغییرات ساختاری شد؛ تغییراتی که بعضا اساس رسیدگی های قضائی را دگرگون کرد. برابر اصل 61 قانون اساسی، اعمال قوه قضائیه به وسیله دادگاه های دادگستری است که باید طبق موازین اسلامی تشکیل شود. رسیدگی به هر دعوی در دو مرحله ماهیتی صورت می گیرد و برابر با ماده 7 قانون آیین دادرسی مدنی به ماهیت هیچ دعوایی نمی توان در مرحله بالاتر رسیدگی کرد مگر اینکه در مرحله نخستین در آن دعوا حکمی صادر شده باشد. قانون گذار برای جلوگیری از تضییع حقوق مردم دو مرحله رسیدگی را برای هر دعوی در نظر گرفته است؛ نخست در دادگاه بدوی که مدعی، ادعای خود را با ارائه ادله و مستندات طرح می کند. دادخواست و ضمائم که حاوی اصول مستندات ادعایی خواهان است، به خوانده ابلاغ و در جلسه رسیدگی به ادعای طرفین رسیدگی می شود. قاضی به عنوان فرد بی طرف ادعای خواهان را مطرح و اسناد او را اعلام و خوانده به ادعا پاسخ می دهد یا از آن دفاع می کند، حکمی که صادر می شود هرچند ماده 330 قانون آیین دادرسی مدنی اصل را بر قطعیت آرای دادگاه های عمومی و انقلاب قرار داده است، اما در ماده بعدی یعنی ماده 331 با احصای آرای قابل تجدید نظر، تقریبا همه آرا را قابل تجدیدنظر دانسته و جهات آن را  تعیین کرده است. در قانون اساسی دو مقام مسئول نظارت بر اجرای قانون هستند؛ نخست رئیس جمهوری و دوم رئیس قوه قضائیه  برای نظارت، ابزار و وسایل قانونی را در اختیار رئیس قوه قرار داده است. نخست محاکم دادگستری که در رسیدگی به موضوعات ضمن تطبیق موضوع با قانون عملا به اجرای قانون می پردازند و اگر در موضوعی قانون وجود نداشته یا قوانین موجود ناکافی باشد، اجازه تهیه لوایح قضائی متناسب با جمهوری اسلامی را به رئیس قوه قضائیه حسب بند 2 اصل 158 قانون اساسی داده است. دیوان عدالت اداری به منظور رسیدگی به شکایات و تظلمات و اعتراضات مردم نسبت به ماموران یا واحدها یا آیین نامه های دولتی و احقاق حقوق آنها، زیر نظر رئیس قوه قضائیه تشکیل شده و در واقع دادگاهی است که مردم در صورتی که از ماموران دولتی یا تصمیمات ماموران دولتی یا آیین نامه هایی که از سوی دولت تصویب و اجرا می شود، شکایت داشته باشند، به این مرجع قضائی مراجعه می کنند. سازمان بازرسی کل کشور نیز بر اساس حق نظارت قوه قضائیه نسبت به حسن جریان امور و اجرای صحیح قوانین در دستگاه های اداری زیر نظر رئیس قوه قضائیه تشکیل شده است. وقتی از 15 میلیون پرونده در کشور یاد می شود که به حل اختلاف بین مردم مشغول اند و برابر اصل 156 قانون اساسی، رئیس قوه قضائیه ناظر بر عملکرد قضات است، او چگونه می تواند از عملکرد قضات سرتاسر کشور باخبر شود؟ قانون گذار راهکار درست و عملی نظارت بر حسن اجرای قوانین در محاکم را در اصل 161 قانون اساسی دیده است. برابر این اصل، دیوان عالی کشور به منظور نظارت بر اجرای صحیح قوانین در محاکم و دیگر وظایفی که دارد، بر اساس ضوابطی که رئیس قوه قضائیه تعیین می کند، تشکیل می شود. از نخستین تغییراتی که بعد از انقلاب در سازمان قضائی کشور به وجود آمد، نوعی بی مهری به دیوان عالی کشور در همه تغییرات و اصلاحات دیده می شود. در گذشته مثل همه کشورهای جهان در ایران هم به دعاوی در محاکم ابتدایی و استیناف در دو مرحله ماهیتی رسیدگی می شد؛ پرونده در دادگاه نخستین طرح و به ادعا و پاسخ و دفاع رسیدگی و حکم نهایی صادر می شد. سپس در مدت و مهلت قانونی هریک از اصحاب دعوی که به رای صادره معترض بودند، با ذکر جهات اعتراض رسیدگی ماهیتی را در دادگاه تجدید نظر خواستار می شدند. دادگاه بدوی با یک قاضی که به روش وحدت قاضی معروف است، به موضوع رسیدگی و دادگاه تجدیدنظر با چند قاضی که به روش تعدد قضات معروف است، به اعتراض به صورت ماهیتی رسیدگی می کنند. برابر بند الف ماده 14 قانون اصلاح قانون تشکیل دادگاه های عمومی و انقلاب، آنها با حضور رئیس یا دادرس علی البدل تشکیل می شوند و تمام اقدامات و تصمیمات به وسیله رئیس دادگاه یا دادرس علی البدل انجام می شود. اتخاذ تصمیم قضائی و انشای رای با قاضی است. اما دادگاه تجدید نظر برابر ماده 20 همین قانون که در مرکز هر استان به تعداد مورد نیاز قرار دارد مرکب از یک رئیس و دو عضو مستشار تشکیل می شود. قانون گذار در ادامه ماده تشکیل جلسه دادگاه را با حضور دو نفر عضو هم رسمی دانسته است که پس از رسیدگی ماهوی رای اکثریت که به وسیله رئیس یا عضو مستشار انشا می شود، قطعی و لازم الاجراست. 

همین تجویز قانون گذار که اجازه تشکیل دادگاه با حضور دو نفر را داده، امروزه به صورت رویه درآمده است و اکثر قریب به اتفاق محاکم تجدیدنظر با حضور دو نفر تشکیل می شود و در مواردی که دو عضو دادگاه نظر متفاوتی داشته باشند، عضو سوم به جمع آنان اضافه می شود که رای با اکثریت و اقلیت صادر شود. کاش بخش پایانی ماده جواز رسمیت دادگاه با حضور دو نفر را صادر نمی کرد و دادگاه های تجدید نظر با حضور سه نفر تشکیل می شد. اشاره کردم که نقش دیوان کاهش داده شده است.
برابر ماده 428 قانون آیین دادرسی کیفری تنها آرای صادره درباره جرائمی که مجازات قانونی آنها سلب حیات، قطع عضو، حبس ابد یا تعزیر درجه چهار و بالاتر است و جنایات عمدی علیه تمامیت جسمانی که میزان دیه آنها ثلث دیه کامل مجنی علیه یا بیش از آن است و آرای صادره درباره جرائم سیاسی و مطبوعاتی، قابل فرجام خواهی در دیوان عالی کشور هستند. دیگر دعاوی قابل فرجام خواهی تشخیص داده نشده اند که این مهم با اصل کلی نظارت بر اجرای حسن قوانین توسط ریاست محترم قوه قضائیه مغایرت دارد و در تضاد است. مثلا در دعاوی مالی تا 20 میلیون تومان شورای حل اختلاف مرجع رسیدگی است و مرجع اعتراض دادگاه های عمومی است. رای دادگاه عمومی قطعی است بالای 20 میلیون تا هر میزان در دادگاه های عمومی رسیدگی می شود و مرجع تجدید نظر آن دادگاه های تجدید نظر استان است و مشمول ماده 428 قانون آیین دادرسی کیفری نیستند. پرسش این است؛ ریاست قوه قضائیه چگونه نظارت بر حسن اجرای قوانین را که قانون اساسی برعهده او گذاشته، اعمال و اجرا کند؟ در قانون آیین دادرسی کیفری به ظاهر راهکاری تعبیه کرده اند که از آن به اعاده دادرسی یاد می کنند به دو روش اعاده دادرسی در قانون آیین دادرسی کیفری در نظر گرفته شده است. نخست زمانی که ریاست قوه قضائیه رای قطعی را خلاف بین شرع تشخیص دهد، پرونده را به دیوان عالی کشور ارسال می کند تا در شعبی خاص که خود او برای این امر تخصیص می دهد، رسیدگی و رای قطعی صادر کند. روش دیگر درخواست اعاده دادرسی از رئیس دیوان عالی کشور است که در موارد خاصی پذیرفته می شود. با این وصف دایره اصل 161  قانون اساسی که شامل همه آرای صادره از شعبات بدوی و تجدیدنظر سرتاسر کشور می شود و با تکیه بر وظیفه ذاتی رئیس قوه قضائیه تصویب شده، به شدت محدود شده است. محاکم هم با آرایی روبه رو هستند که با تاسف فقط در مراحل بدوی و تجدیدنظر در استان و مراکز استان ها به بایگانی راکد فرستاده می شود بدون اینکه وظیفه ذاتی ریاست قوه قضائیه یعنی نظارت بر حسن اجرای قوانین در آرای بایگانی شده اعمال و اجرا شده باشد. این وضع باعث شده در هر استان دکترین حقوقی ویژه و خاص آن استان با توجه به نظریات قضات محاکم بدوی و تجدیدنظر شکل بگیرد بدون اینکه آرای محاکم استان ها از این منظر که آیا قضات آن استان رعایت تشریفات قانونی از نظر شکلی و ماهوی را انجام داده اند، قابل تشخیص باشد. عملا نظارت ریاست محترم قوه قضائیه نادیده گرفته می شود؛ حال اینکه اگر مطابق رویه معمولی در گذشته ایران و رویه حاکم بر دادگستری اکثر کشورها همه آرای محاکم بدوی و تجدیدنظر مطابق اصل 161 قانون اساسی در دیوان عالی کشور مورد بررسی قرار گیرد، جدای از اینکه وظیفه ذاتی رئیس قوه قضائیه یعنی نظارت بر حسن اجرای قوانین در عمل اتفاق می افتد، مانع این می شود که قضات هر استان با توجه به اینکه آرای آنان به مرجعی بالاتر ارجاع نمی شود، دقت و وسواس لازمه را در رسیدگی قضائی در نظر خواهند گرفت و مهم تر اینکه حقوق اولیه مردم که باید در محاکم با رسیدگی قانونی احقاق شود، آسیب نمی بیند؛ مهم تر اینکه همه مردم با توجه به محدودیت هایی که در جهت اعاده دادرسی در نظر گرفته شده است، نمی توانند از بررسی فوق العاده اعاده دادرسی بهره مند شوند و مهم تر از همه اعاده دادرسی به شیوه فعلی مقید به زمان نیست و هر زمان که رئیس دیوان عالی کشور یا رئیس قوه قضائیه بخواهند می توانند اعاده دادرسی را اعمال کنند. همین نامحدود بودن زمان پذیرش اعاده دادرسی اصل قطعیت احکام و قاعده مهم فراغ دادرس و اعتبار امر محکوم بها که مهم ترین مزیت رسیدگی قضائی است را بی اعتبار کرده است. از طرفی محدودیت های اعمال شده برای پذیرش اعاده دادرسی به همین شیوه هم انباشتی از درخواست ها را روانه دیوان عالی کشور کرده و تعجب آور اینکه درصد پذیرش اعاده دادرسی با شیوه فعلی که تنها به متن اعاده دادرسی درخواست کننده توجه می شود و پرونده اصلی محاکماتی تقریبا جز در موارد خاص مطالبه نمی شود. تنها راه گریز از این وضع بازگشت به قانون اساسی و اجرای اصل 161 آن و اعاده مرحله فرجام خواهی نسبت به همه آرا است. با تاسف باید عرض کنم برای بررسی مناسب آرای قضائی باید از بایگانی دادگستری و آرایی که در سال ها پیش و زمانی  که مرحله فرجام خواهی در سیستم قضائی ما اعمال و اجرا می شده استفاده کنیم. پیشنهاد می شود دادگستری با تکیه بر قانون اساسی سازمان قضائی خود را از نو تعریف کند و رسیدگی ماهوی در دو مرحله با روش وحدت قاضی و تعدد قضات و نیز اعمال مرحله فرجام خواهی را دوباره اعاده کند.
                