شنبه ۲۴ آذر ۱۳۹۷
-----------------------------------------
یادداشت
-----------------------------------------
«بهزیستی» سازمانی برای تمام فصول
-----------------------------------------

                    اگر از شما درباره تعداد وزارتخانه های دولت جمهوری اسلامی ایران پرسیده شود، یا با حدسی صحیح به عدد 18 اشاره خواهید کرد یا با اندکی خطا، عددی نزدیک به 18 را به زبان خواهید آورد. ولی اگر قرار باشد تعداد سازمان های دولتی را حدس بزنید، تقریبا محال است که به عدد صحیح 76 اشاره کنید. بر اساس اطلاعات موجود در سامانه انتشار و دسترسی آزاد به اطلاعات، وزارت جهاد کشاورزی با 9 مورد و وزارتخانه های اطلاعات و دادگستری با یک مورد بیشترین و کمترین سازمان را در اختیار دارند. درخصوص گروه بندی انواع سازمان های دولتی اطلاعات چندانی در دست نیست. بر اساس شرح وظایف سازمان های موجود می توان طبقه بندی هایی را در نظر گرفت. برخی از سازمان ها از جنبه ای کاملا سیاست گذارانه یا راهبردی برخوردار هستند. سازمان برنامه و بودجه یا سازمان انرژی هسته ای ازجمله این سازمان ها هستند. دسته ای دیگر، سازمان هایی تخصصی محسوب می شوند که موظف به انجام یک فعالیت کاملا تخصصی هستند. سازمان نقشه برداری کشور و سازمان آمار نمونه ای از سازمان های تخصصی هستند. بخشی دیگر از سازمان های دولتی در ایران به امور هماهنگی و نظارت بر وظایف می پردازند. سازمان امور اجتماعی کشور، سازمان جدیدالتاسیسی است که با هدف «ارتقای سلامت، سرمایه، رضایت، نشاط و عدالت اجتماعی، نظم و احساس امنیت، پیشگیری، مدیریت، کنترل، کاهش و حذف معضلات و آسیب های اجتماعی» تشکیل شده است ولی در اصل به ایجاد هماهنگی در فعالیت های بین بخشی می پردازد. دسته دیگر، سازمان هایی هستند که خدمات عمومی ارائه می کنند. این نوع از سازمان ها، در حوزه های عمومی نظیر آموزش یا فرهنگ فعالیت می کنند. هفت سازمان وابسته به آموزش وپرورش در حوزه آموزش عمومی، مستقیم یا غیرمستقیم به عموم مردم خدمت ارائه می کنند و درنهایت، سازمان های حمایتی هستند که بنا بر ماهیت خود موظف هستند از گروه ها یا اقشار خاصی از جامعه حمایت کنند. سازمان بهزیستی از نگاه مردم، سازمانی حمایتی است که از معلولان، کودکان بی سرپرست یا بدسرپرست و آسیب دیدگان اجتماعی حمایت می کند. بد نیست بدانید سازمان بهزیستی در سال 1359 با تجمیع فعالیت های 16 نهاد، موسسه، سازمان و انجمن تشکیل شد. قبل از سال 1390 رئیس این سازمان مستقیما توسط رئیس جمهور انتخاب می شد ولی پس از تشکیل وزارت تعاون، کار و رفاه اجتماعی، مسئولیت انتخاب رئیس سازمان به وزیر سپرده شد. در حال حاضر سازمان بهزیستی دارای سه معاونت تخصصی اجتماعی، توان بخشی و پیشگیری است. این معاونت ها در تمامی استان ها و شهرستان ها تشکیلات مدون اداری دارند و با حدود 22 هزار نیرو در سراسر کشور به ارائه خدمت می پردازند.
 با وجود متنوع بودن خدماتی که از سوی ادارات بهزیستی سراسر کشور ارائه می شود، ولی آگاهی عمومی ناچیزی از طیف خدمات سازمان بهزیستی وجود دارد. همان طور که گفته شد با وجود آنکه این سازمان از نگاه مردم، سازمانی حمایتی است ولی درواقع سازمانی است سیاست گذار و تخصصی که حجم خدمات حمایتی آن به حدی وسیع است که می توان آنها را خدمات عمومی محسوب کرد. شاید جالب باشد بدانید که سازمان بهزیستی از سابقه ای بسیار طولانی در طراحی و اجرای برنامه های پیشگیرانه برخوردار است: پیشگیری از تنبلی چشم در کودکان، مراکز مشاوره ژنتیک، غربالگری شنوایی، مراکز مشاوره های روان شناختی، برنامه پیش از ازدواج، آموزش زندگی خانواده و مهارت های زندگی، برنامه پیشگیری اجتماع محور از اعتیاد، مراکز درمان اختلال مصرف مواد مخدر یا روان گردان و… مهم ترین برنامه های پیشگیرانه کشور هستند که بسیاری از آنها برای اولین بار توسط تشکیلات پیشگیری سازمان بهزیستی کشور اجرا شده اند. البته این نقد بر سازمان بهزیستی وارد است که معمولا هر مسئله یا موضوعی که دیگر بخش ها تمایلی به انجام آن نداشته باشند یا از پس آن برنمی آیند، به این سازمان سپرده می شود. ازاین رو، تعدد خدمات این سازمان دو مسئله جدی را به وجود می آورد؛ اولین مسئله، مطالبات عمومی مردم است: آمار بالای تصادفات رانندگی، روند جهانی رو به افزایش آسیب های اجتماعی، پیرشدن جامعه و فقدان آگاهی های عمومی روزبه روز بر خیل مراجعان به سازمان بهزیستی می افزاید. دومین مسئله تمایل نداشتن چهره های مطرح مدیریتی کشور به میز ریاست این سازمان است. از بدو تاسیس این سازمان، چه در دولت های اصولگرا و چه اصلاح طلب هیچ گاه چهره های شناخته شده ای در مقام ریاست این سازمان دیده نشده است. با وجود این، ارزیابی های مدونی از عملکرد 13 رئیس پیشین این سازمان وجود ندارد. هم اکنون که زمزمه هایی مبنی بر تغییر ریاست این سازمان شنیده می شود، شرایط خاص اجتماعی ایجاب می کند  انتخاب شایسته ای صورت گیرد. از بین مجموعه ای از ویژگی های لازم برای این انتخاب، سه مورد ذیل مهم تر به نظر می رسند؛ اولین ویژگی، داشتن پیشینه مدیریتی در رده های بالای دولت یا سایر قواست. این ویژگی سبب آشنایی کاندیدای ریاست سازمان با سایر لایه های حکومت و به ویژه قوای مقننه و قضائیه خواهد شد. اهمیت این شناخت به او کمک می کند برای افزایش کمیت و کیفیت خدمات سازمان از مساعدت مدیران کلیدی حوزه های گفته شده برخوردار شود. قاعدتا فردی که در بین رجل سیاسی کشور آن چنان شناخته شده نباشد، آن گونه که بایدوشاید از پس مشکلات برون سازمانی و درون سازمانی بر نخواهد آمد. دومین ویژگی برای ریاست سازمان، پایبندی به اصول علمی، عقلانی و منطقی در مدیریت است. جایگاه رئیس سازمان بهزیستی به گونه ای است که او را در کارهای اجرائی غرق کرده و از سیاست گذاری های کوتاه مدت، میان مدت و بلندمدت غافل می کند. طبیعتا فقدان خط مشی مبتنی بر شواهد و اصول علمی، در کنار حجم وسیعی از امور اجرائی پراسترس، ناکارآمدی وی را به دنبال خواهد داشت. به عنوان قاعده ای کلی معمولا مدیرانی که خود را پایبند به اصول علمی می دانند، سیاست های مقرون به صرفه تری پیش می گیرند. سومین ویژگی، گرایش سیاسی است. روشن است که یک دولت اصولگرا یا اصلاح طلب، کابینه و اعضای کلیدی خود را عمدتا از بین جریانات سیاسی همسو با خود انتخاب می کند. به کارگیری این قاعده در خصوص انتخاب رئیس سازمان بهزیستی، می تواند بر پیشبرد مسئولیت های این سازمان تاثیر منفی به جای گذارد، چراکه این شخص خواهی نخواهی مجبور است که درباره بسیاری از مسائل از مساعدت حوزه های دیگر بهره ببرد؛ بنابراین معقول خواهد بود که رئیس سازمان از بین چهره های مستقل انتخاب شود. ازقضا، رئیس قبلی سازمان بهزیستی که البته سرپرست سابق وزارت رفاه بوده و استاندار فعلی تهران هم شده است، به جز مورد آخر واجد دو ملاک دیگر بوده است: سابقه نمایندگی در سه دوره مجلس، دومین مدیر بیمه سلامت و عضو هیئت علمی دانشگاه. موارد شمرده شده دال بر آن است که احتمالا سازمان بهزیستی در دوره مدیریتی دکتر محسنی بندپی، چه در حوزه گسترش خدمات و چه ارتقای کیفی، تغییرات محسوسی داشته است. با وجود این، جالب است که در 38 سال گذشته هیچ گاه از بدنه سازمان، شخصی به عنوان رئیس انتخاب نشده است، حال آنکه وجود 31 مدیرکل استانی به علاوه مدیران ستادی این سازمان، پتانسیل مطلوبی است که وزیر رفاه می تواند با در نظرگرفتن شاخص های اشاره شده، با انتخابی مناسب این ریسک را بپذیرد که آیا می توان سازمان را به نیروهای خودش سپرد یا خیر. آنچه روشن است، این است که رئیس سازمان بهزیستی در کابینه دولت، حکم وزیر قدرتمندی را دارد که می تواند با تقویت انواع برنامه های توان بخشی، خدمت رسانی به طیف وسیعی از آسیب دیدگان اجتماعی و پیشگیری از شکل گیری انواع آسیب ها، سلامت اجتماعی جامعه را بهبود بخشد. این وضعیت می تواند رضایت گروه وسیع خدمت گیرندگان از سازمان را افزایش دهد. از آنجایی که موفقیت سازمان ها در کارنامه دولت وقت نوشته خواهد شد، با توجه به اینکه دکتر بندپی استاندار تهران شده است، اینکه چه کسی جانشین رئیس فعلی این سازمان شود، احتمالا بر سرنوشت انتخابات ریاست جمهوری سال 1400 تاثیر مهمی  خواهد داشت
                