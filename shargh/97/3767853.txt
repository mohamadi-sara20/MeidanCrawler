شنبه ۱۶ تیر ۱۳۹۷
-----------------------------------------
حرف اول
-----------------------------------------
چطوری کریس؟
-----------------------------------------

                    شور، هیجان و سرگرمی از مهم ترین عوامل گرایش به فوتبال است؛ اما این همه آن چیزی نیست که می توان در پرطرفدارترین ورزش دنیا یافت. فوتبال، به ویژه رویدادی مانند جام جهانی، تمثیلی عیان و واضح از همبستگی و هم زیستی مردمان در کنار یکدیگر، در عین رقابت و تلاش برای پیروزی است. غم ها و شادی های پس از یک بازی فوتبال، نه تنها عواطف انسانی را نمایش می دهد، بلکه نمادی از پیروزی ها و شکست ها در عرصه ای بزرگ تر یعنی زندگی است. اکنون که تیم ملی فوتبال کشورمان پس از نمایشی تحسین برانگیز در رویداد جام جهانی، به کشور بازگشته و کمی از تب وتاب اولیه این رقابت ها کاسته شده، شاید بهتر بتوان این مسابقات را دوباره نگریست و از این ورزش و رقابت های حساس برای زندگی فردی و اجتماعی بهره گرفت. ازقضا یکی از الهام بخش ترین موارد، مربوط به صحنه ای است که علیرضا بیرانوند، دروازه بان تیم ایران، با نمایشی خیره کننده، ضربه پنالتی بهترین بازیکن جهان را در سال های اخیر مهار کرد. این صحنه اگرچه برای همه ایرانیان غرورانگیز و شادی آفرین بود؛ اما حاکی از عزمی فراتر از رویدادی ورزشی بود که می تواند در ابعاد مختلف زندگی فردی و اجتماعی سرلوحه عملی قرار گیرد. سوال نخست این است که بودن در موقعیت یک دروازه بان فوتبال تا چه اندازه می تواند هراس انگیز باشد...ایستادن تک وتنها درون دروازه ای به آن بزرگی، بدون دخالت خط دفاعی تیم، در برابر چشم 10 هزار بیننده در ورزشگاه و میلیون ها تماشاگر غیرمستقیم. دروازه بان بدون آنکه تعیین کننده باشد، مجبور است در شرایطی حساس و در فاصله ای نزدیک با بازیکن مقابل، در برابر او عکس العمل نشان دهد و خود می داند در اکثر مواقع کار دشواری برای غلبه بر ضربه زننده پنالتی ندارد.گروهی انسان معاصر را مستاصل و به دروازه بانی تشبیه می کنند که از ضربه پنالتی هراس دارد؛ یا باید در برابر هر کنش، واکنش نشان دهد و به اندک شانس خود امید بندد یا اینکه بدون هرگونه عکس العمل، تماشاگر ضربه بازیکن، پیروزی و شادکامی او و هم تیمی هایش باشد.با این همه، بیرانوند این قاعده را برهم زد. او در آن لحظه تاریخی، نه هراس داشت و نه حتی یک واکنش گرا بود؛ او به پشتوانه رویایی که از مدت ها پیش در سر می پروراند، کنش تقابل با رونالدو را از زمانی دور کلید زده بود.در این مدت، به احتمال فراوان بیشتر مردم که پیگیر مسائل فوتبال هستند، دانسته اند که بیرانوند برای رسیدن به موفقیت سختی های فراوانی را تحمل کرده است. او پس از مهاجرت از لرستان به پایتخت، شب های بسیاری را در میدان آزادی تهران به صبح رسانده و برای امرار معاش در کارگاه و کارواش کارگری کرده است. این نمای شخصیت مردی است که امروز از او به عنوان یکی از بهترین دروازه بان های جام جهانی روسیه یاد می شود؛ اما در پس پشت چنین سرگذشتی، چیزهایی وجود داشته و دارد که بیرانوند را به نمادی ارزشمند برای همه ایرانیان مبدل می کند. لابد همه آن تصویر ویدئویی را که پیش از جام جهانی ضبط شده و در آن بیرانوند با بازسازی طنز تبلیغ تلویزیونی فیلم «به وقت شام» رو به دوربین می گوید: «چطوری کریس؟» دیده اند. شاید آن زمان چنین صحنه ای خنده دار، جسارت آمیز و غلو شده بود؛ اما همه ما باید صبر می کردیم تا آن صحنه تاریخی اتفاق بیفتد و رونالدو در برابر بیرانوند قرار گیرد.بیرانوند ضربه رونالدو را مهار کرد، چون از ابتدای بازی و حتی هفته ها و ماه ها قبل از آن، کنش مواجهه با بهترین بازیکن جهان را آغاز کرده بود. آن تصویر ویدئویی که کاپیتان پرتغال را به مبارزه دعوت می کرد، بخشی از آن کنش بوده؛ اما کنش بزرگ تر، خود زندگی بیرانوند بوده و هست. بعید است او در پیچاپیچ زندگی پرمشقت خود خواب چنین صحنه ای را ندیده باشد، برای آن لحظه رویابافی نکرده باشد، روی آن تمرکز نکرده باشد و آرمانی را در ذهن و جان خود پرورش نداده باشد؛ وگرنه چرا از بین همه بازیکنان تیم ملی ایران باید بیرانوند باشد که عبارت «چطوری کریس؟» را مقابل دوربین به زبان بیاورد و چرا از همه بازیکنان بزرگ هم گروه با ایران، اسم رونالدو باید به میان بیاید؟ چطور شد در واقعیت رونالدو در برابر بیرانوند صف آرایی کرد و شکست خورد؟ این روایت انسان معاصر است؛ اما این روایت دگرگون شده آن است. این بار دروازه بان از ضربه پنالتی نمی هراسد، او انسان منفعل واکنش گرا نیست، بلکه کنش دارد و برترین فوتبالیست جهان را به واکنش وامی دارد.او اگرچه حاصل رنج، مشقت و سختی است؛ اما رویا و آرمان دارد و برای روز موعود لحظه شماری می کند. آیا این سرگذشت برای همه ما الهام بخش نیست؟ او به جای آنکه «بدل رونالدو» باشد، خود را بسی بالاتر دیده و هم تراز و در برابر اوست. آیا نمی توان این تصویر را در ذهن قاب کرد که آن کس که رویا و آرمان دارد، با کار و تلاش به آنچه می خواهد دست خواهد یافت. آیا در روزگاری که مصائب و مشکلات اقتصادی و اجتماعی دولتمردان را وامی دارد تا هر روز در قبال عملکرد خود پاسخ گو باشند، غلبه بر آنچه شکست ناپذیر به نظر می رسد، چیزی غیر از آن تصویر اسطوره ای است؛ تصویر مردی که رویا و آرمان داشت و برای آن تلاش کرد؟
                