دو‌شنبه ۱۳ اسفند ۱۳۹۷
-----------------------------------------
سرمقاله
-----------------------------------------
تضعیف حقوق انتخاباتی ملت
-----------------------------------------

                    ممنوعیت بیش از سه دوره متوالی انتخاب به عنوان نماینده مجلس که در مجلس تصویب شد، خلاف قانون اساسی، مغایر با روند توسعه سیاسی و گریز از مقابله اصولی با روش های غیر دموکراتیک در انتخابات مجلس است.
1-مغایر قانون اساسی است؛ چون قانون اساسی در میان تمام نهادهای انتخابی فقط برای ریاست جمهوری محدودیت ادوار مقرر و آن را محدود به دو دوره متوالی کرده است. نهادهای انتخابی دیگر شامل مجلس، شوراهای شهر و روستا و خبرگان رهبری، محدودیتی از نظر تعداد دوره انتخاب ندارند؛ یعنی قانون اساسی به اشخاص اجازه داده است بدون محدودیت تعداد دوره ها حق انتخاب شدن داشته باشند. اگر قانون اساسی می خواست برای این نهادها هم محدودیت تعداد ادوار مقرر کند، باید آن را تصریح می کرد که نکرده است. اصل بر حقوق و آزادی ملت است. محدودیت حقوق و آزادی ملت نیازمند تصریح قانون اساسی است. هرجا تصریح وجود ندارد و قانون اساسی ساکت است، باید حکم به حقوق و آزادی ملت داد و از محدود کردن آن در قوانین عادی پرهیز کرد. حق انتخاب شدن و حق انتخاب کردن از حقوق ملت است. محدودکردن تعداد دوره های انتخاب شدن به عنوان نماینده مجلس در قانون عادی، خلاف حق انتخاب شدن و حق انتخاب کردن و نقض قانون اساسی است.
2-مغایر روند توسعه سیاسی و اجتماعی است؛ چون جامعه حرکت و پویایی خودش را دارد. اگر کسی می خواهد چند دور نامزد انتخابات مجلس شود و مردم هم دوست دارند به او رای بدهند، چرا باید حکومت با مداخله در این روند طبیعی مانع از آن شوند که آنکه مورد طلب و نظر مردم است، برای چند بار نماینده مردم حوزه انتخابیه خود شود. این تفکر قیم مآبانه است. این نوع مداخله ها روندهای طبیعی توسعه سیاسی و اجتماعی را مختل می کند.
3-گریز از مقابله اصولی با روش های غیر دموکراتیک در انتخابات مجلس است؛ چون مسئله چیزهای دیگری است که یا به مصلحت سیاست یا عافیت جویی یا منفعت طلبی نمی خواهند با آن روبه رو شوند. نظارت استصوابی، خیلی افراد را از گردونه رقابت خارج می کند. همچنان این سنت جاری است که در انتخابات مجلس از روش های ناصحیح مثل دادن امتیازات خاص به رای دهندگان از سوی نامزدها  استفاده می شود. منابع مالی نامزدها پنهان است. رابطه بده بستان در انتخابات ها کم نیستند. بهره برداری های ویژه از سمت نمایندگی کم نیست. مشکلات اصلی در این نقاط است که مکتوم می ماند.  نماینده ای که در فرایند دموکراتیک و سالم مشروعا رای حوزه انتخابیه خود را گرفته است و با درست کاری وظایف نمایندگی اش را انجام می دهد، چه اشکال دارد چندین و چند دوره نماینده باشد. مناسبات اگر سالم باشد، نیازی به این راه حل های مسئله ساز و خلاف قانون اساسی نخواهد بود. مجلس که نباید پیشگام تضعیف حق حاکمیت ملت باشد که یکی از مظاهر آن خود مجلس است.
4-امیدواریم شورای نگهبان براساس اصول قانون اساسی این ماده را تایید نکند.
                