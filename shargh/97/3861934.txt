سه‌شنبه ۲۵ دی ۱۳۹۷
-----------------------------------------
حرف اول
-----------------------------------------
دونالد ترامپ از چه می ترسد؟
-----------------------------------------

                    گذشتگان با تجربه موردی را برای تنبه دیگران یادآور می شدند که بدانید هرکس بیشتر از دیگران هیاهو می کند که به مردم بفهماند از چیزی نمی ترسد، از همه ترسوتر است…! روش رئیس جمهوری آمریکا در ارتباط با اتخاذ تصمیم در سیاست خارجی آمریکا و نتایج آن در سطح جهانی و تاثیر حضور ترامپ در زندگی مردم آمریکا در درازمدت به کنار…! ولی همواره در افکار عمومی مردم جهان یک سوال درباره اخلاق و رفتار او مطرح می شود که این همه هیاهو برای چیست و ترامپ از چه می ترسد…؟
1- رئیس جمهوری آمریکا تصمیم به دیوارکشی در مرز آمریکا و مکزیک می گیرد و برای اجرای هدف خود بخشی از دولت آمریکا را تعطیل می کند، درحالی که سال هاست آمریکا با مکزیک هم مرز است و با وجود اینکه میلیون ها مکزیکی که در آمریکا و مخصوصا در مرزهای غربی آن زندگی می کنند، تاکنون هیچ اتفاق ناگوار و قابل ذکری در این زمینه پیش نیامده است…! و واقعا ترامپ از چه می ترسد…؟
2- او با سروصدای فراوان از قرارداد جهانی برجام خارج می شود و روابط خود را با اروپا و روسیه و چین و مردم دنیا به مخاطره می اندازد، با اینکه دولت ایران بارها اعلام کرده است قصد مجهزشدن به سلاح های هسته ای را ندارد، درحالی که آمریکا پیشرفته ترین صلاح های هسته ای را در گوشه و کنار جهان انبار کرده است. واقعا ترامپ از چه رو از ملت و دولت ایران می ترسد…؟
3- درحالی که آمریکا ناوهای هواپیمابر خود را در خلیج فارس و دریای عمان به آب نشانده است و پایگاه های نظامی خود را در بحرین و ابوظبی هر روز قوی تر می کند، چگونه است که ترامپ و همپالگی هایش در سواحل جنوبی از قایق های نفربر ایران در حاشیه مرزهای خود در خلیج فارس می ترسند…؟
4- وزیر امورخارجه آمریکا و بولتون، یک ضدایرانی هیستریک خانه به خانه در منطقه خاورمیانه حضور می یابند تا از فروش حتی یک بشکه از نفت ایران جلوگیری کنند. اگر ترامپ و یارانش ادعا می کنند با وجود تسلط دلار بر اقتصاد جهان فرمان فلک را در اختیار دارند، چرا از فروش چند بشکه نفت ایران می ترسند…؟
5- با اینکه زدوبندهای انتخاباتی ترامپ با سرویس های اطلاعاتی روسیه تقریبا بدیهی به نظر می رسد و همچنین پشتیبانی خود را از گروه هایی از نوع کوکلاکس کلان ها و سفیدپوست های متعصب و منحرف پنهان نمی کند، معلوم نیست نگران چیست که گاه وبیگاه با رنگین پوست های آمریکا مغازله دروغین می کند…؟
6- چگونه است که دولت آمریکا با نگاه گوشه چشم نتانیاهو، نخست وزیر اسرائیل، به آقای ترامپ از کمیسیون حقوق بشر سازمان ملل خارج می شود و با اینکه دولت آمریکا لااقل در عرصه جهانی هرگز خود را متعهد به اجرای قانون حقوق بشر ندانسته و نمی داند، از چه بابت نگران است که پشت به افکار عمومی جهانیان سراسیمه و ترسیده از کمیسیون حقوق بشر خارج می شود…؟
با ذکر بسیاری از این گونه موارد می توان گفت دونالد ترامپ در مقام ریاست جمهوری آمریکا انسانی ترسو است که بر اسب سرکش سرمایه داری لجام گسیخته آمریکا سوار شده و با جست وخیز فراوان صلح و امنیت جهان را به مخاطره انداخته است. برای مردم آمریکا و جهان راه دیگری وجود ندارد مگر آنکه این سوارکار ناشی را از اسب سرکش امپریالیسم آمریکا پایین بیاورند.
                