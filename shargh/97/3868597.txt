پنج‌شنبه ۲۵ بهمن ۱۳۹۷
-----------------------------------------
سرمقاله
-----------------------------------------
تایید صلاحیت لاهه، پیروزی ایران
-----------------------------------------

                    بیشتر اعضای جامعه حقوقی، یکی از آرای غیر قانونی دیوان عالی ایالات متحده آمریکا علیه ایران را مسدودکردن دو میلیارد دلار از دارایی های نقدی ایران در آمریکا می دانند. این مهم که چگونه دولت ایران با وجود اختلافات عدیده ای که با دولت آمریکا در زمینه های مختلف داشته و دارد، این میزان از نقدینگی را به خطر انداخت، نوشته دیگری را می طلبد. لازم به توضیح است که سپرده پول ایران در بانک هایی که برای آمریکا قابل دسترس بود، در زمان دولت احمدی نژاد صورت گرفت. در پی بمب گذاری های سال 1983 در بیروت و انفجار در پایگاه آمریکایی در خبر عربستان که منجر به کشته شدن تعدادی از تفنگ داران و کادر نیروی دریایی آمریکا شد، خانواده آنان شکایتی علیه ایران در دادگاه های آمریکا مطرح کردند و مدعی شدند ایران با حمایت از گروه هایی که عملیات فوق را انجام دادند، باعث کشته شدن نیروهای آمریکایی شده است و باید به قربانیان و بازماندگان آن حوادث غرامت بپردازد. رای دیوان عالی کشور آمریکا بر مسدودکردن دارایی های ایران صادر و مبلغ دو میلیارد دلار از موجودی ایران توقیف شد؛ اما ایران این رای را برخلاف پیمان مودت سال 1334 بین ایران و آمریکا دانست و به دیوان بین المللی لاهه شکایت برد تا از این توقیف رفع اثر شود. وزارت امور خارجه آمریکا در لایحه تقدیمی به دیوان بین المللی مدعی شد ایران از تروریسم بین المللی حمایت می کند و نمی تواند به پیمان مودت استناد کند. متعاقب آن دولت آمریکا از پیمان مودت سال 1955 میلادی (1334 هجری شمسی، خارج شد. می دانیم دیوان بین الملل لاهه مرجع قضائی سازمان ملل متحد بوده و احکام آن لازم الاجراست؛ هرچند به ظاهر احکام دیوان لاهه لازم الاجراست؛ اما امکان اجرا نشدن حکم از سوی کشور محکوم علیه بسیار زیاد است. در این صورت کشوری که رای دیوان لاهه به نفع او صادر شده است، می تواند به شورای امنیت سازمان ملل در این باره که کشوری که رای به ضرر او صادر شده، از اجرای رای خودداری می کند، شکایت کند. از آنجایی که آمریکا عضو دائمی شورای امنیت سازمان ملل است و حق وتو دارد، یکی از چالش های حقوقی بین ایران و آمریکا بعد از این اتفاق خواهد افتاد. ایران در گذشته هم چند بار از طریق دیوان بین الملل دادگستری لاهه علیه آمریکا اقدام کرده است. یک بار به خاطر ساقط کردن هواپیمای ایرباس ایران بر فراز خلیج فارس و دیگر بار بعد از حمله نظامی آمریکا به سکوهای نفتی ایران، صلاحیت دیوان لاهه برخلاف دادگاه های عمومی و ملی، صلاحیت ذاتی و همیشگی نیست و نمی تواند به همه دعاوی بین دولت ها رسیدگی کند؛ مگر اینکه دولت های طرف دعوی رضایت خود را مبنی بر رسیدگی در دیوان لاهه به دیوان اعلام کنند. این اطلاع برابر بند دوم ماده 36  اساسنامه دیوان بین الملل لاهه است که طرفین دعوی صلاحیت دیوان را بپذیرند. تا این تاریخ 73 کشور از نزدیک به 200 کشور عضو سازمان ملل صلاحیت تام دیوان بین الملل لاهه را درباره دعاوی بین خود پذیرفته اند که نه آمریکا و نه ایران هیچ یک چنین درخواستی به دیوان لاهه نداده اند. البته در موارد خاص دو دولتی که صلاحیت عام دیوان لاهه را هم نپذیرفته باشند، می توانند ضمن توافق نامه کتبی بعد از وقوع اختلاف رسیدگی را به دادگاه لاهه ارجاع دهند. روش دیگر که ایران از آن استفاده برد، برمی گردد به معاهداتی که بین دولت ها منعقد می شود که به استناد آن معاهده، صلاحیت دیوان لاهه را پذیرفته باشند. ایران و آمریکا بعد از کودتای 28 مرداد در 23 مرداد 1334 (15 آگوست 1957) معاهده مودت، روابط اقتصادی و حقوقی و کنسولی برقرار کردند. برابر این معاهده که به امضای دولت های ایران و آمریکا رسید، درباره مرجع رفع اختلاف دیوان لاهه توافق شد. این عهدنامه تا زمان مراجعه ایران به دیوان لاهه در سال گذشته به قوت خود باقی بود و دیوان لاهه در گذشته با استناد به همین عهدنامه اختلاف بین ایران و آمریکا را حل و فصل کرده بود؛ اما دولت ترامپ با تکیه بر بند 3 ماده 23 عهدنامه مودت سال 1334 که مقرر می دارد «هریک از طرفین می تواند با دادن اخطار کتبی به مدت یک سال به طرف دیگر معاهده را خاتمه دهد» و دولت آمریکا این اخطار را به ایران داده… اما خروج آمریکا از عهدنامه مودت چون عطف به ماسبق نمی شود، دیوان بین الملل لاهه با تکیه بر صلاحیت عام خود که برگرفته از بند دوم ماده 21 عهدنامه مودت است، به هر دو شکایت ایران ورود پیدا کرد و دستور موقتی صادر کرد. در جلسه دیروز که با حضور نمایندگان دو طرف در دیوان و بعضی از وکلا و مقامات دولتین برگزار شد، دیوان تصمیم خود درباره اعتراض ایالات متحده به صلاحیت دیوان برای رسیدگی به پرونده را اعلام کرد. 11 قاضی دیوان لاهه به نفع ایران رای داده و چهار قاضی نیز رای مخالف دادند. آن طور که نماینده ایران در دیوان بین المللی دادگستری خبر داده، درباره جنبه های ماهوی موضوع و ابعاد مسئولیت های آمریکا و به ویژه مبلغ غرامت، دیوان متعاقبا وارد رسیدگی ماهوی می شود.  ایران به عنوان خواهان، ادعاهای خود را مطرح می کند و سپس آمریکا لایحه دفاعیه خود را ارائه می دهد که روندی زمان بر است. بعد از آن اگر رای به ضرر ایالات متحده باشد، باید دید آیا رای دیوان را اجرا خواهد کرد یا ایران مجبور خواهد شد به شورای امنیت سازمان ملل مراجعه و الزام آمریکا به اجرای رای دیوان را خواستار شود؟ در آن صورت آیا آمریکا از حق وتوی خود استفاده خواهد کرد یا نه؟ ظاهرا دولت ترامپ به رای دیوان بعد از شکایت ایران به شورای امنیت هم اعتنایی نخواهد کرد و چالشی جدید در روابط ایران و آمریکا به وجود خواهد آمد.
                