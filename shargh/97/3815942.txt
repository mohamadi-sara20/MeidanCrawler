شنبه ۱۴ مهر ۱۳۹۷
-----------------------------------------
سرمقاله
-----------------------------------------
ملاقات دیرهنگام با روحانی
-----------------------------------------

                    اصلاح طلبان سرانجام موفق شدند با روحانی ملاقات کنند. دیداری که باید بیش از این و به کرات اتفاق می افتاد و این گونه نشد. برپایی این نشست نشان داد دولت روحانی بیش  ازپیش به اوضاع کشور وقوف دارد و می داند مردم در کنار مشکلات سخت معیشتی به شدت از سیاست سرخورده شده اند و امیدشان را به دولت تدبیر و امید از دست داده اند. بی تردید، دولت روحانی روزهای سختی را پشت  سر گذاشته و روزهای دشواری را نیز پیش رو دارد. این از گفته های روحانی در دیدار با اصلاح طلبان پیداست: «گروه هایی را در داخل هماهنگ کرده بودند تا تظاهرات سراسری علیه دولت راه بیندازند و روز 9 دی مشکلات اساسی برای دولت ایجاد کنند». این حرف تازه ای نیست و عیان است دولت هایی که از سوی اصلاح طلبان روی کار آمده اند همواره با چنین مشکلاتی روبه رو بوده اند، گیرم این دولت ها نام شان را به تدبیر و امید تغییر داده  باشند. اما دو نکته اساسی در نقل قول های رئیس جمهور اهمیت دارد: «باقی ماندن ایران در برجام، پیروزی حقوقی و اخلاقی کشور در عرصه بین المللی بود و اگر ایران هم به صورت متقابل از برجام خارج می شد، باید هزینه های این خروج را بیش  ازپیش پرداخت می کرد». نکته دوم رئیس جمهور درباره FATF است: «این لایحه باید در مجلس تصویب شود؛ چراکه کشورهای دوست به ما اعلام کرده اند اگر لایحه به تصویب نرسد آنان هم در رفتار و مبادلات خود بررسی مجددی را انجام می دهند». پس بزنگاه مشکلات کنونی دولت عیان است. لایحه ای که برخی اصولگرایان به شدت با تصویب آن مخالف اند و بعید است این مخالفت ها ساختگی و صرفا از سر کینه باشد. روحانی تمایل دارد که لایحه با قدرت در نهاد مردمی مجلس شورای اسلامی به تصویب برسد تا راه هرگونه چون وچرا به دولت خود را ببندند. در پی تصویب این لایحه تنش بین برخی اصولگرایان و دولت بالا گرفته و به تبع آن پای اصلاح طلبان نیز به میدان کشیده خواهد شد. پس بی دلیل نیست که روحانی به صراحت می گوید دولت را تنها نگذارید. واقعا هم دولت تنهاست. اما سبب ساز این تنهایی مخالفان پای کار دولت و خود روحانی بوده اند. اصلاح طلبان مدعو در این مراسم هم کاری از دست شان برنمی آید، مگر اینکه روحانی درصدد ایجاد نوعی هژمونی مردمی باشد که در این شرایط اقتصادی، هم دیر است و هم دور از دسترس؛ خاصه آنکه اصلاح طلبان امروز در جایگاه نمادین دیروز خود نیستند. واقعیت، چهره سرد و عبوسی دارد اما زیباست؛ نجات دولت از راه نجات اصلاح طلبی می گذرد. دولت روحانی چه بخواهد چه نخواهد، سرنوشتش با اصلاح طلبان گره خورده است و برعکس. این درهم تنیدگی دولت با اصلاح طلبان، هم به نفع دولت است و هم به ضررش و باز برعکس. شاید این دورهمی، عقب نشینی دولت و اصلاح طلبان از مواضع شان باشد. دولت با برپایی این مراسم به این نکته اذعان می کند که به توان فکری و سیاسی اصلاح طلبان نیاز دارد و اصلاح طلبان با حضور بی واسطه شان در این مراسم، نشان می دهند هنوز به دولت و با دولت بودن باور دارند. نکته ای که اخیرا سعی داشتند آن را پنهان نگه دارند و با اینکه جریان اصلاح طلبی طیف های بسیاری دارد، اما طیف  غالب آن باور دارد برای اصلاح ساختارهای اقتصادی، اجتماعی و سیاسی راهی جز حضور مستقیم یا غیرمستقیم در دولت (قدرت) وجود ندارد. این استراتژی با سابقه طولانی گاه قرین به موفقیت بوده و گاه به شکست منجر شده است. اصلاح طلبان در دوره اصلاحات هم موضعی دوگانه داشتند. 
آنان مستقل از دولت بودن را ترجیح می دادند، اما دل کندن از آن برایشان دشوار بود. این تضاد که در دولت اصلاحات کمتر مشهود بود، در دولت تدبیر و امید به تمامی آشکار شد. روحانی به سبب جایگاه و موضع گیری های سیاسی اش، اصلاح طلبان را در حمایت از خود دچار تزلزل می کرد. 
آنان تا می  خواستند دل را با دولت یکدله کنند، شرایط تازه ای پیش می آمد که درهم تنیدگی دولت و اصلاح طلبان را به تعویق می انداخت. از سوی دیگر اصلاح طلبان در موضع گیری های سیاسی خود هرچند جانب دولت را رعایت می کردند، باز برخی موضع  گیری های آنان با مذاق رئیس جمهور سازگار نبود. ناگفته پیداست این اختلافات و تضادها در سطح کلان این رابطه دوسویه نبود؛ اصلاح طلبان در استراتژی های کلان ازجمله برجام و FATF با سیاست های دولت ناسازگاری نداشته و ندارند، گرچه در مواردی مانند حقوق شهروندی و حصر -فارغ از اینکه این موضوعات چقدر برای اصلاح طلبان استراتژیک باشد- راهکاری مشترک ندارند. شاید همه اینها بهانه ای است برای استتار دو نوع نگرش به اقتصاد که اصلاح طلبان و دولت را از یکدیگر تا حدی جدا می کند.
 اصلاح طلبان به رویکردی لیبرالی در اقتصاد و اجتماع باور دارند و دولت روحانی پیش از آنکه وامدار رویکردی لیبرالی باشد، نگاهی نئولیبرالی به اقتصاد دارد. همین نگاه نئولیبرالی به اقتصاد است که دولت را به حقوق شهروندی خاصه شهروندان در اقلیت بی اعتنا کرده است. اصلاح طلبان نگاهی لیبرالی به دموکراسی دارند و در این بحبوحه که جهان بر مدار اقتصاد نئولیبرالی می گردد، کار آنان بسیار دشوار است. اصلاح طلبان از یک  سو باید تکلیف خود را با «در دولت بودن» یا «بدون دولت بودن» روشن کنند و از سوی دیگر پای رویکردشان به اقتصاد و سیاست بایستند. سردرگمی و اعواج و چشم دوختن به آینده که زمان شرایط را مهیا کند، راه به جایی نمی برد. اگر درهم تنیدگی اصلاح طلبان با دولت نتواند کاتالیزوری برای رفع مشکلات باشد، تا حدی می تواند از خشونت اقتصاد نئولیبرالی دولت بکاهد. بدیهی است به کارگیری این مفاهیم برای تئوریزه کردن وضعیت کنونی با تساهل صورت گرفته است، وگرنه تعریف جامعی از وضعیت اقتصادی ایران اگر ناممکن نباشد، کار دشواری است. 
آنچه روحانی را به اصلاح طلبان نزدیک و از دولتش دور می کند، پشتوانه مردمی اصلاح طلبان است. اگرچه این پشتوانه به وسعت و قدرت سابق نیست، نمی توان نادیده گرفت که هنوز هم بسیاری از چهره های اصلاح طلب در جامعه مؤثرند؛ آنان که سیاست را به اقتصاد تقلیل نداده اند و به امر سیاسی باور دارند. اصلاح طلبان در تضاد منحصربه فرد خود گرفتارند. روحانی هم در تضاد دیگری به سر می برد. او یک پای در اقتصاد دارد و اولویت را به اقتصاد می دهد و از سوی دیگر آگاه است بدون سیاست و خلق آن در توده های مردم، دولتش ناکارآمد خواهد ماند و در بهترین وضعیت به ماشین تمشیت امور تقلیل خواهد یافت. باید به انتظار نشست و دید اصلاح طلبان و روحانی چگونه به یکدیگر یاری خواهند رساند، آن هم در شرایطی که هیچ کدام در وضعیت آرمانی به سر نمی برند.
                