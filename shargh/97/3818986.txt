شنبه ۲۱ مهر ۱۳۹۷
-----------------------------------------
یادداشت
-----------------------------------------
با آمایش می توانیم
-----------------------------------------

                    ایران سرزمینی بزرگ و به لحاظ آب و هوا و شرایط اقلیمی بسیار متنوع است. این گوناگونی در نفس خود نوعی ثروت به شمار می آید؛ زیرا زمینه مناسبی را برای توسعه و باروری و پیشرفت به وجود آورده است؛ اما این پیشرفت به روابط بین المللی و همکاری های منطقه ای بستگی زیادی دارد. وجود راه های ابریشم از هزاران سال پیش، دلیل بارزی بر همبستگی پیشرفت و توسعه اقتصادی ایران با جهان خارج است، با این تفاوت که ساختار اقتصادی جهان به دلیل پیشرفت سریع علمی و تکنولوژیکی اروپا در هزار سال گذشته و کشف و رونق فوق العاده قاره آمریکا (ایالت متحده، کانادا و آمریکای جنوبی) و استرالیا و نیوزیلند، با آنچه در گذشته هزاران ساله در اقتصاد جهان شکل گرفته بود، کاملا دگرگون شده است. تمرکز فعالیت های اقتصادی در اروپا و آمریکا همراه با جهانگیری غرب در دنیای شرق ساختار صنعتی و بازرگانی جهان و تک تک کشورها را از حالت سنتی چند هزار ساله درآورده و همه فرضیات رشد در تک تک کشورهای آن را دگرگون کرده است. اقتصاد صنعتی، کشاورزی و هنری ایران از اوایل دوران صفویه درمقایسه با گذشته آن رونق نسبی بیشتری داشته است، اما این پیشرفت هم باز به دلیل افزایش تحرک در مبادلات منطقه ای صورت گرفته بود. سعدی از بازرگانی که 150 شتر داشته (به ترکیب فعالیت های تولیدی و حمل ونقل توجه کنید) نقل قول می کند که «گوگرد پارسی خواهم بردن به چین (که امروز شاید نفت و گاز در این مسیر حرکت می کند) که شنیدم قیمتی عظیم دارد و از آنجا کاسه چینی به روم آرم و دیبای رومی به هند و فولاد هندی به حلب و آبگینه حلبی به یمن و برد یمانی به پارس…». این نقل قول ترسیم کننده تصویر بسیار روشنی از الگوی بازرگانی و تولید صنعتی در دنیای اطراف ایران و نیز گویای شبکه بازرگانی و ارتباطی گسترده در آن زمان است. در 700 سال پیش هنوز مهاجرت به قاره آمریکا و سرزمین های استرالیا و نیوزیلند آغاز نشده بود و تکنولوژی محدود به کشاورزی، نساجی، فرش بافی و فراوری پوست حیوانات و تبدیل آنها به لباس و کفش و کمربند و… بود، اما امروز جهان بسیار گسترده تر و پیشرفته تر از دنیای قدیم است. تولید و بازرگانی و حمل ونقل امروز دیگر متکی به استفاده از شتر و اسب و الاغ برای حمل ونقل و مواد تولید شده صنعتی به شرح بالا نیست؛ به جای گوگرد و کاسه چینی و دیبای رومی و فولاد هندی و آبگینه حلبی باید از جمبوجت، ناوهای هواپیمابر، زیردریایی، ماهواره و تولیدات صنعتی سیستم های اطلاعاتی و ابزارهای مدرن الکترونیکی یاد کرد. با وجود تنوع آب و هوایی و تولیدات کشاورزی در مناطق مختلف ایران و آشنایی به زمینه های مشابه در کشورهای پیرامونی تا هند و چین و روسیه و آفریقا، مسلم است که نظام تولید و تجارت در سطح جهان با آنچه در گذشته وجود داشته، کاملا متفاوت است. 
این تفاوت ها ایجاب می کند ایران به عنوان کشوری باستانی با فرهنگی غنی و گذشته ای پرافتخار، خود را با جهان امروز تطبیق دهد و تولید و تجارت خود را با معیارهای نو بسنجد. صادرات ایران، از زعفران و ماهی و فرش دست بافت و نیز مواد هیروکربوری- نفت و گاز و پروپان-، گرچه رابطه مستقیمی با استعدادهای تولید مناطق گوناگون ایران دارد، اما به خوبی نشان می دهد از استعدادهای بالقوه صنعتی عصر حاضر در حد کافی بهره مند نشده است. در اینجاست که دید آمایشی به موضوع نه تنها چشم اندازهای گسترده ای را در برابر دیدگان ما به تصویر می کشد. آمایش تولید و صنعت و تجارت می گوید باید محیط مناسبی برای سرمایه گذاری و جذب سرمایه در ایران فراهم شود. دید مسئولان باید از حدود مرزهای ایران بالاتر رود و فعل و انفعالات اقتصادی در سطح منطقه تحلیل شود. آمایش سرزمین هشدار می دهد خود را در دام های رقبای منطقه ای و زیاده خواهان بین المللی نیندازیم. فراز و نشیب سیاسی و اقتصادی در سطح کشور و منطقه آسیای غربی همواره وجود داشته و خواهد داشت.شمار تولیدات ایران هرچه کمتر باشد، راه را برای تامین نیازمندی های 80 میلیون مردم ایران ازسوی قدرت های صنعتی بازتر می کند. ایران باید برای پیشرفت، خود را به چند اصل پایبند کند: نخست، برای پیشرفت صنعتی و اقتصاد و اجتماعی، باید خود را عضوی از جامعه بین المللی و بخش کوچکی از جمعیت جهان بداند. کره زمین یکی از میلیاردها کره ای است که در فضای بی انتهای گیتی در گردش است. می توان ضمن تلاش برای حفظ حیثیت، با مردم همین کره ای که بخشی از آن هستیم، تعامل سازنده برقرار کرد. نقش ایران و فرهنگ ایرانی را در این فرایند نباید دست کم گرفت. نشان به آن نشانی که به محض تاسیس سازمان ملل متحد -که برای اتحاد جهانی و دوری از تک روی و انزوا به وجود آمد- پیشگامان آن سازمان کلام سعدی را که گفته بود «بنی آدم اعضای یکدیگرند که در آفرینش ز یک گوهرند/ چو عضوی به درد آورد روزگار دگر عضوها را نماند قرار»، برداشته و بر سردر آن حک کردند. دوم اینکه نباید از رویارویی با بحران های جهانی، چه بحران های طبیعی مانند سیل و توفان و زلزله، یا بحران های سیاسی حاصل از بازی قدرتمندان بین المللی (که هر دو مورد اکنون به اوج خود رسیده اند)، هراسید. می توان با آنها مقابله کرده یا از آنها فاصله گرفت، اما با دنیای خارج قهر نکرد. سوم اینکه صنعتی شدن و پیشرفت بازرگانی یک کشور مستلزم شناخت جهان و ویژگی های آن از سوی کسانی است که در این راستا فعالیت دارند. مهاجرت یا حرکت مردم از یک نقطه به نقاط دیگر، وسیله بسیار موثری در یادگیری و کسب تجربه است. ایران نباید خود را در قرنطینه نگه دارد و مهاجران را سرزنش کند. چهارم اینکه از تجربیات جهان، به ویژه پس از جنگ جهانی دوم، می توان پندهای بسیار ارزشمندی آموخت. همین اروپایی که امروز در جهان به لحاظ فرهنگ سیاسی و صنعت و تجارت و پیشرفت های علمی مقام نخست را دارد، پیش از جنگ جهانی دوم ترکیب نحسی از یک گروه کشورهای ناسازگار باهم بود. بیش از صد میلیون مردم بی پناه اروپایی در دو جنگ جهانی مذکور نابود شدند. پس از جنگ بود که اتحادیه اروپا تشکیل شد و همبستگی و تلاش مشترک را جایگزین برخوردهای همسایگی کرد. ما چرا نتوانیم با کشورهای همسایه خود پیمان همکاری در فضایی مشارکت را به وجود آوریم؟ این پیام آمایش است.
                