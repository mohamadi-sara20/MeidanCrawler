چهار‌شنبه ۲۲ اسفند ۱۳۹۷
-----------------------------------------
نامه سرگشاده
-----------------------------------------
هشدار 3 نماینده مجلس به رئیس جمهور
-----------------------------------------

                    جناب آقای دکتر حسن روحانی  
رئیس محترم جمهوری اسلامی ایران
با سلام و احترام این چندمین مرتبه است که در سال های اخیر پیرامون شرایط مطبوعات، با شما صحبت می کنیم. البته این نکات لزوما به صورت نامه یا بیانیه ارائه نشده بلکه در دیدارهای شما با اهالی مطبوعات و رسانه ها نیز که معمولا در ایام ماه مبارک رمضان رخ می دهد، این موضوعات تشریح شده و البته به دستگاه های مسئول دولت نیز انعکاس یافته است. بار دیگر تاکید می کنیم نفس های به شماره افتاده نشریات مکتوب در سال 97 می رود تا در تندباد کم توجهی ها و سوء مدیریت بخش های مسئول در دولت و سایر دستگاه های تصمیم گیر، قطع شود و بیمار در حال احتضار مطبوعات، برای همیشه رخت از کشور بربندد. از ابتدای سال 97 و پس از جهش قیمت ارز در کشور، افزایش قابل توجه قیمت محصولات و بهای تمام شده آنها، هر روز به یک حوزه سرایت کرد و آن را به تلاطم واداشت.             
 حتی محصولاتی که ارزبری خاصی هم نداشتند، رشد حدود صددرصدی را تجربه کردند. از لوازم خانگی اعم از داخلی و خارجی تا خودرو، ملزومات ساختمانی، مواد غذایی، گوشت، مرغ، نهاده های دامی، پلاستیک، لوازم یدکی و لاستیک و پوشک و دستمال کاغذی! همه متولیان هم در هر موضوعی بامناسبت و بی مناسبت از مجلس و دولت و سازمان تعزیرات حکومتی و شورای رقابت و... خود را ملزم دیدند اهمیت ورود به بازار برای رساندن آن به تعادل را یادآور شوند. طنز ماجرا آنجاست که دغدغه های مردم درباره گرانی ها از طریق همین مطبوعاتی به گوش مسئولان می رسد که خودشان به شکل مشقت باری در حال گذران روزانه امورات خود هستند و همان اقتصاد نیم بند این حوزه که بارها به آسیب شناسی آن پرداخته شده نیز بر اثر افزایش لجام گسیخته قیمت ملزومات این صنف، لطمه اساسی دیده است. 
جناب آقای دکتر روحانی!
هیچ مسئولی اهمیتی برای رشد 300درصدی اقلام اصلی انتشار مطبوعات نظیر کاغذ و زینک قائل نشده و رسالتی برای به تعادل رساندن قیمت احساس نکرده است. می دانید تامین کاغذ داخلی کاملا به خارج از کشور و قیمت ارز وابسته است. در ماه های گذشته با توجه به نامشخص و غیرشفاف بودن میزان تخصیص ارز چهارهزارو 200 تومانی به واردات کاغذ، نبود معیارهای مشخص برای انتخاب شرکت های واردکننده کاغذ با ارز دولتی و در پرتو بی توجهی کامل وزارت فرهنگ و ارشاد اسلامی به امر توزیع آن، تقریبا مطبوعات نتوانستند از این ظرفیت بهره ای ببرند. همچنین میانگین تخصیص یارانه به مطبوعات و ملاک های توزیع عادلانه آن نیز دچار ابهامات جدی است و در آخر مشخص نشد یک رسانه پرتیراژ و اثرگذار چرا مقدار کمتری یارانه نسبت به یک روزنامه که صرفا برای همین تخصیص یارانه و دریافت کاغذ منتشر می شود، دریافت کرده است! به این آشفته بازار، بی ثباتی مدیریتی در معاونت مطبوعاتی وزارت ارشاد و خالی بودن کرسی معاون را نیز اضافه کنید. گویی مطبوعات این مرغ عزا و عروسی خوان ایران،  بی پناه تر و یتیم تر از گذشته به حال خود رها شده اند. شرایط رسانه ای کشور از حیث محدودیت های بعضا سلیقه ای در انتشار مطالب و وضعیت معیشت اقشار متوسط علاقه مند به مطبوعات، اجازه رشد قیمت فروش تک نسخه ای را نمی دهد. وضعیت توزیع آگهی های دولتی نیز در بدترین شرایط خود از نظر تبعیض های غیرحرفه ای و تخصصی قرار دارد و هشدارهای گاه و بیگاه اهالی رسانه، راه به جایی نمی برد.  
جناب آقای رئیس جمهور!
مطبوعات به عنوان رکن چهارم دموکراسی و یکی از کالاهای سبد فرهنگی خانوار، سال هاست سهم خود از این سبد را به دلایلی که در بالا به بخشی از آن اشاره شد از دست داده اند. شما پیش از تشکیل دولت تدبیر و امید در شعارهای انتخاباتی خود، بارها به اهمیت گردش آزاد اطلاعات و نقش مطبوعات در آن پرداخته و از گشایش در این عرصه خبر داده بودید. شوربختانه ما نمایندگان امضاکننده این نامه که مدیرمسئول سه روزنامه سراسری کشور هم هستیم، در آستانه سال 98 هشدار می دهیم اگر فکر عاجلی به حال اقتصاد مطبوعات و انجام وظایف دستگاه های مسئول در قبال ملزومات انتشار مطبوعات نشود، سال آینده باید مطبوعات مستقل را در موزه های این کشور، به نظاره نشست و پیشخوان روزنامه فروشی ها احتمالا جز چند روزنامه وابسته به نهادهای دولتی و عمومی و یکی، دو روزنامه بخش خصوصی که توانسته اند ارزش افزوده کافی را ایجاد کنند، خالی از برندهای این حوزه خواهد شد. انتظار می رود پیش از چنین فرجام شومی، برای مدیریت آن که امر دشواری نیست، دستورات لازم را صادر فرمایید.
نمایندگان تهران، الیاس حضرتی، مدیرمسئول روزنامه اعتماد، مصطفی کواکبیان، مدیرمسئول روزنامه مردم سالاری، محمدعلی وکیلی مدیرمسئول روزنامه ابتکار
                