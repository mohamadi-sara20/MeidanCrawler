پنج‌شنبه ۱۲ مهر ۱۳۹۷
-----------------------------------------
یادداشت
-----------------------------------------
مصر، جایگزین عربستان؟
-----------------------------------------

                    در شرایطی که پادشاهی سعودی، هر روز بر طبل تنش با ایران می کوبد، برخی از لزوم ترمیم ارتباطات با سایر کشورهای عربی بانفوذ به عنوان یک راهکار سخن می گویند. روابط ایران و مصر از ابتدای انقلاب تاکنون حسنه نبوده است. البته دفاتر حافظ منافع دو کشور ایران و مصر، در قاهره و تهران باز و مشغول فعالیت هستند ولی کیفیت و کمیت فعالیت ها متناسب با موقعیت مهم این دو کشور در منطقه نیست. درواقع با توجه به عملکردها می توان گفت روابط فعلی بین دو کشور نوعی عدم روابط است. دلیل اصلی این مسئله ناشی از تضاد ریشه ای در مسائل سیاسی منطقه ای و بین المللی است. روابط بین دو کشور پس از قرارداد کمپ دیوید و ایجاد روابط کامل سیاسی با رژیم صهیونیستی از سوی انور سادات که در واقع ادامه و تکمیل برنامه جمال عبدالناصر پس از پذیرش طرح آمریکایی راجرز در این زمینه بود، به دستور امام خمینی(ره) قطع شد که در آن زمان یک اقدام کاملا منطقی، ارزشی و ضروری بود و پس از آن دوران، مسئله کمک همه جانبه مصر به رژیم صدام در جنگ علیه ایران، حتی با اعزام نیروهای رزمی به میدان جنگ و سیاست غیرمنطقی مصر در رابطه با مسئله فلسطین و پذیرش عملی سیاست های ضدانسانی رژیم اسرائیل و امور دیگری از این قبیل باعث شده که روابط حسنه بین دو کشور برقرار نشود. البته در مواردی با توجه به شرایط خاص بین المللی و احساس اینکه باید مصر را به نحوی به اتخاذ روش های منطقی در مسائل سیاسی وادار کرد، ایران حسن نیت خود را برای اعاده روابط اعلام کرد ولی در هر مرحله ای مصر با ایجاد مشکلات غیرعقلانی، مانع از تحقق این روابط شد. نگارنده در دوران اقامت سه ساله در مصر و ملاقات های متعدد با تمام شخصیت های مسئول وقت آن کشور، از آقای حسنی مبارک، رئیس جمهوری گرفته تا شیخ محمد سید طنطاوی، شیخ الازهر و تمام وزرای خارجه، گردشگری، اوقاف، اقتصاد، رؤسا و مسئولان احزاب سیاسی چپ و راست قومی و اسلامی و در گفت وگوهای صریح و برادرانه با آنها به این نتیجه رسیدم که 90 درصد مسئولان آن کشور قلبا به برقراری روابط سیاسی در سطح بالا با کشور ما علاقه مند هستند. البته مردم مصر هم بدون استثنا تحقق این امر را یکی از آرزوهای خود اعلام می کردند اما این اشتیاق و علاقه یک مانع بزرگ بر سر راه خود دارد که متاسفانه قدرت تصمیم گیری اصلی هم برعهده آن است و آن سازمان امنیت عمومی کشور است که در واقع حتی به گفته بعضی از بزرگان مصری پرونده ایران و مصر در اختیار این سازمان است؛ نه در دست وزارت امور خارجه مصر. حسنی مبارک هم باوجود تمایل قلبی که خود در ضیافت کنفرانس D8 به نگارنده آن را ابراز کرد و گفت در این مسئله تابع نظریه «الامن العام» است که چندین بار توانسته طرح و نقشه ترور او را در داخل و خارج خنثی کند و در واقع مبارک خود را مدیون آن می دانست و از روی اعتماد به آن سازمان، تصمیم نهایی را بر عهده آن گذاشته بود. البته نباید فراموش کرد این سازمان رابطه تنگاتنگی با «سیا»، «موساد» و «استخبارات آل سعود» دارد که هیچ کدام از آنها رضایت به برقراری روابط نمی دهند. به هرحال با وجود اعتقاد به اینکه برقراری روابط حسنه بین این دو کشور فواید و آثار مثبت بسیاری برای جهان اسلام و عرب دارد و در همه زمینه ها می تواند به سود مسلمانان باشد ولی با توجه به نوع برخوردها و واکنش ها چه در دوران مرسی و چه در دوران اخیر، ایران نباید اشتیاق بیش از حد برای این امر از خود نشان دهد، چون همین امر موجب ترس و هراس الامن العام می شود؛ به ویژه که از عمق علاقه مردم مسلمان مصر به انقلاب اسلامی آگاهی کامل دارد. این ماجرا بعد دیگری هم دارد. الازهر و مشایخ آن، تقریبا در کلیت خود هوادار تقریب بین مذاهب اسلامی و در نتیجه علاقه مند به برقراری روابط حسنه با ایران، عراق و لبنان هستند اما متاسفانه، با توجه به جو حاکم بر آن حوزه و تامین هزینه ها و بودجه کل مدارس و معاهد وابسته به آن و پرداخت حقوق تمام علما و طلاب مدارس الازهر از سوی دولت و وزارت اوقاف، نوعا مشایخ عظام هم محاسبات خود را دارند و در اظهارات خود، نظریه دولت متبوع را ملحوظ می دارند. البته در مواردی خاص استثنائاتی هم پیدا می شود؛ مانند مفتی اسبق مصر، شیخ دکتر فرید نصر واصل که به علت صادرکردن فتواهای شجاعانه ضد اهداف امپریالیسم و صهیونیسم و تحریم امور و مظاهر خلاف شرع در کشور، بلافاصله «بازنشسته» شد و دست او از دارالافتاء و معاهد الازهر کوتاه شد. مصری ها برای سفر به ایران نیازمند اجازه ویژه الامن العام هستند و این سازمان حتی به شخصیت های برجسته و علمای معروف مصری که ما برای شرکت در کنفرانس های بین المللی دعوت می کنیم نیز اجازه سفر به ایران را نمی دهد. آن وقت چگونه به چند صد نفر مصری در هر پرواز اجازه سفر خواهند داد؟ 
یکی از مشکلات اساسی مصر در رابطه با ایران موضع گیری ما در مسئله به اصطلاح روند صلح خاورمیانه است. ایران در کلیت خود موضوعی به نام صلح خاورمیانه را نمی پذیرد؛ چراکه موجودیت رژیمی به نام اسرائیل را به رسمیت نمی شناسد و در نقطه مقابل، مصر خواستار به رسمیت شناختن این رژیم غاصب و قبول «دولت یهودی» در سرزمین غصب شده فلسطین است. حتی درباره موضع گیری سوریه و مقاومت لبنان و دولت فعلی عراق نسبت به آنچه «اسرائیل» نام نهاده اند، معترض است و می گوید ایران باعث موضع گیری تند و منفی آنها نسبت به «اسرائیل» شده است. بنابراین نمی توان تصور کرد که روابط سیاسی ایران و مصر در این زمینه کوچک ترین هم آهنگی یا توافقی را ایجاد کند؛ مگر آنکه مصر از موضع گیری های غیرمنطقی خود در دفاع از کیان صهیونیستی غیرمشروع دست بردارد که ظاهرا این امر هم با توجه به دیدگاه الامن العام و روابط آن با سیا و موساد عملی نخواهد بود.
                