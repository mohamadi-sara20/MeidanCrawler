سه‌شنبه ۱۳ آذر ۱۳۹۷
-----------------------------------------
یادداشت
-----------------------------------------
عبور از روحانی به چه قیمتی؟
-----------------------------------------

                    مدتی است در میان بخشی از اصلاح طلبان، اخبار مربوط به پروژه عبور از روحانی، دست به دست می شود و مخالفان دولت نیز با ذوق و شوق و با آب و تاب به بزک کردن آن مشغول اند. 
فارغ از نگاه فکری روسای جمهوری اخیر (اصلاحات، مهرورزی، تدبیر و امید) با نگاهی اجمالی به سه پروژه عبور، به برخی از شباهت ها و تفاوت های آنها اشاره ای می کنیم: 
1- پروژه عبور از خاتمی:  در سال پایانی دولت اول اصلاحات، به دلیل برخی برخوردهای تند و سیاسی و بالارفتن چگالی بحران ها، نوعی نومیدی در بخشی از حامیان دولت اصلاحات به وجود آمده بود، به طوری که دولت را در پیگیری مطالبات خود ناتوان دیدند و این موضوع باعث شد جرقه های اولیه عبور از خاتمی، قبل از انتخابات ریاست جمهوری، به طور رسمی در نشست دفتر تحکیم وحدت (اتحادیه انجمن های اسلامی دانشجویان دانشگاه های سراسر کشور) در گرگان زده شود. عده ای از اعضای شورای عمومی و مرکزی تحکیم وحدت بر این عقیده بودند که خاتمی در برآورده کردن مطالبات جامعه و عمل به شعارهایی که داده است، کوتاهی کرده و درباره انتخابات جدید ریاست جمهوری (خرداد 80) سه راهکار وجود دارد: 
الف: از ایشان حمایت نکنیم و به گزینه دیگری برسیم. 
ب: سکوت کنیم یا انتخابات را تحریم کنیم. 
ج: مشروط و در منشوری از ایشان حمایت کنیم. 
البته جمع دیگری شرایط را برای مطرح شدن این موضوعات کاملا نامناسب تشخیص دادند و با توجه به زمان اندک، حتی حمایت مشروط را نیز قبول نداشتند، اما در نهایت منتقدان خاتمی زورشان در حدی بود که بتوانند منشور را به رای بگذارند. هرچند منشور رای نیاورد و حمایت بدون پیش شرط، خروجی آن نشست بود، اما تیتر فردای آن روز روزنامه رسالت جمله زیر بود: 
«پروژه عبور از خاتمی در گرگان کلید خورد»
البته در نهایت این عبور اتفاق نیفتاد و آقای خاتمی در دور دوم با رای بیشتری در مسند ریاست جمهوری ابقا شد، ولی آثار و تبعات این نارضایتی ها و میل به عبور، در نهایت، خستگی و نومیدی و چنددستگی را بین اصلاح طلبان به وجود آورد که عملا هیچ برنامه مشخص و مشترکی برای پیروزی در انتخابات بعدی نداشتند، گو اینکه برای رفع تکلیف و شاید هم جلوگیری از پیروزی هم جبهه ای های خود، در سه خاکریز، روبه روی هم ایستادند و درحالی که ادعا می کردند رقیب آنها در پشت خاکریز چهارم است، اما عملا هر سه گروه به نفع رقیب کار کردند و غالب ترکش های آنها به سمت خودی ها پرتاب شد و در نهایت دودستی به مدت هشت سال قدرت را تقدیم کردند. 
ضعف هدایت و راهبری هسته مرکزی اصلاح طلبان، به ویژه در سال پایانی دوره هشتم ریاست جمهوری که نتوانستند بر اختلافات داخلی فائق آیند، در برآمدن دولت بعدی کاملا مشهود و موثر بود. 
در واقع نتیجه پروژه عبور از خاتمی، در خرداد و تیر 84، واگذاری نتیجه به رقیب بود. 
2- پروژه عبور از احمدی نژاد: 
داستان عبور از احمدی نژاد اما اندکی متفاوت بود. برای حامیان اصولگرای احمدی نژاد، دوره اول ایشان واقعا مانند معجزه ای بود که در هزاره سوم رخ داده بود. ریخت وپاش ها و بذل وبخشش هایی که به لطف افزایش بی سابقه قیمت نفت رخ داده بود کمتر نهاد، گروه یا هیئتی را در بین بخش های منتسب به اصولگرایان ناراضی نگه داشته شده بود. در این دوره فضای سنگین دستگاه های تبلیغاتی نیز رئیس جمهور وقت را تا حد یک موجود قدسی چنان به تصویر کشاندند که هاله نور اطراف ایشان، کمتر فرصتی برای نقد احمدی نژاد و آسیب به چهره ایشان در طبقه پایین دست جامعه به وجود آورد. 
در چنین شرایطی و با هزینه های زیادی که به کشور وارد شد، احمدی نژاد وارد دور دوم ریاست جمهوری شد. اما کم کم تغییر رویه هایی در رفتارهای سیاسی احمدی نژاد نمودار شد که سال ها قبل اصلاح طلبان و رقبای او در انتخابات ریاست جمهوری به آن اشاره کرده بودند. پیداشدن زاویه با گروه های حامی رونمایی از چهره دیگر ایشان بود. تشدید تحریم ها، تلاطم ارز و تورم شدیدی که انتظار آن بعد از افزایش قیمت نفت می رفت، دوره دوم احمدی نژاد را به یکی از سیاه ترین دوره های اقتصادی تبدیل کرد که جریان اصلی ای که در برآمدن او نقش ایفا کرده بودند، برای فرار از قرارگرفتن در برابر سوالات بی شمار مردم، خصوصا طبقات فرودست جامعه که حالا صدای شکستن آنها شنیده می شد، کم کم کنار کشیدند. در همین ایام بود که واژه «جریان انحرافی» در حال جا بازکردن در ادبیات سیاسی سال های اخیر شد. 

 اصولگرایان سعی کردند بهانه های عامه پسندی برای رهاکردن احمدی نژاد و شانه خالی کردن از زیر بار مسئولیت، پیدا کنند. آنها با طرح مسائلی درباره رحیم مشایی و برخی اطرافیان، تلاش کردند در ذهن مردم چنین جا بیندازند که احمدی نژاد مفتون شده و تغییر کرده است و این همان احمدی نژادی که آنها از او حمایت تمام قد کرده بودند، نیست. هرچند به نظر می رسد با توجه به گذر احمدی نژاد به دور دوم، او سعی کرده بود کمتر به آنها باج دهد و یک سری از بسترهای منفعت آنها را تخریب و برخی اسکله های ثروت اندوزی را از دست آنها بگیرد اما در ظاهر موارد عامه پسند دیگری گوش های مردم را نوازش می داد. به این صورت، اصولگرایان آرام آرام از زیر بار مسئولیت شانه خالی کردند و خود را از مخالفان سرسخت احمدی نژاد معرفی کردندبه امید اینکه انتخابات 92 را از آن خود کنند، با حمایت از چهره ای دیگر که طلعت و خلعت دیگری داشت و عملا خود را منتقد و مخالف احمدی نژاد نیز معرفی می کرد، به میدان آمدند. اما نتیجه چیز دیگری شد. در واقع این عبور نیز منتج به واگذاری نتیجه به رقیب شد.
3- پروژه عبور از روحانی: روحانی در شرایط بسیار نامساعدی در سال 92 دولت را تحویل گرفت. اما قطعا با علم و آگاهی این کار را کرده است و اصلاح طلبان و اعتدالیون نیز با اشراف کامل به شرایط بسیار بد آن دوران، پذیرفتند که پس از آن همه دردسر، که پس از انتخابات سال 88 برایشان درست شده بود، وارد کارزار شوند و منتخب آنها پیروز میدان شود.نقش اصلاح طلبان در پیروزی حسن روحانی بر کسی پوشیده نیست و خوب و بد روحانی(یا لااقل بخش زیادی از آن) در محکمه تاریخ قطعا به پای اصلاح طلبان نوشته می شود. صرف نظر از روش ها و متدهای به کار گرفته شده، در حوزه نتیجه، دولت روحانی در چهارساله اول به نحو بسیار خوبی عمل کرد. آرامش را به اقتصاد برگرداند. شاخ های غول تورم را شکست و بر گردن او افساری نهاد. در تشخیص مشکل اصلی جامعه نیز تا حدودی خوب عمل کرد و برای فرار از طغیان سیل خانمان براندازی که سال ها در پشت سدی نیمه جان جمع شده بود (بی کاری) چاره کار را ایجاد اشتغال دید.اما برای ایجاد اشتغال راهی جز سرمایه گذاری کلان نبود که با توجه به وضعیت خزانه و بدهی های دولت و واگذارشدن شرکت های مادر به بخش مثلا خصوصی، عملا امکان سرمایه گذاری داخلی نبود. دولت تدبیر و امید چاره کار را در سرمایه گذاری خارجی و جذب سرمایه های خارجی دید. و در این راه تحریم ها مانع عظیمی بود. به همین خاطر تمام تلاش خود را معطوف به تغییر نگاه دنیا به ایران و برداشته شدن تحریم ها کرد. برنامه ای که بعدا به برجام معروف شد یکی از معتبرترین اسناد تاریخی بین المللی بوده است که در تاریخ جمهوری اسلامی بی نظیر بود. تخریب ها و سیاه نمایی های مخالفان دولت و اصولگرایان تندرو نتوانست موثر واقع شود و چهار ساله اول دولت روحانی با درخشش برجام، دوران روشنی ماند و مردم بازهم با رای مناسبی روحانی را برگزیدند. با شروع دوره دوم و درحالی که هنوز، یک سالی از آن نگذشته بود، اتفاقات داخلی عجیبی رخ داد. هم زمان روی کار آمدن ترامپ که به هیچ قاعده سیاسی بین المللی ای پایبند نبود و رفتارهای جدید او در قبال ایران، خیلی از محاسبات را به هم ریخت. اعلام خارج شدن از برجام، لگدزدن به میزی بوده است که بازی پذیرفته شده جهانی روی آن انجام شده بود. شرایط اقتصادی به هم ریخت. بازار ارز دچار تلاطم جدی شد و دولت عملا رفتارهای عجولانه و محاسبه نشده ای را به صورت سریالی از خود نشان داد. اما هیچ کدام از آنها تاکنون به صورت مطلوب موثر نبوده است تا اینکه در 13 آبان 97، تحریم هایی که ترامپ از ماه ها قبل رجزخوانی آن را شروع کرده بود، اتفاق افتاد. همه این شرایط، کافی بود تا بستر عبور از روحانی، بتواند به صورت رسمی در داخل کلید بخورد. اما یک سر دیگر ماجرا را در واقع در بی بی سی فارسی می توان دنبال کرد که از ماه ها قبل با توجه به شرایط داخلی توانسته بود کلید بزند. خطی که دقیقا به دنبال این بوده است که مردم از جریان اصلاح طلبی و نه از روحانی، عبور کنند. شنیدن شعاری چون «اصلاح طلب اصولگرا، دیگه تمومه ماجرا» در اعتراضات زنجیره ای دی ماه 96 را در همین راستا می توان واکاوی و جست وجو کرد. چنین شرایطی که اصلاح طلبان نه به طور جدی بازی داده می شوند و نه برنامه جدی ای هم برای گذر از آن دارند، بخشی از اصلاح طلبان را به این فکر وامی دارد که هرچه سریع تر فاصله خود را با روحانی و دولتش حفظ کنند و بحث عبور از روحانی رسما در ساختار داخلی کلید می خورد. اما مجموعه سوالاتی که در اینجا قابل طرح شدن است، از جنس همان سوالاتی است که درباره اصولگرایان نیز مطرح می شود و آن اینکه آیا اصلاح طلبان به همین راحتی می توانند شانه از زیر بار مسئولیت خارج کنند؟آیا از تمام عبورهای پیشین نباید عبرت گرفت که تقدیم دودستی قدرت به رقیب است؟ و چرا باید به راحتی همان بازی را انجام داد که رقیب طراحی کرده است؟ مخالفان دولت در کوتاه مدت به فکر بدبین کردن مردم نسبت به دولت، دولتی که ثمره اصلاح طلبان و اعتدالیون است، هستند. پس از آن با رویگردان کردن مردم از اصلاح طلبان و اعتدالیون و نیز با پشتیبانی همه امکانات مرئی و نامرئی دیگر، امیدوار به فتح مجلس آینده و در نهایت بی صبرانه منتظر برگشت به قدرت در 1400 هستند. مدعیان چنین طرحی، باید از گذشته پند بگیرند و تصمیم خردمندانه و غیراحساسی در زمان کنونی بگیرند و از آینده اندیشه کنند.
                