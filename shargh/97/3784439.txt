چهار‌شنبه ۱۷ مرداد ۱۳۹۷
-----------------------------------------
یادداشت
-----------------------------------------
حالت چطور است روزنامه نگار؟
-----------------------------------------

                    لاجرم هفدهم مرداد هر سال باید روزنامه نگار و روزنامه نگاری را بزرگ بداریم. خیلی از دستگاه ها و سازمان ها مراسم می گیرند، تشویق می کنند، جایزه می دهند. شخصیت ها با سخنرانی و یادداشت اندر کرامات و حسنات روزنامه نگاری و روزنامه نگار می نویسند. یک روز همه چیز شیرین می شود، اما کسی از احوال روزنامه و روزنامه نگار نمی پرسد. سهل است که در بقیه 364 روز سال تتمه حالش را هم می گیرند. بیش از تعداد روزنامه نگاران فعال در کشور کسانی را داریم که خود را قیم روزنامه نگار می دانند. موجودیت مطبوعات هر دم در معرض خطر است؛ دخل و خرجشان نمی خواند، از هر سو امر و نهی می شنوند. روزنامه نگار هم بدتر و خراب تر. روزنامه نگار امروز ایران، تنهاست؛ جز خودش کسی را ندارد، در مقایسه با سایر مشاغل از کمترین میزان مزد و مزایا استفاده می کند، ثبات شغلی و امنیت حرفه ای ندارد. برای انجام وظیفه حرفه ای اش هزار مانع و مشکل می تراشند. وقتی می خواهد خبری از جایی بگیرد، از هفت خان رستم باید عبور کند و دست آخر باز هم چیزی نصیبش نمی شود که دندان گیر باشد و همان را هم که می خواهد بدهد به روزنامه منتشر شود، او و مدیرمسئولش باید تنشان بلرزد که چه کسانی بدشان می آید. عتاب و خطاب ها و... همیشه در کمین اند. این واقعیت تلخ روزنامه نگاری امروز ایران است. اگر از چند روزنامه که به طور رسمی و غیررسمی، یا آشکار و پنهان به دستگاهی دولتی و سازمان های عمومی متصل اند بگذریم، روزنامه های امروز ایران با معجزه زنده اند؛ این معجزه نامش «عشق» است، نامش «احساس مسئولیت» است. اگر اینها نبود، روزنامه نگارشدن و روزنامه نگارماندن، بیهوده و نامعقول می نمود. ادعای این نیست که روزنامه نگاری ایرانی بی نقص است؛ نقص دارد، نقدها به آن وارد است، اما با این همه مشکل و اشکال که به این حرفه تحمیل شده است، باید منت گذار همین وضع روزنامه نگاری هم بود. یک مدیر عالی یا میانی کشور از بیشترین امتیازهای پیدا و پنهان بهره مند است، خطاها می کند، از قدرتش سوءاستفاده می کند، با اشتباهاتش اقتصاد و فرهنگ و سیاست ملتی را به خطرها می اندازد، از جایی می رود یا بیرونش می کنند، بلافاصله در جایی دیگر و بر صندلی دیگری از مدیریت می نشیند. کافی است شما چند سالی یک مدیر دلسوز باشید تا از یک طبقه اجتماعی متوسط به یک چند طبقه بالاتر جهش کنید. بودجه کشور در دست شما از بین رفته است؟ مهم نیست، نیت بدی که نداشتید، فسادی کرده اید؟ دوست و آشنا زیاد است که هوایتان را داشته باشند. برنامه ها را خراب کرده اید؟ کو تا معلوم بشود و اگر هم که شد، دیگر کار از کار گذشته است. همه اینها با جادوی کلمه «مدیر دلسوز و فداکار» رخ می دهد.اما وقتی یک روزنامه نگارید، معلوم نیست که برای ملت و مملکت دلسوز باشید و این را حتما باید اثبات کنید. کوچک ترین خطای شما سخت ترین عقوبت ها را می تواند برای شما و روزنامه شما به بار آورد. اگر روزنامه شما توقیف یا تعطیل بشود، تا جایی دیگر برای کار پیدا کنید، کار گذران زندگی به قرض گرفتن ها می کشد. شما اصولا چیزی نمی دانید و هرچه هم کار یاد گرفته اید، غلط است و باید دوزانو در مقابل همان مدیر دلسوز یا نماینده محترم بنشیند تا به شما یاد بدهد. روزنامه نگار اجازه ندارد خودش برای مسائل صنفی خودش تصمیم بگیرد. اگر شما در خبر خود پرده از فساد مدیر دلسوز بردارید یا از بی کفایتی هایش بنویسید، شما هستید که گناهکارید، نه او. اگر با هزار و یک مشکل دست وپنجه نرم می کنید، به خودتان مربوط است، مگر اینکه بگذارید عده ای مثل قیم بیایند و قیمومت شما را به نام های مختلف به دست بگیرند و بشوید فرمان برداران نجیب. همه اینها محصول جادوی کلمه «قدرت» است که روزنامه نگاری آزاد و مستقل را دوست نمی دارد. با این همه اما روزنامه نگاری ایرانی، با وجود نقدهایی که بر آن وارد است، باید سرش را بالا بگیرد و مباهات کند به اینکه بار میراث رنج بار روزنامه نگاری و آزادی و استقلال مطبوعات را با همه سختی ها پیش می برد.
                