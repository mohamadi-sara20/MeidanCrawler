شنبه ۱۳ مرداد ۱۳۹۷
-----------------------------------------
یادداشت
-----------------------------------------
بسترهای فساد ارز دولتی و راهکار «کوپن الکترونیک»
-----------------------------------------

                    فساد آشکار در تخصیص ارز دولتی موجب تاسف همه مردم و دلسوزان کشور شده است. اخباری که در این زمینه منتشر می شود، بیانگر هدررفت گسترده منابع عمومی است. نکته مثبت و امیدوار کننده در این زمینه، آزادی بیان در نقد این فساد است؛ نقد این فساد می تواند به تغییر فرایندها و سیاست های دولت منجر شود. فقط در این صورت است که انتشار اخبار فساد مثبت خواهد بود و در غیر این صورت، بدون اصلاح سیاست ها و رویه های تخصیص ارز، انتشار این قبیل اخبار به عادی سازی فساد در کشور و فرسایش دائمی سرمایه اجتماعی می انجامد.گفته می شود حداقل 13 میلیارد دلار و حداکثر 20 میلیارد دلار ارز دولتی بین متقاضیان توزیع شده است. حداکثر پنج میلیارد دلار از این مبلغ به تامین مواد خوراکی، نهادهای کشاورزی و دارو اختصاص یافته است. در مجموع، تفاوت ارزش ریالی دلار دولتی با دلار بازار آزاد 52 تا 80 هزار میلیارد تومان خواهد بود! یعنی اگر 13 میلیارد دلار را در چهار هزار تومان (تفاوت ارزش دلار دولتی با آزاد) ضرب کنیم، به 52 هزار میلیارد و اگر 20 میلیارد دلار اختصاص یافته باشد، 80 هزار میلیارد تومان دریافت کنندگان ارز دولتی سود برده اند. البته همه این مبلغ با فساد همراه نبوده است؛ برای مثال ارز داده شده به گردشگران هرچند سیاستی کاملا غلط است، دریافت کنندگان آن مسافران بوده اند و در توزیع آن، فساد زیادی گزارش نشده است. درباره کالاهای اساسی و خوراکی و دارو نیز نمی توان همه آن را فساد دانست. با وجود آنکه تشخیص میزان فساد در توزیع ارز دولتی نیازمند بررسی بسیار گسترده است و به راحتی اثبات پذیر نیست، اما براساس تجارب داخلی و جهانی نمی توان سیاست ارز دو نرخی را به این شکل گسترده ادامه داد و باید هرچه سریع تر شیوه تخصیص ارز تغییر یابد. کارشناسان اقتصادی تقریبا متفق القول اند که باید ارز دولتی به تامین نیازهای اساسی مانند مواد خوراکی محدود شود و مصارف ارز دولتی به حداقل ممکن کاهش یابد. تجربه سال های 90 تا 92 نشان می دهد که نظام های کنترلی ما قادر به مهار این رانت نیستند؛ برای مثال در آن مقطع کالاهای مشمول ارز دولتی به 10 گروه تقسیم شد. گروه یک بیشترین اولویت (کالاهای اساسی و مواد اولیه) و گروه 10 کمترین اولویت را داشتند. در نمودار زیر متوسط و حداقل ارز دریافتی در 10 گروه را مشاهده می کنید. در کمال تعجب ارز دریافتی با اولویت بندی کالاها اساسا انطباق ندارد. متوسط نرخ ارز برای کالای گروه یک دو هزار 480 تومان و برای گروه های هفت و هشت حدود دو هزار و 460 تومان بود. نمودار زیر نشان می دهد اساسا تفاوت زیادی میان 10 گروه نبوده است.ارزش متوسط نرخ ارز دولتی برای 10 گروه کالایی در سال های 1390-1392 این بخشی از فساد در توزیع ارز دولتی است که می توان آن را کمی کرد. در آن سال ها نیز اخبار گوناگونی درباره فساد ارز دولتی منتشر شد. اساسا نه در تحریم سال های 90 تا 92 و نه امروز سازوکار لازم برای جلوگیری از فساد اجرا نشده است.حداقل پنج مجرای بزرگ فساد شناخته شده است که موجب انحراف اساسی در تامین مایحتاج مردم می شود:دریافت ارز دولتی از سوی اشخاص مجعول: فرد می تواند با سندسازی و به نام اشخاصی که اساسا در آن فعالیت حضور ندارند، ارز دولتی دریافت کند. در سه ماه گذشته، اخبار زیادی در این زمینه منتشر شده است که شرکت های تازه تاسیس یا شرکت هایی که اساسا در یک فعالیت نبوده اند، برای واردات ارز دولتی گرفته اند. برای جلوگیری از این تخلف باید سامانه بانک مرکزی به سامانه ثبت شرکت ها متصل شود و سوابق هر شرکت نیز در یک پرونده قابل رصد باشد. هرچند براساس تجارب سال های 90 تا 92 دولت اخیرا اقداماتی را انجام داده است، هنوز به علت نداشتن یکپارچگی در سامانه های اطلاعاتی احتمال آن به طور کامل منتفی نیست.دریافت ارز و کم اظهاری در گمرک: یکی از فسادهای رایج کم اظهاری در گمرک است؛ چنان که واردکننده به ارزش یک میلیون دلار کالا وارد می کند، اما کالای خود را دو میلیون دلار اظهار می کند تا مابقی ارز را در بازار آزاد بفروشد. واردکننده انگیزه بسیار بالایی برای کم اظهاری دارد؛ می تواند کالای خود را در کشور همسایه بفروشد یا ارز را در بازار آزاد عرضه کند. زمانی می توان از این فساد جلوگیری کرد که به طور دقیق مشخص شود کالای واردشده پس از خروج از گمرک تا مرحله نهایی مصرف به چه کسانی فروخته شده است؛ به عبارت دیگر، اگر در ایران مانند برخی از کشورها کلیه معاملات ثبت الکترونیکی می شد، امکان این نوع فساد منتفی یا بسیار اندک بود.ورود کالاها و عرضه آن در بازار آزاد: واردکننده کالا کم اظهاری نمی کند و آن را به طور کامل وارد کشور می کند، اما کالا در بازار به قیمت غیردولتی فروخته می شود. واردات موبایل که واردکنندگان آن را با ارز دولتی وارد کردند و به قیمت بازار آزاد فروختند، نمونه ای از این نوع فساد است. همچنین امکان دارد کالا وارد کشور شود و مجددا صادر شود.در این مدت کوتاه (سه ماه گذشته) نمونه هایی از این فساد دیده شده است که کالا با ارز دولتی وارد شده اما مجددا از کشور صادر تا در کشور همسایه به قیمت بالاتر فروخته شود. نکته مهم این است که دونرخی بودن ارز به زودی به دونرخی شدن قیمت کالاهایی منجر می شود که ارز دولتی دریافت می کنند. دریافت کنندگان ارز دولتی انگیزه بسیاری هرچند نامشروع برای عرضه کالاهای خود در بازار آزاد خواهند داشت و دونرخی بودن بازار ارز به بسیاری از کالاها سرایت می کند.سوءاستفاده تولیدکننده از ارز دولتی: امکان دارد واردکننده دست به هیچ فسادی نزند و کالای وارداتی را به طور کامل در اختیار تولیدکننده قرار دهد اما تولیدکننده کالای خود را به قیمت آزاد بفروشد. مثلا فرض کنید واردکننده کنجاله یا سویا، کالای خود را با ارز دولتی وارد می کند و در اختیار مرغداری ها قرار می دهد اما دریافت کننده این نهاده که تولیدکننده خوراک مرغ یا تولیدکننده مرغ است، محصول خود را به قیمت آزاد می فروشد. بنابراین در این حالت هیچ گونه فسادی در تخصیص ارز دولتی در ابتدای زنجیره محصول وجود ندارد اما در انتها یا میانه زنجیره محصول یک تولیدکننده سوءاستفاده می کند و کالای خود را به قیمت ارز آزاد در بازار به فروش می رساند.تبادل سهمیه ارزی: امکان دارد دو دارنده سهمیه ارز دولتی با یکدیگر تبانی کرده و یکی سهمیه دیگری را خریداری کند. مثلا یک نفر می تواند سه میلیون دلار شکر و دیگری میتواند سه میلیون دلار ذرت وارد کند. احتمال دارد واردکننده ذرت سهمیه خود را به واردکننده شکر بفروشد و با تقلب، شکری بیش از میزان برنامه ریزی شده وارد کند و ذرت وارد کشور نشود. این حالات در جدول پایان یادداشت نشان داده شده است.دولت نمی تواند با این مجاری بزرگ فساد به آسانی مقابله کند. قبل از هر راهکاری باید پذیرفت که شمول ارز دولتی به حداقل ممکن کاهش یابد. تجارب بین المللی و بررسی های انجام شده در ایران نشان می دهد دو راهکار برای مقابله با فساد در توزیع ارز دولتی وجود دارد:اجرای برنامه فاکتور الکترونیکی: از سال 1390 با شروع تحریم مسئولان وقت برای مقابله با این فساد ابزاری با عنوان فاکتور الکترونیکی طراحی کردند. این ابزار در کشورهای دیگر به عنوان سازوکاری برای اخذ مالیات به ویژه مالیات بر ارزش افزوده طراحی شده است. فاکتور الکترونیکی یک ابزار مهم برای سیاست گذاری صحیح اقتصادی است که متاسفانه تاکنون در ایران فراگیر نشده است. در این روش، کالاهای مشمول ارز دولتی در زنجیره مبادلات رصد می شوند. به طور مثال، تخصیص ارز به واردکننده کنجاله، ورود آن به گمرک، عرضه آن در بورس کالا، توزیع آن به تولیدکننده مرغ، فروش مرغ به کشتارگاه ها و توزیع به خرده فروش در فاکتور الکترونیکی ثبت می شود. اگر فاکتور الکترونیکی برای کالاهایی که مشمول ارز دولتی می شوند، ازجمله کالاهای اساسی، اجرائی شود، تامین کالاهای اساسی با اطمینان بیشتری دست مردم خواهد رسید و مشکلات پنج گانه یادشده به شدت کاهش می یابد. وزارت امور اقتصادی و دارایی و وزارت صنعت، معدن و تجارت اقدامات مهمی برای تحقق فاکتور الکترونیکی صورت داده اند؛ اما این ابزار تنها برای محصولات پتروشیمی اجرائی شده است و تاکنون برای کالاهای اساسی به اجرا درنیامده است.کارت اعتباری: برای توضیح این روش به ثبت اطلاعات موبایل توجه کنید. از آنجا که هر موبایل باید هنگام خرید ثبت شود، وزارت ارتباطات با مقایسه ارز دولتی برای واردات موبایل با تعداد موبایل های فروخته شده به این نکته دست یافت که دولت ارز را برای واردات صد هزار موبایل داده، اما هنوز موبایلی به مردم فروخته نشده است. این روش را می توان به همه کالاهای وارداتی و حتی مواد اولیه تعمیم داد. در این روش، اطلاعات کالاهای مشمول ارز دولتی در نقطه پایانی ثبت می شود و می توان از دریافت کالا هنگام خرید نهایی اطمینان یافت. این روش همان روش توزیع سبد کالا از سال 1393 در وزارت تعاون، کار و رفاه اجتماعی است که با کار کارشناسی دقیق و جلسات متعدد با دستور و حضور دکتر ربیعی، به سرانجام رسید و پس از تجربه ناموفق توزیع کالا در ابتدای دولت روحانی، شیوه توزیع سبد کالا تغییر یافت. در روش جدید، اطلاعات لازم روی کارت بانکی طراحی می شود و فرد می تواند با رجوع به فروشگاه ها، کالاهای مورد نیاز را تهیه کند. در روش کارت اعتباری، اطلاعات کدملی خریدار، کد تولیدکننده، کد کالاهای عرضه شده و کد فروشنده در سامانه اطلاعاتی شبکه شتاب و سامانه های متصل به آن ثبت می شود. این روش را می توان در شرایط سهمیه بندی و بدون سهمیه بندی نیز اجرا کرد. به طور مثال، فرض کنید دولت می خواهد اطمینان یابد مرغ با قیمت کیلویی هفت هزار تومان به دست مصرف کننده برسد و محدودیتی در میزان خرید وجود ندارد، این روش به دولت اطمینان می دهد که عرضه مرغ با قیمت تثبیتی به دست مصرف کننده خواهد رسید. در زمانی که دولت تصمیم می گیرد به هر فرد سهمیه خاصی بدهد، کارت اعتباری در حکم «کوپن الکترونیکی» خواهد بود. در این روش، میزان ارز تخصیص یافته به واردکننده با میزان کالای نهایی تحویلی به مردم مقایسه می شود و امکان خروج ارز دولتی به بازار آزاد منتفی می شود. دولت می تواند برای مقابله با فساد هرچه سریع تر یکی از این دو روش را اجرائی کند. مزیت روش دوم به اول؛ یعنی کارت اعتباری به فاکتور الکترونیکی، سرعت اجرای آن است. علاوه بر این، مداخله دولت در تامین کالای اساسی را می توان به حداقل رساند و از عرضه کالا به مردم اطمینان یافت. ایده کارشناسان وزارت رفاه به شکلی پیاده سازی شده که خوشبختانه می توان از کارت های معمول بانکی برای اجرای این طرح استفاده کرد و کارت اعتباری از همان زیرساختی که در بانک مرکزی و فروشگاه وجود دارد، استفاده می کند و نیازی به زیرساخت جدید نخواهد بود. سرعت اجرای روش دوم بسیار بیشتر است و دو تا سه ماهه می توان آن را اجرائی کرد. باید تاکید کرد تا زمانی که یکی از دو روش فوق (فاکتور الکترونیکی یا کارت اعتباری) در کشور اجرا نشود، فساد در توزیع ارز دولتی اجتناب ناپذیر است. اگر دولت نمی تواند فساد در توزیع ارز دولتی را کنترل کند، هرچند تک نرخی شدن ارز می تواند پیامدهای سنگینی برای کشور داشته باشد، اما به وضعیت موجود ارجح است. فساد گسترده در توزیع ارز دولتی چند پیامد مشخص دارد: بسیاری از افراد برای دستیابی به این رانت بزرگ، منابع خود را به سوی بازار ارز سرازیر می کنند و نرخ ارز افزایش می یابد. اتلاف گسترده منابع عمومی را موجب می شود و بدتر از همه اعتماد مردم و حاکمیت را آسیب پذیر می کند.این وضعیت هزینه های سنگینی بر اقتصادو نظام اجتماعی و سیاسی وارد خواهد کرد؛ نه تنها معیشت بلکه امنیت کشور در گرو مقابله با این فساد گسترده است.
                