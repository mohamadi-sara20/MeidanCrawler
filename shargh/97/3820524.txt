سه‌شنبه ۲۴ مهر ۱۳۹۷
-----------------------------------------
حرف اول
-----------------------------------------
عیوب راهکار چرچیل علیه ترامپ
-----------------------------------------

                    آقای روزبه کردونی در سرمقاله «شرق» در پنجشنبه 19 مهر به سیاست مردان توصیه کرده بودند که در مواجهه با ترامپ از راهکار چرچیل در پاسخ به عهدشکنی های هیتلر، پس از زیرپاگذاشتن توافق نامه مونیخ، درس بگیرند. او در پاسخ به اصرار سیاست مدارانی که برای رسیدن به صلح گفت وگو را تجویز کرده بودند، گفته بود: «فقط وقتی با هیتلر مذاکره می کنم که یک حمله شکست خورده به انگلستان داشته باشد» و از سیدحسن نصرالله، رئیس حزب الله لبنان نقل کرده بودند که گفته بود: «ایالات متحده آمریکا و هم پیمانانش می خواهند آنچه را با جنگ به دست نیاوردند، بدون جنگ به دست بیاورند» و باز از چرچیل نقل کرده بودند که: «اگر همه ما وظایف خود را به درستی انجام دهیم و هیچ تدبیری مورد بی توجهی و فراموشی واقع نشود و بهترین تدابیر و ترتیبات لازم اتخاذ شود، آن گاه موفق خواهیم شد که از سرزمین خود دفاع کنیم». در پایان با توصیه بر لزوم تقویت انسجام درونی و مقابله متحدانه و مدبرانه با دشمن عهدشکن فرموده اند مانند جنگ با صدام که «وقتی همه با هم بودیم، از جنگ تحمیل شده از سوی صدام پیروز بیرون آمدیم»؛ ضمن تایید اینکه خروج شتاب زده ترامپ از برجام خلاف اصول حقوقی بود و بهترین تدبیر مقابله با آن همان دیپلماسی غیرنظامی معقول در قالب و در پناه رعایت ضوابط و اصول حاکم بر حقوق و روابط بین الملل، رعایت لحن و منش اصولی و درست در مجمع عمومی سازمان ملل، باقی ماندن ایران بر سر تعهداتش در برجام و مراجعه به دادگاه لاهه بوده است. رفتاری که اگر در گذشته نیز رعایت می شد کار به کاغذپاره و اینجا نمی کشید. اما تجویز نسخه اروپایی چرچیل در نیمه اول قرن بیستم در مقابله با هیتلر، برای درمان خصومت کنونی ایران و ترامپ، در نیمه اول قرن بیست ویکم درست به نظر نمی رسد. نه ترامپ در جایگاه هیتلر و نه ایران در جایگاه بریتانیای آن زمان است و اختلاف ترامپ با ایران را هم نمی توان با جنگ صدام مقایسه کرد. فراموش نکنید هیتلر 20 سال پس از شکست و تسلیم بلاشرط آلمان در برابر بریتانیا، فرانسه و آمریکا، در مقابل فاتحان آن جنگ به علاوه شوروی، برای انتقام جویی نظامی قد علم کرد. بریتانیا هم بزرگ ترین و مقتدرترین و صنعتی ترین امپراتوری جهان بود که هنوز آفتاب در افق هایش غروب نمی کرد. 
حتی فرانسه شکست خورده در اروپا بر مستعمرات آفریقایی، آسیایی و آمریکایی اش حاکم بود و چرچیل روی حمایت کانادا، استرالیا، نیوزیلند، آفریقای جنوبی، دولت مستعمراتی اش در هند و همچنین روی پشتیبانی پسرعموهای آمریکایی اش با قدرت صنعتی و مالی عظیم نیز حساب و «بهترین تدابیر و ترتیبات لازم را اتخاذ» می کرد. چرچیل روی قدرت صنعتی خود و متحدان بزرگش حساب کرد و آلمان را درهم شکست. چنین بود که چرچیل با اطمینان می گفت: «جنگ را می بریم، چون قانون حاکم است». اما درباره دیدگاه سیدحسن نصرالله هم باید گفت شرایط ایران و آمریکا و جهان تا حدی متفاوت است. اکنون ترامپ با فشار اسرائیل که برخی تهدیدات را جدی می بیند، تحریک و وارد جنگ اقتصادی شده است. کشورهای عرب منطقه از مصر تا عربستان و خلیج فارس حمایتش می کنند. عراق و افغانستان را با حضور نظامی خود در اشغال دارد، پاکستان تامین کننده پرسنل و کارشناس نظامی عربستان است و در مرزهایش جوانان مرزبان ایرانی به شهادت می رسند. آمریکا به درستی اعلام کرده از جنگ های خاورمیانه ای درس گرفته و وارد جنگ تمام عیار نمی شود. تحریکات چرچیلی راهگشای موفقیت آنها می شود. باید دید اصل مسئله بر سر چیست؟ مسئله ادعای جلوگیری از توانمندی هسته ای ایران برای رفع تهدید از موجودیت اسرائیل بود. باید به راه حل و کنارگذاشتن بهانه اندیشید. البته باید به پایان پیامی که آقای کردونی از چرچیل آورده اند، توجه کرد: «که از سرزمین خود دفاع کنیم».
                