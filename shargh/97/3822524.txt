شنبه ۲۸ مهر ۱۳۹۷
-----------------------------------------
یادداشت
-----------------------------------------
یکپارچگی اقتصادی برای تثبیت بازارها
-----------------------------------------

                    هرچه دولت بتواند از صاحب نظران اقتصادی در مسئولیت ها و مجموعه هایی که تصمیم گیری اقتصادی را برعهده دارند، بهره بگیرد، شرایط اقتصادی کشور تغییر می کند و پالس های مثبتی به بازار ارسال خواهد شد. مشاهده شد تغییر رئیس کل بانک مرکزی و اجرای سیاست جدید ارزی در اندازه خود تاثیرگذار بود؛ هرچند باید مجموعه رفتار، مسیر و عملکرد اقتصادی دولت به عنوان یک کلیت در کنار هم قرار بگیرد تا تاثیرات عمیق تر شود. در دوره ریاست قبلی بانک مرکزی، اصرار بر تک نرخی شدن ارز به قیمت چهار هزارو 200 تومان و حذف صرافی ها، به شکل گیری بازار سیاه ارزی منجر شد که نتیجه آن، نرخ های عجیب وغریب ارزی بود که مشخص نبود در کدام بازار رسمی دادوستد شده است. درحال حاضر تلاطم های ارزی کاهش یافته است. در دیدار رئیس جمهور و جمعی از اقتصاددانان نیز گویا مسئله ارز بررسی شده بود و دولت هرچه بتواند از نظرات علمی و اجرائی اقتصاددانان بهره گرفته و بدنه کارشناسی بانک مرکزی، وزارت اقتصاد، سازمان برنامه و… را به کار بگیرد، می توان از بخش نامه های پرتعداد ارزی کاست و رویه ای مشخص و ثابت را در پیش گرفت. حال که فرصت معرفی وزیر اقتصاد جدید نیز ایجاد شده استفاده از یک اقتصاددان آشنا به روند اجرائی اقتصادی و آشنا با وضعیت میدانی این حوزه، حتما به انسجام بیشتر خواهد انجامید. کنترل قیمت دلار و جلوگیری از شوک های قیمتی در ماه های آینده، مهم ترین دستور کار این بخش است. نرخ دلار و به تبع آن سایر ارزها در ماه های گذشته در شرایطی با جهش همراه بود که با هیچ یک از تئوری های اقتصاد همخوانی نداشت. قبلا نوشته ام دو عامل در تغییر نرخ ارز، ایفای نقش بیشتری دارد. نرخ تورم و حجم پول. براساس نظریه ای که رابطه میان نرخ تورم و افزایش نرخ ارز را بررسی می کند، افزایش نرخ عمومی تورم قیمت دلار را صعودی می کند. براساس گزارش های رسمی، نرخ تورم در دولت روحانی به زیر 10 درصد رسید. نکته دوم، رابطه میان نرخ ارزها و سیاست های پولی است که در قالب نظریه پولی بررسی می شود. رشد حجم پول، کاهش ارزش پول ملی را در پی دارد و در مقابل ارزهای دیگر نیز تضعیف شده و آن گاه ارزها رشد می کنند. با این دو بحث اقتصادی می توان نتیجه گرفت افزایش نرخ ارز در ماه های گذشته بیش از انتظار بوده و این یعنی نمی توان اقتصاد ایران را با نظریات اقتصادی صرف، تحلیل کرد. ده ها مولفه داخلی و خارجی و حتی برخی رقابت های مخرب سیاسی، عامل این رویداد است. 
نابسامانی بازار ارز و نقش صرافی ها و دلال های دارای پشتوانه، تغییرات نرخ ارز را در پی داشت که به شکلی معکوس دستاورد تورمی دولت در کاهش نرخ تورم را به خطر انداخته است. کاهش قابل توجه نرخ تورم و رهاندن رشد اقتصادی از اعداد منفی به یک عدد دورقمی در سال گذشته، عملکرد مثبت دولت روحانی را در دولت یازدهم نشان داد اما متاسفانه امروز، صعودی شدن بهای ارز، این عملکرد مثبت دولت را تحت تاثیر قرار داده است. البته دولت می توانست راحت ترین روش را برای حل مشکل انتخاب کند و با دستور به بانک مرکزی، چاپ پول را کلید بزند. آثار بلند مدت زیان بار این اتفاق مدنظر رئیس جمهور و رئیس کل بانک مرکزی قرار دارد و این نشانه مثبتی حتی در شرایط دشوار کنونی است. درعین حال امروز شرایطی ایجاد شده که باید به سمت گسترش پایه مالیاتی رفت. فرار مالیاتی در ایران، برازنده دولت ما نیست. درآمد های مالیاتی منبع درآمد پایدار کشور هستند. در شرایطی که دورنمای معادلات بین المللی این تصور را ایجاد کرده که کاهش درآمد ارزی دولت متصور است، باید برای جهش دوباره ارز برنامه داشت. به اهمیت اصلاح ساختار مالیاتی، بانکی و ارزی کشور، قبلا در یادداشتی در «شرق» به تفصیل پرداخته ام. می دانیم دولت یازدهم اقتصاد آسیب دیده و به شدت آب رفته ای را تحویل گرفت. در دوران احمدی نژاد، شرایط شاخص های اقتصادی بحرانی بود اما در دولت فعلی تا پیش از خروج ترامپ از برجام و فشارهای بی سابقه به ایران، وضعیت رو به بهبود و رونق بود. در کنار اصلاح سه شاخص بالا، شاخص فضای کسب وکار و تولید باید به هر شکل ممکن رشد کند و در این صورت حتما می توان با وجود تحریم های آمریکا، اقتصاد را همچنان صعودی نگه داشت. افزایش نرخ ارز باعث گرانی کالا و مواد اولیه وارداتی خواهد شد و اثر مستقیم بر زندگی مردم دارد. سیاست گذاری های دولت و بانک مرکزی در این بخش باید معطوف به مدیریت موثر و شناور فضا باشد. دولت یازدهم و دوازدهم بیش از دو سال است که فروش نفت خود را در دوران پسابرجام انجام دادند و افزایش سقف فروش نفت خام به همراه قیمت بالای آن در جهان زمینه ای را فراهم کرد که دولت نباید دچار کسری بودجه باشد. اکنون که تحریم ها فروش نفت ایران را هدف گرفته است، باید با انضباط مالی و حذف هزینه های غیرضرور و البته ایجاد شفافیت اقتصادی در کشور برای بازسازی سیستم مالیاتی، کنترل شرایط را به دست گرفت. امکان نظری و اجرائی این کار در داخل وجود دارد و البته همکاری همه نهادهای کشور و دو قوه دیگر را طلب می کند. در سیستم سیاسی ایران، دولت تنها بخشی از امور را برعهده دارد و برای غلبه بر مشکلات ماه های آینده، یکپارچگی میان همه اجزای دخیل در اقتصاد ایران ضروری است.
                