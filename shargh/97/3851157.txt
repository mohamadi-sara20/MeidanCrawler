سه‌شنبه ۴ دی ۱۳۹۷
-----------------------------------------
یادداشت
-----------------------------------------
چرا سازمان زمین شناسی؟!
-----------------------------------------

                    سازمان زمین شناسی کشور که بعدها به سازمان زمین شناسی و اکتشافات معدنی کشور تغییر نام یافت، از مجموعه سازمان های حاکمیتی دولت است که در گذر حیات پنجاه واندی ساله خود از آغاز تاسیس در سال 1339 خورشیدی تاکنون بارها و بارها در میان دستگاه ها و بخش های گوناگون دولت برای یافتن جایگاهی درخور و مناسب و شاید متناسب با سلیقه، ماموریت و نیاز روز دست به دست شده است. این سازمان، اگرچه به سبب ماهیت و بنیان استوار علمی خود در برخورد با حوادث و ناملایمات گاه و بی گاه کشور نسبت به دیگر ارکان دولت دستخوش تغییرات کمتری بوده، ولی به نظر می رسد چندی است که به سبب مشکلات روزافزون مالی- اعتباری و از آن بیشتر نابسامانی های مدیریتی در سراشیبی تلاشی ساختاری قرار گرفته است. افت جایگاه حقوقی سازمان زمین شناسی با اتکا بر سلیقه شخصی مدیریتی 20ساله، این سازمان علمی-اجرائی کشور را با ادغام وزارتخانه های معادن و فلزات و صنایع، در پیکره وزارتخانه صنایع و معادن و سپس وزارتخانه صنعت، معدن و تجارت در کسوت معاونت وزیر جای داد؛ معاونت وزیری که نزدیک به 5/22 درصد از تولید ناخالص داخلی کشور در مجموعه تحت سرپرستی وی قرار داشته و از این میان به گواه آمار رسمی، برخلاف پتانسیل بالای معدنی و زمین شناختی کشور و با درنظرگرفتن صنایع معدنی پایین دستی ناباورانه فقط تا پنج درصد از سرانه تولید ناخالص ملی از آن بخش معدن شده است. البته لازم به یادآوری است که همین اندک درصد از سرانه ناخالص ملی نیز با حضور معادن و صنایع معدنی بزرگی مانند مجموعه معدنی مس سرچشمه و مجموعه هایی از این دست فراهم شده است. پرواضح آنکه بر پایه اعداد و ارقام بودجه تخصیصی سالانه، سازمان زمین شناسی و اکتشافات معدنی کشور برخلاف ماهیت وجودی و ماموریت سنگین و متنوع خود در نگاهی یک سونگرانه بخش بسیار کوچکی از درآمد حاصل از معادن را در اقتصاد غیرنفتی کشور به خود اختصاص داده است! این سازمان که با دو ماموریت کلیدی تولید سرمایه و پاسداشت ثروت ملی پس از دانشگاه ها از سرآمدترین دستگاه های دولتی در بهره گیری از نیروی متخصص و تحصیل کرده در رده های کارشناسی ارشد و دکترا در سطح بین المللی است، طیف گسترده ای از فعالیت های پژوهشی- کاربردی را از اکتشاف پایه مواد معدنی تا مطالعات مرتبط با مخاطرات زمین شناختی را دربر می گیرد. این گوناگونی و گستردگی فعالیت ها سبب برد دوسویه سازمان زمین شناسی در اکتشاف مواد معدنی به عنوان راهبردی در تولید دارایی ملی از یک سو و پژوهش های همساز با برآورد خطرات زمین شناختی به عنوان گامی بنیادین در پاسداشت و حفظ ثروت و سرمایه ملی از دیگر سو شده است. سالانه بین هفت تا 10 درصد از تولید ناخالص داخلی صرف جبران «فقط» خسارات «مالی» ناشی از رخدادها و مخاطرات طبیعی همچون سیل و زمین لرزه در کشور می شود.
با منظورکردن هزینه کرد ملی در جبران مالی خسارات طبیعی، نقش سازنده و کلیدی سازمان های حاکمیتی و دانش پایه ای مانند سازمان زمین شناسی را در چرخه اقتصاد کشور دوچندان می کند. در مقیاس جهانی سازمان های زمین شناسی در شمار ساختارهای حکومتی با مسئولیت ملی دسته بندی می شوند که به طور معمول به ویژه در میان کشورهای توسعه یافته و پیشرو از بیشترین سهم بودجه و اعتبار دولتی پس از اعتبارات بودجه های فعالیت های نظامی و فضایی برخوردار هستند. سازمان های زمین شناسی با تولید داده های پایه و انجام پژوهش های علمی، بنیادین و کاربردی همچون نوری تابیده بر مسیر دسترسی بر اهداف سند چشم انداز و مانند دیده بانی بر آینده پیش روی کشور هستند. امروز انباشت نامتوازن نیروی انسانی گاه ناکارآمد برآمده از تصمیمات مدیریتی دهه گذشته، کسر بودجه عملیاتی، قوانین و تداخل ساختار سازمانی کهنه و به روزنشده و از همه ناگوارتر ازدست دادن بیش ازپیش و روزافزون نیروی متخصص و کارآمد، به سبب درآمد و دستمزد نامتناسب با خواسته و نیاز دستگاه و کارشناسان، از مشکلات این سازمان است. بی گمان، مدیریت های پنج دهه پیشین سازمان زمین شناسی به ویژه دو مدیریت واپسین آن، یکی با 20 سال تداوم و دیگری فقط با دوره ای یک ساله، هرکدام با دستاوردها و کاستی هایی گاه کوچک و گاه سترگ همراه بوده اند که ویژگی قابل توجه و درخور بیشتر آنها از ابتدا تاکنون جز در اندک مواردی ثبات مدیریتی به دور از نابسامانی ناشی از آمدورفت کابینه ها بوده است. اکنون در آخرین موج تغییرات مدیریتی رخ داده در سازمان اگرچه در حدود اختیارات قانونی مقام مافوق توجیه پذیر می نماید ولی به دور از چرایی آن، در روش و رویکرد چندان قابل درک و پذیرش دست کم برای پیکره کارشناسی نه فقط در سازمان متبوع که حتی در جامعه زمین شناسی کشور نمی نماید! به هرروی، پربیراه نخواهد بود اگر مقام عالی وزارت صمت و مشاوران عالی ایشان با تکیه بر نیاز و راهبرد ترسیم شده برای سازمان زمین شناسی در اسناد بالادستی و سند چشم انداز کشور و با توجه به نیروی انسانی متخصص و توانایی ویژه و انکارناشدنی علمی و عملی موجود در سازمان زمین شناسی و اکتشافات معدنی کشور با نگاهی درون زا به آن به دور از دسته بندی ها و تمایلات حزبی و اقتصادی مجموعه های پیرامونی و البته توصیه نامه های رنگارنگ، گاه سرگشاده و گاه پنهان، نسبت به انتخاب مدیریت ارشد چنین سازمانی اقدام مقتضی و بهنگام معمول دارند. بی توجهی  یا ساده انگاری نسبت به چنین سازمان حاکمیتی دانش بنیانی نه فقط زیبنده دولت تدبیر و امید و وزارت متبوع نیست که بی گمان سزاوار جامعه زمین شناسی و معدن کشور و از آن بیشتر، اعتبار ملی و بین المللی سازمان زمین شناسی و اکتشافات معدنی کشور و فرهیختگان شاغل در آن نیست!
                