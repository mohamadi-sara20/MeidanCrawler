پنج‌شنبه ۶ اردیبهشت ۱۳۹۷
-----------------------------------------
حرف اول
-----------------------------------------
خطر برای گردشگری
-----------------------------------------

                    تصمیم اخیر دولت مبنی بر تک نرخی کردن ارز را که با توجه به سیاست های اقتصادی دولت گرفته شده، باید یک تصمیم درست تلقی کرد اما این تصمیم درست با توجه به عملیاتی شدن دیرهنگام آن نه تنها رافع مشکلات ارزی کشور نشده، بلکه آرام آرام تبعات منفی آن دامن بخش اعظمی از اقتصاد کشور به ویژه بخش خصوصی را خواهد گرفت و اگر در این راستا چاره ای منطقی اندیشه نشود، چه بسا در کوتاه ترین زمان ممکن بخش مهمی از بنگاه های اقتصادی به ویژه در بخش خصوصی دچار مشکل می شود و احتمال تعطیلی و بی کاری پرسنل شاغل در آنها نیز وجود خواهد داشت. به غلط یا به درست به دلیل سیاست های اقتصادی نه چندان درست در گذشته متاسفانه مبادلات ارزی در گردش مالی اکثر مشاغل کشور کم وبیش نقش داشته و قطعا حذف ناگهانی و حساب نشده این نقش اثرات تخریبی و نامطلوبی خواهد داشت که شاهد نمایان شدن آن در کوتاه ترین زمان ممکن خواهیم بود.برای نمونه وضعیت دفاتر خدمات مسافرتی هوایی را می توان نام برد؛ توضیح اینکه خواسته یا ناخواسته به این دلیل که بخشی از هزینه سفرهایی را که مربوط به خارج از کشور متقاضیان است، دفاتر خدمات مسافرتی به صورت ارزی به کارگزاران خارجی پرداخت می کنند و تا قبل از صدور دستورالعمل جدید بانک مرکزی مبنی بر ممنوعیت مبادلات ارزی خارج از شبکه بانکی عمدتا مسافران به دفاتر مراجعه کرده و معادل ریالی آن را پرداخت و دفاتر نیز آن را از طریق صرافی های مجاز از شبکه بانکی عمدتا در خارج از کشور پرداخت می کردند؛ اما در شرایط فعلی قطعا امکان چنین روندی با توجه به ممنوعیت اعمال شده مقدور نیست. حال فرض کنید خانواده ای قصد سفری را به خارج از کشور داشته باشند؛ برای دریافت خدمات سفر به دفاتر خدمات مسافرتی مراجعه خواهند کرد. در این وضعیت اگر مسافران بخواهند در ازای مبلغ ارزی، معادل ریالی آن را بپردازند، قطعا این امکان که نرخ ارز با 42 هزار ریال مصوب شده محاسبه شود، وجود نخواهد داشت؛ به این علت که هیچ مرجعی برای تبدیل ارز از این نوع با نرخ 42 هزار ریال برای این گونه امور تعریف نکرده است.حال اگر بر فرض محال مسافر، ارز نقد با خود همراه داشته باشد و بخواهد هزینه های ارزی را به صورت نقد به دفتر پرداخت کند...... در این صورت این عمل نیز مغایر با دستورالعمل های صادرشده است و مبادله ارزی خارج از شبکه بانکی تلقی می شود و مشکلات خاص خودش را خواهد داشت. شکل بعدی قضیه اینکه مسافر توافق کند ریال معادل ارز مورد نظر را با هر نرخ نامشخص که در بازار آزاد وجود خواهد داشت، محاسبه و به دفتر پرداخت کند. اگر مسئولان اقتصادی راهکار مناسبی در این زمینه ارائه نکنند، این دفاتر قطعا با مشکلات لاینحلی مواجه می شود و در این صورت است که شاهد تعطیلی زودهنگام بسیاری از آنها و بی کاری تعداد زیادی جوان که در این حرفه مشغول فعالیت هستند خواهیم بود. به این ترتیب شرایط ایجاب می کند مسئولان محترم تا قبل از رویارویی با این مشکل موضوع را بررسی و راهکارهای منطقی و مناسبی را برای این گونه امور ارائه کنند.
                