دو‌شنبه ۶ اسفند ۱۳۹۷
-----------------------------------------
یادداشت
-----------------------------------------
مدافع حقوق مصرف کنندگان خودرو کیست؟
-----------------------------------------

                    وزیر صنعت، معدن و تجارت یکی، دو روز قبل با اشاره به کاهش تولید روزانه خودرو به زیر هزار دستگاه، اظهار امیدواری کرد که «با رفع موانع، تولید خودروسازها تا روزانه سه هزار دستگاه افزایش یابد و تب بازار خودرو فروکش کند». رحمانی تولید روزانه ایران خودرو و سایپا را در حال حاضر حدود دو هزار دستگاه عنوان کرد. آیا این خبر به معنای کاهش قیمت خودرو در کشور و مثلا بازگشت پراید به قیمت 25 تا 26 میلیونی چند ماه قبل است؟! یا آنکه قیمت کارخانه ها در تابعیت از بازار با پنج درصد زیر قیمت آن اما با روند صعودی همچنان حرکت خواهد کرد و مردم و مشتریان را به دنبال خود خواهد کشید؛ گیریم با آهنگی ملایم تر؟! «خودرو» کالای ساده ای نیست؛ یا به عبارت بهتر، تنها یک کالا نیست بلکه مجموعه در هم تنیده ای از عوامل و محصولات در زنجیره تولید و حلقه های پیشین و پسین است که تغییر و تحول در هر یک از این مولفه ها بر حرکت این بخش بزرگ اقتصادی و صنعتی کشور تاثیر می گذارد. تاثیر و تاثری که صرفا به اقتصاد و صنعت محدود نمی شود و تبعات سیاسی و اجتماعی بزرگی نیز دارد. در واقع صنعت خودرو به عنوان یک صنعت مادر، از پیشران های بخش صنعت و نیازمند فناوری های پیچیده و سطح بالای تحقیق، توسعه و مهارت های پیشرفته و از عوامل رشد اقتصادی در اقتصاد جهانی است؛ بنابراین بی توجهی به این ویژگی های مهم، آسیب های جدی در مسیر رشد و توسعه این صنعت ایجاد می کند؛ چنانکه کرده است و امروز این بخش به پاشنه آشیل صنعت و اقتصاد کشورمان و زمینه ایجاد و بروز نارضایتی های اجتماعی تبدیل شده است. سهم ارزش افزوده «خودرو» از تولید ناخالص داخلی کشورمان بیش از دو درصد و از ارزش افزوده کل صنعت حدود 14 درصد است (سال 96). اشتغال مستقیم این صنعت حدود 400 هزار نفر (حدود 5/10 درصد از سهم اشتغال بخش) است. مشکلات این صنعت در ایران منحصر به اینها نیست؛ این صنعت از طریق سرمایه گذاری دولتی ایجاد شد یا از طریق مصادره و ملی شدن، در مالکیت دولتی قرار گرفت. همچنین ویژگی سرعت بسیار زیاد در ایجاد تنوع در محصولات این بخش در سطح جهان و توانایی نداشتن خودروسازان داخلی برای حرکت در این مسیر سبب معطوف شدن به بازار داخلی و اولویت دادن به عمیق ترکردن تولید در داخل از طریق جایگزینی واردات و غفلت از روند سریع تحولات تکنولوژیک شد که این خود به عقب ماندگی ژرف خودروسازی ایران نسبت به همتایان بیرونی خود منجر شد. در واقع خودرو سازان داخلی سعی کردند از طریق وضع تعرفه های سنگین برای واردات و ایجاد فضای انحصاری یا قیمت گذاری های دستوری معضلات ساختاری مبتلابه خود را رفع کنند که این راه و روش نه فقط به بهبود وضعیت این صنعت کمک نکرد بلکه به فاصله بیشتر این صنعت از قافله جهانی انجامید. وضعیت دشوار این صنعت وقتی بیشتر مشخص می شود که به مشکلات حاد مدیریتی دو خودروساز عمده از جمله به سبب پراکندگی و درهم ریختگی نظام مالکیتی (سهام مدیریتی، سهام عدالت، سهام شخص) توجه شود و از سوی دیگر ضعف بازار تقاضای این محصول را که از کشش درآمدی تقاضای بیش از یک برخوردار است و سبب می شود رشد تقاضا برای این محصول بیش از رشد درآمد سرانه مصرف کنندگان باشد، در نظر بگیریم. (استراتژی توسعه صنعتی - دکتر نیلی و همکاران - 1382) این مشکلات و معضلات ساختاری در مواجهه با تحریم های اخیر یکباره و با شدتی باورنکردنی خود را در قالب کاهش عرضه به بازار، دیرکرد تحویل خودروهای ثبت نامی، کاهش شدید کیفیت قطعات خودروهای تولیدی و... نشان داد. استدلال خودروسازها در برابر این افزایش قیمت ها و تاخیر ها و...، دو تا سه برابر شدن قیمت مواد اصلی موردنیاز خودرو نظیر آلومینیوم، مواد پلیمری، ورق فولادی، مس، قراضه، سرب، فولاد آلیاژی و البته افزایش نرخ ارز بوده است و نه قبول ضعف های ساختاری این صنعت؛ امری که از سوی منتقدان صنعت خودروسازی و بنگاه های آن بر آن انگشت گذاشته می شود و بهره وری اندک این صنعت را مشکل اصلی عنوان می کنند. مشکلی که هزینه آن را مصرف کنندگانی می پردازند که در این بازار انحصاری امکان انتخاب دیگری ندارند. راه حل دولت اما برای این مشکلات و نیز در پاسخ به نامه قطعه سازانی که در نامه ای به رئیس جمهوری خواستار رفع عاجل چهار مشکل قیمت فروش قطعات، حل کسری نقدینگی، دشواری تامین مواد اولیه و تسویه خریدهای اعتباری و مدت دار ارزی شده بودند، اعطای 11 هزار میلیارد تومان تسهیلات بانکی و تعیین سازوکار تعیین قیمت پنج درصد زیر قیمت بازار بوده است. در این به اصطلاح راه حل ها نه منافع مصرف کنندگان در نظر گرفته شد و نه مصالح اقتصاد ملی که از معبر انجام اصلاحات ساختاری در صنعت خودرو و قطعه سازی می گذرد. در واقع از یک سو از جیب سپرده گذاران یعنی مردم، اقدام به تزریق پول به این صنعت شده و از سوی دیگر همان مردم باید قیمت بالاتری برای خودرویی که از محل سپرده های آنان یا بیت المال تامین مالی و تولید شده است، بپردازند و بدتر آنکه با به تعویق انداختن اصلاحات اساسی در این صنعت، کل اقتصاد ملی در حال و آینده با مشکلات حاد درگیر شده و عملا به گروگان این صنعت درآمده است. چاره کار به نظر مشخص است: - قرارگرفتن در زنجیره تولید جهانی به شکل تولید محصول نهایی یا قطعات تولیدی با مشارکت و سرمایه گذاری برندهای معتبر جهانی و اتخاذ جهت گیری صادراتی. راهی که در مواردی آزموده و نتایج مطلوبی دربر داشت اما متاسفانه رویه غالب نشد.
                