سه‌شنبه ۱۴ فروردین ۱۳۹۷
-----------------------------------------
یاد
-----------------------------------------
داریوش شایگان زیر آسمان های جهان
-----------------------------------------

                    داریوش شایگان، نویسنده مشهور ایرانی، دومین روز فروردین 97 پس از یک دوره بیماری در 83 سالگی درگذشت. شایگان که اوایل بهمن ماه سال گذشته سکته مغزی کرده بود ساعت 7:30 دوم فروردین در بیمارستان فیروزگر تهران درگذشت. شناخته شده ترین اثر او «آسیا در برابر غرب» متاثر از گفتاری که نیای آن به احمد فردید می رسید، درباره نتایج تقدیر تاریخی بروز غرب زدگی جمعی در آسیا، یک سال قبل از انقلاب ایران منتشر شد.داریوش شایگان در سیزدهم بهمن ماه 1313 در تبریز زاده شد. پدرش بازرگان تبریزی و مادرش از اهالی گرجستان بود. در تهران به مدرسه ای که دروسش به زبان فرانسه تدریس می شد رفت. خاله و مادر شایگان به زبان گرجی و پدر و مادر شایگان به زبان ترکی با یکدیگر صحبت می کردند. شایگان دایه ای روس داشت که به روسی با او حرف می زد و پدر شایگان نیز اصرار داشت که با پسرش فارسی سخن بگوید. علاوه براین شایگان به مدرسه ای فرانسه زبان رفت و زبان فرانسه را بسیار زود آموخت. وی علاوه بر داشتن پدری شیعه و مادری سنی مذهب در مدرسه فرانسوی زبان سن لوئی که از سوی کشیشان لازاری اداره می شد، با ارامنه، آسوری ها و یهودیان هم آشنا شد. وی در سال 1329 در اولین سفر خود به ایتالیا و سپس سوئیس رفت و سرانجام عازم پاریس شد. پس از این سفر بود که شایگان دبیرستان را در ایران به پایان نرساند و در پانزده سالگی رهسپار انگلستان شد. پس از چهار سال به ژنو رفت تا پزشکی بخواند. اما پس از یک ترم انصراف داد و شناخت علوم انسانی و هنر و ادبیات برایش جدی تر شد.او به وسیله ژان هربر با اساتید هند آشنا شد و سپس به مدت دو سال، به کلاس های سانسکریت هانری فرای رفت. در بازگشت به تهران، با برهمن ایندوشکر، استاد زبان سانسکریت دانشگاه تهران آشنا شد. دوسال ونیم نیز نزد او سانسکریت و ادبیات هند خواند. با تلاش برهمن ایندوشکر، زمانی که می خواست ایران را ترک کند، شایگان تدریس سانسکریت در دانشگاه تهران را در 25 سالگی آغاز کرد. همزمان با هانری کربن آشنا شد و پژوهش وسیعی درباره فلسفه هند آغاز کرد که در سال 1346 در قالب کتابی دوجلدی با عنوان «ادیان و مکتب های فلسفی هند» منتشر کرد. اما پیش از انتشار این کتاب، شایگان یک دوره «استغراق و مراقبه» را پس از اقامت در ژنو در ایران گذرانده بود؛ از سال 1339 تا 1345 که با تحقیقات درباره فلسفه هند آغاز شد و با پژوهش تطبیقی درباره اسلام و هند پایان یافت.شایگان در سال های پیش از انقلاب با روحانیون سرشناسی همچون علامه طباطبایی، ابوالحسن رفیعی قزوینی، مهدی الهی قمشه ای و جلال الدین آشتیانی مراوده داشت و جست وجوی فکری خود را در حوزه های مختلفی ادامه داد.نتیجه این تحقیقات چندین وچند اثر متنوع در زمینه های ادیان، اساطیر، فلسفه، سیاست، و ادبیات است. از جمله تالیفات داریوش شایگان می توان به «آسیا در برابر غرب»، «انقلاب مذهبی چیست»، «تصوف و هندوئیسم»، «افسون زدگی جدید»، «زیر آسمان های جهان»، «بت های ذهنی و خاطره های ازلی» و «سرزمین سراب ها»، اشاره کرد. او که از سال 1346 برای گرفتن دکترایش از سوربن سالی چندبار به اروپا می رفت، پس از انقلاب، در دو کشور ایران و فرانسه زندگی می کرد.در سال های اخیر آثار او بیشتر حول محور هنر و ادبیات می چرخید. «پنج اقلیم حضور» درباره شاعرانگی ایرانی در شعر پنج شاعر بزرگ، فردوسی، خیام، مولوی، سعدی و حافظ، «در جستجوی فضاهای گمشده» مقالاتی درباره هنر، «نگاه شکسته: بحثی دربارۀ «اسکیزوفرنی» فرهنگی»، ترجمه کتاب «جنون هشیاری» از ایو بونفوا درباره زندگی و اشعار و افکار شارل بودلر از جمله این آثار به شمار می روند.آخرین کتاب او با عنوان «فانوس جادویی زمان» سال گذشته پیش از بیماری او منتشر شد. او در این کتاب به بررسی زندگی و آثار مارسل پروست با تاکید بر رمان «در جستجوی زمان ازدست رفته» می پردازد. شایگان در مقدمه مفصلی بر این کتاب می نویسد: «علاقه من به پروست به دوران تحصیلم در ژنو بازمی گردد؛ آن زمان ژان روسه، یکی از نمایندگان مکتب ژنو، کلاسی برگزار کرده بود پیرامون بررسی و تحلیل آثار پروست و من نیز در این کلاس ها حضور داشتم... این چنین بود که درصدد مطالعه آثار او برآمدم». مراسم تشییع داریوش شایگان دوشنبه ششم فروردین ماه در مرکز دایرةالمعارف بزرگ اسلامی آغاز شد و پس از اقامه نماز میت توسط سیدمصطفی محقق داماد پیکر او در قطعه هنرمندان بهشت زهرا به خاک سپرده شد.
                