شنبه ۳ آذر ۱۳۹۷
-----------------------------------------
یادداشت
-----------------------------------------
با برهان سست در چنبره قالب ها
-----------------------------------------

                    یادهایی که از کارهای بزرگان درگذشته مان به ما به ارث رسیده و آن کارها و اقدامات را جاودانه و سرمشق ما کرده، به تصمیم شجاعانه، پرهیز از برهان سست و خروج آنها از چنبره قالب های ازپیش تعیین شده مربوط می شود.  مسجد اعظم قم یکی از یادگارهای عمرانی و توسعه ای آیت الله بروجردی، مرجع تقلید وقت است. می گویند وقتی به آیت الله العظمی طباطبایی بروجردی (به زبان همشهریانش؛ آقاحسین امام) یکی از متخصصان عمران از اقلیت های دینی برای کمک در ساخت این مسجد معرفی شد، با وجود اشکالی که برخی اطرافیان وارد می کردند، ایشان شجاعانه اشکال را نپذیرفت و نه تنها به بهره گیری از توان این فرد اقدام کرد، بلکه از صداقت و صفای آن اقلیت دینی تجلیل کرد، طوری که آن اقلیت دینی خود جزء کمک کنندگان بنا و تعمیر مسجد شد. شهرداری تهران نماد، خروجی و تجلی اصلی مطالبه مردمانی است که با شور و امید 18 ماه پیش در انتخابات شورای شهر مشارکت صمیمانه و معنادار داشتند، اما با رفتن دو شهردار و نامشخص بودن وضعیت شهردار سوم، در این مدت نه چندان کوتاه، حتی کوچک ترین نشانه ای از تحقق این مطالبات و امیدها بروز نکرده است، چراکه بعد از این یک ونیم سال وضعیت همچنان بی ثبات است که این نه برای تهران و نه برای صرفا انتخابات شوراها و نه حتی به طورکلی انتخابات در ایران، بلکه برای کشور و نظام زیان بار است. مردم سوال می کنند که چرا مطالبه شان در این انتخابات و با وجود شورای شهر یکدست، محقق نمی شود. شهردار اول به دلایلی که هنوز رسما روشن اعلام نشده رفتنی شد و دومی با رخداد پیش بینی نشده تصویب قانون بازنشستگان دوام نیافت و اینک سومی با دلایل سست، برای خدمت و تحقق آن مطالبات و پاسخ به آن امیدها با مانع روبه رو شده است. از قرار مسموع تایید شهردار منتخب تهران و سومین مطلوب شورای پنجم در چنبره قالب های از پیش تعیین شده در وزارت کشور مانده است و درحالی که در روزی که این نوشته به عموم عرضه می شود، آخرین روز کاری مهلت اعلام نظر وزارت کشور است، مشابه همان شهردار اول شورای پنجم با دخالت های برخی طرف ها که بنیان قانونی هم ندارند، مواجه شده است. بهترین گزینه پیش روی وزارت کشور در قبال شهردار منتخب شورای شهر تهران، تایید اوست که به دلیل اصرار حیثیتی شورای شهر تهران و نیز ترکیب هیئت حل اختلاف، بعید است رای نهایی این هیئت غیر از گزینه منتخب این شورا باشد. وزارت کشور باید دلایل متقن، منطقی و روشنی در تاخیر تایید شهردار منتخب شهر تهران ارائه کند. فراموش نکرده ایم که گرایش های سیاسی موجود در کشور در سال های 59 و 60 چنان به شدت رنگارنگ بود که در هر کوی و برزن و خانواده ها منشوری از آنها دیده می شد، به طوری که حتی دامنه آن به خانواده و نزدیکان برخی مقامات و روحانیون بلندمرتبه کشور کشانده شده بود. اگر برخی هراس آفرینی هایی را که به وزارت کشور القا شده ملاک قرار دهیم، تعداد (نه کم شماری) از مقامات و روحانیونی که به دلیل هم مسیری در مبارزات مشترک ضدشاهی پیش از انقلاب، با برخی افراد (بعدا گروهک شده) مرتبط بوده و حتی بستگان نزدیکشان و فرزندانشان به این گروهک وابسته بودند، باید در همان سال ها و خیلی پیش از این رخت خدمت از تن خارج می کردند، اما آنها دفع نشدند و اکنون نیز در برخی نهادهای حساس تصمیم گیر حضور دارند. انتظار این است که وزارت کشور با دلایلی قوی که در دفاع از شهردار منتخب شورای پنجم تهران دارد، در برابر القائات غیرقانونی اگر نگوییم شبه سیاسی، نسبت به تایید او و تعیین تکلیف نهایی شهر منتظر و در حالت تعلیق تهران اقدام کند. فراموش نکرده ایم که گزینه معرفی شده شهر تهران دست کم در گذشته نه چندان دور در دو مورد تایید صلاحیت خود را از مجاری قانونی و مربوطه دریافته است؛ یکی استادی دانشگاه و دیگری معاونت وزارت راه که هر دو از مشاغل حساس به شمار می آیند. با شجاعت و پرهیز از برهان سست می توان از چنبره قالب های هراس زا عبور کرد و فرصت را برای خدمات صادقانه عمرانی به شهر گرفتار تهران فراهم کرد. 
                