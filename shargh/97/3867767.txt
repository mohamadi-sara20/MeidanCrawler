سه‌شنبه ۲۳ بهمن ۱۳۹۷
-----------------------------------------
حرف اول
-----------------------------------------
راهی برای عبور از تنگنای اقتصادی
-----------------------------------------

                    بودجه کل کشور در هر سال تاثیر مستقیمی بر معیشت مردم دارد. بودجه و نحوه تخصیص آن، موضوعی است که در شرایط تحریمی و با افزایش تنگناها، حساسیت ها درباره آن افزایش می یابد. افزایش بودجه عمرانی، اشتغال بیشتر را در پی دارد و به دنبال آن درآمد مردم افزایش می یابد. از طرف دیگر پول بیشتری در بازار گردش می کند و معمولا می تواند سطح زندگی مردم و درآمد آنان را بهبود بخشد. اعلام نبود پول برای تخصیص، حتما بر روی اشتغال، درآمد و قدرت خرید مردم اثر منفی می گذارد. درآمد اسمی یا پولی و درآمد واقعی دو شاخصی است که توجه به آن می تواند نظر نمایندگان و کارشناسان اقتصادی برای بررسی بودجه در صحن مجلس را تغییر دهد. تفاوت این دو در این است که در درآمد واقعی، درآمد اسمی و تورم در نظر گرفته می شود. به عنوان مثال اگر درآمد دولت 10 درصد افزایش پیدا کند؛ اما نرخ تورم 20 درصد باشد، نه تنها هزینه ای که دولت در قالب بودجه انجام می دهد، به بهبود شاخص هایی نظیر اشتغال و سطح درآمد نمی انجامد؛ بلکه شرایط را بدتر می کند. اگر تورم بالا باشد، نرخ رشد را در اقتصاد منفی می کند و می تواند اقتصاد را وارد رکود کند. اگر حقوق کارکنان دولت افزایش یابد، پول بیشتری وارد چرخه اقتصاد می شود و در ادامه تقاضای افراد برای خرید کالا و خدمات افزایش می یابد. با توجه به بالا رفتن تقاضا، واحدهای تولیدی، تولید را افزایش می دهند تا بتوانند پاسخ گوی تقاضا باشند. نکته ای که وجود دارد، این است که با افزایش تولید هم قیمت کالا پایین می آید و در این بین به وجود آمدن چنین شرایطی به نفع مردم خواهد بود. نکته مهم این است که در اقتصاد نرخ رشد منفی نباشد و نرخ تورم بالا هم نداشته باشد. نرخ رشد ایران با نرخ رشد ایالات متحده متفاوت است. به عنوان مثال کره جنوبی در شرق آسیا عملکرد مقبولی داشت و رشد اقتصادی در این کشور وجود دارد. در صورتی که رشد اقتصادی افزایش یابد؛ یعنی نیروی کار بیشتری مورد نیاز واحدهای تولیدی خواهد بود و اشتغال باعث بالارفتن درآمد خانوارها خواهد شد. این شاخص ها در اقتصاد مانند دانه های یک زنجیر به یکدیگر متصل هستند و افزایش تولید و تقاضا را در پی دارند. ادامه این روند گردش مالی در جامعه را پویا کرده و اقتصاد را وارد دوران رونق می کند. بر اساس این به نظر می رسد دولت و مجلس باید در بودجه 98 توجه ویژه ای به موضوع طرح های نیمه تمام عمرانی داشته باشند. اتمام پروژه های عمرانی در سال 98 علاوه بر به کارگیری نیروی کار برای به سرانجام رساندن آنها، اشتغال و توسعه را در پی دارد؛ چرا که راه اندازی این طرح ها، تولید و همچنین اشتغال نیروی انسانی را تسریع می کند. گفته شده دولت برای اتمام این طرح ها به حدود 600 هزار میلیارد تومان نیاز دارد و معضل کمبود سرمایه، مانع از بهره برداری از آنهاست. سیاست دولت یازدهم و دوازدهم، کاهش تصدی گری و واگذاری امور به بخش خصوصی است.
 اگر دولت این طرح های نیمه تمام را به بخش خصوصی واگذار کند، هم طرح ها زودتر به نتیجه می رسند و هم اینکه بخش درخور توجهی از معضل بی کاری حل می شود. در حوزه مهم تعاون هم می توان برای به نتیجه رسیدن طرح های نیمه تمام عمرانی، برنامه ریزی کرد. افزایش صادرات، بهره برداری از منابع ملی برای تامین بودجه و همچنین مواردی از این قبیل به کشور برای بهبود شرایط اقتصادی مفید خواهد بود. شرکت های تعاونی در ماهیت خود در این بخش تکاپوی بسیاری دارند که اگر  طرح های نیمه تمام اعم از عمرانی و غیرعمرانی به دست شرکت های تعاونی سپرده شده و نظارت درست و مدل کسب وکار صحیح برای آنها ایجاد شود، قطعا به نتیجه رسیدن طرح ها با سرعت بیشتری انجام خواهد شد. برون سپاری طرح های عمرانی و درگیرکردن بخش خصوصی از یک سو موجب افزایش بهره وری خواهد شد. اگر در ارتباط موثر با اروپا و چین و روسیه بتوان مسائل سیاست خارجی را تا حدی مدیریت کرد و مسئله FATF را نیز حل کرد، بخش خصوصی هم خواهد توانست از مراودات بانکی برای تهیه ماشین آلات مدرن و مواد اولیه بهره گرفته و سرعت به نتیجه رسیدن طرح های نیمه تمام عمرانی افزایش درخور توجهی خواهد یافت. براساس آمارها فقط هفت درصد اقتصاد ایران در اختیار بخش خصوصی است و درآمدهای دولت ناگزیر به پرداخت حقوق، مستمری، یارانه و حمایت از اقشار آسیب پذیر اختصاص می یابد. باید با کوچک سازی دولت و ایجاد رونق تولید و اشتغال با سرمایه بخش خصوصی و تعاونی، از شرایط موجود عبور کرد.
                