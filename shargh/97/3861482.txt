یک‌شنبه ۲۳ دی ۱۳۹۷
-----------------------------------------
سرمقاله
-----------------------------------------
تعیین تکلیف اموال مفسدان اقتصادی
-----------------------------------------

                    بعد از اعتراضات دی ماه 96 بود که دکتر روحانی موضوع حل وفصل مسائل موسسات مالی را با پرداخت وجوه سپرده گذاران تا سقف 300 میلیون تومان رسانه ای کرد. داستان از این قرار بود که دولت تصمیم گرفت حساب سپرده گذارانی را که تا سقف 300 میلیون تومان در این موسسات سپرده گذاری کرده بودند، تصفیه کند و از طرف رئیس جمهور اعلام شد مبلغ 11 هزار میلیارد تومان به سپرده گذاران پرداخت شده و فقط تکلیف دو درصد از سپرده گذارانی که بالای 300 میلیون تومان سپرده دارند، به بعد موکول شده است. حالا معلوم می شود چرا موسسه ثامن الحجج فقط360 شاکی داشت؛ این شکات لابد همان دانه درشت هایی بودند که مازاد بر 300 میلیون تومان در این موسسه سپرده داشتند. به گفته رئیس قوه قضائیه 30 هزار میلیارد تومان برای پرداخت مطالبات معوق این موسسات از محل استقراض بانک مرکزی تخصیص داده شد. یکی از اقتصاددانان با یک حساب سرانگشتی سهم هر ایرانی در جبران خسارت این موسسات را مبلغ 385 هزار تومان شمرده بود. یعنی دولت با برداشت از صندوق بانک مرکزی و خزانه و پرداخت خسارات موسسات از حق هر ایرانی 385 هزار تومان به حلق مدیران موسسات مالی واریز کرده است. حال پرسش این است که دانه درشت ها چه کسانی هستند که به گفته دکتر آخوندی، وزیر سابق راه و شهرسازی تا 89 درصد بهره می گرفتند؟ آیا فرزندان مدیران بوده اند که بیشترین سرمایه را در این صندوق ها داشتند؟ می دانیم با حسابداری و حسابرسی فنی و با تکیه بر سوابق و دفاتر می توان ریز هر حساب را روشن کرد. حال که حکم مدیرعامل یکی از این موسسات (ثامن) صادر شده، پیداکردن دانه درشت ها کار ساده ای است. چرا باید از جیب فلان پیرزن روستایی که از کمترین امکانات برخوردار است و با تکیه بر یارانه و دریافتی از کمیته امام (ره) به حیات بی رمق خود ادامه می دهد، تاوان تقصیر بانک مرکزی و جرم مدیران موسسه و زیاده خواهی دانه درشت های سپرده گذار پرداخته شود؟ به اعتقاد اکثر اقتصاددانان نگاهی گذرا به عملکرد این موسسات نشان می دهد بخشی از بحران های مالی سال های گذشته را این موسسات ایجاد کرده اند. جهش مسکن در اواخر دهه 80 کار این موسسات بود که سرمایه جذب و جلب شده از مردم را به طریق بنگاه داری به بخش مسکن تزریق کردند. ارز، سکه و طلا هم بخش دیگری بوده و هست که هرازگاهی مورد لطف این موسسات واقع می شد و با سوق دادن نقدینگی به این بازار رونق کاذبی به آن بخش وارد می کردند. حال که حکم مدیر یکی از این موسسات صادر شده، برای اینکه پرونده دیگر موسسات- اگر مطرح است - به این سرنوشت گرفتار نشود، می توان از روش های حقوقی مشخصی استفاده کرد که مبنای قانونی دارد. نگارنده در سال های گذشته به دلیل نوشتن مطالبی انتقادی درباره عملکرد مدیران موسسات مالی که به باور همگان شرایط امروز را ایجاد کرده و زخمی کاری بر پیکر اقتصاد آسیب دیده ما زده اند، با پیغام و پسغام یکی از این مدیران محبوس روبه رو شد که می گفت: حذف فیزیکی تو کاری ندارد! بازهم خواهم نوشت که اگر تهدید امثال ایشان هم عملی بشود چه غم. نگارنده جز در مورد قصاص با اعدام مخالفم و در مورد قصاص هم که حضرت حق در آن حیات را پیش بینی کرده است، برمی گردد به عمل خود فرد که با کشتن نفس مجوز کشتن خود را به قانون گذار داده است، در دیگر موارد اعدام کارساز نیست؛ خصوصا در امور مالی که باید دقت بیشتری صورت بگیرد. 
به گفته ریاست محترم قوه قضائیه دست کم 30 هزار میلیارد تومان ضرر موسسات مالی بوده است. حداقل در حکم صادره برای مدیرعامل موسسه ثامن، تکلیف اموالی که از طریق این موسسه در چندین سال عمل خلاف قانون جذب شده بود، روشن نیست. در واقع باید با حسابرسی یک حسابرس خبره، عملکرد سنواتی موسساتی که دولت برای پرداخت ضرر و زیان آنها دست در جیب مردم کرد و دیون آنها را پرداخت، معلوم شود. در این صورت کسانی که به گفته وزیر سابق راه سودهای بالای 80 درصد گرفته اند، نیز مشخص خواهد شد. البته در گزارش حسابرس خواهد آمد که چه میزان از این سودهای افسانه ای از آنان اخذ شده و در نهایت تصفیه حساب نهایی به عمل آمده است. همچنین روشن خواهد شد این موسسات چقدر پول جذب کرده اند، چه میزان سود پرداخته اند و چه سرمایه ای از آنها باقی مانده است. اعدام افرادی از قبیل وحید مظلومین و باقری درمنی می توانست با تعیین تکلیف اموال آنان و استرداد آن و نیز تودیع جزای نقدی معادل مال مورد حکم انجام شود. جامعه از عملکرد مالی افرادی ازاین دست آسیب جدی دیده که اگر با جبران تعرضی که به حقوق عمومی و نیز حقوق خصوصی افراد کرده اند همراه شود، موجب افزایش اعتماد مردم و عبرت گرفتن سایر متخلفان می شود. اگر متهمانی ازاین دست، بنگاه اقتصادی یا اموالی دارند باید تعیین تکلیف شود. این روزها فضای مجازی در مقابل حکم صادره علیه مدیر یکی از موسسات واکنش نشان داده است. نگارنده برعکس این حکم را عادلانه می دانم اما با احکام متهمان سابق نتوانستم کنار بیایم؛ نخست اینکه حداقل اطلاعی از تعیین تکلیف اموال معدومین به بیرون داده نشد. معلوم نیست جزای نقدی سلطان سکه و سلطان قیر چقدر بود؟ اگر شفاف شود میزان اموالی که مبنای حکم قرار گرفته بود، در عالم واقع موجود بوده و امکان استرداد آن میسر بوده یا نه، روند بهتری در افکار عمومی طی می کرد. وظیفه من بررسی حقوقی است و بر اساس شواهد و استنادات می توان دریافت اقتصاد نابسامان فعلی نتیجه عملکرد این نوع موسسات بوده است. برای تخلف موسسه ثامن، عدد 12 هزار میلیارد تومان ذکر شده که مسئولان می توانند با اطلاع رسانی مشخص کنند چه میزان از آن به بیت المال برگشته است. یکی از باغداران باسابقه که خانوادگی در رشته باغداری پسته فعال بودند، مزرعه اش را فروخت و چند میلیارد پول نقد را به یکی از موسسات سپرد. وقتی به او اعتراض کردم که عملت رباخواری است با خنده گفت: مگر اینها دارای مجوز رسمی قانونی و شرعی نیستند؟ جوابی نداشتم تا اینکه بعد از چند ماه که سود بادآورده را هرماهه راحت به دست آورد و ماشین عوض کرد و دکوراسیون خانه را نونوار کرد، ناگهان با توقف فعالیت موسسه ای که سرمایه خانوادگی را در آن سپرده بود، روبه رو شد. او آن گاه فریاد سرداد و امروز خود و خانواده اش با داروهای آرام بخش روزگار می گذرانند. خبر ندارم چه میزان از پولش را گرفت؟ مورد دیگر کارگری بود که در مزرعه ای کار می کرد و چند راس گوسفند و گاو هم در کنار آن داشت. او با فروش زمین ارثی، گاو و گوسفند، خوان نعمت این موسسات را رنگین کرد و امروز او هم سردرگریبان است و حسرت آغل خالی و زمین ازدست رفته اش را می خورد. حکم صادره برای مدیران این موسسات درصورتی که بخش رد مال آن با حسابرسی دقیق صورت گرفته باشد، بخش جزای نقدی هم سروسامان گرفته باشد، بیشتر موردپذیرش افکار عمومی قرار می گیرد.
                