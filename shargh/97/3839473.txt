دو‌شنبه ۱۲ آذر ۱۳۹۷
-----------------------------------------
حرف اول
-----------------------------------------
حاکمیت بودجه ای دولت
-----------------------------------------

                    با فرارسیدن ایام تدوین لایحه بودجه و سپس بررسی آن در مجلس، توجه کارشناسان و اهل فن به مسائل مربوط به بودجه و نحوه تخصیص آن جلب می شود و معمولا بحث در باب اعداد و ارقام و سهم بخش ها و طرح های مختلف آن چنان داغ می شود که برخی پرسش های بنیادین مغفول و بی پاسخ می ماند؛ مبحث حاکمیت بودجه ای دولت یکی از این موارد است.اصل 57 قانون اساسی قوای سه گانه مجریه، مقننه و قضائیه را مستقل از یکدیگر دانسته که به معنی دخالت نکردن هریک از سه قوه در امور قوای دیگر است، بااین حال در نزدیک به چهار دهه گذشته بررسی محققانه ای درباره نحوه تحقق این اصل و میزان موفقیت در حفظ استقلال قوا و حتی تعریف معیارهای آن انجام نشده است. بهترین شاهد این مدعا تعاریف متناقضی است که در چند دهه گذشته سخنوران و فعالان سیاسی مطرح کشور از جایگاه رئیس قوه مجریه ارائه کرده اند که در دامنه ای بسیار گسترده از سطح یک مقام مصون از نقد تا یک مسئول ساده تدارکات جای می گیرند.در نبود این «بررسی محققانه» و کشف کاستی های احتمالی، به نظر می رسد برخلاف برخی کشورها که دخالت قوه مجریه در امور قوای دیگر را تجربه کرده و می کنند، در کشور ما این قوه مجریه است که با محدودترشدن تدریجی حوزه اقتدار خود به نفع قوای دیگر روبه رو شده است. 
یکی از بارزترین نمودهای این وضعیت، نادیده گرفته شدن حاکمیت بودجه ای دولت است.
این درست است که مسئولان قوه مجریه حق دخالت در امر صدور حکم محاکم قضائی یا فرایند قانون گذاری را ندارند، اما در امور بودجه ای و شیوه هزینه کرد منابع عمومی در هر حوزه ای، این مسئولان دولتی هستند که باید با تنظیم برنامه منسجم و قابل نظارت و ارزیابی از هرگونه اتلاف منابع عمومی پیشگیری کنند و کارآمدترین شیوه صرف منابع مالی کشور در همه سازمان های مرتبط با سه قوه را به کار بگیرند. به بیان دیگر نظارت بودجه ای سازمان برنامه و بودجه بر عملکرد مالی سایر قوا مصداق دخالت در امور دو قوه دیگر نیست و جزء وظایف رسمی قوه مجریه است.
دولت همان گونه که مکلف است بر نحوه صرف هزینه در حوزه آموزش نظارت کند و روند بهبود عملکرد این حوزه را در قالب شاخص های کمی بودجه ای مانند بودجه سرانه هر دانش آموز و…، به اطلاع شهروندان برساند، در حوزه دادگستری هم ملزم به ارائه گزارش و نحوه صرف منابع بودجه ای است. شهروندان حق دارند بدانند مثلا بررسی هر پرونده در محاکم قضائی به طور متوسط چقدر هزینه به خزانه کشور تحمیل می کند و آیا در چند سال گذشته شاخص های کارآمدی از نظر صرف بودجه در این بخش بهبود یافته اند؟ یا هزینه اداره زندان ها برای کشور چقدر است؟
بااین حال در سالیان گذشته، اقداماتی از قبیل انحلال سازمان برنامه و بودجه، افزایش بودجه نهادهای مرتبط با سایر قوا، افزایش اختیارات در قالب بودجه در اختیار و…، و علاوه بر اینها ایجاد منابع درآمدی مستقل از خزانه مانند درآمد ناشی از سپرده گذاری، شرایطی را فراهم آورده که گویی وظیفه دولت به عنوان قوه مجریه فقط جمع آوری مالیات و کسب درآمد نفتی و پرداخت «سهم» سایر قواست که نه براساس برنامه مالی جامع و نظارت شده بلکه از طریق قدرت مذاکره هر قوه تعیین می شود. در چنین شرایطی طبعا دولت از دادن پاسخ سوال های مربوط به نحوه عملکرد مالی سایر قوا و تحلیل بار مالی و بودجه ای آن عاجز خواهد بود، زیرا حاکمیت بودجه ای آن مخدوش شده و اختیار و اقتداری برای ملزم کردن دو قوه دیگر به پاسخ گویی و پذیرش نظارت بودجه ای قوه مجریه ندارد.
یکی از بارزترین مصداق های خدشه بر حاکمیت بودجه ای دولت، تعیین بودجه ارزی صداوسیماست. دولت با بررسی موضوع و با عنایت به برنامه های این سازمان، رقمی را به عنوان بودجه ارزی سازمان در نظر می گیرد، اما در مرحله بررسی بودجه در مجلس، نمایندگان با لابی مسئولان این نهاد بودجه ارزی مذکور را افزایش می دهند! به بیان دیگر مسئولان این نهاد اصلا ملزم به بحث و اقناع کارشناسان ذی ربط قوه مجریه نیستند و نیازی نیست که خودشان را برای چنین بحث هایی به زحمت بیندازند! طبعا در مقابل دولت هم خود را موظف به ارائه «گزارش بهبود عملکرد» صداوسیما به شهروندان نمی داند، چون نقشی در فرایند تخصیص منابع نداشته است.
بودجه فرهنگی نهادهای خاص که سال گذشته با عنوان جدول 17 لایحه بودجه جروبحث فراوانی برانگیخت نیز جزء همین موارد است. دولت باید وجوهی را در اختیار برخی سازمان های با عنوان فعالیت های فرهنگی و پژوهشی بگذارد، اما هیچ نظارتی بر عملکرد این موسسات و بازدهی بودجه تخصیص یافته ندارد. هرچند سال گذشته دولت تلاش کرد تا حد امکان این بخش از هزینه های سالانه را محدود و «نظارت پذیر» کند، اما طبعا راه دراز و دشواری برای حل کامل این مشکل در پیش است.
به این ترتیب در شرایطی که دولت ها در بسیاری از کشورها با عبور از دوران تصدی گری، وارد مرحله ای می شوند که بیشترین فعالیت هایشان از نوع حاکمیت و به عبارتی مدیریت و هدایت منابع مالی جامعه در مسیر مطلوب و برنامه ریزی شده است، دولت در جامعه ما یکباره به مرحله پیشاتصدی گری عقبگرد کرده است، بااین حال بی اعتنایی به اصل حاکمیت بودجه ای دولت که پاسخ گونبودن دولت در مقابل عملکرد مالی نهادها را به دنبال دارد و حق مردم را برای دانستن نادیده می گیرد، فقط یک مورد از دشواری های مربوط به ابهامات تفکیک قوا در کشور است.
اصل تفکیک قوا را زمانی متفکران علوم سیاسی قرن هجدهم تدوین و معرفی کردند که به ویژه استقلال محاکم قضائی از طرف حاکمان قدرتمند نادیده گرفته می شد و سلطان خودکامه ای مانند لویی چهاردهم با جمله معروف «دولت منم»، خود را فراتر از هر قانون و حکم هر محکمه ای می دانست. به تدریج با تصویب این اصل در بسیاری از جوامع، تلاش شد تا قدرت حاکمان در سطح قوه مجریه محدود شود و سران دولت امکان اعمال نفوذ در دو قوه دیگر را نداشته باشند، اما در ایران امروز این قوه مجریه است که باید حریم اقتدار خود را از ورود سایر قوا مصون کند! ازاین رو به باور نگارنده حوزه وظایف و اختیارات سه قوه و چگونگی اجرای اصل 57 به ویژه در میدان حاکمیت بودجه ای دولت به بررسی و بازنگری کارشناسانه نیاز دارد.
                