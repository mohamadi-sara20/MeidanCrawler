چهار‌شنبه ۱۷ مرداد ۱۳۹۷
-----------------------------------------
حرف اول
-----------------------------------------
آوریل نفرینی
-----------------------------------------

                    انحصار فرهنگی از هر دو نوع تاریخی آن، انحصار ساختاری یا خصوصی که اینجا بیشتر به شکل خصولتی پدیدار می شود، تابع مناسبات اقتصادی و به تعبیری قدرت خرید است. انحصار فرهنگی به قول توکویل تن را به حال خود رها می کند و حمله خود را متوجه روح یا جان می کند، دیگر نمی گوید: آزادی تا مانند من فکر نکنی، زندگی و اموال و همه چیزت از آن تو باقی خواهد ماند؛ اما در میان ما فردی بیگانه خواهی بود. صادق هدایت، بزرگ ترین نویسنده مدرن ایران، مصداق چنین بیگانه ای است. عدم تطبیق و سازش به معنای پذیرش ناتوانی اقتصادی تلقی می شود که فرد بیگانه را از خدمت به خود اربابان اقتصادی و تفکرات شان بازداشته و موجبات طرد او را فراهم می کند. بیراه نیست که فرهنگ مصرفی اخیر ما پرتره هایی چون هدایت را پس می زد تا ماشین فرهنگ بتواند در همان نقطه واحد خود چرخ بزند و جلو هرگونه امر جدید بایستد. این جریان شبیه مفهوم «صنعت فرهنگ سازی» هورکهایمر و آدورنو است که دست کم از دو دهه پیش طرز دیگری از فرهنگ سازی و کار فرهنگی را در جامعه ما جا انداخت و از تبعات آن انتقال هنر به حوزه مصرف بود که اگر تا پیش از آن به شکلی سردستی دنبال می شد، اینک به یک اصل بدل شد. فرهنگ در این طرز تلقی کالایی تناقض آمیز است و دیگر چنان تابع قانون مبادله است که به معنای واقعی مبادله نمی شود. کلیت صنعت فرهنگ سازی عبارت است از تکرار بازتولیدی که ذاتی صنعت است اما در بساط فرهنگ هربار به زیوری آراسته می شود تا خود را به جای امر نو قالب کند. انواع واقسام بحث ها و ایده های فرهنگی بعد از دوران فرهنگی تاریک احمدی نژاد گرچه رنگ ولعابی دیگر داشت، امتداد همان جریان صنعت فرهنگ سازی بود، گیرم با شتابی بیشتر.بحث حذف سانسور یا واگذاری آن به ناشران، پیوستن به کنوانسیون کپی رایت، یا طرح و تصویب قانون مدلی برمبنای آن ازجمله بحث هایی بود که نتیجه ای در بر نداشت. ازاین رو نوآوری های خاص این صنعت هیچ گاه چیزی بیش از «اصلاح و بهبود بازتولید و اجرای توده ای» نبوده اند. در این فرایند فیلم و تئاتر و ادبیات و انواع هنرها، همه بخشی از مکانیسم اقتصادی اند که به دست صاحبان صنعت فرهنگ اداره می شود. در همین چرخه است که می توان ماجراهای معاونت فرهنگی وزارت ارشاد را درک و تحلیل کرد، گرچه به دلیل ابهام موجود در تخلفات مالی و اخباری که هنوز جزئیاتش به بیرون درز نکرده است، و کلی گویی های مسئولان فرهنگی، درک واقعیت به طرز روشنی ممکن نیست. اما همین تخلفات مالی که سازمان بازرسی کشور چندی است به آن ورود کرده و گویا گزارشی از آن را ارائه داده که هنوز قطعی نیست، دردنشانه وضعیت فرهنگ ما است که سر تغییر ندارد. چرخه بیگانه سازی نیز هم زمان با برجسته شدن بعد اقتصادی سالیانی است بدجور دامن شخصیت های فرهنگی را گرفته است که به کیش صنعت فرهنگ سازی درنیامده اند. همین اخبار را در مونتاژ با مقاله ای بخوانید که جهانگیر هدایت درباره خانه صادق هدایت نوشته است و میراث او که در حال نابودی است. از صادق هدایت نوشته های پراکنده ای مانده است؛ از داستان و ترجمه داستان تا مقاله و قطعات کامل و نیمه تمام که با عنوان «نوشته های پراکنده صادق هدایت» اخیرا در نشر نگاه بازنشر شده است. برخی از مقالات با امضای اشخاصی دیگر در مجلات چاپ شده اما نویسنده آنها کسی جز هدایت نیست، نویسنده ای که شیفته کافکا بود و در همین کتاب چند ترجمه او از کافکا آمده است، و مانند کافکا تمایل نداشت آثارش برجا بماند و بیشتر آثار چاپ نشده اش را پیش از مرگ از میان برد. یکی از دانشجویان ایرانی در مقاله ای که از پاریس فرستاد و در شماره اول مجله «کبوتر صلح» چاپ تهران در سال 1330 منتشر شد می نویسد: «روز اول آوریل که یکشنبه بود بعد از چند روز به سراغش رفتم. دیدم تو زنبیل زباله اتاقش پر از کاغذپاره است. بعد معلوم شد سه تا رمان و چهارتا نوول را که اواخر-یعنی پیش از آمدن به فرنگ نوشته پاره کرده است...». صادق هدایت شاید از همان دوران می دانست اگر چیزی از او برجا بماند هم از میان می رود. همان طور که جهانگیر هدایت نوشته است تمام آنچه از هدایت جمع آوری شده، سر از موزه رضاعباسی درآورده اما در انبار موزه خاک می خورد و بخشی از آن از بین رفته یا در شرف نابودی است. سرنوشت آثار هدایت این بار نه به دست بزرگ ترین نویسنده مدرن ایرانی که از میان مایگی روزگارش به تنگ آمده بود، بلکه به دست مسئولان فرهنگی از دست می رود که گویا اولویت شان چیز دیگری جز مسئله میراث فرهنگی این مملکت است. از دیگر نشانه های صنعت فرهنگ سازی همین ویران کردن فردیت است به نفع فرهنگ توده ای که سخت در چرخه بازار گرفتار آمده است. غالب آثار هدایت غیرقابل انتشارند، میراث او نیز از دست می رود تا پروژه بیگانه سازی صنعت فرهنگ سازی به تمامی پیاده شود.
                