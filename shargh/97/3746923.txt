دو‌شنبه ۳۱ اردیبهشت ۱۳۹۷
-----------------------------------------
حرف اول
-----------------------------------------
انسداد تحریم ها راهکار اروپا مقابل آمریکا
-----------------------------------------

                    با خروج آمریکا از برنامه اقدام مشترک که برخلاف تعهدات بین المللی کشورها صورت گرفت، مسئله تداوم برجام بین ایران و دیگر اعضای گروه 1+5 و اتحادیه اروپا و سازمان ملل به بحث روز تبدیل شد. برجام یا توافق اتمی ایران از توافقات مهمی است که دولت اوباما، اتحادیه اروپا و شورای حکام سازمان ملل در کارنامه خود باقی گذاشتند. اهمیت این توافق نامه به درجه ای از اعتبار بین المللی بود که دو نفر از معماران اصلی آن جان کری، وزیر امور خارجه وقت آمریکا و محمدجواد ظریف، وزیر امور خارجه ایران از سوی سازمان ها و نهادهای مختلف به عنوان کاندیداهای دریافت جایزه صلح نوبل معرفی شده و جزء اصلی ترین گزینه های جایزه صلح بودند. مهم ترین دستاورد حقوقی توافق نامه برجام اتخاذ یک روش حقوقی- سیاسی بود که با آن، قطع نامه هایی که ذیل فصل هفتم منشور سازمان ملل علیه یکی از کشورهای عضو تصویب شده بود، به وسیله قطع نامه دیگری، نقض و وارد ادبیات سیاسی سازمان ملل شد. وقتی شورای امنیت سازمان ملل عملکرد کشوری را برخلاف مصالح جهانی تشخیص داده و ذیل فصل هفتم قطع نامه علیه آن دولت صادر می کرد، راهکار برون رفت از شمول قطع نامه ذیل فصل هفتم، حمله به کشور مورد نظر یا تغییر رژیم آن کشور بود که نمونه های آن زیاد است.اما با درایت و مدیریت تیم مذاکره کننده ایران و اجماعی که با این مدیریت در سطح جهانی به وجود آمد و با تصویب قطع نامه جدید، بدون آنکه به ایران آسیبی برسد، آثار قطع نامه های فصل هفتمی از بین رفت. اما صفحه شطرنج برجام به گونه ای دیگر حادثه آفرین شد. بنا بر تشخیص آژانس بین المللی انرژی اتمی که کارشناس اعلام اجرای تعهدات ایران است، از طرف ایران، کشوری که شش قطع نامه علیه آن با قطع نامه جدید فسخ شد، تخلفی صورت نگرفته است و اتحادیه اروپا و کشورهای امضاکننده برجام به جز آمریکا جملگی بر این باور و اعتقاد هستند که دولت ایران تمامی مفاد برجام را انجام داده است و موجبی برای خروج دیگر اعضا از توافق نامه وجود ندارد. اما بعد از انتخابات آمریکا و روی کارآمدن ترامپ، او با شنای خلاف جهت آب در 16 ماه گذشته کوشش کرده است اعمالی انجام دهد که از او چهره ای پیش بینی ناپذیر ترسیم کند و دست به اعمالی زده و از پیمان هایی خارج شده که همه حاصل مذاکرات و توافقات بین المللی بوده اند. خروج از پیمان آب و هوای پاریس، تغییر تعرفه های گمرکی بین آمریکا و دیگر کشورها تا حد جنگ تجاری با چین و اتحادیه اروپا، برخورد با همسایه جنوبی خود، مکزیک و این آخری انتقال سفارتخانه آمریکا از تل آویو به اورشلیم که قانون آن در دولت های سابق تصویب شد اما روسای جمهور گذشته فرمان اجرائی آن را امضا نکردند، خروج آمریکا از برجام با وجود مخالفت دولت های مهم امضاکننده مانند آلمان، فرانسه و انگلیس و مخالفت صریح اتحادیه اروپا و خانم موگرینی، مهم ترین تقابل دولت ترامپ با اتحادیه اروپا و کشورهای مهم آن آلمان و فرانسه و انگلیس است. نگاه ترامپ به اروپا از بدو روی کارآمدن نگاه پدرسالارانه ای بود که به ذائقه دولتمردان اروپایی به ویژه آنگلا مرکل و مکرون خوش نیامد؛ تا جایی که سفر هر دو به آمریکا قبل از اعلام خروج ترامپ از برجام با ناراحتی صورت گرفت. رفتار آنگلا مرکل در پایان حضورش در کاخ سفید نشانه ناراحتی عمیق صدراعظم قدرتمند آلمان بود که به اتفاق رئیس جمهور فرانسه و نخست وزیر انگلیس بیانیه ای در راستای پایبندی به برجام را به سرعت امضا کردند. تلاش خانم موگرینی در کنار وزرای امور خارجه کشورهای اروپایی بعد از ملاقات با دکتر محمدجواد ظریف باعث شد مسئله «انسداد تحریم ها» پیش کشیده شود که سرانجام بعد از دیدار وزرای امور خارجه گروه 1+4 با یکدیگر دنبال راهکاری برای حفظ توافق اتمی پس از خروج آمریکا از آن شدند تا منافع تجاری کشورهای اروپایی در ایران حفظ شود. انسداد تحریم ها چیست؟ راهکاری که در دهه 90 میلادی کشورهای اروپایی در دستور کار خود قرار دادند. در سال 1990 دولت بیل کلینتون درصدد برآمد تحریم های جدی علیه کشور کوبا اعمال کند؛ تحریم هایی که اروپاییان نپذیرفتند و مسئله انسداد تحریم ها پیش آمد. انسداد تحریم ها اتحاد و توافق کشورهای اروپایی با یکدیگر در مقابل اعمال مجازات هایی است که دولت آمریکا علیه دولت ها و شرکت هایی که برخلاف تحریم های آمریکا علیه ایران عمل می کنند درصدد اجرا کردن است، شاکله تحریم های آمریکا علیه ایران جلوگیری از صادرات نفت و نیز عملیات بانکی ایران است؛ به گونه ای که در امر صادرات نفت و انتقال پول به ایران خلل وارد آورد. اروپاییان دنبال این هستند که تضمین لازم به ایران داده شود که صادرات نفت ایران حفظ شود و بانک های اروپایی هم بتوانند معامله با ایران را پوشش دهند. خانم موگرینی در اظهارات خود پس از دیدار با آقای ظریف و وزرای امور خارجه گروه باقی مانده 1+5 با قاطعیت گفت «ما مشغول کار بر تدابیری هستیم که می توانیم در آینده به اجرا بگذاریم و محتویات چنین تدابیری را بررسی خواهیم کرد». یک موضوع کاملا قطعی است؛ اینکه اتحادیه اروپا برای حفظ توافق مصمم است؛ توافقی که برای امنیت ما و امنیت منطقه ضروری است. بوریس جانسون، وزیر امور خارجه انگلیس، هم بعد از نشست وزرای امور خارجه گفت «ما گزینه های بالقوه ای برای حمایت از ادامه معافیت ایران از تحریم را بررسی خواهیم کرد تا تعهداتمان نسبت به توافق نقض نشود». طرح انسداد تحریم ها به عنوان گزینه عملی اتحادیه اروپا و دیگر کشورهای اروپایی می تواند علاوه بر آنکه برجام را حفظ کند، روند معاملات با ایران را تضمین و حفاظت کند. به باور نگارنده طرح «انسداد تحریم» گزینه ای است که اروپا را به استقلال در مقابل تندروی های دولت ترامپ خواهد رساند. ترامپ با عملکرد خود دست به تحقیر اروپا هم زده است؛ نه اینکه به تعهدات بین المللی پایبند نیست؛ بلکه اتحادیه اروپا و کشورهای گروه 1+5 را وزنه ای در مقابل آمریکا نمی بیند. خروج ترامپ از برجام تنها به هم زدن قواعد بازی توافق بین المللی بحث شده نیست؛ بلکه رفتار نخوت آمیز ترامپ در برابر اروپاست که با طرح «انسداد تحریم ها» این اروپاییان هستند که باید استقلال خود را از آمریکا نشان دهند و از نخوت ترامپ بکاهند. ایران در این بازی می تواند نقش خود را به عنوان کشوری تاریخی با رفتاری متمدنانه و پایبند اصول قواعد بین المللی ایفا کند.
                