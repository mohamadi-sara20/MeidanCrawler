شنبه ۳ آذر ۱۳۹۷
-----------------------------------------
سرمقاله
-----------------------------------------
چرا وعده دولت ها عملی نمی شود
-----------------------------------------

                    همه دولت های بعد از انقلاب در تحقق اغلب وعده های خود ناکام مانده اند. خاصه وعده هایی که لازمه آن مواجهه با نهادهای رسمی دیگر بوده است. اگر یکی از ویژگی های ساختار سیاسی ایران توازن قوا باشد، از ناکارآمدی های آن «پراکندگی اقتدار» است. این پراکندگی اقتدار زمانی عیان می شود که دولت های انقلاب درصدند دست به نوسازی بزنند. گویا پراکندگی اقتدار با نوسازی سیاسی سازگار نیست. روسای جمهور دولت های انقلاب هریک به شیوه ای تلاش کرده اند با روش های یکسر متفاوت خود به این اقتدار دست پیدا کنند. اغراق نیست اگر بگوییم هر دولتی که روی کار آمده، سودای دگرگونی و نوسازی در سر داشته است؛ سودای دگرگونی سیاسی، اقتصادی و اجتماعی. نوسازی در چنین ساختاری، کنش هدفمندی است مبتنی بر توانایی های فردی و ازاین رو روسای جمهور برای نوسازی و دگرگونی باید قدرت لازم را داشته باشند. اگر این گونه نباشد آنان نمی توانند مرجع دگرگونی باشند، مگر دگرگونی های کوچک که تنها جنبه ترمیمی دارد.
هاشمی رفسنجانی برای نوسازی سیاسی، اقتصادی و اجتماعی از شیوه «انقلاب انفعالی» بهره برد. دولت های مبتنی بر بنیان های سرمایه داری و اقتصاد بازار، پاسخ همیشگی و مشخصشان برای گذار از بحران ها، راهبرد انقلاب انفعالی است. هاشمی رفسنجانی پیش از هرکس دیگری دریافت، هژمونی انقلابی که آنان را برکشیده است نیاز به نوسازی دارد. کرباسچی از دل این باور سر برآورد تا ایده انقلاب انفعالی که نوسازی از بالا را بدون مشارکت مردم تجویز می کرد، عملیاتی کند. 
کرباسچی گلادیاتوری بود با قدرتی برتر که برای کنارگذاشتنش به قدرتی برتر نیاز بود. استراتژی دولت سازندگی و انتخاب کرباسچی و عملکردش، مشت هاشمی رفسنجانی را باز کرد و نشان داد که او به دنبال «حاکمیت مندی» است. پس از این رویکرد راه هموار هاشمی برایش ناهموار شد. دولت اصلاحات مفهوم «جنگ موقعیت» را سرلوحه کارش قرار داد و با باور به این ایده که «یک طبقه نمی تواند در صورت محدودساختن خود به منافع طبقاتی به هدایتگری ملی رسیده و به هژمون تبدیل شود». خاتمی تلاش کرد بدون آنکه طبقات اجتماعی را به ستیز وادارد طیف های گوناگون جامعه را که دغدغه جامعه مدنی، مسائل زنان و ملی گرایی داشتند، زیر چتر جناح اصلاح طلب گرد هم آورد. «طبقه ای که در پی هژمونی است، باید مجموعه ای از نیروهای اجتماعی مختلف را در قالب اتحادی فراگیر متحد کند که نماینده اراده جمعی ملی- مردمی است». این تفکر همان راهبرد جنگ موقعیت است که خاتمی در تحقق آن شکست خورد، زیرا بخش بزرگی از این موقعیت را به ناچار نادیده گرفت: طبقات اجتماعی و روابط تولید که منجر به شکل گیری این طبقات است. شاید نقطه ثقل مشکل اصلاح طلبان هم در همین جا نهفته باشد. آنان بدون تحریک طبقات اجتماعی و تغییر در شیوه ها و مناسبات تولید درصددند وضعیت غالب را اصلاح کنند. این امر اگر نشدنی باشد که هست، اصلاح طلبان نیز مانند عاملان انقلاب انفعالی که در نوسازی به ترمیم تن دادند، تنها به ترمیم ساختار سیاسی بسنده خواهند کرد، نه چیزی بیشتر نه چیزی کمتر. تنش های جناح های محافظه کار و رادیکال اصلاح طلب شاید از این نوع نگرش نشات گرفته باشد که جناح اخیر، بیش از هر چیز رویای متحدساختن طبقات اجتماعی و طیف های جامعه را در سر داشته است. گرچه جناح رادیکال دست بالا را پیدا نکرد اما بنیان های فکری رئیس دولت اصلاحات و اصلاح طلبان را تبیین و عیان کرد و از سر همین آشکارشدگی بود که بخش مهمی از ساختار سیاسی و نهادهای رسمی کشور به آنان بی اعتماد شدند.احمدی نژاد از طرف نهادهای سنتی آمده بود تا با صیانت از سنت و در لوای اقتدار نهادهای رسمی دست به نوسازی بزند، آن هم نوسازی سنت. ترکیبی متناقض که شاید نوعی احیای سنت باشد. احمدی نژاد به سمت استفاده از مفهوم «عقل سلیم» رفت. مفهومی که در آن همه مردم فیلسوف اند، چراکه هر فرد تصویری از جهان و مجموعه ای از عقاید دارد که او را قادر به درک زندگی اش می کند. اما شیوه درک جهان از سوی مردم، اغلب درهم ریخته و متناقض است. احمدی نژاد در پی آن بود با استفاده از این تناقضات مردم را به شکل توده ای گرد هم آورد که مرکز ثقل آن خودش باشد، ازاین رو مکرر واژه هایی کلیدی همچون برابری و عدالت را در سخنرانی هایش به کار می گرفت تا مخرج مشترک همه این تناقضات باشد. این استراتژی نوسازی زمانی به بن بست رسید که احمدی نژاد می خواست از کنارهم قراردادن این تناقضات به فصل مشترک عقل سلیم برسد و آن فصل مشترک جایی نبود جز نقطه ای که محل ساخت ایدئولوژی هاست. عقل سلیم، محل ساخت ایدئولوژی غالب و البته مقاومت در برابر آن نیز هست. احمدی نژاد به دنبال نوسازی ایدئولوژی بود که خود و همفکرانش نماینده آن بودند. ایدئولوژی که می توانست در برابر ایدئولوژی های دیگر مقاومت کند. او نه تنها بیش از دیگران خلف وعده کرد، بلکه آینده ای قابل تصور را که دولت های دیگر ساخته بودند، ویران کرد. با بررسی تاریخ روسای جمهور دولت های انقلاب، وضعیت روحانی بیش از پیش روشن می شود. مردی که نمی خواست از برهم زدن توازن قوا به نفع خودش استفاده کند و برعکس، بر آن بود با اهرم های این توازن قوا به اهداف محوری خود برسد. شاید این ادعا نادرست نباشد که روحانی با بهره گیری از حفظ توازن قوا موفقیت هایی در سیاست خارجی به دست آورده است. با این اوصاف، روحانی گرچه مورد اعتماد نهادهای رسمی است، در سیاست داخلی در بر همان پاشنه می چرخد و او در این عرصه دست بالا را ندارد.
* از کتاب «درآمدی بر اندیشه های سیاسی آنتونیو گرامشی: هژمونی، انقلاب و روشنفکران»، نوشته سایمون راجر و ترجمه محمدکاظم شجاعی استفاده شده است.
                