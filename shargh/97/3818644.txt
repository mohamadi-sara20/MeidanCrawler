پنج‌شنبه ۱۹ مهر ۱۳۹۷
-----------------------------------------
سرمقاله
-----------------------------------------
راهکار چرچیل در مواجهه با ترامپ
-----------------------------------------

                    به روایت برخی متخصصان، تحریم در دنیای امروز یک ابزار سیاستی حکومت داری محسوب می شود که گرچه به ندرت با موفقیت همراه بوده، به تواتر در طول تاریخ با اهداف گوناگون، از بیان نارضایتی تا درخواست برای تغییر سیاست در کشورها اعمال شده است. پس از خروج عهدشکنانه رئیس جمهوری آمریکا از برجام، این پدیده و پیامدهای مواجهه با آن به یکی از موضوعات پردغدغه در حوزه عمومی تبدیل شده است؛ به ویژه استراتژی مواجهه با ترامپ یا آمریکای دوران ترامپ در دستور کار سیاست مداران کشور قرار گرفته است. در این میان، مرور تاریخی تجربه کشورهای دیگری که با دشمنی عهدشکن مقابله کرده اند، می تواند کمک شایانی به یادگیری سیاستی باشد. یکی از این تجارب بی شک رویکرد وینستون چرچیل، نخست وزیر انگلستان (1955-1951)، برای مقابله با هیتلر بوده است.  چرچیل که پس از زیر پاگذاشته شدن توافق نامه مونیخ و حمله آلمان نازی به بلژیک، هلند و فرانسه به سمت نخست وزیری انگلستان برگزیده شد، با اصرار رهبران حزب محافظه کار (نویل چمبرلن، ادوارد وود) برای مذاکره با هیتلر مواجه شد. چمبرلن و وود بر این باور بودند که تنها چیزی که می تواند جلوی هیتلر را بگیرد گفت و گو، گفت وگو و گفت وگو است. بر همین اساس، اصرار داشتند که از طریق ایتالیا (موسولینی) مذاکرات صلح با هیتلر پیگیری شود. پاسخ چرچیل به این اصرار، کوتاه و گویا بود: «فقط وقتی با هیتلر مذاکره می کنم که یک حمله شکست خورده به انگلستان داشته باشد». دلیل اتخاذ این استراتژی نیز مشخص بود؛ هیتلر به مذاکره یا گفت وگوی استراتژیک که در اصطلاح از آن به عنوان «چانه زنی بزرگ» نیز یاد می شود، پایبند نبود. مذاکره بدین معناست که مسائل مهم و کلان مورد بحث یا اختلاف دو کشور یا بازیگران اصلی، به طور هم زمان روی میز گذاشته و روی آنها توافق هایی شود. سیدحسن نصرالله تعبیر جالبی درباره برخی مذاکرات دارد… 
 او در مصاحبه ای که در سال 95 با شبکه المیادین داشت، گفته بود: «ایالات متحده آمریکا و هم پیمانانش می خواهند آنچه را با جنگ به دست نیاوردند، بدون جنگ به دست بیاورند!». این نوع مذاکره همان است که چرچیل از انجام آن با هیتلر بر حذر بود. شاید بتوان شرایط فعلی ایران و آمریکا را نیز این چنین تفسیر کرد. زمانی که ترامپ عهدشکنی کرده است و از توافق نامه برجام خارج شده است، آیا مذاکره با او تامین کننده منافع ملی کشور و مصالح مردم است؟
شاید مفید باشد در اینجا اشاره داشته باشیم که آن سیاست خارجی چرچیل با یک سیاست مشخص داخلی تکمیل می شد؛ هرکس کار خودش را انجام دهد. چرچیل در نطق تاریخی خود در مجلس عوام انگلستان در تاریخ چهارم ژوئن 1940 می گوید: «اگر همه ما وظایف خود را به  درستی انجام دهیم و هیچ تدبیری مورد بی توجهی و فراموشی واقع نشود و بهترین تدابیر و ترتیبات لازم اتخاذ شود، آن گاه موفق خواهیم شد که از سرزمین خود دفاع کنیم». نقل است که وقتی راننده چرچیل مسیر کوتاه اما ورود ممنوع را برای رسیدن سریع تر به جلسه ای مهم انتخاب کرد، افسر راهنمایی  ورانندگی با تاکید بر اینکه «هم ماشین و هم نخست وزیر و هم من وظیفه ام را خوب می شناسیم» در حین بمباران ماشین نخست وزیر را جریمه می کند تا چرچیل با اطمینان بگوید: «جنگ را می بریم، چون قانون حاکم است و خیابان های لندن با وجود بمباران سنگین دشمن با قانون اداره می شود». در واقع از دیدگاه این سیاست مدار برجسته تاریخ، آرامش، برقراری قانون و جاری بودن نظم مهم ترین عامل پیروزی کشوری در زمان جنگ است. 
همین جا و در چارچوب ضرورت اتخاذ تدابیر مناسب باید به یک نکته مهم نیز اشاره شود. معمولا تحریم ها با محدودکردن فعالیت های عادی بازار، انگیزه هایی قوی برای اعمال فسادانگیز و مجرمانه فراهم می کنند؛ همان طور که پیتر آندریاس (2005) نشان داده است که تحریم های تجاری باعث ایجاد جرائم سازمان یافته و شبکه های قاچاق بین المللی می شوند. تحریم ها نه تنها موجب تضعیف شدن حاکمیت قانون در کشور هدف می شوند، بلکه سازمان های نظارت و حاکمیت قانون را در کشورهای هم مرزی نیز تضعیف می کنند. با این وصف و با عنایت به نکته بالا باید متذکر شد که شرط موفقیت کشور در دوران سختی و محدودیت های اقتصادی، برقراری آرامش درونی در کشور، پایبندی به قواعد اجتماعی و ارتقای اعتماد اجتماعی بین مردم و دولتمردان است. 
ذکر تجربه تاریخی وینستون چرچیل در مواجهه با هیتلر نه با نیت تجویز الگوی حکومت داری چرچیل برای ایران امروز، بلکه با این هدف است که نشان داده شود در شرایط بحران و سختی و جنگ، مسیری که ملت ها را به پیروزی می رساند، تقویت انسجام درونی و مقابله متحدانه و مدبرانه با دشمن عهدشکن است. ایرانیان نیز این تجربه را دارند؛ وقتی همه با هم بودیم از جنگ تحمیل شده از سوی صدام پیروز بیرون آمدیم.
                