شنبه ۲۰ مرداد ۱۳۹۷
-----------------------------------------
یادداشت
-----------------------------------------
رژیم حقوقی دریاچه مازندران در لبه پرتگاه
-----------------------------------------

                    ساعت 19:40 چهارشنبه 17مرداد 1395 در برنامه «روی خط خبر» شبکه خبر سیمای جمهوری اسلامی ایران مصاحبه ای با رئیس دبیرخانه دریای خزر درباره «کنوانسیون رژیم حقوقی دریای خزر» به عمل آمد.ایشان اعلام کردند این کنوانسیون نهایی شده است و در اجلاس سران کشورهای ساحلی دریای خزر که هفته آینده در کشور قزاقستان برگزار خواهد شد، به امضای روسای جمهور پنج کشور ساحلی خواهد رسید. این جانب که حدود 30 سال در زمینه رژیم حقوقی دریاچه مازندران کار کرده و زمانی از طرف مقامات عالیه کشور نیز دراین باره ماموریت داشته ام، در نهایت ناباوری و بهت زدگی این سوال از ذهنم گذشت که کدام کنوانسیون؟! آیا ملت قهرمان و مسلمان ایران نباید قبل از اتخاذ تصمیم نهایی، از مفاد این کنوانسیون که به منافع ملی، حیات اقتصادی، تمامیت ارضی و حتی سرنوشت ما مربوط می شود، مطلع شوند؟ سراسیمه به هر دری زدم تا بالاخره به نسخه ای غیررسمی از آن دست یافتم. این کنوانسیون علاوه بر ابهامات عدیده، مغایر با حقوق جمهوری اسلامی ایران است، زیرا به موجب قراردادهای 1921 و 1940 منعقد شده بین ایران و اتحاد جماهیر شوروی سوسیالیستی و مکاتبات و ضمائم آنها، دریاچه مازندران رژیم حقوقی مدون و مشخصی داشته است و جمهوری اسلامی ایران با حقوق مساوی، مشترک و مشاع در همه منابع و حقوق متصوره اعم از سطح دریاچه، منابع آبی، بستر و زیربستر آن 50 درصد ذی حق و سهیم است (البته با احترام به حق انحصاری ماهیگیری در 10 مایل ساحلی) و اگر به هر مقدار کمتر از آن رضایت دهیم به همان نسبت حقوق مسلم خود را از دست داده ایم. ریاست دبیرخانه دریای خزر در مصاحبه خود بارها گفته اند بحث تحدید حدود و خطوط مبدا به بعد موکول شده و ممکن است تصویب آن 50 سال طول بکشد و در ماده یک کنوانسیون تصریح شده است که «روش تعیین خطوط مبدا مستقیم توسط موافقت نامه جداگانه بین همه طرف ها معین می گردد».نتیجه اینکه:اولا، این کنوانسیون حقوق مساوی، مشترک و مشاع ما را از بین می برد.ثانیا، تحدید حدود عملا انجام شده است زیرا تقسیم پهنه آبی دریاچه به آب های داخلی، آب های سرزمینی (به عرض 15 مایل دریایی از خطوط مبدا) و منطقه ماهیگیری (به عرض 10 مایل دریایی) عملا به تقسیم دریاچه می انجامد و در بند یک ماده هشت کنوانسیون تصریح شده است: «تحدید حدود بستر و زیربستر دریای خزر به مناطق بر حسب توافق کشورهای با ساحل مجاور و مقابل با درنظرگرفتن اصول و موازین عموما شناخته شده حقوق بین الملل به منظور اعمال حقوق حاکمه آنان در بهره برداری از منابع زیربستر و سایر فعالیت های اقتصادی قانونی مرتبط با توسعه منابع بستر و زیربستر انجام خواهد گرفت».ثالثا، نکته مهم اینکه اگر تعیین خطوط مبدا به بعد موکول شده است عرض آب های سرزمینی که 15 مایل دریایی از خطوط مبدا تعیین شده چگونه به دست خواهد آمد؟رابعا، به نظر می رسد با توجه به اینکه فرمودند تحدید حدود و خطوط مبدا ممکن است 50 سال به طول انجامد، بیش از آن چیزی که در این کنوانسیون دیده شده است چیز دیگری نصیب ما نخواهد شد و با عنایت به معلوم نبودن خط مبدا معلوم نیست 15 مایل دریایی را از کجا محاسبه خواهند کرد.ریاست دبیرخانه دریای خزر گفته اند که در کنوانسیون مورد بحث همه نکات مثبت قراردادهای 1921 و 1940 را گرفته و نکات منفی آن را رها کرده اند؛ ای کاش به بعضی از نکات مثبت برگرفته و نکات منفی رهاشده اشاره می کردند.از طرف ملت قهرمان و مسلمان ایران که در طول هشت سال دفاع مقدس جان عزیز را بر کف گذاشته با نثار خون بهترین عزیزان خود از وجب به وجب خاک پاک جمهوری اسلامی ایران در مقابل دشمنان مزدور و متجاوز دفاع کرده اند، استدعا و التماس می کنیم «دست نگهدارید». از قضاوت تاریخ نسل های آینده بترسید و این کنوانسیون را رسما منتشر کنید و اجازه دهید که فرزندان برومند عاشق وطن و حقوق دانان و صاحب نظران روی آن کار کارشناسی کرده و نتیجه را به استحضار ملت شریف ایران برسانند. همچنین از مجلس شورای اسلامی استدعا می شود برابر اصل هفتادوهفتم قانون اساسی که مقرر می دارد: «عهدنامه ها، مقاوله نامه ها، قراردادها و موافقت نامه های بین المللی باید به تصویب مجلس شورای اسلامی برسد» و اصل هفتادوهشتم مبنی بر اینکه: «هر گونه تغییر در خطوط مرزی ممنوع است مگر اصلاحات جزئی با رعایت مصالح کشور به شرط اینکه یک طرفه نباشد و به استقلال و تمامیت ارضی کشور لطمه نزند و به تصویب چهارپنجم مجموع نمایندگان مجلس شورای اسلامی برسد» رسالت تاریخی و قانونی خود را به انجام برسانند.برای مقایسه رژیم حقوقی موجود با کنوانسیونی که قرار است تا چندساعت دیگر به امضا برسد، رژیم حقوقی دریاچه مازندران را در سه بخش 1- قبل از اتحاد جماهیر شوروی 2- در زمان اتحاد جماهیر شوروی و 3- بعد از فروپاشی شوروی بررسی می کنیم:بخش اول؛ رژیم حقوقی دریاچه مازندران قبل از به وجودآمدن اتحاد جماهیر شوروی:سوابق تاریخی نشان می دهد که دریاچه مازندران یا «دریای کاسپین» از عهد باستان به ایرانیان تعلق داشته و نام «کاسپین» از نام قوم آریایی کاسپی گرفته شده و پس از تثبیت قلمرو حاکمیت دولت های ایران و روس تا امتداد سواحل آن همواره بین دو کشور مشترک بوده است.قدیمی ترین قراردادی که بین ایران و روسیه منعقد شده و به مسائل دریای مازندران اشاره دارد، مربوط است به سال 1732 میلادی که مقرر می دارد: «چنانچه کشتی تجاری متعلق به اتباع روسیه در دریای مازندران آسیب دیده و بیم آن برود که خساراتی به اموال آن وارد شود، از دولت ایران انتظار می رود امکانات خود را به کار گیرد تا اموال آن مورد دستبرد قرار نگیرد و در حد امکان برای نجات کشتی کمک کند» و همچنین از ایران خواسته شده که اجازه توقف کشتی های تجاری روسی در بنادر خود را جهت تخلیه کالا و بارگیری صادر کند. این قرارداد گویای استیلا و هژمونی آن روز نیروی دریایی ایران در دریای کاسپین بوده که روس ها را ناگزیر از استمداد از ایران کرده است. نکته بسیار مهم اینکه حتی در قرارداد ترکمانچای جز محدودکردن حاکمیت ایران در استفاده از کشتی های جنگی، محدودیت دیگری برای ایران در بهره برداری از دریاچه مازندران وجود نداشته، به عبارت دیگر می توان گفت در بهترین شرایط و اوج اقتدار افشاریه و در بدترین شرایط؛ یعنی در زمان قرارداد ترکمانچای خللی در اصل بهره برداری مشترک دو دولت از این دریاچه ایجاد نشده است و از دیگر معاهدات منعقده بین ایران و روسیه در سده 18 میلادی، حقوق مساوی و مشترک به صراحت مستفاد می شود.بخش دوم؛ رژیم حقوقی دریاچه مازندران در زمان اتحاد جماهیر شوروی:با روی کارآمدن جمهوری سوسیالیستی در روسیه، معاهدات قبلی که ناقض حاکمیت نیروهای نظامی ایران در دریاچه مازندران بود فسخ و حاکمیت کامل ایران بار دیگر اعاده شد. عمده معاهدات میان دو کشور در سده 20 میلادی معاهدات 1921 و 1940 است.به موجب قسمتی از فصل اول عهدنامه مودت 1921، دولت شوروی تمام معاهدات و قراردادهایی را که دولت روسیه با ایران منعقد کرده و حقوق ملت ایران را تضییع نموده ملغی و از درجه اعتبار ساقط اعلان می نماید.به موجب قسمتی از فصل سوم عهدنامه، طرفین معظمتین متعاهدتین با حقوق مساوی از رودخانه اترک و سایر رودخانه ها و آب های سرحدی بهره مند خواهند شد.به موجب فصل یازدهم، عهدنامه ترکمانچای را که حق داشتن بحریه را در بحر خزر از ایران سلب کرده، از درجه اعتبار ساقط دانسته، طرفین رضایت می دهند که از زمان امضای این معاهده هر دو بالسویه حق کشتی رانی آزاد در زیر بیرق های خود در بحر خزر را داشته باشند.عهدنامه 1921 به طور آشکار بر «حقوق مساوی» طرفین تاکید کرده است. بعضی از نویسندگان مرقوم فرموده اند که عهدنامه 1921 بر حقوق مساوی طرفین با تصریح بر امر کشتی رانی تاکید کرده، حال آنکه این تصریح منحصر به کشتی رانی نیست، بلکه هرکجا که قبلا حقوقی از ایران تضییع شده عهدنامه صراحتا به حقوق مساوی تاکید کرده است.کمااینکه در فصل دوازدهم با دقتی خاص تصریح شده علاوه بر آنچه در فصول 9 و 10 ذکر شده، سایر امتیازات که دولت سابق تزاری عنفا برای خود و اتباع خود از دولت ایران گرفته بود از درجه اعتبار ساقط می شود.در تاریخ پنجم فروردین ماه 1319 هجری شمسی مطابق با 25 مارس 1940 قرارداد دیگری با نام قرارداد بازرگانی و بحرپیمایی بین ایران و اتحاد جماهیر شوروی سوسیالیستی در تهران به امضا رسید. این قرارداد نیز بر اساس «اصل تساوی حقوق» در مورد حضور مشترک و با حقوق مساوی در دریاچه مازندران منعقد شده است.مواد 12 و 13 قرارداد 1940 بر حق کشتی رانی آزاد برای طرفین در کلیه دریاچه تاکید کرده و تصریح شده با کشتی های هر یک از طرفین در بنادر طرف دیگر از هر حیث مانند کشتی های خودی رفتار می شود.اصل «برابری رفتار» و «شرایط یکسان» در تمامی زمینه ها اعم از تردد کشتی ها، پذیرش در بنادر، اخذ عوارض، حق کابوتاژ و بهره مندی از مزایای دیگر برای کشتی های طرفین رعایت شده است.از لحاظ ماهیگیری صرف نظر از یک نوار ده مایلی ساحلی که به طور انحصاری (فقط از لحاظ ماهیگیری) به کشور ساحلی تعلق دارد، صید ماهی در سرتاسر بقیه دریاچه برای هر دو کشور آزاد است.لازم به یادآوری است که در زمان انعقاد عهدنامه های مورد بحث نمونه های بارز حقوق متصوره در دریاچه، کشتی رانی و ماهیگیری بوده و هنوز منابع و ذخایر متنوع دیگر به ویژه نفت و گاز کشف نشده بوده است.علاوه بر قراردادهای مذکور، در مکاتبات معموله بین دو کشور همواره به حقوق مشترک و مساوی طرفین در تمامی زمینه ها تصریح شده است. از جمله در قسمتی از مراسله شماره 1787 مورخ 26 ایون 1919 کمیسر ملی امور خارجه روسیه به رئیس الوزرای ایران است.سند مهم دیگر اینکه در بند 2 مراسله کمیسر ملی امور خارجه اتحاد جماهیر شوروی که درخصوص تسلیم بندر انزلی در تاریخ اول اکتبر 1927 مکاتبه شده و به صراحت دریاچه مازندران را «منفعت مشترک انحصاری ایران و شوروی» می داند.سند دیگر پاسخ سفیر کبیر اتحاد جماهیر شوروی به تاریخ 25 مارس 1940 درخصوص مکاتبات معموله در مورد فصل هفتم عهدنامه مودت 1921 که از این سند این نتیجه حاصل می شود که دریاچه مازندران «دریای ایران و شوروی» است.بخش سوم رژیم حقوقی دریاچه مازندران بعد از فروپاشی شوروی:آیا فروپاشی اتحاد جماهیر شوروی می تواند حقوق حقه جمهوری اسلامی ایران را در دریاچه مازندران تضییع کند؟بعد از فروپاشی 1991، لزوم پایبندی جمهوری های جدید قائم مقام اتحاد جماهیر شوروی به مفاد قراردادهای 1921 و 1940 و احترام به رژیم حقوقی موجود نه تنها ناشی از اصول حقوق بین الملل عمومی است، بلکه رسما نیز توسط آنها در بیانیه آلماتی مورخ 21 دسامبر 1991 مورد تایید قرار گرفته و کلیه دولت های مستقل مشترک المنافع اجرای تعهدات ناشی از قراردادهای شوروی سابق را تضمین کرده اند و مستندا به سند شماره 475/49/A مورخ پنج اکتبر 1994 و نظریه رسمی فدراسیون روسیه به عنوان جانشین شوروی سابق، جمهوری های جدید ساحلی دریاچه مازندران نیز باید معاهدات 1921 و 1940 را بپذیرند. اصل «تغییر فاحش اوضاع و احوال» شامل قراردادهای مرزی از جمله آب های مشترک نمی شود و از طرفی آثار این اصل مربوط به منطقه قبلی آنهاست؛ نه کشورهای همسایه. به عبارت دیگر ما ترک مورث بین ورثه تقسیم می شود، نه اموال همسایه.نظام حقوقی مشترک، درباره دریاچه های مشترک از سوی کشورها پذیرفته شده و آرای صادره از دیوان بین المللی دادگستری نیز آن را تایید کرده است.دیوان بین المللی دادگستری در رایی که در سال 1973 میلادی صادر کرده، اعلام کرده که اصل تغییر فاحش اوضاع و احوال شامل مواردی می شود که موجودیت یا توسعه حیاتی یکی از طرف های معاهده را به مخاطره افکند. معاهدات 1921 و 1940 هیچ گاه موجودیت یا توسعه حیاتی طرفین معاهده را به مخاطره نینداخته است.موارد بحث شده در واقع اقتباسی از کنوانسیون 1969 وین درباره حقوق معاهدات است که به صراحت ابراز داشته عطف به ما سبق نمی شود؛ بنابراین با درنظرگرفتن همه ضوابط و شرایط کنوانسیون 1969 و حقوق بین الملل عرفی معاهدات 1921 و 1940 معاهداتی سالم و معتبر به شمار می آیند.جمهوری اسلامی ایران در فروپاشی اتحاد جماهیر شوروی چه نقشی داشته که باید طبق اصل «تغییر فاحش اوضاع و احوال» حق مسلم ما از یک دوم به یک پنجم تقلیل یابد. پاسخ ما به کسانی که سعی کرده اند یک امر مختومه متروکه را مجددا مطرح کرده و خط موهوم و فرضی آستارا – خلیج حسین قلی را به عنوان مرز آبی ایران و اتحاد جماهیر شوروی سابق معرفی کنند، این است که: این خط فرضی طبق موافقت نامه هوایی 1964 میان دو کشور صرفا برای تعیین «محدوده منطقه اطلاعات پرواز» (flight information region) به کار رفته و حتی به مسئله پرواز بر فراز دریاچه مازندران نیز اشاره ای نکرده است.پیشنهادها:1- تاکید بر اصل «تساوی حقوق در همه زمینه ها» طبق قراردادهای موجود.2- پافشاری روی 50 درصد حقوق مشترک، مساوی و مشاع.3- موافقت نکردن با افزایش عرض منطقه انحصاری 10 مایلی موجود.4- تاکید بر اینکه حقوق انحصاری نوار 10 مایلی ساحلی فقط مربوط است به ماهیگیری و نه غیر از آن.5- خودداری از به کاربردن عبارت «تعیین رژیم حقوقی دریاچه مازندران» و استفاده از عباراتی مانند «تکمیل رژیم حقوقی» یا «تحکیم رژیم حقوقی».6- اقدام لازم در راستای احقاق حق و دریافت سهم جمهوری اسلامی ایران از برداشت های یک طرفه اتحاد جماهیر شوروی سابق و کشورهای جدید از منابع انرژی دریاچه مازندران.7- سعی در تشکیل یک نهاد منطقه ای برای همکاری، هماهنگی، سیاست گذاری و بهره برداری مشاع و مشترک از منابع دریاچه مازندران به نسبت 50 درصد برای جمهوری اسلامی ایران و 50 درصد برای جمهوری های قائم مقام شوروی سابق.8- مخالفت جدی با احداث خط لوله از بستر دریاچه به دلایل زیست محیطی.9- تلاش در راستای تعیین مسئولیت کشورهای ساحلی در قبال خسارات واردشده به محیط زیست.10- تلاش در راستای غیرنظامی کردن دریاچه.11- تلاش در راستای جلوگیری از تردد کشتی های بیگانه به استناد ماده 13 قرارداد 1940.12- ترسیم تمام دریاچه مازندران به طور کامل جزء نقشه جمهوری اسلامی ایران، در کتاب های درسی و نقشه های رسمی.
                