چهار‌شنبه ۳ بهمن ۱۳۹۷
-----------------------------------------
یادداشت
-----------------------------------------
هیدروکرات ها و حفاظت محیط زیست
-----------------------------------------

                    سال هاست هیدروکرات ها (آب فن سالاران) که در بدنه دولت های مختلف جا خوش کرده اند، به عنوان مغزافزارهای حکمرانی سیاسی و فنی کشور تصمیمات کلیدی مدیریت آب را به عهده دارند. در این نگاه، راه حل های مهندسی و فناورانه پاسخ مسائل آب هستند و حساسیت به محیط زیست سدی در برابر پیشرفت و توسعه است. هر چند به نظر می آید این مواضع  تا حدی تعدیل شده است؛ ولی عملا تغییری در نتایج سیاست ها حاصل نشده و فقط در راستای تعویق حل بحران آب و نه مدیریت آن، کار کرده است. حال که دیگر رودخانه ای باقی نمانده است که ابرپروژ ه های سدسازی بر آن بنا شود و روش های توهم آمیز مدیریت خشک سالی نظیر مقابله پلیسی با حفر چاه های غیرمجاز هم گره مسئله آب را باز نکرده است، استان های مرکزی و شرقی کشور در گرفتن مجوز و اعتبار برای استحصال و انتقال آب شیرین از دریا های شمال و جنوب کشور با هزینه های نجومی (پروژه هایی با مبالغ اجرائی بین 10 هزار تا 70 هزار میلیارد تومان) برای هزاران کیلومتر لوله گذاری مسابقه می دهند. پروژه های ژول ورنی استخراج آب از ژرفای چند کیلومتری عمق زمین با پشتوانه موسسات پژوهشی کشور، به پیش می روند. این پروژه(ها) با استدلال علمی اینکه مانع خروج آب هایی از کشور می شود که از هیمالیا و از اعماق زمین از زیر پای ما فرار می کنند، کلید خورده است و در شبکه های اجتماعی به عنوان اینکه ایران به روش های استخراج آب دست یافته که تا 175 سال دیگر منبع مطمئن آب را در اختیار می گذارد، دست به دست می شود. در این اثنا سخنان رئیس جمهور روحانی در جلسه هیئت دولت (21/9/97) و سخنرانی دیگری در زمینه بارش، یکی، دو نشانه قبلی را که حاکی از توجه دولت ایشان به محیط زیست و اجتماعات پیرامونی بدنه های آبی بود، از ذهن ها پاک کرد: «ایران هیچ مشکل آب ندارد بلکه مشکل تلاش و برنامه ریزی دارد؛ در جنوب و شمال آب داریم؛… تمام کشورهای حاشیه جنوبی خلیج فارس از این آب استفاده می کنند و ما استفاده نمی کنیم». حال که واکنش های احساسی به این سخنان کمی فروکش کرده است، می توان آن را بررسی کرد. ایران «مشکل کم آبی» ندارد ولی با «کمیابی» آب روبه رو است. «کمیابی» آب با «کم آبی» متفاوت است. پدیده کمیابی آب دائمی و بشرساخت است، در حالی که کم آبی طبیعی است. آب به عنوان یک منبع محدود که مقدار آن در کره زمین ثابت است، یک منبع «کمیاب» به حساب می آید ولی لزوما مناطق مختلف این کره خاکی کم آب نیستند. کمیابی یا کمبود آب اختلاف عرضه و تقاضا در یک حیطه مشخص است که به مسابقه برداشت و دسترسی به آب ختم می شود. کمیابی آب ارتباطی با تراز و ذخیره منابع آب ندارد، بلکه خود را در کمبود دسترسی و برداشت آب، نا کارآمدی ساختارها و کمبود دسترسی به خدمات به علت «بی دولتی» نشان می دهد. مسائل مرتبط با کمبود، دینامیک هستند و در زمان و مکان به سرعت تغییر می کنند؛ بنابراین راه حل هایی که در پیچ و خم بوروکراسی گیر کرده اند، همواره از این مسائل عقب هستند. سوای ماهیت مسئله کمیابی آب، آنچه موضوع را وخیم تر کرده است، نه توجه به ماهیت علمی آن بلکه فراموشی خطاهای ویرانگر گذشته در ارتباط با آن است؛ بی توجهی به حق محیط زیست و به تبع آن حق نسل آینده. سرنوشت دریاچه ارومیه در برابر دیدگان ما خودنمایی می کند. چه رویکردی دریاچه ارومیه را به خشکی رساند؟ آیا رئیس جمهور روحانی یا مشاورانی که به ایشان آدرس داده اند، همچنان با بیان این سخنان به دنبال راه حل های میان بری هستند که شکست آنها محرز است: «درحالی که دیگران در حال بهره گیری از آب دریای خزر هستند اما ما معطل مانده ایم و تماشا می کنیم. کشورهای همسایه در دریای خزر این همه آلودگی درست می کنند؛ به گونه ای که در ساحل خزر در مازندران، گیلان و گلستان لایه نفتی روی آب بسته شده است و ما استفاده مشروع مان از این دریا را به بهانه های بسیار جزئی که نادرست و ناصحیح است، انجام نمی دهیم». اگر تصور شود طرح های انتقال آب از دریاهای جنوب و شمال و آب ژرف مسئله کمیابی آب را برطرف خواهد کرد، نگارنده، «بهلول»وار هزینه های نجومی اجرا و بهره برداری، زمان بندی های غیرواقعی اجرای این طرح ها و مسائل اجتماعی و زیست محیطی این پروژه ها را هم کنار می گذارد، اما برای پاسخ به سوالات زیر تقلا می کند تا بعد از چند سال به نداشتن «تلاش و برنامه ریزی» متهم نشویم؛ آیا روش های دیگرحل مسئله نظیر مدیریت تقاضا در مقصد، حتی در حد یک گزینه مطرح و ارزیابی شده است؟ نتیجه چه بوده است؟ کدام سیاست کلی برای قواعد برداشت و دسترسی به این منابع جدید تدوین شده است؟ برای چه مدت، چه مقدار و با چه ترکیبی قرار است آب خزر و خلیج فارس و دریای مکران به مقاصد مختلف در چندهزار کیلومتر آن طرف تر منتقل شود؟ منبع بعدی و جایگزین چیست؟ آیا سد دوستی راه حل آب مشهد در ابتدای هزاره فعلی نبود؟مگر انتقال آب از زاینده رود به یزد راه حل توسعه و گلستان شدن استان یزد نبود؟ هنوز مدت زیادی از بیست وپنجمین بار شکستن خط لوله انتقال آب زاینده رود به یزد که از مرکز ایران می گذرد، نگذشته است. آیا تامین امنیت خط انتقال فرضی می خواهد به همان روش های شکست خورده قبلی صورت گیرد؟ فکری برای ایجاد ارزش جایگزین شده است؟ منابع مشترک به محض اینکه تخصیص داده شدند، وارد مسابقه برداشت و دسترسی می شوند، کدام قانون و مصوبه قرار است تضادهای آینده داخلی و بین المللی آن را مدیریت و حل وفصل کند؟ چه تضمینی وجود دارد که با اجرای پروژه های انتقال آب (منظور همه کشورهای حاشیه این دریاست)، زمانی خزر نیز خشک نشود؟ آیا اصلا خشک بودن خزر مهم است؟ نکته آخر و نه کمترین موضوع اشاره صریح رئیس جمهور به مقالاتی است که نوشته می شوند تا «سد» توسعه «ما» شوند: «ما گاهی گرفتار یک سری مقاله شدیم و رفتیم پشت سر آن مقاله ها و ملت خودمان را به دردسر انداختیم؛ مگر آنها [خارجی ها] این مسئله و بحث های مربوط به گازهای گلخانه ای را که می گویند، خودشان مراعات می کنند». این نگاه به محیط زیست، به نشناختن ماهیت مسئله برمی گردد. قبل از بیان دیدگاه علم غیردینی از دیدگاه قرآن به آن می نگریم. باری تعالی در قرآن در سوره هود آیه 61 (هو انشاکم من الارض و استعمرکم فیها) می فرماید که انسان را از زمین آفریده و او را به آبادانی زمین گماشته است. در کلام خدا نگاه انسان به زمین باید شبیه نگاه فرزند به مادر باشد. «انشا» به معنای ایجاد و تربیت است بنابراین انسان از زمین آفریده شده و با آن رشد و تربیت یافته است. قرآن دعوت به توسعه و آبادانی می کند اما پیش از آن متذکر نگاه مادرانه به زمین و حساسیت در حفاظت از آن می شود. 
از دیدگاه علمی مسائل فعلی آب و محیط زیست ایران درهم تنیده هستند. دانش بشر درباره آنها ناقص یا متناقض است به همین دلیل تعداد افراد و نظرات درگیر بسیار متنوع، بار اقتصادی مصائب و راه حل های آنها به طور حیرت آوری بزرگ و ماهیتا به دیگر چالش ها و مسائل گره خورده اند. وقتی به یک مسئله شرور برمی خوریم، نباید دنبال راه حل درست یا غلط باشیم! بلکه راه حل ها از نوع بهتر یا بدتر هستند. نادیده گرفتن محیط زیست یا انکار آن برای آینده کشور به همان اندازه خطرناک است که کم توجهی یا انکار لزوم توجه عمیق به امنیت ملی. پس مشکل کجاست که امنیت ملی و حفاظت از محیط زیست ظاهرا در تقابل با هم قرار گرفته اند و حرف یکدیگر را برنمی تابند؟ رهیافت پاسخ به این سوال در قدم اول حوزه ادبیاتی طرفین (با فرض قبول جایگاه از طرف یکی برای دیگری است) باید توسعه یابد تا زبان مشترکی پیدا شود. بدون به وجودآمدن زبان مشترک واگرایی حوزه محیط زیست و آب کشور و حوزه امنیت بیشتر و بیشتر خواهد شد. در این رابطه توجه به یک مفهوم علمی شاید به هم گرایی بیشتر بینجامد، توجه به مفهوم علمی ریسک. ریسک برخلاف آنچه تصور می شود به معنای خطرپذیری صرف نیست بلکه ربط احتمال وقوع یک پدیده و میزان خسارت ناشی از آن است. بنابراین هر دو عامل در ریسک موثرند؛ احتمال وقوع و میزان خسارت. 
زمانی که فعالیتی در جهت حفاظت از محیط زیست صورت گرفته و در مقابل یک پروژه مثلا تامین و انتقال آب قرار می گیرد، درصدد جلوگیری از وقوع خسارتی است که میزان خسارت (در صورت وقوع) بالاست ولی احتمال وقوع آن کم؛ این یعنی ریسک بالا. همین فرضیه می تواند به حوزه امنیت تسری یابد که ریسک فعالیت های مرتبط را تبیین می کند. تشریح این موضوع مجال دیگری می طلبد.
و کلام آخر: مسئله آب همچون شمشیری که به موی اسب متصل است، بالای سر این دولت و دولت های بعدی قرار دارد و این شمشیر فرو می افتد اگر به مسائل آب با راه حل های کوتاه مدت، میان بر و سیاه و سفید بنگریم. جناب رئیس جمهور، مدیریت آب ایران اگر جای هزار خطا داشت، همه آن هزار خطا در نیم قرن اخیر اتفاق افتاده است، جایی برای خطای هزارویکم وجود ندارد. مدیریت آب و محیط زیست و کشاورزی باید به جای روی آوردن به پاک کردن صورت مسائل و تاکید بر دولتی کردن تصمیمات، به نقش اصلی دولت یعنی تسهیلگری بازگردد و تصمیات اجرائی را با همراهی عملی شوراهای محلی و نمایندگان جوامع اتخاذ کند. مشارکت واقعی در حکمرانی آب و سپردن حل مسائل به دست صنوف و سمن ها راه حل پایدار مسائل آب و محیط زیست است. این منش حکمرانی سیاست مداران را از انکار بدیهیات علمی دور می کند و به جای آن آنها را به سمت بررسی سختگیرانه فرضیه ها و طرح ها، ارزیابی ریسک و احتمال بالارفتن هزینه ها سوق می دهد. روشی که شفافیت و نظارت عمومی را ارتقا می دهد و به کنارگذاشتن پروژه های بالقوه مخرب خواهد انجامید.
                