سه‌شنبه ۲۳ مرداد ۱۳۹۷
-----------------------------------------
یادداشت
-----------------------------------------
بار دیگر دریای خزر
-----------------------------------------

                    مطرح شدن دوباره تنظیم رژیم حقوقی دریای خزر بار دیگر بحث هایی را دراین باره برانگیخته است. در صفحه اول روزنامه «شرق» شنبه 20 مرداد 1397، دو یادداشت از دو استاد ارجمند آمده بود که نگارنده را با توجه به پیشینه دیپلماتیک خود به اظهارنظر صریح دراین باره واداشت، هرچند می داند که احساسات بیشتر ایرانیان بیش ازحد ناسیونالیست را جریحه دار می کند. آقای عباس ملکی که پیشینه پژوهشی طولانی ای دراین باره دارند، به درستی نام دریا و خزر را به کار برده اند. البته گذاشتن اسامی ایرانی مانند استرآباد، مازندران و گیلان که گهگاه نامی هم از آنها آمده است، برای احساسات ناسونالیستی خاصیت تخدیری بیشتری دارد، اما باید توجه داشت که ساحل نشینان دریا ها را بیشتر به نام اقوام آن سوی آب می نامیدند. در ایران باستان می دانستند که در آن سو خزر ها زندگی می کردند و بار ها طعم یورش های دریایی و تاراج های آنها را چشیده بودند. در آن سو هم دریا را به نام اقوام ایرانی کاس و کاسپین می شناختند و دیگران در زبان هایشان هنوز هم آن را به همین نام، دریای کاسپین یا بحرالقزوین می نامند. درباره خلیج فارس هم اتفاقا عرب های دریانورد بودند که ساحل مقابل خود را که دارای بندر و تجارت و ثروت بود، بحر یا خلیج فارس نامیدند و یونانی ها و دیگران نیز به دلیل قرارداشتن بنادر تجاری در سواحل ایران آن را خلیج یا سینوس پارسی نامیدند. دوست ارجمند ما دکتر ملکی «مصالحه با همسایه شمالی را به مصلحت» دانسته اند، زیرا گویی «منابع نفتی آن چندان امیدبخش نیست»؛ ضمن اینکه نگارنده با نتیجه برآمده از یادداشت ایشان یعنی لزوم رسیدن به توافق واقعی طبق ضوابط بین المللی موافق است، با منطق ذکرشده موافق نیستم، زیرا حقوق ارضی با توجه به منافع ملی با توجه به واقعیات و مقتضیات زمان و جهان قابل ارزیابی است اما ملاک آن بودن یا نبودن منابع نفت و نظیر آن نیست. زمانی از من پرسیدند تو که خودت به حقوق 50درصدی ایران در آن دریا اعتقاد نداری، اگر وزیر خارجه بودی، چه می کردی؟ عرض کردم چنان از احساسات ناسونالیستی فراحقوقی ایرانیان بیمناکم که شخصا تصمیم نمی گرفتم، اما همان 25 سال پیش موضوع را با توافق به داوری یا به دادگاه لاهه واگذار می کردم تا به همان نتیجه مورد قبول خودم برسم و 25 سال برای ارتباط بهتر با همسایگان و بهره برداری مناسب جلوتر بودیم! احساسات میهن پرستانه استاد محترم سرتیپ سعید ملک زاده که حدود 25 سال پیش نیز مقاله ای دراین باره در همشهری نوشته بودند، در مقام سربازی قابل ستایش است، اما اکنون در مقام استادی می توانند به واقعیات استناد کنند. ایشان از «رژیم حقوقی دریاچه مازندران در لبه پرتگاه» گفته اند. نام نسبتا رایج مازندران با خصوصیت سربازی ایشان برازندگی دارد و خوب هم هست، منظور از دریاچه، گاردگرفتن در مقابل این ادعاست که از حقوق بین المللی دریا ها نام برده نشود.اما من به عظمت این دریاچه که همواره دریا نامیده می شود کاری ندارم، به اینکه قرارداد کشتی رانی 1940 برای طرفین مانند حقوق کشور ها در دریا های بین المللی ده مایل منطقه انحصاری در نظر گرفته است و آن را بیش ازبیش تابع حقوق بین المللی دریا ها قرار می دهد نیز کاری ندارم، اما چون در دعاوی ارضی به تعبیر و تفسیر نمی توان استناد کرد و فقط متن صریح و عین کلمات قابل استناد است؛ همین هم با توجه به کنوانسیون و قطع نامه های ضداستعمار به طرف مقابل حق می داد زیر بار این بی عدالتی نرود! همچنان که ایران در مذاکرات منجر به تنظیم قرارداد 1975 شط العرب به همین اصل استناد کرد. حال اگر قرار به افراز دریا باشد، روی کاغذ مشخص کنند چگونه می توان دریا را میان ایران و آنها نصف کرد. توضیح آنکه عبارت «متساویا حق کشتی رانی دارند» فقط به حق کشتی رانی مربوط می شود و به معنی مالکیت مساوی دریا نیست. افغانستان بی ساحل هم در دریا های آزاد متساویا حق کشتی رانی دارد. نگارنده تقسیم دریای خزر میان کشور های ساحلی براساس حقوق دریا ها را درست دانسته و زیاده خواهی بیش از آن را، گرچه احساسات میهن پرستانه ایرانی را برمی انگیزد، موجب تداوم خصومت بی حاصل زیان بخش می دانم.
                