پنج‌شنبه ۱۱ بهمن ۱۳۹۷
-----------------------------------------
type_unknown
-----------------------------------------
اختلاف سیا با ترامپ بر سر ایران
-----------------------------------------

                    گروه سیاست: سه شنبه (29 ژانویه) در نشست بررسی گزارش سالانه مقامات اطلاعاتی آمریکا، رئیس سازمان سیا و رئیس اطلاعات ملی آمریکا پایبندی ایران به برجام را تایید کردند. در این نشست جینا هسپل، رئیس سازمان اطلاعات مرکزی آمریکا (سیا) و دن کوتس، رئیس ستاد هماهنگی تشکیلات اطلاعاتی آمریکا که بر فعالیت های 16 نهاد اطلاعاتی این کشور نظارت می کند، به سناتورهای کنگره، گزارشی از تهدیدهای جهانی علیه امنیت آمریکا ارائه دادند. در این نشست، مقامات عالی اطلاعاتی به سوالات سناتورها درباره آنچه «چهار (تهدید) بزرگ»، یعنی روسیه، چین، کره شمالی و ایران خوانده شد، پاسخ دادند. یک روز بعد از این نشست، ترامپ نتوانست ساکت بماند، دست به توییت شد و مقامات اطلاعاتی دولت خود را تخطئه کرد. افرادی که ترامپ شماتت کرد، از سوی خود او برای تصدی سمت های عالی اطلاعاتی معرفی شده اند. این اولین باری نیست که ترامپ با نزدیکان خود بر سر ایران به مشکل برمی خورد. هنگامی که هنوز رئیس جمهور آمریکا فرمان خروج این کشور را از برجام امضا نکرده بود.. ..مسئولیت تمدید لغو تحریم های ایران را نیز عهده دار بود، تیم مشاوران و تیم سیاست خارجی اش در گزارش هایی، ایران را به تعهد هسته ای، پایبند اعلام کردند. این موضوع خشم ترامپ را در پی داشت، به نحوی که گزارش ابتدایی تغییر کرد و سویه های ضدایرانی آن تقویت شد. 
این بار اما جینا هسپل و دن کوتس در پاسخ به سوالات سناتورها نتوانستند به اندازه ای که لازم بود، تهدید ایران را جدی نشان دهند. هر دو از پایبندی ایران به برجام و نبود نشانه ای مبنی بر تلاش ایران برای دستیابی به سلاح هسته ای سخن گفتند. این دو مقام عالی اطلاعاتی اشاره کردند که در ایران مباحثی مطرح است که این کشور در آینده چه باید بکند. منتفع نشدن ایران از مزایای اقتصادی برجام، بحث فراتررفتن از محدودیت های این توافق را به وجود آورده است؛ به گزارش ایسنا در این نشست دن کوتس گفت: «در داخل ایران هم تندروها به مقابله و تحریک رقیبان میانه رو خود ادامه خواهند داد». جالب آنکه کوتس و هسپل سعی کردند دیگر «نگرانی هایی» را که از جانب ایران وجود دارد نیز برجسته کنند، از جمله این ادعا که ایران به طور مداوم در اروپا و خاورمیانه از تروریسم حمایت می کند. با این وجود موفق نشدند رضایت رئیس جمهور را به دست آورند. 
 ترامپ علیه مقامات خود
ترامپ باز هم در توییتر موفق شد همکاران خود را غافلگیر کند. او دیروز در حساب توییتر خود نوشت: «به نظر می رسد که کارکنان سازمان اطلاعات در مواجهه با تهدیدات ایران، بسیار ساده لوح و بی تفاوت هستند. آنها اشتباه می کنند! هنگامی که من به ریاست جمهوری رسیدم، ایران در خاورمیانه و فراتر از آن مشکلاتی ایجاد می کرد. از زمان پایان توافق وحشتناک هسته ای با ایران، آنها بسیار متفاوت شده اند، اما (هنوز هم) منبع بالقوه خطر و نزاع هستند. آنها موشک آزمایش می کنند (هفته گذشته) و حتی بیشتر و دارند به لبه نزدیک می شوند. اقتصاد آنها در حال حاضر در حال فروپاشی است، این تنها چیزی است که آنها را عقب نگه داشته. مراقب ایران باشید. شاید اطلاعاتی ها باید به مدرسه برگردند». 
 پاسخ ظریف
وزیر امور خارجه کشورمان نیز در واکنش به توییت رئیس جمهور آمریکا نوشت: «وقتی نهادهای اطلاعاتی خود دونالد ترامپ با آنچه او، جنگ طلبان دولت خودش و اسرائیلی ها می گوید، دچار تناقض می شوند او باید به اتحادیه اروپا، سازمان ملل و مقامات پیشین آمریکا گوش فرا دهد». ظریف در توییتر خود عکسی از جان بولتون مشاور امنیت ملی ترامپ و دن کوتز منتشر کرده که در آن مشاور امنیت ملی ترامپ ادعا کرده ایران هیچ گاه تصمیمی راهبردی برای کنارگذاشتن سلاح های هسته ای نگرفته است و در مقابل بولتون ادعا کرده که ایران هرگز انتخاب استراتژیکی برای کنارگذاشتن بمب اتم نکرده است. بولتون در دسته مشاوران و مقامات شدیدا ضدایرانی ترامپ قرار دارد. 
 گزارش هایی که زیر پای ترامپ را خالی می کنند
بعد از منتشرشدن بخش علنی جلسه سناتورهای کنگره با رئیس سازمان سیا و رئیس ستاد هماهنگی تشکیلات اطلاعاتی آمریکا، رسانه های آمریکایی اولین جایی بودند که تضاد گزارش های کارشناسان را با گفته های ترامپ برجسته کردند. برای نمونه «CNN» در گزارش محتوای مطرح شده در این نشست را از همین زوایه مورد توجه قرار داد. در این گزارش اظهارات ترامپ در هر موضوع کنار گزارش مقامات اطلاعاتی دولت او قرار داده شده. یکی از این موضوعات نیز ایران است. به نوشته CNN «عالی ترین مقامات اطلاعاتی دولت ترامپ سه شنبه این نکته را تلویحا به میان آوردند که بسیاری از اظهارنظرهای گسترده رئیس جمهور درباره امنیت ملی با ارزیابی های آنها در تناقض است».  روایت این گزارش این طور ادامه پیدا می کند که هنگامی که این مقامات در طول این نشست از سوی سناتورها درباره این مسئله که «فوری ترین تهدید های جهانی علیه آمریکا» چیست، به نظر می رسد دو مقام پیش گفته چندین ادعای پایه ای رئیس جمهور برای سیاست خارجی اش را نقض کردند. به نوشته این گزارش: «شکاف آشکار بین ترامپ و آژانس های اطلاعاتی او موضوع مداوم دو سال اخیر بوده است. اظهارات سه شنبه نشان داد که شکاف بین گفته های رئیس جمهور و اطلاعاتی که به او ارائه می شود، چقدر عمیق است». 
CNN در ادامه برخی از محورهای نشست سه شنبه را در مقابل گفته های ترامپ قرار داده تا ادعای خود را ثابت کند. در قسمت ایران، گفته های ترامپ ازاین قرار است: «هنگامی که رئیس جمهور در ماه می گذشته اعلام کرد که آمریکا از قرارداد هسته ای خارج خواهد شد، او چنین استدلال کرد که باقی ماندن در توافق سال 2015 باعث هدایت خاورمیانه به سوی رقابت های تسلیحات هسته ای خواهد شد». 
در ادامه گفته ترامپ آمده: «برای من روشن است که ما تحت ساختار متزلزل و رو به فرسایش توافق فعلی (برجام) نمی توانیم مانع دستیابی ایران به بمب هسته ای شویم». این را ترامپ قبل از خروج برجام و در اتاق دیپلماتیک کاخ سفید گفته بود؛ جایی که این قرارداد را «از اساس معیوب» خوانده بود. بالاخره ترامپ تصمیمی را که به درازا کشیده بود، اعلام کرد و از برجام خارج شد. تحریم های ثانویه را بر ایران تحمیل کرد تا به گفته این گزارش مسیر توافقی را که «سلف» او (اوباما) پایه گذاشته بود، «فلج» کند. ترامپ برجام را قراردادی فاجعه بار و یک طرفه خوانده بود که «آرامشی در پی نداشت، صلحی در پی نداشت و هرگز نخواهد داشت». بعد از مشخص شدن هسته اصلی استدلال ترامپ که پایه های سیاست خارجی او را می سازد، CNN گفته های مقامات عالی اطلاعاتی در روز سه شنبه را آورده است: «ما باور نداریم که ایران در حال حاضر اقدامی در جهت تمهید مقدمات لازم برای تهیه تسلیحات هسته ای داشته باشد». این را دن کوتس به قانون گذاران گفت.
 گزارش این گونه ادامه می یابد که «بیش از هشت ماه بعد آنکه رئیس جمهور اعلام کرد که آمریکا از این پیمان خارج خواهد شد، مقامات اطلاعاتی آمریکا اعتراف کردند که هیچ نشانه ای مبنی بر اینکه ایران درحال حاضر در سودای ساختن سلاح هسته ای است، وجود ندارد. همچنین به قانون گذاران گفته شد باوجود خروج آمریکا از برجام، تهران به هنوز بر این توافق منطبق مانده است». کوتس در ادامه گفت: «هرچند باور نداریم که ایران در حال حاضر اقدامی در جهت تمهید مقدمات لازم برای تهیه تسلیحات هسته ای داشته باشد، (اما) مقامات رسمی ایرانی علنا تهدید کرده اند که اگر ایران به منافع اقتصادی ملموسی که از این قرارداد انتظار داشت، نرسد، از مرزهای (محدودیت های) برجام فراتر خواهد آمد». 
CNN ادامه ماجرا را این گونه روایت می کند که وقتی یکی از سناتورهای شناخته شده مستقل این سوال را مطرح می کند که آیا ایران پس از خروج آمریکا، بر تعهدات خود در این توافق ثابت قدم مانده است، خانم هسپل (رئیس سازمان سیا) پاسخ مثبت می دهد اما «هشداری» نیز می افزاید: «هم اکنون آنها به لحاظ تکنولوژیک این توانایی را دارند، در میان خودشان مباحثه هایی دارند؛ چراکه به آن منافع اقتصادی که امیدوار بودند از توافق نصیبشان شود، دست نیافته اند». 
CNN بخش «ایران» گزارش خود را با این توضیحات به پایان می برد: «هرچند سه شنبه هسپل و کوتس نگرانی دیگری درباره موضوعاتی که مشخصا در توافق هسته ای مورد اشاره نبود نیز علیه امنیت ملی آمریکا برشمردند، ازجمله موشک های بالستیک و حمایت های ایران از گروه های نظامی منطقه؛ اما شهادت آنها درباره سودای هسته ای تهران، مدرک دندان گیری در حمایت و تقویت ادعای پیش گفته ترامپ درباره توافق نداشت». 
 ترامپ: گزارش ایران را شدیداللحن کنید
عصبانیت ترامپ مسبوق به سابقه است. اردیبهشت امسال، قبل از خروج ترامپ از برجام و هنگامی که هنوز رکس تیلرسون، وزیر امورخارجه آمریکا بود، روزنامه آمریکایی وال استریت ژورنال به نقل از یک مقام کاخ سفید نوشت دونالد ترامپ به وزارت خارجه دستور داد تا پیش نویس نامه خود به کنگره آمریکا درباره رویکرد ایران نسبت به برجام را تغییر دهد و لحن تندتر و هشدارآمیزتری را به کار بندد. 
پیش نویش گزارش از سوی وزارت خارجه آماده و برای تایید به کاخ سفید ارسال شده بود. به گفته منبع آگاه وال استریت ژورنال گزارش اولیه «بیش ازاندازه ملایم بود». این طور بود که ادعاهای آمریکا درباره آنچه «فعالیت های بی ثبات ساز ایران در خاورمیانه و حمایت این کشور از گروه های تروریستی» می خواند، نیز وارد گزارش شد. بر اساس این گزارش، ترامپ شخصا در این مورد مداخله کرد و دستور تجدیدنظر در متن اولیه را داد. نسخه نهایی ضمن تاکید بر «رفتار تهدیدآمیز منطقه ای ایران» حمایت آمریکا از توافق هسته ای در بلندمدت را نیز زیر سوال برد. چند روز قبل از این خبر رکس تیلرسون در نامه ای به رئیس مجلس نمایندگان آمریکا گزارشی از نحوه اجرای برجام از سوی ایران به کنگره ارائه کرد که در همان ابتدا، او در 90 روز منتهی به تاریخ تهیه گزارش ایران را به تعهدات خود پایبند اعلام کرد. 
در ادامه این گزارش نکاتی که وال استریت ژورنال ادعا کرده بود، گنجانده شده و آمده: «دونالد ترامپ، رئیس جمهوری، دستور بازبینی برجام توسط نهادهای مربوط به رهبری شورای امنیت ملی را صادر کرده تا این موضوع را ارزیابی کنند که آیا تعلیق تحریم های آمریکا به تبع برجام با منافع حیاتی ایالات متحده همسو بوده است. پس از تکمیل این بازبینی، دولت خواستار همکاری کنگره در این زمینه خواهد بود».  
                