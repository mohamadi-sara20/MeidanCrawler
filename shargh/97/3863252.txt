دو‌شنبه ۸ بهمن ۱۳۹۷
-----------------------------------------
حرف اول
-----------------------------------------
چه باید کرد؟
-----------------------------------------

                    بالاخره چشم مان به منشور «به سوی بهار» روشن شد. بی هیچ معطلی و مقدمه باید گفت یک مشت کلمات زیبا و دل فریب از کسانی که هشت سال همه گونه ناروایی به کشور تحمیل کرده اند، در این منشور دیده می شود و صد البته کلمات قوی تر، زیباتر و با پشتوانه قانونی در قانون اساسی ما وجود دارد که این انشای دل فریبانه در مقابل آنها به قول شیخ شیراز شبه در جوهریان است. ظاهرا عوام فریبی پایانی ندارد؛ نه در عمق و نه در وسعت و صد البته این نوع اظهارنظرها در دیگران هم کم و بیش دیده می شود و هریک هم از یک رنگ و لعاب خاص برخوردار است؛ اما هیچ کدام از این اظهارنظرها نمی گوید چه کنیم تا بار مشکل این کشور به مقصد برسد. ظاهرا مسائل کشور مثل گوشت قربانی ای است که هرکس از یک طرف آن را می کشد. گروهی که مشتاق اقتصاد آزاد هستند و ظاهرا مارک نئولیبرالی دارند، در اشتیاق خود به این مبانی صحبت می کنند و گروه دیگری که ظاهرا دولت گرا هستند، به منش و عقاید آنان حمله می کنند. گروهی قسم خورده سیاسی ضددولت هستند و از هر وسیله ای برای حمله به دولت استفاده می کنند و به قیمت ازدیاد مشکلات کشور درصدد ساقط کردن دولت هستند. 
این گروه درصدد قطع ارتباطات کامل بانکی و مالی و دیپلماتیک ایران و دیگر کشورها هستند، به امید آنکه دولت روحانی اظهار عجز کند. دولت هم در عین آنکه آمریکا برجام را نفی کرده و نوعا شرکت های اروپایی، کره ای و ژاپنی و دیگران از ترس آمریکا تصریحا و تلویحا به اقدام آمریکا لبیک گفته اند و به عین می بینند که صادرات نفت 40 درصد سابق شده، باز هم بودجه ای عادی و البته با پیش خوری آینده می نویسد و مجلس هم اگر پیش خوری را زیاد نکند، کم نمی کند. در همین حال در تریبون ها دائما می گویند دولت معیشت مردم را بهبود بخشد و از همه اینها برجسته تر عالمی دینی اظهارنظر می کند که وظیفه و هدف اصلی انقلاب مبارزه با فقر و محرومیت نبوده است. جدا از سخنان امام خمینی (س)، سخن پیامبر روشن است که هرگاه فقر وارد شود، کفر همراه آن می آید. همه داد سخن سر می دهند؛ اما هیچ کس نمی گوید در شرایط فعلی چه باید کرد که کشور از این گردنه صعب به سلامت عبور کند. 
هیچ کدام از حضرات روشنفکر، فیلسوف، سیاست مدار، عالمان، سخنوران و اقتصاددانان به صراحت نمی گویند که آنچه می خواهند و بیان می کنند، چه تبعاتی در بر دارد. با این اوصاف نگارنده تمایلی ندارد در زمره واعظان غیر متعظ باشد. باید با واقعیات روبه رو شد و برای چه باید کرد، به نتیجه رسید. البته قبل از آن لازم است برخی مفروضات را که نوعا از سوی رهبر فرزانه انقلاب به آنها صراحتا اشاره داشته اند، به عنوان فرضیات مطرح کرده و پذیرفت. سپس راه را بیان کرد.درباره ویژگی های سیاسی کشور، نظام و مردم مان انقلابی اند، آمریکا و اسرائیل با ایران دشمنی کرده اند، ظرفیت های کشور و جوانان کشور بسیار است و اتکا به منابع داخلی باید سرلوحه کار قرار گیرد. ایران از نهضت های انقلابی و مردم مظلوم فلسطین دفاع می کند (البته رهنمودهای مقام معظم رهبری به این چند مورد خلاصه نمی شود؛ ولی آنچه به نظر می رسد در سیاست های کشور تعیین کننده باشد؛ تا حدودی این مطالب هستند).وضعیت موجود کشور و اقتصاد آن چنین است:دولت هزینه های سنگین را تحمل می کند و درآمد آن کفاف نمی دهد و محاصره اقتصادی کشور به صورت جدی در جریان است. دولت های اروپایی در اجرای مقررات وعده داده شده مشکل دارند، ارتباطات بانکی با دنیا دچار مشکل است و اگر لوایح مربوط به FATF تصویب نشود، دچار مشکل کلی خواهد شد. وضع صادرات نفت از جنبه های مختلف مطلوب نیست، اوضاع تولید کارخانجات رضایت بخش نیست و از همه مهم تر موضوع آب و به ویژه آب کشاورزی تهدیدی برای جامعه، چه از لحاظ تولید کشاورزی و چه از لحاظ بروز مسائل اجتماعی خواهد بود.در این باره چه باید کرد؟ باید دولت، مجلس و مردم واقع بین باشند و در شرایط فعلی برعکس آنچه آمریکا می گوید که می خواهد ایران را از پا درآورد، مصر به حفظ و بقای ایران و مردم ایران بوده؛ گرچه داروی تلخ برای همه ما تجویز شود.
1- مقامات مسئول کشور با صراحت و صداقت مسائل را برای مردم بازگو کنند و همگان را به صرفه جویی، مصرف کمتر و قناعت بخوانند.
2- بودجه کل کشور را به صورت ریاضتی تدوین کنند و پرداخت های سال آینده دولت را کاملا انقباضی در نظر بگیرند و از هر نوع افزایش در هزینه ها و حتی حقوق و دستمزد جلوگیری کنند. پرداخت هایی مانند یارانه نقدی را قطع و تنها به محرومان واقعی کمک های لازم را انجام دهند.
3- آنچه مهم است، تامین مسائل عمومی کشور است. تامین برق، گاز، سوخت، بیمارستان ها، آموزش و پرورش و دانشگاه ها و البته بنیه دفاعی باید در اولویت قرار گیرد.
4- بدهی های برعهده دولت به مشاوران و پیمانکاران پرداخت و ایشان تشویق به اجرای طرح های نیمه تمام تحت شرایط سهل شوند تا رونق به کارخانجات تولیدی مصالح ساختمانی برگردد و اشتغال در کشور صورت گیرد.
5- کالای اساسی به صورتی توزیع شود تا مناصفه به همه برسد و قیمت ها کنترل شود.
6- به مسئله آب کشاورزی و سیستم های نوین آبیاری به صورت بسیار ضربتی و فوق العاده رسیدگی شود تا مسائل اجتماعی ناشی از بی آبی و کم آبی سر برنیاورد.
7- وعده دادن به مردم ممنوع شود و همگان برای حفظ و اعتلای کشور آماده باشند.
                