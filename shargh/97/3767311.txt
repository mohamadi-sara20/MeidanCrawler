پنج‌شنبه ۱۴ تیر ۱۳۹۷
-----------------------------------------
حرف اول
-----------------------------------------
برجام و دیوان دادگستری
-----------------------------------------

                    جناب دکتر نعمت احمدی که مطالب بسیار خوبشان را همیشه می خوانم و از آنها بهره می برم، مطلبی درباره ارجاع نقض برجام به دیوان بین المللی دادگستری نوشته اند که به عنوان سرمقاله شرق (13 تیر 96) منتشر شده است. من با نظر ایشان درباره امکان ارجاع موضوع به دیوان موافق نیستم و با توجه به حساسیت امر و اجتناب از شکل گیری انتظارات غیرواقع بینانه از دولت و وزارت خارجه، لازم می دانم توضیحات زیر را ارائه کنم. دیوان به دلایل زیر نمی تواند نقشی در ارتباط با برجام ایفا کند:1- برجام یک معاهده یا یک موافقت نامه حقوقی بین المللی یا حتی اجرائی نیست که الزام حقوقی برای طرف های آن ایجاد کرده باشد و خروج از آن برای آنها دشوار باشد. برجام یک معاهده نیست که به تصویب مجالس کشورهای ذی ربط رسیده باشد. سند مربوطه حتی امضای کشورهای ذی ربط را هم ندارد. برجام یک تعهد سیاسی و داوطلبانه است. پنج بار در سند برجام تصریح شده که این یک «برنامه عمل داوطلبانه» است. البته این ویژگی حقوقی برجام بیش از هر چیز به سود ایران و مطابق با منافع ایران بوده است؛ چراکه ایران نمی توانست و نمی بایست تعهداتی برعهده بگیرد که فراتر از تعهداتش مطابق ان پی تی و دیگر اسناد منع اشاعه (مانند پادمان و پروتکل الحاقی و...) باشد. بنابراین برجام تعهد یا الزام حقوقی برای طرف های آن ایجاد نکرده که یکی از آنها بتواند از طریق دیوان، طرف یا طرف های دیگر را به انجام تعهدات ناشی از برجام وادار کند.2- به طورکلی، دخالت دیوان در منازعات در صورت رضایت دولت های ذی ربط ممکن است. در این مورد قابل تصور نیست که آمریکا صلاحیت دیوان برای رسیدگی به منازعه درباره برجام را بپذیرد.3- راه دیگر رجوع به دیوان، قرارداشتن طرف های ذی ربط در زمره کشورهایی است که به طور پیشینی صلاحیت اجباری دیوان را پذیرفته باشند. ایران و آمریکا در زمره 70کشوری که صلاحیت اجباری دیوان را پذیرفته اند، نیستند. (آمریکا بعد از رای دیوان علیه آن کشور، در دعوای نیکاراگوئه شناسایی صلاحیت اجباری دیوان را پس گرفت.)4- همچنین می دانیم که راه دیگر ارجاع یک دعوا به دیوان، پذیرش صلاحیت دیوان در معاهدات و توافقات بین المللی به عنوان مرجع رسیدگی به اختلافات احتمالی است.(طرح دو دعوا توسط ایران علیه آمریکا در رابطه با حمله به سکوهای نفتی ایران در خلیج فارس و تصرف سپرده های بانک مرکزی در آمریکا در گذشته و حال صرفا براساس بند 2 ماده 21 عهدنامه مودت ایران و آمریکا ممکن شد که به طرفین امکان می دهد «در صورت اختلاف در مورد تفسیر یا کاربرد این عهدنامه» به دیوان رجوع کنند.) نه تنها چنین چیزی در سند برجام نیست، بلکه این سند یک «سازوکار حل اختلافات» دارد که در بندهای 36 و 37 سند مندرج است. یعنی از این نظر نیز محلی برای دخالت دیوان وجود ندارد.5- قطع نامه 2231 شورای امنیت نیز در ارتباط با اجرای برجام یک قطع نامه توصیه ای است که کشورها را تشویق به اجرای آن می کند. این قطع نامه حتی اگر الزام آور نیز بود، نمی توانست به خودی خود زمینه ساز بردن طرف متخلف به دیوان باشد. کمااینکه تاکنون قطع نامه های الزام آور و فصل هفتمی زیادی نقض شده اند و دیوان عهده دار نقشی در ارتباط با آنها نشده است. به رغم فقدان الزام حقوقی در برجام، این توافق همواره از استحکام و انسجام سیاسی فوق العاده ای برخوردار بوده است. تردید 16ماهه ترامپ برای خروج از آن و دشواری کار او برای غلبه بر مخالفان داخلی و بین المللی از نشانه های این امر است. عهدشکنی ترامپ درباره برجام یکی از محورهای اصلی جبهه های جهانی است که علیه ترامپ شکل گرفته و ایران به عنوان طرف اصلی این دعوا باید به سیاست درست خود برای حفظ برجام و خودداری از اقدامی که به این جبهه جهانی لطمه بزند، ادامه دهد.
                