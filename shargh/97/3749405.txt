شنبه ۵ خرداد ۱۳۹۷
-----------------------------------------
حرف اول
-----------------------------------------
دانشگاه مستقل برای تولید علم
-----------------------------------------

                    رئیس جمهوری در دیدار اخیر خود با جمعی از استادان و پزشکان کشور خواستار این شد که «باید استقلالی که حق دانشگاه است، به آنها برگردانده شود». از بیان این گزاره کوتاه اما پردلالت، می توان به نیکی دریافت گویا دانشگاه های ایران از دیرباز در سرشت خویش، استقلال در اجرای بهینه وظایف تعریف شده خود را دنبال کرده اند. تحقیقا دانشگاه های ما از بدو تاسیس خود در ایران به علل مختلف جایگاه و منزلت مقبول و درخور اهداف خویش را نداشته اند. با مرور مجمل وضعیت دانشگاه های ایران از قبل از انقلاب تا اکنون درمی یابیم جز در نشر بعضا جنبه های آریستوکراتیک و فرهیختگی، دانشگاه های ایران چنان که بایدوشاید در راستای فونکسیون و کارویژه های معتبر جهانی -در چارچوب توسعه پایدار- حرکت نکرده و کماکان نمی کنند و البته این قصور و کاستی عمدتا ریشه در عدم شناخت دقیق موقعیت راهبردی و فلسفه وجودی دانشگاه ها و همچنین سیاست زدگی مفرط آنها در این سرزمین داشته و دارد. دکتر روحانی در بخشی دیگر از سخنرانی خود تاکید کرده: «اگر در دانشگاهی اولویت اول سیاست بود، آن دانشگاه دیگر دانشگاه نیست و این سخن به این معنا نیست که دانشگاه سیاست گریز باشد! بلکه، این به معنای آن است که دانشگاه اول باید به علم توجه کند و در کنار توجه به آن همین طور فرهنگ و سیاست و اشتغال، مهارت آموزی و کارورزی را نیز مدنظر قرار دهد». از منظر آسیب شناسانه، باید گفت شرط نخستین و از زمره الزامات اجتناب ناپذیر تحقق این برنامه ها و ایده ها، آن است که دولت باید همه اهتمام و ابرام خود را عملا و بی وقفه به رسمیت شناخته شدن و متمایزکردن نهاد دانشگاه از سایر موسسات تولید فله ای مدارک معطوف کند و مضافا تمهیدات نظری و عملیاتی کافی استقلال دانشگاه را به جهت دموکراتیزه کردن آن به مدد نخبگان و دلسوزان فراهم آورد تا دانشگاه را از ورطه بازار سیاه حراج شبه دانشنامه های گوناگون -که به ویژه در دولت پیشین به نهایت انحراف رسید- نجات دهد و از طریق گماردن متفکران، دانشوران و متولیان لایق درجه یک بر مصادر تصمیم ساز و تصمیم گیر علمی کشور در یک بازه تاریخی مشخص آن را به وضعیت مناسب و حقیقی خود درآورد!دولت باید در راستای تدوین برنامه های پیشرو و تنظیم اسناد بالادستی از شدت و غلظت سیاست زدگی دانشگاه بکاهد و شرایط کنشگری سیاسی در دانشگاه را نرمال و به استانداردهای آکادمیک جهانی آن نزدیک کند. علوم انسانی و دانش مدرن باید در درون و ژرف ساخت های دانشگاه ها جایگاه لطیف و رفیع خود را پیدا کند. از سوی دیگر دانشگاه ها باید در همه مناسبات و الزامات خود به دور از اوامر و نواهی کلیشه ای و سترون، مختار و مستقل عمل کنند تا از این دالان به شرایط نخبه و شانیت و مسئولیت نخستین و راستین تعریف شده خود در نظام دانایی و اجرائی جامعه لازم خود دست یابند. نباید با دید ذات انگارانه و بوروکراتیک، دانشگاه را به مثابه ساختارها و سیستم های دیگر درآورد! چنین نگاه و اقدامی در درازمدت به هیچ وجه به نفع و مصلحت کشور نبوده و نیست و باعث آن می شود مسائل کشور پروبلماتیک و ناهنجار شده و دانشگاه ها دیگر مبدا و گرانیگاه تحولات سازنده جامعه نباشند. بوردیو، پدیده دانشگاه، استاد و دانشجو را مبتنی بر فضای ایماژها، تردیدها و آگاهی های اقتضایی آن می داند. باید توجه کرد دانشگاه ساختار و ریختار شخصی و آنومیک خاص خود را دارد، بنابراین باید از هرگونه اعمال نفوذ و احیانا، دست اندازی در آن سخت پرهیز کرد. مراد از استقلال دانشگاه در این نوشتار آن است که نهاد دانشگاه باید بالذاته «خودبنیاد» و «خودفرمان» باشد و از پایگاه ها و مراجع نامرتبط و غیرمسئول دانشگاهی، امریه نگیرد و بر طبیعت خود، فن سالارانه سر در کار اصلی خویش داشته باشد و فقط و فقط به اعتلا و ارتقای علمی کشور بیندیشد نه حوالی و حواشی متعارض با اهداف واقعی! در چنین منظر و چشم اندازی، افکار و آحاد دانشگاه ها به کمک شرایط ناهموار و آنومیک جامعه خواهند شتافت و برای امحا و اضمحلال مشکلات عدیده داخلی و خارجی نسخه های مفید خواهد پیچید.
                