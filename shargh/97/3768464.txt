یک‌شنبه ۱۷ تیر ۱۳۹۷
-----------------------------------------
type_unknown
-----------------------------------------
واکنش ظریف به ادعای ذوالنور: دروغ است
-----------------------------------------

                    محمدجواد ظریف می گوید ادعای ذوالنور از پایه دروغ است. وزیر امور خارجه گفته بنده که مذاکرات را انجام داده ام، این خبر را تکذیب می کنم. از پایه دروغ است. ذوالنور، نماینده مردم قم در مجلس و عضو کمیسیون امنیت ملی مجلس، گفته بود «وقتی آقای اوباما در جریان بحث برجام تصمیم گرفت به آقایان حال بدهد، به دوهزارو 500 نفر از ایرانیان تابعیت اعطا کرد و برخی آقایان و مسئولان با یکدیگر مسابقه گذاشتند که فرزندانشان جزء این دوهزار و 500 نفر باشند. امروز اگر این افراد از آمریکا اخراج شوند، مشخص می شود چه کسانی زدو بند دارند و منافع ملی را به آب نبات آمریکا می فروشند». ظریف، وزیر خارجه ایران نیز در واکنش به این ادعا به سایت «الف» گفته است: «هیچ گاه این گونه مباحث (حتی درخواست مشروعی مثل لغو محدودیت تحرک دیپلمات های ایرانی در سازمان ملل متحد) در مذاکرات یا حواشی آن یا به هر نحو دیگری مطرح نشده است».ظریف تاکید کرد: «اگر دوستان آقایان دلواپس بدون اطلاع مذاکره کنندگان چنین امتیاز عجیب و غیرمعمولی را از آمریکا گرفته اند (که به گفته روز گذشته سخنگوی وزارت امور خارجه ترامپ حتی مسئولیتش با وزارت خارجه که طرف مذاکره ما بود نبوده و نیست) که این قدر با اطمینان از آن سخن می گویند بحث دیگری است. خوب است اسامی این افراد را منتشر کنند».ذوالنور راحت تر از اینها با موضوع برخورد می کند؛ «هرکس که یقه مان را گرفت، آن وقت اسناد را عندالاضطرار رو می کنیم». او به روزنامه اعتماد گفته «بعد از مشورتی که با دوستان داشتم، تصمیم گرفتم فعلا در این رابطه صحبت نکنم. به هر حال موضوعی که مطرح کردیم، در مرحله پیگیری است و قرار شد جزئیات را مطرح نکنم که پیگیری ها را خراب نکند».ذوالنور، نماینده قم در مجلس و نزدیک به جبهه پایداری، رئیس کمیته هسته ای کمیسیون امنیت ملی نیز هست.ادعای ذوالنور در فاکس نیوز که جزء رسانه های هوادار ترامپ است بازنشر شد و البته این سایت به بی سند و مدرک بودن آن اشاره کرده بود؛ اما دونالد ترامپ نیز در توییتی با اشاره به ادعای ذوالنور مبنی بر اینکه دولت اوباما به دوهزارو 500 شهروند ایرانی تابعیت آمریکایی داده، تلاش کرد بار دیگر دولت پیشین و توافق با ایران را تضعیف کند. ذوالنور در حالی چنین ادعایی را مطرح می کند که قبل تر نیز تحقیق و تفحصی مرتبط به مدیران دوتابعیتی مطرح شده بود که آن هم با واکنش وزارت اطلاعات مواجه شد. «حشمت الله فلاحت پیشه»، رئیس کمیسیون امنیت ملی مجلس، در واکنش به توییت «دونالد ترامپ» مبنی بر اعطای دو هزار و 500 گرین کارت و حق شهروندی آمریکا به مقامات ایرانی و فرزندانشان در جریان مذاکرات 5+1 گفته «ترامپ بر اساس دروغ سازی ها سعی می کند، سیاست ضد ایرانی را پیش ببرد و متاسفانه برخی دروغ ها داخل ایران منتشر می شود». نماینده مردم اسلام آباد غرب در مجلس شورای اسلامی، تصریح کرد: «تحقیق و تفحص از دوتابعیتی ها تنها کاری بود که درباره دوتابعیتی ها در مجلس صورت گرفته و حدود صد نفر را شامل می شود و از این میان، حداکثر 10 نفر از آنها تابعیت مضاعف آمریکایی داشتند که رقم ناچیزی در بین مدیران کشور است». او با بیان اینکه 10 نفر دارای تابعیت مضاعف آمریکایی، قبل از برجام این تابعیت مضاعف را دریافت کرده اند، گفت: «آمار اعطای دوهزار و 500 گرین کارت و حق شهروندی به مقامات ایرانی در جریان مذاکرات برجام کذب محض است و از طرح چنین مباحثی در شرایط کنونی متاسفیم». فلاحت پیشه تاکید کرد: «ما به پاک دستی دیپلمات های ایرانی ایمان داریم و معتقدیم این افراد امانت داران سیاست خارجی کشور هستند و در برجام هم زحمات بسیاری کشیدند. کمااینکه مقام معظم رهبری هم از سیاست خارجی و دیپلمات های ایرانی در جریان مذاکرات برجام بارها قدردانی کردند. کارشکنی آمریکا در برجام سبب رسوایی ایالات متحده در جامعه جهانی شده، بنابراین آمریکا با طرح ادعاهای دروغین مانند آنچه در توییت ترامپ آمد، سعی می کند برجام را از ناحیه ایران زیر سوال ببرد و جمهوری اسلامی را طرف ناصالح نشان دهد. حال آنکه ایران صالح ترین طرف برجام است و بازیگری که بالاترین تعهد را نسبت به برنامه جامع اقدام مشترک داشته است». او ادامه داد: «من با آقای ذوالنور هم در این باره صحبت کردم، ایشان هیچ سندی در این باره ندارند، بحث دروغی بود که همان طورکه عرض کردم دستاویز دروغ گوی بزرگ تری شد».ذوالنور چندی پیش، از اینکه اظهارات برخی مسئولان خوراک رسانه های خارجی می شود اظهار تاسف کرده بود، اتفاقی که برای ادعای خودش رخ داده البته بیش از اینهاست. او بهانه را به دست خود رئیس جمهور آمریکا داده است. چند نفر از مقامات دولت قبلی آمریکا نیز این جریان را تکذیب کرده اند.
                