پنج‌شنبه ۷ تیر ۱۳۹۷
-----------------------------------------
حرف اول
-----------------------------------------
به صفت هم بهشتی بود
-----------------------------------------

                    هفت تیر 1360 یکی از نقاط عطف انقلاب اسلامی و نظام برآمده از آن است. در شامگاه چنین روزی 72 نفر از یاران انقلاب دریک عملیات تروریستی به شهادت رسیدند و تعدادی دیگر مصدوم شدند. دکتر بهشتی، دبیرکل حزب جمهوری اسلامی و ریاست دیوان عالی کشور، شاخص ترین این شهدا بود. درباره این حادثه و همچنین شخصیت شهید بهشتی نکات زیر درخور توجه است.1- شهید بهشتی و یارانش در دفتر حزب جمهوری اسلامی به دست فردی به شهادت رسیدند که با ظاهری موجه و به قول معروف ظاهرالصلاح توانسته بود اعتماد مجموعه حزب را به خود جلب کند. پس از شهادت بهشتی و دوستانش و مشخص شدن نقش کلاهی، عامل نفوذی در دفتر حزب، یکی از اعضای دفتر شهید صدوقی در یزد تعریف می کرد در زمانی که آیت الله بهشتی در نیمه دوم سال 1359 به یزد آمده بود، در بیت آقای صدوقی میهمان بود. در هنگام صرف ناهار وقتی دکتر بهشتی متوجه حضور نداشتن کلاهی می شود، دیگر دوستان پیگیر قضیه می شوند تا ببینند چرا او حضور ندارد. کلاهی دلیل حضور نیافتن خود را بر سر سفره، وجود دو نوع غذا برای پذیرایی اعلام می کند! همین فرد چند ماه بعد عامل یکی از بزرگ ترین عملیات های تروریستی در کشور می شود. نفوذی ها در هیبت دوست چنان ضربه ای به انقلاب زدند که تاوان آن بسیار سنگین بود و در قضیه انفجار هشت شهریور هم تکرار شد.2- دکتر بهشتی شخصیتی عالم، عاقل، آشنا به مقتضیات زمان و فرهیخته و فرزانه بود. به همین دلیل توانست جایگاه رفیعی در مدیریت جامعه پس از انقلاب داشته باشد و به همان نسبت دشمنان فراوانی داشت. کسانی که انتظار نداشتند یک عالم دینی درک درستی از مقتضیات زمان داشته باشد؛ اما بهشتی روحانی متفاوتی بود. به زبان خارجی تسلط داشت و سال ها حضور او در خارج سبب شده بود درک درستی از تحولات فکری و سیاسی جهان داشته باشد.3- از شهید بهشتی سخنان زیادی به جای مانده است؛ اما دو سخن او باید همچنان مورد توجه باشد. اول آنکه می گفت در عرصه مدیریتی به راهبرد جاذبه در حد امکان و دافعه در حد ضرورت باید عمل کرد...واقعیتی که باعث می شود همه شهروندان تعلق خاطر به میهن خود داشته و در رشد و توسعه آن کوشا باشند؛ راهبردی که همچنان نیاز کشور است. باید در مسیر رشد و توسعه از همه ظرفیت های اجتماعی، فکری و فرهنگی و سیاسی و قومی استفاده کرد و دوم اینکه می گفت ما شیفتگان خدمتیم؛ نه تشنگان قدرت. واقعیت این است، آنان که تشنه قدرت هستند، برای رسیدن به آن راه تخریب و سیاه نمایی و از میدان به درکردن رقیب به هر ترفندی را پیشه خود می کنند و آنان که شیفته خدمت، همانند خود شهید بهشتی حتی با سکوت خود منافع ملی را بر منافع جناحی و شخصی ترجیح می دهند. چنان که او در روزهای سخت تخریبش از سوی رقیب، سکوت کرد تا رهبر فقید انقلاب در توصیفش از صفت مظلوم برای او یاد کند. بهشتی نه در اسم بلکه در صفت هم بهشتی بود.
                