چهار‌شنبه ۲۸ آذر ۱۳۹۷
-----------------------------------------
سرمقاله
-----------------------------------------
«راه میانه» علیه تحریم ها
-----------------------------------------

                    جنگ های اقتصادی که در طول تاریخ به نوعی در قالب محاصره و تحریم به وقوع پیوسته، پیشینه ای دیرینه دارد. گفته می شود قدیمی ترین جنگ اقتصادی بین آتنی ها و اسپارت ها در بیش از 400 سال قبل از میلاد بر سر شهر مگارا که در آن زمان هم پیمان اسپارت بود، روی داد. آتنی ها که نمی خواستند وارد جنگ نظامی شوند، مگارا را تحریم اقتصادی کردند. اسپارت ها در واکنش به این اقدام، لغو حکم مگارایی را خواستار شدند و چون چنین نشد، به مقابله نظامی روی آوردند و سرانجام آتن را به زانو درآوردند.تاثیرگذارترین جنگ اقتصادی را هم باید در تحریم ژاپن از سوی آمریکا در اوایل سال 1940 و تشدید آن در جولای همان سال سراغ گرفت. شدت این تحریم به قدری بود که ژاپن را مجبور کرد تا در هفتم دسامبر 1941 به پرل هاربر (pearl harbor) یورش ببرد و در نتیجه، پای آمریکا را مستقیم به جنگ جهانی دوم باز کند. جالب اینکه درست یک هفته قبل از این یورش، سفیر ژاپن در آمریکا به مقامات آمریکایی چنین می گوید: «مردم ژاپن فکر می کنند اقدامات اقتصادی از اقدامات نظامی موثرتر است. آنها به شدت تحت فشار شما هستند تا تسلیم شوند ولی اعتقاد دارند که جنگیدن بهتر از تسلیم شدن در برابر فشار است».هدف از بازگوکردن گوشه ای از واقعیت های تحریم های اقتصادی در طول تاریخ به شرح فوق، کمک گرفتن از آن برای فهم بهتر موضوع این یادداشت است. مثال های پیش گفته از دو اقدام نظامی دو قدرت تحریم شده علیه دو قدرت تحریم کننده حکایت می کنند، با این تفاوت که در اقدام نخست (اسپارت علیه آتن)، تحریم شونده پیروز می شود و اقدام دوم (ژاپن علیه آمریکا) نتیجه معکوس است. به عبارت دیگر، تحریم در مورد اول چون تیر کمان کرده می ماند که به خود تحریم کننده اصابت می کند و در دیگری، موجب تحریک تحریم شونده می شود و آن را به واکنشی انتحاری وادار می کند. چنان چه این دو رویداد را با وضعیت فعلی ایران در رابطه با تحریم های آمریکا شبیه سازی کنیم، در اولی، شباهتی نمی بینیم و در دیگری، موضوعیتی نمی یابیم؛ چراکه نه ایران قدرت آن زمان اسپارت را دارد که بتواند آمریکا را به زانو درآورد و نه حداقل تاکنون فشارهای تحریم آن را از کوره به در کرده که وادار شود دست به حمله انتحاری بزند.  می توانیم از این موضوع استفاده کنیم و سراغ اصل مطلب می رویم و به آنچه با تحریم علیه خودمان مربوط می شود، می پردازیم.حال که دست رد به سینه دو گزینه مزبور می زنیم، این پرسش مطرح می شود که آیا ایران راه دیگری، مثلا «راهی میانه»، در پیش دارد که ضمن ناکام گذاشتن سیاست تحریمی دولت ترامپ، در دام حمله نظامی به منافع آمریکا (تداعی پرل هاربر) هم نیفتد؟ پاسخ مثبت است با این پیش آگاهی که لازم است نه تنها دو طرف مناقشه (ایران و آمریکا)، بلکه محیط پیرامونی آنها را هم که به پهنای سپهر سیاست و پر از متغیرهای موضوع سیاست داخلی، سیاست خارجی، جغرافیای سیاسی، اقتصاد و زمینه های وابسته، روابط بین الملل و علوم استراتژیک است، در نظر بگیریم. در این محیط هر کشور تاثیرگذاری نقشی براساس منافع و منویات خود بازی می کند که لزوما با نقش دیگر بازیگران هم سو نیست و چه بسا با آن و منافع ملی کشورهای منطقه ای که در آن جولان می دهند (و در اینجا به طور مشخص، منطقه خاورمیانه)، هم در تضاد است. ازاین رو، نه تنها شناخت بازیگران صحنه ضرورت دارد، بلکه آگاهی از نقش و میزان تاثیرگذاری آنها هم لازم است.اینکه چگونه می شود «راه میانه» مورد بحث را پیمود، به «راهبردی» برمی گردد که نظام سیاسی کشور تدبیر می کند. 
این راهبرد، راهکارهای اجرائی مناسبی را طلب می کند که برخاسته از همان سرمشق (paradigm) و گفتمانی است که در دل مفاهیم و گزاره های آن راهبرد وجود دارد. راهبردی با این مشخصات به ما حکم می کند که ضمن پرهیز از هرگونه کنش و واکنش انفعالی، از وقوع کوچک ترین درگیری نظامی، پیشگیری کنیم. از سوی دیگر، با وجودی که حمله نظامی به ایران بسیار مخاطره آمیز و پرهزینه است و آمریکایی ها هم این را درک کرده اند اما منطقا نباید تحمیل جنگ را از جانب آنها کاملا منتفی بدانیم؛ به ویژه اگر دولت ترامپ در آینده قابل تصور از کارسازبودن تحریم ها قطع امید کند. در عرف دیپلماتیک تا وقتی که قدرت ها بر سر میز مذاکره نشسته اند، وقوع جنگ نظامی مستبعد است. ازاین رو، ایران باید از سویی ضمن حفظ هشیاری کامل همان «راه میانه» را در پیش بگیرد. پیمودن این راه قطعا در گرو وجود زمینه ها و بسترهایی است که گرانیگاه آن همانا «قدرت تاب آوری» است. 
«تاب آوری»، ابعادی چند دارد که پرداختن به همه آنها از حوصله این نوشته خارج است. از این رو به بعد اقتصادی آن می پردازیم که پادزهر تحریم مالی و اقتصادی است. تاب آوری اقتصادی ضمن آنکه خود زایا است اما به نوبه خود مقتضیات خود را هم می خواهد و در حد وجوب این اقتضائات همین بس که گویی رابطه ای زایشی با آن برقرار می کند. در اینجا به اجمال به اقتضائاتی چند اشاره می کنیم و بسط آن را به یادداشت دیگری رجوع می دهیم: 1. باید بپذیریم که ایران در تحریم و آن هم کارسازترین نوع آن، «تحریم مالی» است. «مالی» (finance) در اقتصاد مثل خون در بدن است. اگر به غیر از قلب، عضوی از بدن از کار بیفتد، بدن از کار نمی افتد؛ ولی اگر خون در بدن جریان نداشته باشد، همه اعضای بدن از کار می افتند و باعث مرگ می شود. دولت آمریکا با اتخاذ سیاست «واردکردن فشار حداکثری روی ایران» درصدد است کار را به اینجا بکشاند. 
وقتی پذیرفتیم که در تحریمیم، خواهیم دید که نقاط مختصات تحریم با نقاط مختصات شرایط غیرتحریمی کاملا متفاوت است. نقطه شروع کارکرد تاب آوری اقتصادی، تطبیق با شرایط تحریم است. 2. «روش شناسی تحریم» مبتنی بر شناسایی نقاط ضعف و آسیب پذیر تحریم شونده است. تحریم تا آنجا که قصدش این است، ابزار است و وقتی هدف می شود که تحریم کننده روی آن نقاط بیشترین فشار را وارد کند تا تحریم شونده را به تسلیم وادار کند. اما از سوی دیگر، تحریم شونده هم می تواند به نوبه خود به آن نقاط آشنا شود و درصدد رفع و رجوع آن برآید و به این ترتیب تاب آوری اقتصادی خویش را تقویت کند. 3. اقتصاد کنونی ایران مانند سایر قسمت ها دچار شکاف درونی است. به جز قدرالسهم دارهای غیرپاسخ گو، آنها هم که کم وبیش پاسخ گو هستند، چون بخش دولتی، بخش عمومی، بخش خصوصی، شبه دولتی ها و خصولتی ها، ساز خود را کوک می کنند و حتی بعضا در مقابل هم قرار می گیرند و به قولی، دولت در دولت تشکیل می دهند. برای نیل به تاب آوری اقتصادی باید «سیاست های یکپارچه» اتخاذ کرد و به «اصل وحدت رویه» روی آورد.
4. مشکل عمده دیگر اقتصاد ایران فساد است. هر اقتصادی که در دام فساد افتاد، دیگر نمی تواند حتی در برابر کوچک ترین تلاطم و تکانه ای تاب بیاورد. هرگونه رانت خواری و تبعیض در توزیع نهاده ها و یارانه ها، به ویژه یارانه های پنهان و امکانات و تسهیلات و تقسیم پست ها و هرگونه قاچاق کالا، به ویژه کالاهای سوبسید دار، طلا و ارز و نوسان گیری از محل تغییرات قیمتی به ویژه در بازار کالاهای اساسی، پول شویی و ارتکاب هر نوع جرم مالی و فرار مالیاتی فساد محسوب می شود و به اندازه و نوبه خود زوال تاب آوری به وجود می آورد. کلام آخر آنکه اگر می خواهیم آن راه میانه را برویم، باید راهبرد اقتصاد ملی را به سمت «تاب آور محوری» (resilience oriented) و تقویت همه جانبه آن سوق دهیم. مقابله با هرگونه تلاطم، تکانه، بحران، تحریم و تهدیدی در گرو این راهبرد است.
                