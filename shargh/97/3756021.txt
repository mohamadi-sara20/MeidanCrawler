سه‌شنبه ۲۲ خرداد ۱۳۹۷
-----------------------------------------
یادداشت
-----------------------------------------
چراغی که خاموش می شود
-----------------------------------------

                    در چند سال اخیر که سایه خشک سالی بر اثر غفلت و کم عنایتی ها به بستر حیات کشور، رنگی از تشویش و نگرانی را بر آگاهان و دلسوزان این حوزه زده بود، دبیرکل خانه کشاورز، هشدارهای متعددی به همگان می داد. او در این هشدارها از بحران آب، ازدست رفتن 80 درصد ذخایر آب زیرزمینی، در خطر قرارگرفتن تمدن هفت هزارساله ایران و کوچ اجباری 50 میلیون نفر از مناطق خشکی زده و... بسیار و پرمخاطب گفت. هشدارهایی که اگرچه بر غلظت نگرانی ها می افزود اما از ورای آن، کورسویی از امید هم سوسو می زد. مردی با سابقه 13 سال وزارت در بخش کشاورزی، اگرچه در گذشته در مراسم کلنگ و قیچی افتتاح بعضا برنامه های موسوم به توسعه متعددی شرکت کرده بود اما با این هشدار لابد با خط بطلان شجاعانه بر این گذشته دستگاه های اجرائی، به مصاف بحران آمده است. گذشته ای که بسیاری باور داشتند برای امثال دکتر کلانتری حتما چراغی برای روشنایی آینده خواهد بود. او در هنگام نشستن بر کرسی حفاظت محیط زیست اتفاقا از سازمانی با 80 میلیون محیط بان نوید داد تا از ورای هجوم ریزگردها بارقه های امید را حس کنیم. اکنون و پس از گذران نزدیک به یک سال از مدیریت او و خلاف انتظار، به نظر می رسد چراغ های سازمان حفاظت محیط زیست بیش از هر زمان دیگری خاموش شده است. اینکه سازمان در همان آغاز مدیریت جدید با احداث صنایع پتروشیمی در اکوسیستم و زیستگاه بی نظیر میانکاله مازندران و رودسر گیلان موافقت کرد، هنوز در زمره پرسش های اولین از این دستگاه قرار دارد. آیا شگفتی نیست که بلندگوی بزرگ بحران آب کشور این گونه در قبال طرح های متعدد انتقال آب اخیر، سکوت پیشه کرده است؟ آیا مشکلات و بحران کم آبی کاهش یافته و تمدن هفت هزار ساله ایران در سایه این مدیریت جدید از دستبرد خشک سالی رها شده است؟ اگر تنها به شنیده های پرشماری که در این چراغ خاموش سازمان از مرز شایعه گذشته است، اکتفا کنیم؛ چه بسا باید بر نگرانی های گذشته نیز بیفزاییم. به جز موافقت پرحاشیه انتقال آب ونک، آیا موافقت آن سازمان با احداث چندین سد جدید در استان گیلان واقعا صحت دارد؟ اینکه گفته می شود سازمان در خلال مدت کوتاهی با اجرای هزارو 500 پروژه و طرح صنعتی موافقت کرده است تا چه حد درست است؟ طرح هایی که در دوره مدیریت گذشته و به دلیل ضرورت در دست بررسی قرار داشت. سازمان حفاظت محیط زیست درباره انحراف یا احداث سد روی سرشاخه هایی از رود «تلار» قائم شهر مازندران و بالادست سد سلیمان تنگه ساری و نیز کردکوی چه موضع گیری هایی داشته است؟ اساسا مدیریت آن سازمان با تاکید بر راهبرد مردمی کردن حفاظت از بستر حیات کشور و با عنوان «80 میلیون محیط بان» تاکنون چه تمهیداتی اندیشیده است؟بدون تردید متولی حفاظت محیط زیست کشور ظرفیت های علمی و تخصصی فراوانی را در شاخه های مختلف دانش و فناوری در تمامی کشور در اختیار دارد. این ظرفیت لزوما قرار نیست در زیرمجموعه مدیریت آن سازمان قرار داشته باشند (اتفاقا باید بدون قید از روابط و محذورات مدیریتی به اظهارنظرات کارشناسی و البته با نگاهی ملی نظر دهند). سازمان حفاظت از محیط زیست باید تمامی برنامه ها و پروژه های کلان کشور را قبل از هر موافقتی در معرض داوری صاحب نظران متنوع در هر شاخه تخصصی قرار داده و با ابزار رسانه ای به افکار عمومی اطلاع دهد. درصورتی که موافقت های آن سازمان بدون حضور رسانه ها و افکار عمومی صورت بگیرد، بدون تردید بازار شایعات داغ و چه بسا تلاش های سازنده آن سازمان نیز مخدوش شود. لطفا چراغ ها را در این فضای مه آلود روشن کنید.
                