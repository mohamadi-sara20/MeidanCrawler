شنبه ۱۰ آذر ۱۳۹۷
-----------------------------------------
سرمقاله
-----------------------------------------
احتضار کهنه ، نازایی نو
-----------------------------------------

                    جناح های سیاسی ایران به زودی با این واقعیت روبه رو خواهند شد که جهان سیاست آن گونه که آنان به آن خو کرده اند، فرو خواهد پاشید. مردم از سیاست ها و شعارهای جناحی فراتر رفته اند و ایجاد اتحاد و ائتلاف مردم با مفاهیم سابق اگر امکان پذیر نباشد، بسیار دشوار است. اصولگرایان واقع بین سکوت اختیار کرده اند و خود را به دست تقدیر سپرده و در این اندیشه اند که از انفعال مردم در انتخابات 1400 به نفع خود استفاده کنند و با حمایت حامیا نشان به قدرت برسند؛ اما در میان اصلاح طلبان و گروه های ترقی خواه ماجرا به گونه ای دیگر است. این انفعال سیاسی آنان را به تکاپو واداشته تا دوباره ابتکار عمل را به دست بگیرند. از این رو آنان به بازخوانی گذشته می پردازند و در این بازخوانی گاه به ستایش خود می پردازند و گاه به نقد، تا از این طریق تلنگری به کالبد جامعه بزنند و به تحرک واقعی وادارش کنند؛ اما در این وضعیت ایجاد ارتباط ارگانیک بین جامعه سیاسی (دولت) و جامعه مدنی دشوار است. خاصه اینکه جامعه ایران بیش از آنکه مدنی باشد، به تعبیر هانتینگتون جامعه «پراتوری» است؛ جامعه ای که در آن اشتراک سیاسی بالاست؛ اما در آن نهادمندی وجود ندارد. در جامعه پراتوری نیروهای اجتماعی یک راست و بی واسطه و با روش های خود در صحنه سیاسی عمل می کنند. همین کنش بی واسطه مردم نگرانی عمده جناح های سیاسی کشور است و آنان را برای اتحاد مجدد با مردم به تکاپو واداشته است. این تکاپو در دو کنگره اخیر احزاب اتحاد ملت و کارگزاران سازندگی به وضوح دیده می شود. با اینکه سخنرانی های دبیران کل این احزاب واقع بینانه است؛ اما هیچ کدام از آنان استراتژی ای برای برون رفت از وضعیت موجود ارائه نمی دهند و اغلب دوران طلایی عملکرد خود را به تصویر می کشند؛ گیرم انتقاداتی چند هم به گذشته خود داشته باشند. آنچه بیش از هر چیز در این دو کنگره محسوس است، غیاب استراتژی است. شاید این گفته علی شکوری راد را بتوان یکی از محورهای راهبردی اصلاح طلبان تلقی کرد: «ما اتحاد، انسجام و هم گرایی ملی را مهم ترین اولویت کنش های ایران می دانیم». ایجاد ائتلاف و اتحاد بین نیروهای اجتماعی ناهمگون به واسطه یک ایدئولوژی رخ خواهد داد. ایدئولوژی ای که توان هژمون شدن را داشته باشد و با ایده ملی-مردمی، مطالبات متکثر مردم متفرق را ساماندهی کند. به تعبیر گرامشی ایدئولوژی مانند سیمان است که اجزای متفرق و متکثر را با همه تفاوت ها به یکدیگر می چسباند و اتحاد و ائتلافی از راه تفاوت ها به دست خواهد آمد. ایدئولوژی ارگانیک باید هویت ها و مطالبات گوناگون را ترکیب کند. آیا اصلاح طلبان هنوز توان خلق ایدئولوژی را دارند؟ آن هم ایدئولوژی ای که در جامعه هژمونی ایجاد کند. اصلاح طلبان اگر خواهان تغییر وضع موجودند، باید به خوبی آن را بشناسند. شعار «اصلاح طلب، اصولگرا دیگر تمام است ماجرا» ساختگی باشد یا نباشد، شعاری جدی و خطرناک است؛ چون در جامعه بازتاب پیدا کرده است. اگر شرایط کشور بحرانی نباشد، وضعیت احزاب رسمی بحرانی است: «کهنه در حال احتضار است و نو را توان تولد نیست». در این بزنگاه است که دیگر مردم احزاب را نمایندگان خود نمی دانند و جامعه دچار بحران نمایندگی خواهد شد. در جامعه ای که احزاب توان خود را از دست داده اند، جامعه شکننده و خطرناک است و عرصه برای راه حل های خشونت بار باز خواهد شد. نیروهای ناشناخته به میدان می آیند و مردان سرنوشت ساز به قدرت خواهند رسید. به گفته دبیرکل اتحاد ملت «توفان پرسشگری بر اثر اختلاف شدید بین نسل های گذشته و نسل حاضر ایجاد شده و چنین است که خانمان برانداز می نماید. با این پرسش ها چه باید کرد؟». اغلب تنازعات سیاسی بر سر تغییر مفاهیم است. مسئله اینجاست که احزاب رسمی ایران تا چه میزان این تنازعات برخاسته از تغییر  مفاهیم را درک و آنها را راهبردی خواهند کرد؛ و آیا اصلاح طلبان توان اصلاح فکری و اخلاقی خود را دارند تا همراه و همدل با این تنازعات سیاسی و اجتماعی شبکه ای از ائتلاف ها را به وجود آورند؟ به قول غلامحسین کرباسچی در سومین کنگره کارگزاران سازندگی، سیاست محدود به انتخابات نمی شود. شاید دبیرکل کارگزاران باور جدی به این گفته نداشته باشد؛ 
اما این جمله، کلیدی و راهگشاست. سیاست و حل بحران های آن یک فرایند است. برای عبور از بحران ها پذیرش اشتباهات گذشته و برملاساختن آنها در اولویت است. از دل این پذیرش و عیان شدگی استراتژی نو زاده می شود، کاری که کرباسچی و همفکرانش انجام نمی دهند. آنان به دهه ای می پردازند که به نظر شان پربارترین دوره دولت های بعد از انقلاب بوده است. آنان با مفاهیم سیاسی متناقض درصدد تحقق ایده ها و آرمان هایی متناقض اند. دبیرکل حزب کارگزاران سازندگی با تاکید بر اینکه تنها با کارآمدی می توان مقبولیت را نزد مردم حفظ کرد، می گوید: «مردم  نمی پذیرند که ما به ضرب و زور استدلال و تبلیغات آنها را پای صندوق رای بیاوریم و وقتی قدرت را در دست گرفتیم، بگوییم نمی گذارند کار کنیم.» این چندمین بار است که کرباسچی مستقیم و غیرمستقیم به دولت روحانی حمله می کند. حمله به دولت روحانی از سوی حامیان دیروز بیش از آنکه کنشی مولد و رادیکال باشد، عملی محافظه کارانه است؛ مگر آنکه حقیقتی از دل این حملات بیرون بیاید که موجب خلق امر سیاسی شود. کرباسچی، خود از چهره هایی است که با هدف نوسازی پا به میدان سیاست گذاشت و سرخورده از آن بیرون رفت و طرفه آنکه همچنان به سیاست های آن دوره باور دارد. دولت سازندگی به تعبیری دولت «انقلاب انفعالی» بود که از بالا و بدون مشارکت مردم تلاش کرد نوسازی سیاسی-اقتصادی ایجاد کند و این نوسازی خواسته یا ناخواسته از جامعه سیاست زدایی کرد. در دهه 70 مردم انگار دوباره پول را کشف کردند و عطش پول به کام همگان نشست و دست برقضا اشاره کرباسچی به بیضایی نشانگر وضعیتی است که در دوران سازندگی رقم خورد و فیلم «سگ کشی» بهرام بیضایی تصویر همین دوران پرآشوب است. کرباسچی در میان مدیران جمهوری اسلامی یکی از عمل گراترین هاست؛ اما در سخنرانی اخیرش استراتژی ای برای برون رفت از وضعیت موجود تبیین نمی شود. مفاهیمی از علوم سیاسی درست و نادرست کنار یکدیگر می نشینند؛ مفاهیمی که نشان می دهد او هم مانند دیگران نگران وضع موجود است و تلاش می کند برای احیای اصلاح طلبان دست به هر کاری بزند تا از دل کهنه در حال احتضار، نو زاده شود. در این نوزایی شکاف میان اصلاح طلبان با اصلاح طلبان (کارگزاران سازندگی) پیدا می شود. آیا کارگزاران سازندگی باوری به هژمونی از طریق ایدئولوژی دارند یا ایده آنان در همان کارآمدی خلاصه می شود؟ کارآمدی مدیران تکنوکرات که بیش از آنکه دغدغه توسعه سیاسی و جامعه مدنی را داشته باشند، معتقدند شکوفایی و رشد اقتصادی ناگزیر دموکراسی را به همراه خواهد آورد؛ اما آمار کشورهای درحال توسعه خلاف این دیدگاه را نشان می دهد. کارگزاران سازندگی هنوز به دنبال راهبردهای دهه 70 و به زعم خود دهه شکوفایی هستند و اگر این گونه باشد، بعید است تغییری جدی ازسوی این طیف از اصلاح طلبان اتفاق بیفتند؛ خاصه آنکه دیدگاه توسعه گرایانه کارگزاران سازندگی بیش از هر چیز در گرو تغییر موضع گیری های بنیادی اقتصادی و به تبع آن تغییر مواضع ایران در قبال ادغام در بازارهای جهانی است. از این رو استراتژی کارگزاران نمی تواند شکل بگیرد؛ چون عناصر اصلی سازنده آن مفقود است. کارگزاران هم چون حزب اتحاد ملت منتظر معجزه ای هستند تا دوباره به سیاست بازگردند و در این بازگشت دوباره به تحکیم مواضع خود بپردازند و استراتژی پیشین خود را بازسازی کنند. 
                