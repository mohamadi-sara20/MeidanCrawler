چهار‌شنبه ۱۵ اسفند ۱۳۹۷
-----------------------------------------
type_unknown
-----------------------------------------
تحدید یک فرصت
-----------------------------------------

                    اسفند سال پیش رو کار مجلس دهم تمام می شود. یک سال فرصت برای فراکسیون امید باقی مانده و  آخرین دیدار جمعی از اعضا با رئیس دولت اصلاحات انجام شده است. دیداری که از شروع کار مجلس دهم  و فراکسیون امید هرساله هفتم اسفند انجام می شد. اما امسال به گفته فاطمه سعیدی، سخنگوی فراکسیون به دلیل طولانی شدن بررسی لایحه بودجه 98 در مجلس چندروزی به تعویق افتاد. نمایندگان امیدی تهران و دیگر شهرها که در جلسه حضور داشتند، بحث هایی درباره مسائل جاری داخلی و خارجی مطرح کردند و در مقابل رئیس دولت اصلاحات نیز صحبت هایی مطرح کرده و راهکارهایی پیشنهاد داده است. 
به گفته سعیدی در این دیدار گزارش عملکردی نیز از سوی محمدرضا عارف، رئیس فراکسیون ارائه شده است. همان نقطه ای که در این سه سال محل بحث اصلاح طلبان و فعالان سیاسی اصلاح طلب بوده است. برخی از نمایندگان اعتقاد دارند که فراکسیون از ظرفیت ها و امکانات موجود استفاده کرده و عده دیگری نیز معتقدند آن طور که باید از امکان ها بهره برداری نشده است. در سال گذشته بزنگاه هایی هم بوده که فراکسیون در آنها سازماندهی کارآمدی نداشته. مثل جریان رای اعتماد یا استیضاح وزرای دولت دوازدهم. همه اینها در حالی است که شفافیت در اعضای فراکسیون نیز وجود نداشته. لیست اعضای فراکسیون با وجود اصرارهای نمایندگان امیدی و رسانه ها در سه سال گذشته منتشر نشده است. همین نبود شفافیت اعضا موجب شده برخی از کسانی که با فهرست امید راهی مجلس شدند، در فراکسیون های دیگر یعنی مستقلین ولایی حضور پیدا کنند و مشخص نباشد که در رای گیری ها با کدام سو همراه هستند. 
لیست اعضا آماده است
سعیدی، سخنگوی فراکسیون، درباره موضوع لیست اعضای فراکسیون به «شرق» گفته «این تقاضا را در این چند سال داشتیم که لیست کسانی که همراه فراکسیون هستند و لیست عضویت را امضا کردند، منتشر شود. البته همراه بودن بسیار مهم تر است. اما به خاطر برخی دلایل هنوز هیئت رئیسه به این جمع بندی نرسیده که لیست را منتشر کند. اما این لیست تهیه شده و شامل اعضایی است که هم لیست عضویت را پر کردند و هم همراه فراکسیون هستند و تشکیلاتی کار می کنند و رای می دهند. اما هنوز هیئت رئیسه به این جمع بندی نرسیده که این لیست منتشر شود».  طیبه سیاوشی دیگر نماینده امیدی است که در این زمینه به نمایندگانی اشاره می کند که در دو سال گذشته اصرار به منتشرشدن لیست اعضا دارند. در شرایطی که نمایندگانی مانند عبدالرضا عزیزی نماینده شیروان در مجلس در جلسات فراکسیون امید و مستقلین حضور دارند؛ محمدرضا عارف مهرماه سال گذشته در این ارتباط گفته بود: «از همان ابتدای تشکیل فراکسیون امید دو گروه تلاش کردند فراکسیون امید را به حاشیه ببرند. یک گروه افرادی بودند که تلاش کردند با شبیه سازی با یکی از ادوار مجلس، تشکیل فراکسیون امید را به زعم خود در راستای ضدیت با نظام و تعبیرات بی ربطی ازاین دست القا کنند. گروه دوم هم کسانی بودند که با نردبان لیست امید وارد مجلس شدند و با همسوشدن با گروه اول و به بهانه آنچه دوری از تندروی نامیدند، راهشان را از ما جدا کردند درحالی که منش و روش اعضای فراکسیون امید نشان داد هیچ میانه ای با تندروی ندارد و به دنبال مطالبات بحق مردم هستند و همواره به شعار اصلی خود که امید، آرامش و رونق اقتصادی است پایبند است». همان وقت عارف از انتشار لیست اعضای فراکسیون در آینده نزدیک خبر داده بود بااین حال هنوز این لیست منتشر نشده است. 
صادقی: فرصت سوزی کردیم
فراکسیون امید در انتخابات هیئت رئیسه نیز عملکرد موثری نداشت؛ تا خردادماه سال جاری که محمدرضا عارف برای اولین بار وارد کارزار جدی رقابت با علی لاریجانی شد تا جایی که انتخابات به دور دوم کشید؛ در نهایت اما مثل گذشته چند کرسی در هیئت رئیسه به فراکسیون رسید. محمود صادقی جزء نمایندگان امیدی مجلس است که معتقد است فراکسیون امکان استفاده بیشتری از ظرفیت ها داشته است. او دراین باره چنین توضیح می دهد: «فراکسیون نتوانست از ظرفیت های موجود استفاده کند. ما فرصت سوزی کردیم. به نظر من گرفتار کارهای بوروکراتیک مانند تشکیل کمیته و کارگروه شدیم که نتیجه ای در پی نداشت. در واقع به شکل چابک و بابرنامه، برنامه عملیاتی که در 126 بند تدوین شده بود، پیگیری نشد. البته مواردی هم بوده که کارهایی را پیگیری کردیم و موانعی در پیشبرد آن به وجود آمده. ولی خیلی از کارها هم هست که اقدامی درباره آنها انجام ندادیم و خیلی از کارهایی که پیش رفت نیز انفرادی بوده و به صورت گروهی و سازماندهی شده انجام نشده است». 
صادقی در ادامه باز هم به برنامه 126 بندی اصلاح طلبان اشاره می کند: «در حوزه قانون گذاری و نظارت که در برنامه 126 بندی به درستی پیش بینی شده بود، باید اولویت بندی می کردیم تا کار پیش می رفت اما فرصت ها را از دست دادیم. حالا یک سال پیش رو داریم و اینکه فراکسیون این قابلیت را ایجاد کرده که از این یک سال استفاده کند، نقطه تردید است. شاید به جرئت بتوان گفت که حداکثر سه، چهار بند از برنامه هایی که اجرا شده منطبق با «برجام» بوده و برنامه ویژه ای برای عملیاتی کردن آن دنبال نکردیم». هرچند بحث صادقی معطوف به خروجی عملکرد فراکسیون است اما او به برخی از دلایل آن هم می پردازد: «دلایل متعددی بوده. البته کارهایی زیادی هم انجام شده و اگر در چارچوب برنامه عمل می کردیم، ظرفیت بالایی وجود داشت. اما مدیریت خوبی برای استفاده از آن نبود. مهم ترین دلیل آن این است که نیروها ظرفیت اصلی اصلاح طلبان نبودند و به همین دلیل تجربه لازم را نداشتیم. چراکه بعد از فیلترها نامزدها انتخاب شدند. ضعف های مدیریتی و ساختاری نیز وجود دارد».  
موضوع بررسی کنوانسیون مقابله با تامین مالی تروریسم نیز از نقاطی بود که نمایندگان امیدی را با چالش هایی روبه روبه کرد و به نظر می رسید سازماندهی کارآمدی برای مواجهه با آن وجود نداشت. تاجایی که این لایحه با رای نزدیکی در مجلس تصویب شد. این روزها هم که پالرمو و CFT در مجمع تشخیص معلق مانده فقط برخی از نمایندگان فراکسیون هستند که به صورت انفرادی بحث هایی درباره راهکارهای برون رفت از این وضعیت مطرح می کنند. با این همه محدودیت هایی هم برای حرکت فراکسیون در فرایند قانون گذاری وجود داشته است. طیبه سیاوشی، دیگر نماینده امیدی درباره فرصت های گذشته و پیش رو و به طور کلی عملکرد فراکسیون چنین می گوید: «هم امکانات وجود داشت و هم محدودیت ها و موانع. به هر حال در قوه مقننه جایگاهی عالی دارد و جایی است باید از حقوق مردم دفاع  و بهترین ها در حوزه قانون گذاری تصویب شود. من فکر می کنم در این دوسال و نیم زمان هایی بوده که امکان بهتر عمل کردن وجود داشته است. من شخصا به دلایلی ممکن است در برخی موارد از فرصت ها استفاده نکرده باشم. در عین حال در برخی از موارد امکان حرکت ما به دلایل مختلف گرفته شده است. از موضوع حمایت از دولت گرفته تا مشکلاتی که در سطح بین المللی به وجود آمده و بازتاب آن در سطح کشور رخ داده و در عملکرد نماینده ها و حتی دولت تاثیر گذاشته است. من فکر می کنم ما برخلاف منافع اصلاح طلبی عمل نکردیم اما نتوانستیم آنچه را مدنظر خودمان و بسیاری از اصلاح طلبان بود، به دلایل متعدد عملیاتی کنیم». سیاوشی اضافه می کند: «برخی معتقد هستند فراکسیون عملکرد خوبی داشته و آنچه را باید، انجام داده و نقدها نمی تواند به عملکرد فراکسیون وارد باشد. عده دیگری هم معتقدند که نقدهایی به فراکسیون وارد است. برخی نیز این اعتقاد را دارند که ساختار قوه مقننه و قانون گذاری کشور فرصت حرکت بیشتری به ما نمی دهد».  حالا یک سال فرصت پیش روی فراکسیون امید است. عملکرد امیدی ها همچنان محل بحث است و البته نمایندگانی هم در مقام دفاع از آن هستند. همه اینها در حالی است که شاید در انتخابات پیش رو اکثریت پارلمان در اختیار اصلاح طلبان نباشد. 
                