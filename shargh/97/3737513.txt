سه‌شنبه ۱۱ اردیبهشت ۱۳۹۷
-----------------------------------------
سرمقاله
-----------------------------------------
تغییر انگاره های ذهنی جامعه
-----------------------------------------

                    هم زمان با هفته کارگر، موضوع حمایت از کالای ایرانی به یکی از محورهای سخنرانی مقامات عالی کشور تبدیل شده است. مروری بر تجارب بین المللی سیاست گذاری در کشورهای مختلف نشان می دهد دولت ها فارغ از درجه توسعه یافتگی اعم از انگلستان، آمریکا، ویتنام، اندونزی، سنگاپور و... در دهه های مختلف استراتژی های مشخص، مدون و طولانی مدتی برای حمایت از کالای داخلی تدوین کرده اند که در نهایت منجر به اشتغال زایی، به کارگیری نیروی متخصص، رشد، توسعه و بالندگی اقتصادی کشور شده است. باید دقت شود خروجی حمایت از کالاهای داخلی به نقطه پذیرش و خرید کالا توسط مردم می رسد. آنچه اهمیت دارد اقناع مردم برای پذیرش و خرید یک کالای مشخص است. پذیرش یک کالا (acceptance) از قواعد خاصی تبعیت می کند که با انگاره های ذهنی، باورها و برداشت های مردم از آن کالای خاص در ارتباط است. مشتریان تا زمانی که باور نکنند یک کالا مطلوب، کارآمد و مناسب است آن را پذیرش نمی کنند و علی القاعده متقاضی آن نیز نخواهند بود. ازجمله فاکتورهای این پذیرش، شناخت، تجربه، احساس و اعتماد است. هرکدام از این موارد تقویت کننده انگیزه مصرف کنندگان برای خرید کالای داخلی است. نظرسنجی اخیر یکی از مراکز معتبر (ایسپا) نیز نشان می دهد 63 درصد مردم کشور اذعان کرده اند با تحقق دو شرط «کیفیت خوب» و «قیمت مناسب»، متقاضی خرید کالای ایرانی خواهند بود.علاوه بر این مهم، اخیرا مطالعه ای کیفی توسط کمیته رصد مرکز روابط عمومی وزارت تعاون، کار و رفاه اجتماعی انجام شده که در آن با بیش از 50 تولیدکننده کالای ایرانی مصاحبه صورت گرفته است. نتایج این مطالعه نیز نشان می دهد باور مردم به جنس خارجی و غیرایرانی به عنوان یک کالای باکیفیت و مرغوب یکی از برجسته ترین موانع فروش کالاهای ایرانی تلقی می شود. بنابراین می توان ادعا کرد اولین و مهم ترین گام برای حمایت از کالای ایرانی و پذیرش آن توسط مردم، تغییر انگاره های ذهنی مردم و مصرف کنندگان و اقناع آنان برای پذیرش کالای ایرانی است. در این چارچوب حمایت از کالای ایرانی بیش از آنکه یک پروژه اقتصادی -فنی در نظر گرفته شود، پروژه ای اجتماعی-فرهنگی و حتی روان شناختی است. نکته آخر اینکه موفقیت سیاست حمایت از کالای ایرانی مستلزم افزایش اعتماد و امید اجتماعی است چراکه هیچ سیاستی در یک جامعه ناامید موفق نخواهد شد.
                