یک‌شنبه ۱۸ آذر ۱۳۹۷
-----------------------------------------
حرف اول
-----------------------------------------
رونمایی از یک پروژه اجتماعی منحصربه فرد
-----------------------------------------

                    درحالی که اغلب خبرهای مربوط به سفر رئیس جمهور محترم به استان سمنان بر افتتاح یا کلنگ زنی پروژه های بزرگ اقتصادی متمرکز بود، در همین سفر یک پروژه بزرگ اجتماعی نیز از سوی ریاست محترم جمهوری رونمایی شد؛ اهدای نمادین احکام بازنشستگی تعدادی از روستاییان که دوره بیمه پردازی خود را طی کرده بودند، به دست دکتر روحانی، برای نخستین بار در دولت دوازدهم انجام شده است. در قالب این طرح، برای نخستین بار روستاییان حقوق بازنشستگی را عزتمندانه دریافت می کنند؛ مستمری ای که اگرچه از نظر مبلغ چندان چشمگیر نیست؛ اما از آنجا که ثمره پس انداز مشترک روستاییان و مشارکت دولت در دوره بیمه پردازی بوده است، حداقلی از آینده روستاییان و عشایر زحمتکش کشور را تامین خواهد کرد. 
بیمه که فرایندی از پس انداز مشترک کارگران و کارفرمایان در دوران جوانی نیروی کار برای تامین دستمزد عزتمندانه در دوران پیری است، در روستاها به دلیل فقدان کارفرما معوق مانده و در اغلب کشورها با مشکل اجرائی مواجه است. در ایران براساس قانون نظام جامع رفاه و تامین اجتماعی، در ابتکاری منحصربه فرد، دولت به جانشینی کارفرمایان در روستاها، تامین حق بیمه سهم کارفرمایی را تقبل کرده و عملیات بیمه اجتماعی عشایر و روستاییان از سال 1384 در کشور آغاز شده است. 
اینک در آستانه چهلمین سال پیروزی انقلاب اسلامی، بیش از 35 هزار نفر از روستاییان و عشایر به افتخار بازنشستگی نائل شده و بیش از سه هزار میلیارد ریال سالانه حقوق بازنشستگی خود را دریافت می کنند.  گسترش بیمه اجتماعی روستاییان و عشایر، دریچه ای بر تحقق نظام جامع رفاه و تامین اجتماعی در کشور و طلیعه امنیت اجتماعی و آرامش خاطر و اطمینان به آینده در جمهوری اسلامی ایران است؛ آینده ای مطمئن که در آستانه چهلمین سالگرد پیروزی انقلاب اسلامی ان شاءالله در این سرزمین تمدن ساز محقق خواهد شد.
                