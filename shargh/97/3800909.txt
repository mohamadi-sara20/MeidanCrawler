سه‌شنبه ۱۳‌شهریور ۱۳۹۷
-----------------------------------------
حرف اول
-----------------------------------------
راهی برای مدیریت جهش نرخ دلار
-----------------------------------------

                    در شرایط فعلی بهترین راهکار برای رفع مشکلات دولت و ایجاد ثبات اقتصادی برای مردم، به ویژه اقشاری که درآمد ثابتی دارند، هدایت نقدینگی سرگردان به بخش های مطمئن اقتصادی مثل سرمایه گذاری در پروژه های نیمه تمام عمرانی است. این روزها درباره هجوم احتمالی مردم به سایت فروش خودروسازان در صورت پیش فروش و هجوم به سوی سکه و دلار برای تبدیل ریال به کالا، نگرانی های زیادی مطرح است. این اتفاق ریشه در یک مسئله دارد؛ بهمن نقدینگی در اقتصاد به گردش درآمده و به بازارهای سوداگری مثل ارز و سکه روی آورده است. این نقدینگی به طور متناوب از بازارهایی مثل سکه و طلا به سمت بازارهایی مانند دلار و سایر ارزها حرکت کرده و بخشی از آن نیز از بازار دلار به سمت بازار مسکن و زمین حرکت کرده که در کنار نبود عرضه لازم، جهش قیمتی در بازار را در پی داشته است. این همان نقدینگی سرگردانی است که اگر بتوان برای آن، مقصدی مطمئن پیدا کرد که در سرمایه گذاری ها و سپرده گذاری ها مشارکت داده شوند، شاید بتوان بخشی از مشکلات موجود را برطرف کرد. می دانیم در شرایط موجود کشور و مسائل سیاست خارجی ایران و درگیری با ترامپ، نمی توان از منابع دولت، سقف لازم را به حوزه عمرانی تزریق کرد، چراکه برای پروژه های نیمه تمام، منابع بزرگی مورد نیاز است. با توجه به درآمدهای نفتی و مشکلات بدهی های دولت بعید است دولت به تنهایی بتواند از پس تعهدات پروژه های عمرانی برآید. آنچه مشکلات بیشتری را متوجه دولت و پروژه های عمرانی می کند، آن است که با هجوم سرمایه های سرگردان به بازارهای سوداگری، سرمایه گذاری در بخش خصوصی به حداقل می رسد و مانعی برای توسعه اقتصادی به شمار می رود. این مسئله می تواند با سودده کردن واگذاری ها و البته واگذاری به بخش خصوصی واقعی و نه رانتی، حل شود و سرمایه گذاری در کشور، از سوداگری به سمت بخش های مولد حرکت کند. درباره دلار هم می توان با چند پژوهش دقیق و بی طرفانه، ریشه وضعیت به وجودآمده شناسایی کرد. آیا این وضعیت به این دلیل پیش آمده است که افرادی ریال دارند و می خواهند آن را به دلار تبدیل کنند و در نتیجه فشار تقاضا سبب شده است که قیمت ارز بالا برود؟ برخی از جذب نقدینگی ارزی مردم در بانک ها به عنوان یک راهکار سخن می گویند. افتتاح حساب ارزی در بانک ها سابقه قبلی داشته و ذهنیت مردم را خراب کرده است. اگر در این زمینه تضمین لازم به مردم داده شود، احتمال دارد سپرده های ارزی بتواند به عنوان یک عامل بازدارنده عمل کرده و از آشفتگی بیشتر در بازار ارز جلوگیری کند. به طور کلی عقیده نگارنده بر این است که مسئولان نخست باید یک تحلیل از شرایط موجود داشته باشند. باید مشخص شود واقعا ارز به اندازه کافی موجود است یا خیر. آیا این آشفتگی به این دلیل بوده که ارز به اندازه کافی عرضه نشده است؟ اگر عده ای تمایل دارند پول خود را به جای پول ملی، تبدیل به پول خارجی کنند، نباید به آنها جایزه داد. کمبود ارز مسئله ای جدی است که این کمبود دلایل مختلفی دارد؛ وضعیت خریداران نفت ایران، هزینه های ارزی اضافه بر هزینه های واردات کالاهای اساسی و دارو که به برخی حوزه های دیگر می رود، مسئله بانکی که قرار بود با برجام تا حدی برطرف شود و... از عوامل فشار بر منابع ارزی کشور است. آنچه مشخص است بخشی از دلایل جهش های پیاپی قیمت دلار، کسانی هستند که ریال را به دلار تبدیل کرده و آشفتگی به بار آورده اند. باید جلوی حرکت آنها را گرفت و سرمایه آنان را به بخش های دیگر سوق داد.
                