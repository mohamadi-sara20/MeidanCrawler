پنج‌شنبه ۲۹ آذر ۱۳۹۷
-----------------------------------------
یادداشت
-----------------------------------------
نقبی بر وضعیت پژوهش در کشور
-----------------------------------------

                     آخرین هفته آذر هرساله به نام هفته پژوهش نام گذاری شده است تا فرصتی باشد برای تکریم پژوهشگران و نگاهی به جایگاه پژوهش در کشور؛ چرا که برای رسیدن به توسعه نیازمند برنامه ریزی و برای برنامه ریزی صحیح نیازمند پژوهش هستیم. چنانچه برنامه بدون بهره مندی از نتایج پژوهشی باشد، ابتر می شود؛ زیرا واقعیت ها تنها از خلال پژوهشی آشکار می شود. پژوهش هم معمولا با یک پرسش آغاز می شود؛ خلا داشتن اطلاعات یا انگیزه ای برای بیشتر دانستن.تقریبا امروزه هیچ یک از نهادهای اجرائی بدون برخورداری از مراکز پژوهشی وابسته به خود تعریف نمی شوند. به همین دلیل در تخصص اعتبارات هر دستگاه، قانون برنامه و بودجه چنین مصوب کرده که درصدی از اعتبارات هر دستگاه باید در اختیار پژوهش قرار گیرد. سازمان اسناد و کتابخانه ملی از جمله نهادهایی است که هم به لحاظ قانونی و هم در ساختار و هم در حوزه عمل با پژوهش شناخته می شود. غنای منابع علمی، اسناد قدیمی و سایر منابع خطی و چاپی کتابخانه را به گنجینه ای از دانش تبدیل کرده که اصحاب فکر و اندیشه و محققان می توانند این پایگاه ارزشمند را به عنوان خانه دوم خود تلقی کرده و گم شده های خود را در اینجا به دست آورند.
 اما آنچه عرصه پژوهش را معنا می بخشد و زنده می کند، این است که نتایج آن بتواند اثر بخشی خود را بر زندگی انسان ها و جامعه علمی کشور نشان دهد. به اشتراک گذاشتن همه دانسته های بشری که توسعه علوم را به همراه خواهد داشت، در کتابخانه ملی می تواند در اختیار همگان قرار گیرد. به شرط آنکه همه نهاد ها به سمت دیجیتال کردن منابع اطلاعاتی خود بروند. طبعا امکان دسترسی به نتایج به دست آمده از پژوهش های آنها، تسریع در بهره مندی از آنها کمکی است به بالارفتن دانش بشری که بنیانی است برای توسعه سازمان اسناد و کتابخانه ملی که همه تلاش خود را در این راستا و در جهت خدمات رسانی به جامعه علمی کشور و تولید دانش توسعه گرا انجام می دهد. امیدوارم روزی برسد که همه منابع اطلاعاتی کتابخانه ای و اسنادی بتواند در راستای تحقق اهداف سند چشم انداز جمهوری اسلامی ایران در جایگاه مقام اول علمی در منطقه قرار گیرد. تمرکز در تدوین سند راهبردی سازمان اسناد و کتابخانه ملی با رویکرد دانش بنیان برای اولین بار و در دولت دوازدهم می تواند از افتخارات فرهنگی این دولت باشد که سازمان هم اکنون در حال تدوین این سند است. باشد تا گامی در راستای توسعه علم در کشور را شاهد باشیم.
*رئیس سازمان اسناد و کتابخانه ملی ایران
                