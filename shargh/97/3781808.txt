شنبه ۱۳ مرداد ۱۳۹۷
-----------------------------------------
سرمقاله
-----------------------------------------
شکنجه گران کت و شلوار پوش
-----------------------------------------

                    به گفته جان کالهون، آزادی صدقه نیست تا آن را مسرفانه و یکسان و بدون هیچ قیدوشرطی به همه اعطا کرد؛ پاداشی است که فقط به کسانی که شایستگی دارابودن آن را به ثبوت رسانده اند، داده می شود. از منظر تاریخی حق با کالهون، سناتور کارولینای جنوبی در سال های 1832 تا 1850 میلادی است. انگلستان استقلال آمریکا را به آمریکاییان اعطا نکرد؛ بلکه آنان بعد از جنگ های خونین استقلال شان را به دست آوردند. آمریکای سفیدپوست هم آزادی و برابری اجتماعی را به راحتی به سیاهان نداد و سیاهان در مبارزه ای بی امان به رهایی رسیدند. آمریکای امروز دو قرن جنگ خونین بین سرمایه داری و دموکراسی را پشت سر گذاشته است و این جنگ به نفع سرمایه داری و تحدید دموکراسی خاتمه یافته است. چهر ه های تاریخی این نبرد، الکساندر هامیلتن و توماس جفرسن هستند. هامیلتن، رئیس خزانه داری و پدر سرمایه داری آمریکا و توماس جفرسن هم که وزیر خارجه جرج واشنگتن بود و بعدها رئیس جمهور آمریکا شد. مواجهه این دو نفر بی اغراق یکی از نقاط عطف برای درک تاریخ آمریکاست. هامیلتن که در فقر و مسکنت زاده شده بود، تئوریسن واقعی صاحبان سرمایه از آب درآمد و جفرسن که در ثروت و مکنت به دنیا آمد و در مزرعه اش در ویرجینیا 154 برده داشت، حامی فقرا و محرومان شد. دو حزب جمهوری خواه و دموکرات، ماحصل این تضادند. هامیلتن در تاریخ آمریکا نماینده تازه به دوران رسیده ها و نوکیسه های آمریکایی است که بیش از دیگران انقلاب را تهدید خواهند کرد و درست روبه روی طبقه ای می ایستند که خود از آن برآمده اند.دونالد ترامپ یادآور الکساندر هامیلتن است؛ با این تفاوت که جناح های سیاسی آمریکا در طول دو قرن و پشت سر گذاشتن دو جنگ جهانی، چنان صیقل خورده اند که صرفا در گفتار و کلام می توان تفاوت شان را بازشناخت. وگرنه در عمل یا استراتژی کلان فاصله چندانی بین دموکرات ها و جمهوری خواهان وجود ندارد. بارزترین نمونه این ادعا ریچارد نفیو است. اگرچه او مسئول تیم طراحی تحریم ها علیه ایران در دوره دوم اوباما بود، حامی اصلی پشت پرده مذاکره کنندگان در امور تحریم ها در وین نیز بوده است؛ اما برای ترامپ آرزوی پیروزی علیه ایران را دارد. این گفته لیندون جانسون، معاون جان اف کندی مصداق بارز این درهم تنیدگی جناح های آمریکاست: «من خیال می کنم که هیچ حزب سیاسی نمی تواند خودش را دوست ملت بداند، اگر دوست، محافل مالی و سرمایه داری نباشد و هیچ حزب سیاسی نمی تواند خودش را دوست محافل مالی و سرمایه داری بداند؛ اگر صادقانه دوست ملت نباشد. در جامعه آزاد ما صاحبان سرمایه و مردان سیاست رقبای هم نیستند، درست برعکس، برای موفقیت هریک از آنان و موفقیت حکومت ما و سیستم اقتصادی و اجتماعی ما و برای توفیق فردفرد ما، واجب است صاحبان سرمایه و مردان سیاسی دست در دست هم بدهند».اگر هامیلتن مخالف روی کار آمدن جفرسن است و همه تلاشش را می کند تا او را از دور ریاست جمهوری خارج کند، از این منظر است که نگران است جفرسن قانون طلایی آمریکا را زیر پا بگذارد. قانونی که حکم می کند حکومت در دست سرمایه داران باشد که کشور در دست آنهاست. اینک پدر سرمایه داری آمریکا آسوده در گور خوابیده است، چون دیگر نگران نیست که شب قبل از کشته شدنش در دوئل، به دوستش نامه ای بنویسد که بزرگ ترین نگرانی اش ازهم پاشیدگی کشور بر اثر پیشرفت روزافزون دموکراسی [علیه سرمایه داری] است.پس بیراه نیست اگر ترامپ را ادامه منطقی اوباما بدانیم؛ البته به معنای ادامه منطقی روح حاکم بر سرمایه داری آمریکا. اوباما فاز اول پروژه ای را آغاز کرد که ترامپ باید فاز دوم آن را به سرانجام می رساند و ریچارد نفیو پل ارتباطی این دو طرز تفکر متفاوت است. نفیو در کتاب «هنر تحریم ها، نگاهی از درون میدان»، به دو مفهوم بنیادین می پردازد؛ دو مفهومی که نشان دهنده درهم تنیدگی رویا و تاریخ آمریکایی در مقابله با دشمنان است: «درد» و «استقامت». حیرت انگیز است که این دو مفهوم بیش از آنکه مفاهیمی اقتصادی باشند، یادآور رفتار شکنجه گران با چریک های مبارز در زندان ها هستند. با این تفاوت که این بار درد از طریق ابزار شکنجه برای شکستن استقامت چریک ها ایجاد نمی شود؛ بلکه ایجاد درد در دولت و ملت از طریق تحریم هاست. نوعی شکنجه اقتصادی تا آستانه تحمل دولت-ملت ها که مقاومت آنان را درهم بشکند. نفیو اقرار می کند مفهوم درد غیراقتصادی است؛ اما چاره ای نیست. تنها مفهومی که می تواند حق مطلب را ادا کند، همین است. دردی که دولت و ملتی را درهم می شکند و گیج ومنگش می کند تا در یک وادادگی آنان را به پای میز مذاکره بکشاند. البته نفیو می داند این راهکار مطمئنی نیست؛ چون برخی از کشورها در برابر این درد مقاومت خواهند کرد و در درازمدت چه بسا بر ایستادگی آنان افزوده شود. نفیو به درستی تحلیل می کند. در کشوری که آمار بی کاری اش زیاد است، افزایش آمار بی کاران شوکی در جامعه ایجاد نخواهد کرد. در جای دیگر اشاره می کند کشورهایی که تجربه جنگ و انقلاب را پشت سر گذاشته اند، بسیار دیرتر از کشورهای دیگر تسلیم خواهند شد. باز در تحلیلی دیگر نشان می دهد تحریم ها با برنامه ریزی دقیقی صورت گرفته و وضعیت کنونی ایران ناشی از این برنامه ریزی است. یکی از این برنامه ها تحریم کالاهای اساسی است و آزادسازی کالای تجملی که موجب خروج ارز از کشور شده است. نفیو حتی در برنامه های خود واکنش مسئولان دولت را زیر نظر دارد تا در سنجش اثرگذاری تحریم ها از آن سود ببرد. او با رصد سخنرانی ها و گفت وگوهای مسئولان مدعی می شود آنان برنامه جدی برای مقابله با تحریم ها ندارند. نفیو با اینکه باور دارد تحریم ها در دوره اوباما کارساز بوده است؛ اما درباره تحریم های تازه ترامپ نظر دیگری دارد. او معتقد است تحریم های نفتی ترامپ سنگر نجات درآمدهای نفتی ایران خواهد شد. او بر مبنای آمار اثبات می کند که ایران با اعمال تحریم ها و گران شدن نفت، کاهش درآمد خود را از طریق افزایش قیمت ها جبران خواهد کرد. کتاب «هنر تحریم ها» برای درهم شکستن استقامت دولت و ملت ایران تدارک دیده شده است و هر دو جناح آمریکا در این ایده هم داستان هستند. پرسش باقی مانده این است که جناح های سیاسی ایران تا چه حد با یکدیگر در مقابله با این تحریم ها متحدند. جالب است که نفیو کتاب را به چریک های کت وشلواری همتای خودش تقدیم می کند. تعبیری که به هیچ وجه برازنده دیپلمات های کت وشلوارپوش آمریکایی نیست. این انتخاب بیش از آنکه ستایش از روحیه ای چریکی باشد، سرپوشی است برای اعمال شکنجه گران علیه مردمی که از همه طرف تحت فشارند.* در این یادداشت به جز کتاب «هنر تحریم ها، نگاه از درون میدان» ریچارد نفیو، از کتاب «رویا و تاریخ؛ آمریکا در دو قرن» اثر کلود ژولین (سردبیر لوموند دیپلماتیک) با ترجمه مرتضی کلانتریان، نشر آگاه استفاده شده است.
                