شنبه ۲۴‌شهریور ۱۳۹۷
-----------------------------------------
حرف اول
-----------------------------------------
مشکلات دارویی و راه حل ها
-----------------------------------------

                    ریشه مشکلات دارویی کشور در درجه اول در داخل و مربوط به سیاست ها و روش های دولت در حوزه اقتصاد و مدیریت اجرائی است که به اجمال نکاتی را یادآور می شود.الف- تبیین وضعیت دارو در مرداد و شهریور 13971- صنعت داروسازی کشور در ماه های اشاره شده همچنان با عدم بازگشت مطالبات خود، چرخه عملیات پیچیده اداری در نهادهای دولتی نظیر سازمان غذا و دارو، وزارت صمت، بانک مرکزی، گمرک و... مواجه است. دوره گردش کالا که در صنعت داروسازی ایران در سال 1387 حدود 141 روز بوده، در سال 1396 همچنان 141 روز گزارش شده است. به عبارت دیگر ساختار و مدیریت صنعت داروسازی کشور اگرچه مطلوب و بهینه نیست؛ اما هنوز به فاز ناکارآمدی نیفتاده است. آنچه این صنعت را به روز سیاه نشانده، دوره وصول مطالبات و دوره گردش عملیات در این صنعت است. دوره وصول مطالبات در این صنعت که در روزهایی نه چندان دور به کمتر از صد روز می رسید؛ درحال حاضر به بیش از 420 روز رسیده است. این شاخص به مفهوم آن است که وقتی شرکت کالایی را به شبکه توزیع تحویل می دهد، در بهترین حالت 420 روز بعد، وجه آن را وصول می کند. شاخص دیگر که فلاکت این صنعت را نشان می دهد و به ویژه در 10 سال اخیر با وجود تذکرات مکرر کارشناسان دلسوز با بی محلی مسئولان به ویژه مسئولان وزارت بهداشت مواجه شده، میانگین دوره گردش عملیات در این صنعت است. دوره گردش عملیات در صنعت داروسازی ایران که در سال 1387 به طور متوسط 463 روز بوده (که این میزان خود بیان کننده صنعت غیربهره ور و ناکارآمد است)، در سال 1396 به 557 روز رسیده است (ماخذ اعداد ذکرشده صورت های مالی شرکت های داروسازی ایران در سیستم کدال بورس است).2- از طرف دیگر در دو سال اخیر و به ویژه در هشت الی 9 ماه گذشته چرخه زنجیره تامین دارو نیز از سوی دولت مختل شده است. دولت که به نظر من پس از خروج آمریکا از برجام از ترس، اقدام به خودکشی کرده است (درحالی که اگرچه خروج آمریکا از برجام مشکلاتی را ایجاد می کند؛ اما آسیب رسان تر از تحریم های گذشته و... نبوده و نخواهد بود)، کل زنجیره تامین کالا را با اقدامات نسنجیده ای که از سوی بانک مرکزی، وزارت صمت، گمرک و سازمان غذا و دارو صورت داد، مختل کرده است و مشکلاتی را که قبلا در بخش وصول مطالبات به صنعت داروسازی تحمیل کرده بود، با این اقدام تکمیل کرد. نتیجه مجموعه اقدامات دولت منجر به آن شده است که دوره گردش عملیات در صنعت داروسازی ایران به حدود دو سال برسد، هزینه مالی در این صنعت که در کمتر از 10 سال قبل حدود سه تا پنج درصد بود به بیش از 13 و در مواردی تا 18 درصد برسد. دولت با اختلالی که در ماه های اخیر در زنجیره تامین کالا از فرایند تخصیص ارز گرفته تا فرایند ترخیص از گمرکات و... ایجاد کرده، دوره تامین کالا در صنعت داروسازی را (زمان سفارش کالا تا ورود کالا به چرخه تولید) که در سال های نه چندان دور کمتر از دو ماه بود، به بیش از شش ماه رسانده است.نمونه های متعددی به صورت پراکنده از سوی شرکت ها به آن سازمان گزارش شده است. نمونه ای که در ماه های اخیر خود شاهد آن بوده و بارها از سوی شرکت ها به دفعات منعکس شده است، فرایند ترخیص کالا از گمرک است که در مواردی تا بیش از چهار ماه طول کشیده است. خلاصه آنکه اگر بخواهیم منصفانه قضاوت کنیم، بیش از 90 درصد اختلالی که در زنجیره تامین کالا و همچنین دوره گردش عملیات (دوره تولید+ وصول مطالبات) که اختلال در آن، عامل سقوط و ورشکستگی این صنعت ملی است، عامل و مسبب آن دولت بوده و به نظرم عامل خارجی کمترین دخالت را داشته است.ب- یادی از آنچه داشتیم و در آینده باید حسرت آن را بخوریم:1- صنعت داروسازی در ایران محصول جهاد متخصصان داروسازی در دوران جنگ بود. این صنعت که قبل از انقلاب کمتر از 25 درصد نیاز کشور را با کمترین عمق علمی تامین می کرد، در سال های اخیر با عمق دانش و فناوری قابل تحسین، 97 درصد نیاز دارویی کشور را تامین می کند و افتخار دارد که در بسیاری از زنجیره های دانش و فناوری سرآمد کشورهای منطقه و اغلب فرامنطقه ای بوده است.2- این صنعت ملی 97 درصد نیاز کشور را با کمتر از 800 میلیون دلار ارز تامین کرده و می کند، درحالی که برای تامین سه درصد باقی مانده، دولت بیش از 1/1 میلیارد دلار ارز پرداخت می کند.میانگین تفاوت قیمت یک داروی تولید داخل با مشابه وارداتی آن 300 تا 500 درصد کمتر است و...این صنعت به دلایل قابل بررسی در سال های اخیر مورد بی مهری و در معرض بی تدبیری های بسیار قرار گرفته است.3- سوالی که شایسته است دولت به آن پاسخ دهد آن است که کدام یک از صنایع کشور شرایط مشابه دارو را دارند؟ آیا می توانید محصولی مشابه دارو را نام ببرید که تولید داخل آن چندین برابر ارزان تر از مشابه وارداتی آن حتی از ترکیه، قبرس و هند باشد؟ چرا این همه کفران نعمت در مورد این صنعت صورت گرفته و روزبه روز شدیدتر می شود؟ دولت با کدام منطق و توجیه صنعت را وادار کرد به جای مطالبات سررسیدشده ای که یک سال از سررسید آنها گذشته است اوراق قرضه بگیرد و صنعت ناچار شود برای تبدیل این اوراق به ریال تا 30 درصد نرخ تنزیل را بر خود تحمیل کند؟ آیا این اقدام دولت منطبق بر قانون، عقل و شرع بود که صاحب صنعتی را که بیش از یک سال از سررسید مطالباتش گذشته است مجبور به پذیرش اوراق کنیم؟ سازمان امور مالیاتی هم این هزینه را به عنوان هزینه قابل قبول نپذیرد و... تاریخ در مورد عاملان و خالقان این همه بی تدبیری و.... چگونه قضاوت خواهد کرد؟ج- راه برون رفت چیست؟آنچه از صنعت داروسازی کشور به طور خلاصه به تصویر کشیده شد نیازمند اقدامات اورژانسی و جهادی است و راه برون رفت این است:1- تاسیس ستاد تامین مواد اولیه مورد نیاز صنعت داروسازی کشور (اعم از تولید داروی آماده مصرف، مواد اولیه، بسته بندی و جانبی) در سازمان غذا و دارو با اختیارات کامل از سوی دولت که برای سایر نهادها از جمله بانک مرکزی و گمرک لازم الاجرا باشد و عوامل غیرمرتبط مانند وزارت صمت نقششان حذف شود. در این ستاد نمایندگان سندیکاهای مربوطه به طور تمام وقت حضور و به مشکلات صنایع به صورت اقتضائی و لحظه ای رسیدگی کنند. به طور خلاصه اصل وحدت فرماندهی با اختیارات کامل در این مرحله راهگشاست.2- مشکل نقدینگی صنعت جدی است. حتی اگر وزارت بهداشت ارز مورد نیاز صنایع را تامین کند، صنایع با مشکل پرداخت ریال مواجه خواهند بود. درحال حاضر صنعت داروسازی از ریال (مطالبات وصول نشده، بدهی های بانکی تجمیع و سررسیده شده و...) تخلیه شده است. تنها راه جبران این وضعیت تزریق ریال از سوی دولت از طریق منابع در اختیار به صورت وام با دوره تنفس دوساله است. این (از طریق وجوه واردشده و...) اقدام برای دولت بسیار آسان است. در این صورت است که می توان با سرعت بالا امکان استفاده از ارز تخصیصی را فراهم کرد.3- بی توجهی غیرمدبرانه ای که در چند سال اخیر در بازنگری قیمت داروهای تولید داخل صورت گرفته، باعث شده است برخی از شرکت ها تا50 درصد محصولات تولیدی شان زیان ده باشد. دوستان فراموش کرده اند که یک شرکت دارویی یک بنگاه اقتصادی نیز است. با زورگویی و سوءاستفاده از نجابت صنعت، قیمت داروها بازنگری نشده است. بنابراین ضرورت دارد تا در اسرع وقت قیمت داروها به روز شود. باید توجه داشت که تنها 50 درصد از قیمت تمام شده داروها متاثر از ارز و تغییرات نرخ ارز است و 50 درصد باقی مانده متاثر از عوامل سربار و دیگر مولفه های تاثیرپذیر از تورم داخلی است. بنابراین چنانچه دولت با موضوع قیمت دارو برخوردی واقع بینانه و کارشناسی نداشته باشد، حاصل کار او آسیب جبران ناپذیری به این صنعت و مرگ آن خواهد بود. به طور خلاصه اصلاح ساختار مدیریت زنجیره تامین دارو از مدیریت متشتت و پراکنده غیرپاسخ گو به مدیریت متمرکز و پاسخ گو همراه با مشارکت فعال سندیکاها، تخصیص چابک و سریع ارز، تامین نقدینگی مورد نیاز صنعت و اصلاح قیمت داروهای تولید داخل، راه حل هایی مهم و حیاتی هستند که می توانند به نجات این صنعت ملی کمک کنند.
                