یک‌شنبه ۲۶ اسفند ۱۳۹۷
-----------------------------------------
سرمقاله
-----------------------------------------
به یمن نوروز
-----------------------------------------

                    سالی که در روزهای پایانی آن هستیم، به دلایلی که همه می دانند، تنگنای بیشتری بر معیشت مردم تحمیل کرد. ضرب المثلی محلی می گوید چه باران بیاید و چه برف، فشار و نصیب کلوخ است؛ که اشاره ای است به آسیب پذیری بیشتر بینوایان و آنان که از سازوبرگ زندگی بهره ای کمتر دارند در هنگامه مشکلات و مصائب. باوجود این آنچه پیش آمد، فقط لایه های پایین دست را در چنبره خود نفشرد. نه فقط به این سبب که بخش مهمی از لایه های میانی و بالا هم چون رونق کسب و کارشان افت کرد، از آنچه پیش آمد، ملول شدند؛ بلکه چون فارغ از تنگی معیشت و افول کاروبار، این وضعیت زرد یا قرمز، با افزودن ملالت های ملی و مبهم تر کردن افق آرزوهای فرهنگی و تمدنی، کام همه، ازجمله کامکاران را تلخ کرد. حال با همه این اوصاف باید چه کرد؟ اینکه زانوی غم در بغل گیریم و خونابه حسرت خوریم؟ اگر چنین کنیم، بازی را به زمانه باخته ایم. این خطای رایجی است که گمان بریم برای نشان دادن اینکه مخالف بدی ها هستیم، باید از صبح تا شام هوشیارانه در رصد باشیم و انگشت در خلل ها بگذاریم و دژم باشیم و عرض اعتراض کنیم و در شادی را ببندیم؛ مبادا دچار عذاب وجدان شویم. سهم آدمی از نشاط محدود است و سهم ما در این زمانه محدودتر. اقتضای این آن نیست که ته مانده این سفره را هم درهم پیچیم و همه را یکجا به حریف وانهیم. ازقضا چون زمانه بر مراد نیست و کامکاری انبوه نصیب نمی کند، بهتر است بر خرده شادی ها بیش مواظبت کنیم. 
به باور من نوروز را برای همین تدبیر کرده اند تا در میانه ساعت های دروس سخت تاریخ، اعلام زنگ تفریح کنیم. حتی اگر انگیزه ها و اسباب طرب چنان که باید مهیا نیست، باری، کامشادی را تمرین و تظاهر کنیم. شادی جز احساس شادی و اظهار آن نیست. از هیچ یک از این دو شرم نکنیم. به ویژه از دومی که اظهار شادمانی ایجاد شادمانی بیشتر است. برخی بر این طعنه می زنند که برای ماهی مملکت در کما رفت! اگر اخبار این است که هست، لابد یک ماه تعطیل یعنی اندکی خلاف کمتر. از چه می هراسیم؟ وانگهی، ما برای کار به این دنیا نیامده ایم. برای بهجت و سرور اینجاییم؛ تولید، توزیع و مصرف آن. کار و سیاست و مبارزه و اخلاق همه برای این وجه ابزاری دارد. مقصد را نمی توان در پای ابزار فروکشت. به یمن نوروز رخت خود را نو کنیم؛ با تبسم آشتی کنیم و او را به مجلس منحنی های درهم رفته قیافه های اخمو و قلب های غمگین میهمان کنیم. اگر زیان دیدیم، باکی نیست. از فردای فروردین دوباره اخم و غم و اخبار و انتقاد و اعتراض را از نو در آغوش می فشاریم و به رسالت خود بازمی گردیم. اصلا گمان بریم این فرجه ای است تا با توانی تمام تر دوباره به برشمردن علی الدوام سختی ها و سیاهی ها و فریاد دادخواهی و محاکمه بازآییم. تا آن زمان که چند روزی بیش نیست، روزه شادی و بی خیالی را بشکنیم و جشن نوروز را مانند عید فطر افطار کنیم. واگویه هزارباره خرابی هایی که همه می دانیم و بازگفتش چیزی را از آن نمی کاهد، نقل محافل عید نکنیم. اگر سرگرمی است، بدیل بهتری هست و اگر تلقین حس مبارزه و مسئولیت است، کمی کافی است. به جای اینها فراغت کنیم و شادمانی. کاستی البته فراوان است؛ ولی ما هم گاهی در میزان آن اغراق می کنیم. همین مقدار از اسباب طرب هم که گاه با وجود همت بزرگان، برای بیشترینه مردم هست، هرچند به قدر کافی نیست؛ اما به اندازه لازم هست. به گمان من، مادامی که صدای گلوله نیست و نانی بر سفره هست، بهانه برای شادی هست. بیایید با وجود برخی نابخردی ها، با همین نواله مختصری که بر سفره های بسیط ما هست، بساط کنیم و شعله فروخفته در خاکستر را دوباره به رقص آوریم. به بهانه نوروز با امید و آرزو آشتی کنیم و از قناعت پیشگی طربناک حصاری در برابر کسری ها بسازیم. در اینکه ما شایسته بیش از اینیم، شکی نیست؛ اینکه بسا حق ها و سهم ها که از مردم دریغ شده است؛ اما باری، نو شدن نوروزی، با وجود همه اینها نشان رندی و زیرکی است. همچنین از سهم شادی خود، هرقدر هم کم، حصه ای در دامن دیگران بگذاریم. بهسازی و برخورداری را به طور کامل به احقاق سیاسی حقوق واننهیم. ممکن است دیر دست دهد. تا آن زمان، کمی از مشکل را با توزیع مهربانی و لذت جبران کنیم. به یمن نوروز.
                