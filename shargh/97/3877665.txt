یک‌شنبه ۱۲ اسفند ۱۳۹۷
-----------------------------------------
type_unknown
-----------------------------------------
آماده مناظره
-----------------------------------------

                    گروه سیاست: سعید حجاریان، مصطفی تاجزاده و حسین مرعشی از چهره های اصلاح طلبی هستند که در برابر اظهارنظر عباسعلی کدخدایی، سخنگوی شورای نگهبان، مبنی بر برگزاری جلسه با اصلاح طلبان با محوریت بحث نظارت استصوابی، اعلام آمادگی کردند. غلامحسین کرباسچی و علیرضا علوی تبار اما از چهره هایی بودند که موافقت نکردند. عباسعلی کدخدایی که به خاطر توییتش درباره بحث نظارت استصوابی چند روزی است در فضای مجازی و توییتر محل بحث شده است، روز گذشته در نشست خبری خود درباره واکنش اصلاح طلبان به توییتش و پیشنهاد برگزاری جلسه مشترک با اصلاح طلبان درباره بررسی صلاحیت ها گفت: ما از پیشنهاد هر گروه و جناحی استقبال می کنیم. جسته و گریخته هم با این افراد دیدار داریم و اگر آنها بخواهند، می توانند خبرها را منتشر کنند. مشکلی برای دیدار نداریم، ولی مشروط به اینکه آنها حرف اساسی داشته باشند. همین افرادی که گفتید هر روز در سه نوبت علیه شورای نگهبان بیانیه صادر می کنند. ما باید چه پاسخی داشته باشیم. ما در برابر اینها دیروز (اشاره به توییت شخصی خود) یک پاسخ دادیم. کدخدایی در توییت خود نوشته بود: هروقت من انتخاب نشوم، انتخابات مهندسی شده است. هروقت من تایید نشدم، نظارت قانونی بد است؛ اما هروقت تایید شدم، دیگر نه انتخابات مهندسی شده است و نه نظارت استصوابی بد است. این یعنی قانون به کنار، هرچه باب میل من است، انجام شود. حکایت همان است که گفته مرگ خوبه، اما برای همسایه!». کدخدایی البته روز گذشته موارد دیگری را هم درباره بحث نظارت استصوابی مطرح کرده و درباره ردصلاحیت ها و عدم اقناع جامعه از این ردصلاحیت ها گفته است: شورای نگهبان بر اساس قانون وظایفش را انجام می دهد و چون انجام می دهد، اقناع پذیر است؛ مگر اینکه این افراد قانون را قبول نداشته باشند. او در پاسخ به این پرسش که بسیاری از فعالان سیاسی معتقد هستند نظارت استصوابی راه را برای غیرشایستگان باز می کند و منشا ناکارآمدی، مریدپروری و فسادگستری است و برای این مسئله هم به فساد برخی نمایندگان در دوره های مختلف و مصوباتی که کارآمدی ندارد، اشاره می کنند، برای حل این معضل چه راهکاری دارید، گفته است: «شورای نگهبان بر اساس قوانین انتخابات مجلس و دولت، شرایط حداقلی را برای بررسی صلاحیت کاندیداها دارد و کاندیداها را بر اساس حداقل ها بررسی می کند. ما ابزار شایسته سنجی نداشته و نداریم و این کار بستگی به انتخاب مردم و معرفی گروه ها و جناح های سیاسی دارد. اگر گروه های سیاسی در این جهت گام بردارند، این مشکل هم رفع می شود». عباسعلی کدخدایی البته کم وبیش پاسخ هایی را ارائه کرده که تقریبا پیش بینی پذیر بوده اند؛ با این حال به نظر می رسد مهم ترین بخش این نشست، همین اعلام آمادگی برای نشست با اصلاح طلبان است؛ اگرچه به گفته او با پیش شرط حرف حساب داشتن.
آمادگی مشروط سعید حجاریان
در این میان، سعید حجاریان اعلام آمادگی کرد اگر فضا برای برگزاری چنین نشستی مهیا شود، در آن شرکت می کند؛ اما او نیز برای شرکت دو پیش شرط دارد. به گزارش «شرق»، حجاریان گفته است: «من موافق چنین بحثی هستم؛ اما به دلیل وضعیت تکلم، به صورت مکتوب شرکت و مباحثه خواهم کرد». او در ادامه پیش شرط هایش هم گفته: «اولین شرط برای چنین حضوری، این است که آقای کدخدایی مطالبی را که قبلا بنده از نیمه دهه 70 به این سو و به صورت انتقادی نوشته ام، بخواند تا مباحث تکراری نباشد. شرط دوم نیز این است که آقای کدخدایی مقاله «تیغ استصواب را نبود حیا» را بخواند. در آن مقاله چند کتاب درباره تاثیر سیاست بر حقوق و تفکیک آن معرفی شده است. این کتب را هم مطالعه کنند تا در این مباحثه حقوق را بر سیاست بار نکنند».
مرعشی: در 5 محور بحث می کنم
سیدحسین مرعشی نیز در گفت و گوی خود با «شرق» اعلام آمادگی کرد اگر چنین فضایی برقرار شود، در نشست با موضوع نظارت استصوابی شرکت خواهد کرد.  مرعشی درباره محورهای بحث خود گفت: بحث درباره حقوق ملت، حدود قانونی نظارت، حقوق کاندیداها، اداره مطلوب کشور و استقلال داور از مواردی است که اگر این فرصت فراهم شود، درباره آنها سخن خواهم گفت».
آمادگی تاجزاده
سیدمصطفی تاجزاده نیز در توییتر خود اعلام آمادگی کرده و نوشته بود: «اگر سخنگوی شورای نگهبان به آنچه می گوید باور دارد، دعوت من (رئیس پیشین ستاد انتخابات کشور) را برای مناظره می پذیرد تا معلوم شود نظارت استصوابی راه را بر غیرشایستگان می بندد. آقای کدخدایی اعتماد به نفس انجام این گفت وگو را دارد؟».
علوی تبار: تحولات سیاسی ماحصل توازن قواست
علیرضا علوی تبار اما در گفت و گوی خود با «شرق» اعلام کرد در چنین نشستی شرکت نخواهد کرد. او توضیح داد: به نظر می آید در این شرایط، تحولات سیاسی به جای آنکه حاصل گفت و گو باشند، حاصل توازن قوا هستند. علوی تبار در عین حال تاکید کرد چون به امور اجرائی آگاهی ندارد، شرکت نمی کند؛ اما به فعالانی که سابقه اجرائی در کارنامه خود دارند، توصیه کرد در چنین نشستی شرکت کنند. او گفت: افرادی مثل آقای تاجزاده و سایر دوستانی که در وزارت کشور فعال بوده اند، می توانند در این نشست حاضر شوند.
کرباسچی: چنین نشستی لغو است
 غلامحسین کرباسچی هم در گفت وگوی خود با «شرق» از آن دسته از چهره هایی بود که تمایلی برای حضور در این نشست احتمالی نداشت. او به «شرق» گفت: «من کار لغو نمی کنم». کرباسچی در توضیح ادامه داد: «این کار فایده ای ندارد؟ چنین نشستی چه مشکلی را از مردم حل می کند؟ مردم که دنبال این چیزها نیستند و این گونه مشکلی حل نمی شود. این مباحث فقط به درد روزنامه ها می خورد». پیش تر علی شکوری راد، دبیر کل حزب اتحاد ملت، آذر منصوری، عباس عبدی و عبدالله رمضا ن زاده هم در صفحات مجازی خود به این موضوع واکنش نشان داده و از ادبیات و موضع گیری آقای سخنگوی شورای نگهبان انتقاد کرده بودند.
اصل 99 قانون اساسی
در اصل 99 قانون اساسی آمده است: «شورای نگهبان نظارت بر انتخابات مجلس خبرگان رهبری، ریاست جمهوری، مجلس شورای اسلامی و مراجعه به آرای عمومی و همه پرسی را برعهده دارد». در سال 1370 با استفساری که درباره این اصل از شورای نگهبان صورت گرفت، آن شورا اعلام کرد که مقصود از این نظارت استصوابی است. در نامه 22 اردیبهشت سال 70، غلامرضا رضوانی، رئیس هیئت مرکزی نظارت شورای نگهبان بر انتخابات، در نامه ای به شورای نگهبان نوشت: «نظر به اینکه امر انتخابات از امور مهمه کشور است و امت اسلامی با رشد انقلابی در تمام دوره های اخذ رای به نحو چشمگیری در انتخابات شرکت کرده اند و من بعد نیز باید به نحوی عمل شود که حضور آزادانه مردم همچنان محفوظ بماند و این امر مستلزم نظارت شورای نگهبان است تا در تمام جهات رعایت بی طرفی کامل معمول گردد و در این خصوص در کیفیت اجرا و نظارت گاهی شائبه تداخل مطرح می گردد، بنا به مراتب استدعا دارد نظر تفسیری آن شورای محترم را در مورد مدلول اصل 99 قانون اساسی اعلام فرمایند». محمد محمدی گیلانی، دبیر وقت شورای نگهبان، در پاسخ به این استفسار نوشت: «نظارت مذکور در اصل 99 قانون اساسی استصوابی است و شامل تمام مراحل اجرائی انتخابات از جمله تایید و رد صلاحیت کاندیداها می شود». اینجا نقطه آغازین بحثی بود که تا به امروز ادامه دارد.  محمد هاشمی، از استادان حقوق اساسی، در مقاله ای در این باره که در پرتال دانشکده تربیت مدرس منتشر شده است، نوشته: «نظارت بر انتخابات از وظایف شورای نگهبان به حساب آمده است. لزوم نظارت بر انتخابات برای جلوگیری از اعمال نفوذ مجریان و تامین یک انتخابات صحیح و سالم امری بدیهی است؛ اما این نظارت باید در اختیار کسانی باشد که علاقه و منفعتی در نتیجه انتخابات نداشته باشند. شرط اولیه رسیدن به این هدف آن است که اعضای شورای نگهبان وابستگی موثر به احزاب و گروه های سیاسی نداشته باشند و قاعده منع جمع عضویت شورا با سایر مشاغل حکومتی و دولتی را رعایت کنند. درباره کیفیت نظارت در این مقاله با بررسی مفاهیم نظارت استصوابی و اطلاعی به این نتیجه رسیده ایم که نظارت شورای نگهبان نوعی نظارت انضباطی است تا شورای نگهبان به عنوان مقام ناظر بی طرف با تطبیق مشخصات داوطلبان با شرایط قانونی و اجرای آن با نظارت بر جریان انتخابات، تضمین کننده یک انتخابات آزاد و قانونی باشد». بحث درباره نظارت استطلاعی و انضباطی هم در این سال ها مطرح شده؛ اما آنچه عملیاتی شده، نظارت استصوابی بوده است. 
کسی هراسی از رفراندوم ندارد
کدخدایی در نشست روز گذشته درباره موضوعات دیگر از جمله بحث FATF و رفراندوم در این باره هم اظهارنظر کرده است. او در پاسخ به سوالی درباره سخنان رئیس جمهور در موضوع لوایح FATF و اینکه او گفت شورای نگهبان با این لوایح موافق است، گفت: من سخنان ایشان را شنیده ام. دو لایحه پالرمو و CFT با ایراداتی به مجلس برگردانده شد. ایرادات پالرمو در مجلس حل شد؛ ولی مشکلات هیئت نظارت نسبت به آن باقی مانده بود. درباره CFT هم مشکلات عمده ما حل نشد که در دستور کار مجمع است. او درباره طرح برگزاری همه پرسی در موضوع FATF هم اظهار کرد: کسی هراسی از رفراندوم ندارد؛ ولی تا زمانی که مجامع قانونی هنوز وظایف خودشان را انجام نداده اند و مشغول انجام کار خود هستند، طرح همه پرسی را ضروری نمی دانیم. سخنگوی شورای نگهبان در پاسخ به این سوال که به نظر می رسد لایحه جامع انتخابات که از سوی دولت تدوین شده، وظایف و اختیارات شورای نگهبان را به نفع دولت مصادره کرده است، یادآور شد: اینها لایحه است و در حد پیشنهاد هستند. تا زمانی هم که در مجلس چیزی به تصویب نرسد، درباره آن اظهارنظر نمی کنیم. کدخدایی همچنین در پاسخ به این سوال که آیا دولت در تدوین این لایحه با شورای نگهبان مشورت کرده است، اظهارنظر داشت: خیر. او درباره نظر شورای نگهبان برای نظارت بر انتخابات شوراهای شهر و روستا هم تصریح کرد: براساس اصل 99 انجام این کار برعهده شورای نگهبان نیست. ما مایل به این کار نیستیم و هم توانی برای انجام این کار نداریم. البته پیشنهاد کرده ایم که سازمان مستقلی در نظر گرفته شود و فکر هم می کنم مجلس در فکر است. این عضو حقوق دان شورای نگهبان درباره برگزاری انتخابات تناسبی هم خاطرنشان کرد: ما کلیت انتخابات تناسبی را قبول داریم؛ چراکه به نظر ما به عدالت نزدیک تر است؛ ولی تصمیم گیری درباره نحوه برگزاری انتخابات بر اساس قانون برعهده مجلس است و باید این مسئله در مجلس تصویب شود.
                