شنبه ۲۷ مرداد ۱۳۹۷
-----------------------------------------
یادداشت
-----------------------------------------
زایمان عراق جدید
-----------------------------------------

                    1. عراق در آستانه زایمانی بزرگ است و تا چند روز آتی «عراق جدید» متولد می شود. نخست وزیر آتی باید پدر عراق جدید باشد؛ نه ناپدری. عراقی که سیاست مداران خالق آن نیستند و قدرت های دیگر آن را نمی آفرینند؛ همگی مهره هایی بزرگ و کوچک در صفحه شطرنج سیاست هستند؛ شطرنجی که طراح آن مرجعیت نجف است.2. انتخابات پارلمان برگزار شد، فراکسیون ها و ائتلاف ها به نسبتی متفاوت رای آوردند، برخی اعتراض کردند و بازشماری انجام شد و هر کدام به جلساتی پی درپی مشغول شدند تا «نخست وزیر» را برگزینند، اما همگی فراموش کردند که «عراق جدید» می خواهد متولد شود و رفتار، زبان، استراتژی و تاکتیک آن همچون گذشته نیست. فقط «مرجعیت اعلای نجف» این را می دانست و تئوری های این عراق را در خطبه های نماز جمعه کربلا بازگو می کرد؛در حالی که همچنان سیاست مداران مشغول برگزاری جلسات دونفره و چندنفره بودند. ناگهان اعتراضات و ناآرامی های عراق شروع شد و همه ائتلاف ها به کما رفتند. آنها متوجه نبودند که این ناآرامی ها درد زایمان «عراق جدید» است.3. خالق و مدیر «عراق جدید» مرجعیت نجف است که هم نیاز جامعه عراق را رصد و هم تئوری و نظریه سیاسی آن را طراحی کرده و هم قدرتی فراتر از جریان های سیاسی دارد.نظام جمهوری عراق بر پایه نظام مرجعیتی شکل گرفته که ایرانیان درک و آشنایی ای با این نظام ندارند. مگر می شود فرمانده حشدالشعبی، رئیس جمهور، نخست وزیر و مقامات ارشد و گروه های سیاسی را منصوب و تعیین نکند، اما آنها را در بستری طراحی شده قرار دهد و ممنوعیات و مباحات سیاسی آنان را تعیین کند و همه برابرش دست به سینه بایستند و لام تا کام سخنی نگویند و در چارچوب او گام بردارند؟! بله نه تنها امکان پذیر است، بلکه رخ داده.4. ضعف این نظام مرجعیت فقط یک مورد است که قائم به فرد است و اگر فردا آیت الله سیستانی نباشد، مشخص نیست رابطه مرجعیت نجف و نظام سیاسی عراق چگونه خواهد شد؟ البته آیت الله امیدوار است که «عراق جدید» متولد می شود، رشد می کند و روی پاهایش می ایستد و دیگر آنچنان نیاز به مرجعیت نخواهد داشت. همچنین در این دوره زعامتش، سبک و سیاقی در نجف طراحی کرده که آیندگان جانشین او در همان ریل به حرکت ادامه خواهند داد.5. این درد زایمان شاید سخت و دردآور باشد، اما بعد از 15 سال فرزند مرجعیت متولد می شود؛ برآمده از کرامت انسانی، حق آزادی، حقوق شهروندی، رفاه و مدنیت و البته مبارزه با فساد دولتی.
                