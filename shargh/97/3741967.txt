شنبه ۲۲ اردیبهشت ۱۳۹۷
-----------------------------------------
یادداشت
-----------------------------------------
چه کسانی خوشحال اند؟
-----------------------------------------

                    1- از حدود سه سال پیش که بعد از کش و قوس های بسیار برجام در مجلس نهم به تصویب رسید و «توافق بین المللی برجام» میان ما و 1+5 شکل گرفت، همواره دو دسته یعنی مخالفان خارجی و داخلی با بیشینه توان در راستای مخالفت با کلیات و جزئیات برجام برخاستند. اقدامات آنان به مخالفت با برجام محدود نشد و به سنگ اندازی درباره بازدهی آن نیز ادامه داشت و در واقع آنان جنگ روانی خویش را به داخل وزارت امور خارجه کشاندند. از ده ها تذکر، سوال و به مرز استیضاح کشاندن «ظریف» و تهدید سفارتخانه های دیگر کشورها در داخل کشورمان گرفته تا مانع تراشی ها برای شرکت های سرمایه گذاری خارجی و تلاش در منصرف کردن آنان از حضور و فعالیت در ایران و از دیگر سو دشمنان فراسوی مرزها که برای به شکست کشاندن برجام هر هنر و ناهنری که بلد بودند روی میز شرط بندی شکست برجام گذاشتند. امروز همان ها بار دیگر متحد هستند و به نوعی خرسند از شکست برجام؛ چه مخالفان داخلی و چه مخالفان خارجی و حتی اگر از خودتان بپرسید که چه کسانی خوشحال از برهم خوردن توافق برجام هستند، تعجب نخواهید کرد که در صدر این فهرست منافقین و اپوزیسیون برانداز قرار دارند.2- برجام سند صلح طلبی تیم مذاکره کننده ما در روابط بین الملل بوده، هست و تا همیشه خواهد بود؛ ولی آیا هر آنچه دشمن به غلط کرد، باید از جانب ما نیز تکرار شود؟ اینکه ما اقدام به پاره کردن برجام و آتش زدن پرچم کشوری دیگر در صحن علنی مجلس بکنیم، کاری درست است؟! باید گفت که قطعا این عمل همانند کار کسانی است که برجام را نافرجام کرده و میز مذاکره را ترک کردند. مگر رئیس جمهور ما در صحبت های سه شنبه شب خود ملت آمریکا را خطاب قرار ندادند و آنان را مردمانی بزرگ خطاب نکردند؟ بعد از این سال ها باید آموخته باشیم داستان ملت و دولت آمریکا را از هم جدا کنیم و از طرفی آیا این اقدامات برای کشورمان در صحنه جهانی وجهه ساز خواهد بود؟ آیا کشورهای اروپایی و دیگران که در کمپین مخالفت با ترامپ و در حمایت از برجام قرار دارند، این اقدامات را دلسردکننده نمی پندارند؟ بنابراین اعمالی که موجبات خدشه دارکردن هویت و شخصیت بین المللی جمهوری اسلامی ایران را که همانا احترام به همه ملل جهان است، سبب شود، در هیچ تعریف و قاموسی نمی گنجد. مگر ما کاری غیر از این اقدام ترامپ را انتظار داشتیم که دست به چنین اقدامات تکانه ای بزنیم و آیا این رفتار حاصلی جز مشروعیت بخشی به رژیم صهیونیستی و اقدامات ترامپ برای ما در بر خواهد داشت؟3- در گامی این سوتر و با فاصله گرفتن از اقدام ترامپ باید گفت برجام هنوز زنده است و بی شک ما باید در مقابل کشورهای اروپایی موافق این توافق، بی تفاوت نبوده و اقدامات لازم خویش را برای هم صدا نگه داشتن آنان در فضای بین المللی داشته باشیم و آنان را به شرکای استراتژیک در حوزه های سیاسی و اقتصادی خویش تبدیل کنیم و با این اقدام ریسک عدول اروپاییان از برجام را بالا ببریم؛ نه اینکه بیاییم و به نوعی رفتار کنیم که آنان را نیز به آغوش ترامپ و جنگ طلبان بیندازیم.4- در کنار موارد بالا باید به جد به نقد سیاست داخلی خویش بنشینیم و روال نامیمون دسته بندی جامعه به دوست و دشمن را یک بار برای همیشه به پایان برسانیم و همه را محرم در حرم یار بدانیم. تریبون ها را آزاد گذاشته و دایره نقد را بگسترانیم، اسباب بازگشت ایرانیان خارج از کشور را مهیا کنیم، همه اقوام و مذاهب ایرانی را به دور از هر دسته بندی، ایرانی بدانیم و مانند یک شهروند به آنان بنگریم؛ نه چیزی بیشتر یا کمتر و عقل جمعی ایرانیان را در راستای ساختن ایران بزرگ به کار گیریم و محدودیت شخصیت های سیاسی را برداریم. در این صورت ما ایران را حتی برای نماندن اروپاییان هم در برجام واکسینه کرده ایم و قدرت ملی خود را به رخ جهانیان خواهیم کشید.
                