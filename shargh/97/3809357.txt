یک‌شنبه ۱ مهر ۱۳۹۷
-----------------------------------------
type_unknown
-----------------------------------------
استیفای حق آموزش
-----------------------------------------

                    فصل بازگشایی مدارس و دانشگاه ها، فرصت مغتنمی برای تحلیل و بررسی «حق بر آموزش» است؛ به ویژه آنکه دغدغه هزینه های تحصیلی در وضعیت اقتصادی حاضر بسیار جدی است و بیم آن می رود به دلیل تنگناهای معیشتی بیش از قبل تحت الشعاع قرار گیرد. نگاهی به آمارهای بازماندگی از تحصیل کودکان این دلواپسی ها را تشدید می کند. در این باره ملاحظاتی وجود دارد:
1. بهره مندی هر فرد از آموزش و تحصیل جزء حقوق اولیه شهروندی است. دولت موظف است با نگاه انسان محور به توسعه، در راستای حفظ سرمایه انسانی زمینه دسترسی آسان شهروندان به حق تحصیل و آموزش را فراهم کند. توسعه هویت فرهنگی هر شهروند، یک حق است و نه فقط نباید مانعی داشته باشد؛ بلکه باید مورد حمایت ضمن اتخاذ سیاست های تامینی و جبرانی نیز باشد.
2. مسئله آموزش هم یک ساحت حق فردی دارد و هم یک ساحت حق عمومی؛ به این اعتبار این حق جامعه است که دولت و حکمرانی مسئله آموزش شهروندان را در صدر اولویت های خود قرار داده و برای آن تمهید و تدارک ببینند. جامعه حق دارد منابع عمومی متعلق به خود را مصروف افزایش آگاهی و داشتن سواد همگانی همه شهروندان ببیند. فرصت آموزشی مناسب و عادلانه و بدون تبعیض و انحصار و نگاه کالایی برای پرورش استعدادها و خلاقیت در جریان رشد و شکوفایی یک حق است که آن سوی روایت آن یک تکلیف بر مقام عمومی مترتب می کند.  
3. مقنن ما قریب به 65 سال است که بحث تحصیل رایگان و اجباری را مطمح نظر قرار داده است. از لایحه آموزش وپرورش اجباری و رایگان و یکسان در ایران مصوب سال 1332 تا اصل 30 قانون اساسی یک دغدغه سیاست گذار عمومی را گوشزد می کند
یک جریان فکری قبل و بعد انقلاب مسئله اولویت بخشی به آموزش را در قامت دو عبارت تحصیل «رایگان» و «اجباری» به مثابه یک حق شهروندی و در عین حال یک تکلیف برای شهروند از بودجه عمومی تحلیل می کرد و متاثر از اسناد بین المللی حقوق بشر و منظومه اندیشه اسلامی به دنبال حکمرانی حامی فرهنگ و فرزانگی بود.
4. قوانین نخستین دولت را مکلف می کرد در مدت 10 سال آموزش وپرورش ابتدایی را در تمام کشور عمومی و اجباری کند. چنانچه در ماده سوم قانون مصوب سال32 آمده است که آموزش وپرورش در دبستان های دولتی در تمام کشور مجانی است و به هیچ عنوان نباید از دانش آموزان وجهی مطالبه شود و به دانش آموزان بی بضاعت کتاب درسی مجانی ارائه می شود.
5. این نگاه در انقلاب اسلامی با یک پیشینه فرهنگی بارز تقویت شد و در متن قانون اساسی تصریح شد؛ چرا که انقلاب اسلامی در وهله اول انقلاب معلمان برای اهداف فرهنگی بود و آگاهی بخشی رسالت آن به شمار می رفت. دهه اول انقلاب نیز این سیاست با وجود جنگ پاس داشته شد؛ اما پس از آن شاهد یک چرخش گفتمانی در نظریه عدالت آموزشی سیاست گذار عمومی هستیم! 6. عزیمت گاه این موضوع نگاه کالایی به آموزش وپرورش است؛ نگاهی که تنافری بنیادین با نظریه عدالت اجتماعی جمهوری اسلامی داشته است و تاکنون نیز در سایه بی توجهی ها استمرار یافته است. سیستم دوگانه فقیر- غنی در نظام آموزشی ما همان قدر دردناک است که کیفیت و روزآمدی نظام آموزشی محل بحث و تامل است. پیام پولی شدن تحصیل، نه فقط مغایرت با قانون آموزش رایگان و ایجاد نابرابری و شکاف طبقاتی و نقض اصل 30 قانون اساسی؛ بلکه مواجهه با پدیده ای به نام کودکان طرد شده از تحصیل به دلیل فقر است. بحرانی از جنس نابرابری به خاطر پول که نه فقط در تحصیلات ابتدایی مفروض است؛ بلکه شامل تحصیلات تکمیلی نیز خواهد بود. 7. راه حل چیست؟ استقرار نظام تدبیر در آموزش وپرورش با تخصیص بهینه منابع به اهداف کلیدی و بنیادین، بحث بودجه در امتداد یک تصمیم مقدم تر جای می گیرد. عزم به اجرای دقیق اصل 30 قانون اساسی به عنوان یک اولویت فراروی توسعه کشور با تغییر نوع نگاه و نه تلقی یک بار سنگین در وضعیتی که تکافوی هزینه های جاری با معضل روبه رو است. اهداف نظام بودجه ریزی، به مثابه ابزاری برای نحوه مدیریت منابعی که در اختیار ملت است، باید متمرکز بر توسعه آموزش و ارتقای فرهنگ عمومی باشد. درک مراتب توزیع منابع ملی برای اهداف ملی، یک اصل برای گذار از وضعیت بی اولویتی آموزش رایگان و اجباری است.
8. بودجه دولت مرکز ثقل سیاست گذاری عمومی و دورنمای توسعه کشور است. معماری اعتماد بین دولت و شهروند آن گاه قوام می یابد که مردم درک کنند دولت در نظام تصمیم سازی و برنامه ریزی و نیز بودجه خود، مدام به فکر بچه طرد شده از تحصیل سیستانی و زاهدانی و مدارس کپری هست و اولویت داشتن این تدبیر را به صورت عینی بروز می دهد.
9. سیاست گذاری عمومی باید مانع کالایی شدن حق تحصیل شود. نقض تحصیل رایگان اجحاف بارز درباره یک حق بنیادین و اصل مسلم قانونی است. اختصاص سرانه حمایتی و آموزشی کافی برای تمام اقشار جامعه و به ویژه کودکان محروم طرد شده از تحصیل تکلیف متعین حکمرانی ماست. این صلاحیت تعینی و تکلیفی دولت هاست که آموزش رایگان را تسهیل و تمهید کنند و به نظر من هر دولتی که در این رسالت قصور کند، به مصداق ماده 570 قانون مجازات اسلامی قابل تعقیب کیفری است؛ چرا که یک حق بنیادین مصرح در قانون اساسی را نقض کرده است. 10. تحقق قانون ششم توسعه و مواد بخش 12 و 14 و 15 آن، بدون تغییر نگاه بنیادین به امر آموزش رایگان ممکن نیست. هم ملاحظات کیفی بر آن مترتب است؛هم تسهیل تمهیدات آموزش رایگان و اجباری. اینکه کودکان حق دارند از آموزش های حقوق بشری مانند صلح و بردباری و حفظ کرامت و پاسداشت محیط زیست در محیطی عاری از خشونت و بدرفتاری و اجبار برخوردار و مهارت های بهبود کیفیت زندگی و سلامت و بهداشت و الگوهای زیست شایسته را بیاموزند، یک فرض واجب برای کیفی کردن آموزش به مثابه یک حق شهروندی است. امید که با حمایت از فعالان صنفی و کنشگران عرصه تعلیم و تربیت، ضمن ایجاد زمینه گفت وگوهای راهبردی بتوان تحول جدی در استیفای حق بر آموزش ایجاد کرد.
                