یک‌شنبه ۸ مهر ۱۳۹۷
-----------------------------------------
سرمقاله
-----------------------------------------
ناکارآمدی رفاه اجتماعی
-----------------------------------------

                    درباره سرنوشت رفاه اجتماعی ایران و معرفی دوباره گزینه پیشنهادی برای وزارتخانه ای که عملا کارش مربوط به رفاه اجتماعی است، مدتی بود می خواستم بنویسم. اما به خاطر فضای حساس اجتماعی کنونی کشور از آن دوری می کردم. نه ازآنجایی که یقین می دانم که نه خود تمایل دارم و نه امثال من در دایره انتخاب دولت قرار داریم، می توانم به راحتی سخن بگویم. مهم ترین مشکل امروز کشور و قرارگرفتن این سرزمین تب دار در گرداب چالش ها و بحران های گسترده، ناشی از ناکارآمدی در حکمرانی و در وجه پیشرفته تر آن حکمروایی است. منظور از حکمرانی اندیشه های توسعه ای، نحوه تصمیم سازی و تصمیم گیری، استراتژی ها و سیاست های کلان بخشی و فرابخشی و شیوه های مدیریت بر اساس مفاهیم ذکرشده است که هم جنبه محتوایی و هم فرایندی دارد. حکمرانی رابطه خود را با ذی نفعان جامعه شامل بخش های خصوصی و عمومی، نخبگان، گروه های اجتماعی، اصناف و فرهنگیان، دانشگاهیان، گروه های مرجع اجتماعی و فرهنگی تعریف می کنند. درواقع حکمرانی مصدر اتفاقاتی است که در مفهوم دولت یا Government اتفاق می افتد ولی حکمروایی یا governance وجه پیشرفته حکمرانی و فراتر از اقدامات دولت است و مشارکت با همه ذی نفعان را در اداره جامعه می پذیرد و بیشتر بر فرایندها و نهادها تاکید دارد و در شرایطی که منابع محدود است، رقابت سالم و اولویت بندی منابع از طریق تشریک مساعی و همکاری همه ذی نفعان در فرایند تصمیم سازی و تصمیم گیری به کارآمدی بیشتر کمک می کند. حکمروایی پیامد انتقال پارادایم از حکمرانی به معنی اداره جامعه از بالا به پایین به دست دولت و نهادهای اداری به حکمروایی به معنی اداره جامعه به دست دولت و مردم، نهادها و از پایین به بالا و فراتر از مدیریت صرفا دولتی است. حکمروایی زمانی صفت خوب و شایسته می گیرد که مشارکت مندی، پاسخ گویی، شفافیت، حاکمیت قانون، مسئولیت  پذیری، اثربخشی، عدالت و دیدگاه استراتژیک را در خود جای دهد. هم حکمرانی و هم حکمروایی هر دو در سطوح کلان کشور و نظام و هم در سطح دولت، مجلس و قوه قضائیه و هم بخش های مختلف مثل کشاورزی و البته رفاه اجتماعی ایران مصداق دارد. حال مشکلات، چالش ها و بحران های رفاه اجتماعی ایران با مقایسه حکمرانی و حکمروایی در چه وضعیتی قرار دارد؟ به نظر می رسد هنوز رفاه اجتماعی ایران در مقوله حکمرانی می گنجد ولی از شفافیت، پاسخ گویی، مشارکت مندی، حاکمیت قانون و مسئولیت پذیری و عدالت در رنج است. این بخش با بیش از 30 درصد از بودجه کشور و با پوشش بیش از 60 درصد بیمه اجتماعی و نقش های مختلف بهزیستی و ایجاد عدالت اجتماعی و تنظیم قدرت خرید مردم، کاهش فقر و نابرابری و ایجاد چتر ایمنی رفاه اجتماعی برای همه آحاد مردم اعم از کسانی که بالای خط فقر و کسانی که زیر خط فقرند، دچار مشکل تناقض مفهومی در دولت و حکومت و بعضا در مجلس شده است. بنابراین وظیفه اصلی بخش رفاه اجتماعی ایران تدوین و راهبری سیاست های اجتماعی است و اتفاقا در کشوری که هم اکنون بیش از 25 میلیون نفر زیر خط فقر قرار دارند و مشکلات فراوانی در حوزه های اجتماعی و رفاهی به ویژه در استان ها و مناطق مختلف کشور وجود دارد، ضرورت تدوین و راهبری سیاست های رفاهی و اجتماعی بیش از گذشته خود را نشان می دهد. متاسفانه از اوایل دولت احمدی نژاد چشم دولت به جای نگاه به سیاست های رفاهی و اجتماعی به سوی شرکت ها و سازمان های سرمایه گذاری نشانه رفت که ماهیتا ربطی به بخش رفاهی و اجتماعی ایران نداشتند و می توانست در حالتی که بخش خصوصی در ایران قوی عمل کند، مانند کشورهای توسعه یافته صرفا به سهامداری در شرکت های سودآور آن بسنده کند. این امر به آنجا کشیده شده که اختلاف اولین وزیر انتخابی بعد از دولت اصلاحات به خاطر درخواست رئیس دولت در نشاندن مدیرعامل شرکت سرمایه گذاری تامین اجتماعی از سوی خودش به اختلاف و انصراف وزیر مربوطه کشیده شد و سپس وزیری آمد که می گفت من وزیری صنعتی هستم نه رفاه اجتماعی! نتیجه این انحراف که همان انحراف در حکمرانی بخش رفاه اجتماعی است، تا به امروز در دولت دهم و یازدهم تداوم یافت و غم انگیزترین صحنه آن در استیضاح وزیر تعاون، کار و رفاه اجتماعی در هفته های گذشته دیده شد که موضوع اصلی آن، عزل و نصب افراد سفارشی در شرکت های سرمایه گذاری تامین اجتماعی و صندوق بازنشستگی کشوری بود.

در کشوری که مردم آن با آسیب های اجتماعی فراوان مواجه اند و 25 میلیون جمعیت زیر خط فقر دارد، آیا این انحراف از حکمرانی بخش رفاه اجتماعی ایران نیست که به جامعه آدرس غلط داده شود و به جای راهبری سیاست اجتماعی و رفاهی از سوی دولت، چشم ها معطوف به شرکت هایی شود که خود نیز از آفت همین حکمرانی ناکارآمد و نبود شفافیت، پاسخ گویی و مسئولیت پذیری به کام ناکارآمدی صنعتی و تجاری درغلتیده اند؟ شنیده ها چنین می گوید که متاسفانه امروز که قرار است وزیری برای این بخش انتخاب کنند، دوباره دنبال وزیری بنگاه دار می گردند تا وزیری که سیاست گذار و راهبر رفاه اجتماعی باشد. گویا آنچه از حکمرانی غلط در این بخش  حاکم بوده است، هنوز هم تداوم دارد. باید مدیران عالی رفاه اجتماعی ایران از قوی ترین و آگاه ترین سیاست گذاران رفاه و امور اجتماعی کشور باشند؛ نه اینکه برخی از آنان دنبال گماردن بستگان خود در مناصب و شرکت ها باشند. می دانیم یکی از مصادیق مسلم فساد، تبارگرایی حتی در حد گماردن یک نفر از بستگان مسئولان در یک پست و مقام دولتی است؛ چیزی که در کشورهای توسعه یافته جرم تلقی می شود و تعقیب قضائی دارد. همچنین این بخش وزیری می خواهد که بتواند همه این ناکارآمدی ها و فسادها را  یکباره برطرف کرده و صحنه رفاه اجتماعی ایران را صرفا برای سیاست گذاری رفاهی و اجتماعی و راهبری آن و خدمت به ملتی که امروز بیش از هر زمان تشنه دریافت این سیاست ها هستند، مهیا کند. جناب رئیس جمهور در دور دوم مبارزات انتخاباتی خود درباره استقلال وزارت رفاه و تامین اجتماعی سخن گفتند. این در حالی است که علاوه بر آن، اجرای قانون ساختار رفاه و تامین اجتماعی که قانونی مادر و تضمین کننده حداقل های عدالت اجتماعی و رفاهی مدرن در جامعه ایران است و یکپارچگی آن که در قانون پیش بینی شده، دچار اخلال فراوان شده است. مثلا بخشی از بیمه خدمات درمانی به وزارتخانه ای دیگر و امور اجتماعی و آسیب های آن که قانونا باید در یک وزارتخانه رفاه و تامین اجتماعی باشد، در وزارت کشور که قانونا وظیفه ای دراین باره ندارد، دنبال می شود. فراموش نکنیم شورای اجتماعی کشور بر اساس مصوبه هیئت  وزیران است و بعد از ابلاغ قانون ساختار رفاه و تامین اجتماعی، خودبه خود بی اثر بوده و همه وظایف آن باید به وزارت رفاه و تعاون اجتماعی و بعدها به وزارت تعاون، کار و رفاه اجتماعی منتقل شود. یکپارچه نبودن رفاه اجتماعی-که خلاف روح قانون ساختار رفاه و تامین اجتماعی است- نیز خود مصداقی از ناکارآمدی حکمرانی، آن هم بر اساس یکی از مهم ترین شاخص های آن؛ یعنی عنصر حاکمیت قانون در رفاه اجتماعی ایران است. امیدوارم دولت فرصت دهد این بخش از دام بنگاه داری رهانیده شود و شایستگانی که توان مدیریتی و استراتژی برای رفاه و سیاست اجتماعی دارند، پا به عرصه وزارت بگذارند و اولین کارشان اصلاح اساسنامه سازمان تامین اجتماعی باشد که برخلاف روح قانون است. کسی که ساختار دخالت ها در امور شرکت ها را که آفات فرصت های سیاست گذاری رفاهی خواهد بود، به حداقل ممکن کاهش دهد و اجازه ندهد دیگران از این مجرای پرخطر، امکان سیاست گذاری رفاهی ایران را از وزارت تعاون، کار و رفاه اجتماعی بستانند. در این یادداشت نشان داده شد حکمرانی رفاه اجتماعی دچار چه خطرها و انحرافاتی است. این در حالی است  که برای تحقق توسعه اقتصادی و اجتماعی، حکمرانی کفایت نمی کند و باید به سمت حکمروایی خوب و شایسته حرکت کرد. فاصله ایران تا حکمروایی خوب که تضمین کننده شفافیت، پاسخ گویی، مسئولیت پذیری و حاکمیت قانون است، به طور روشن دیده می شود.
                