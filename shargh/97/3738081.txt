پنج‌شنبه ۱۳ اردیبهشت ۱۳۹۷
-----------------------------------------
یادداشت
-----------------------------------------
تهران خسته است، کمکش کنید
-----------------------------------------

                    تهران سال هاست که خسته شده است؛ خسته از بار سنگین سیاست بازی هایی که گریبان مدیرانش را گرفته است.خسته از بار سنگین رانت هایی که به همه چیز و به خصوص واگذاری املاک مرغوبش تسری یافته است.خسته از بار سنگین آلودگی هوا که تعداد روزهای بیشتری را به خود اختصاص می دهد.خسته از بار سنگین ترافیک که دیگر صبحگاهی و شبانگاهی نمی شناسد و همدم همیشگی شهروندانش شده است.خسته از بار سنگین تراکم های ساختمانی که فزون تر از هر طرح مصوبی، چه جامع و چه تفصیلی، خود را در کوچه و خیابان به شهروندانش خودنمایی می کنند.خسته از بار سنگین مال های تجاری که مانند خوره به جان خیابان های اصلی و فرعی این شهر افتاده اند.خسته از بار سنگین دخالت نهادهای مختلفی که هریک، گرچه به حکم قانونی خود در گرو وظیفه ای دیگرند؛ ولی به شهر تهران نگاه ویژه ای دارند!تهران خسته شده از هزاران چیز دیگر که نه نیازی به تکرار است و نه از ذهن شهروندانش بیرون می رود! همین شهروندان به امید تغییری در این خستگی ها و برداشتن باری از این بیمار فرتوت، به فهرستی رای دادند که گرچه برخی از آنها را نمی شناختند، ولی با امید به تحول، به گروهی واحد رای دادند تا همدلی و همراهی آنها، سرعت بیشتری به تغییر دهد و ثمره این تلاش را نیز در وحدت رویه انتخاب شهردارشان با رویکرد شفاف سازی و برداشتن پرده هایی از ناگفته ها دیدند، ولی دولتش مستعجل بود و تلاش برای کم اثرکردن اقدامات شفاف ساز، با بزمی شادمانه و کودکانه در برج میلاد ذبح شد و در نهایت نیز بیماری پروستات، بهانه ای برای جدایی از این سمت شد!حال که به مصلحت یا اجبار یا بیماری یا هرچه اسمش را بگذاریم، شهردار منتخبش مستعفی شده است، تهران در آستانه پیداکردن شهرداری جدید است و باز هم بیم از تکرار گذشته می رود و چرخیدن در بر همان پاشنه قدیم.سخنی با شما عزیزان و اعضای محترم شورای شهر دارم؛ به همان مردمی که به شما رای داده اند و این حقیر نیز جزئی از این انبوه هستم، قسمتان می دهم برای یک بار هم که شده، در انتخاب شهردار این شهر با نگاهی دیگر بنگرید.از سیاست بازی و سیاسی دیدن شهردار بیرون آیید.از تخصص گرایی و توجه به شهرسازی بهره بگیرید.از ایده های جدید و نگاه های نو در انتخاب شهردار استفاده کنید.از کسی که شهر را با حساب وکتاب اقتصادی و نه با چرتکه مصلحت دنبال می کند، حمایت کنید.از آنی که مصالح آینده را بر مصلحت امروز ترجیح می دهد، حمایت کنید.از آن که نشان داده داشتن برنامه بلندمدت را بر تعجیل روزانه ترجیح می دهد، حمایت کنید.از کسی که می تواند روح جوانی و نشاط را چاشنی مدیریتش کند، حمایت کنید. از فردی که با سیستم شهرداری آشناست و نشان داد که در تدوین برنامه سوم توسعه شهری روش شناسی علمی را به خوبی چاشنی مبانی اجرائی شهرداری کرد و در عمل باید آن را پیاده کند، حمایت کنید. از آنی که می تواند مفاهیم بنیادین اقتصادی را در دخل وخرج های بی حساب شهرداری به درستی دنبال کند، حمایت کنید.و.... پیداکردن چنین ویژگی هایی بین کاندایداهای موجود، زیاد سخت نخواهد بود؛ اگر عینکمان را از سیاست به تخصص تبدیل کنیم! به امید کم کردن بار خستگی تهران
                