دو‌شنبه ۷ خرداد ۱۳۹۷
-----------------------------------------
یادداشت
-----------------------------------------
انوار حکیم
-----------------------------------------

                    در مقاطع مختلف دوران پرشکوه تمدن ایرانی-اسلامی در قرون گذشته، چهره های علمی و دانشمندانی بودند که بر علوم گوناگون تسلط داشتند و از همین رو یک تنه آثاری را پدید می آوردند که نوعی دایره المعارف به معنای واقعی کلمه بود؛ یعنی مجموعه ای از علوم زمان. بزرگانی چون فارابی، خوارزمی و فخر رازی و شمس الدین محمودآملی (صاحب نفایس الفنون) از این گروه بودند. در این بین، به برخی اصطلاح حکیم هم اطلاق می شد که بنا بر تعریفی، متشکل از کسانی بود که بر انواع حکمت، اعم از حکمت نظری و عملی، اشراف داشت. تعریف حکمت هم گستره مهمی از علوم را دربر می گرفت؛ حکمت نظری که مشتمل بر الهیات و ریاضیات و طبیعیات بود و حکمت عملی که سیاست و تدبیر منزل و اخلاق را شامل می شد. هرچند برخی از صاحب نظران، حکمت را مترادف فلسفه دانسته اند، ولی دست کم باید گفت که حکمت بخشی از مفاهیم فلسفه را در خود دارد. به بیان دیگر، مفاهیم و موضوعات عدیده ای هستند که در هر دو حوزه محل بحث و جدل اند؛ عقل و استدلال، عرفان و اشراق، ایمان و اخلاق و نظایر آن. رشد حیرت انگیز علوم، به ویژه پس از انقلاب رنسانس و ظهور پدیده هایی چون صنعت چاپ، به تدریج فضایی را آفرید که جویندگان علم و دانش دنبال کسب تخصص در رشته ای خاص باشند و کمتر به حوزه های دیگر ورود پیدا کنند. با وجود این فضای کلی، استثنائاتی را می توان یافت که به دلیل هوش سرشار فردی و تلاش خستگی ناپذیر، بر علوم گوناگون احاطه داشته و به نوعی خاطره حکمای قدیم را زنده کرده اند. بدون شک در زمان ما، نام استاد سیدعبدالله انوار، تداعی کننده عالمان و حکیمان پیشین است. این نابغه دوران که اکنون در 94 سالگی قرار دارد، بیش از شش دهه در عرصه علم و فرهنگ ایران زمین درخشیده و علاوه بر کارنامه پرباری از آثار منتشرشده، نگاشته های دقیق و کم نظیری دارد که هنوز مجال انتشار نیافته اند. یک نمونه از آثار منتشرنشده او شرح مفصلی است که بر مجلدات بیست ودوگانه «شفا»ی ابن سینا نوشته که تا امروز فقط یک جلد آن به زیور طبع آراسته شده است.سیدعبدالله انوار به سال 1303 در خانواده ای مذهبی-سیاسی در تهران پا به عرصه حیات گذاشت. پدر او سیدیعقوب انوار شیرازی از آزادی خواهان عصر مشروطه و از احفاد سیدنعمت الله جزایری، فقیه معروف عصر صفوی بود. نام خانوادگی انوار هم برگرفته از نام کتاب معروف سیدنعمت الله جزایری، «انوار نعمانیه» است. سیدعبدالله انوار پس از گذراندن دوره تحصیلات ابتدایی در مدرسه امیرمعزی و سیروس (1310-1316ش)، برای تحصیل در دوره متوسطه به دبیرستان البرز رفت و پس از دریافت گواهی نامه ششم ادبی (1321ش) و شرکت در کنکور، وارد دانشکده حقوق دانشگاه تهران شد. هم زمان زبان فرانسه را در انجمن ایران و فرانسه کامل کرد و پس از فارغ التحصیلی از دانشگاه تهران (1324ش) و شرکت در کنکور استخدامی بانک ملی ایران، به استخدام این بانک درآمد.او به موازات علوم جدید، از سال دوم ابتدایی، 14 کتاب جامع المقدمات را در منزل فراگرفت. هم زمان با فارغ التحصیلی از دانشگاه، فراگیری علوم قدیمه را با خواندن شرح جامی (الفوائد الضیائیه)، مغنی و مطول، شرح رضی در صرف و نحو، شرح لمعه را با حواشی ملااحمد تونی و مسالک کامل کرد. همچنین شرح منظومه حاج ملاهادی سبزواری را نزد شهید مرتضی مطهری آموخت. انوار حکیم ریاضیات عالی، شامل آنالیز عالی تا مکانیک استدلالی و یک دوره هندسه پروژکتیو را نزد مرحوم استاد مهندس محمد بهجت آموخت (1326ش). در همین سال پس از شرکت در کنکور هنرسرای عالی که یک دانشکده مهندسی بود، به عنوان مدرس رشته متمم جبر و آنالیز و هندسه ترسیمی مشغول به کار شد و از کار حسابداری بانک ملی استعفا داد. پس از دو سال خدمت در این دانشکده، مشمول خدمت نظام وظیفه شد و پس از پایان دوران خدمت نظام، پنج سال در وزارت فرهنگ برای معلمی زبان انگلیسی در مدرسه مدرس و ابوریحان بیرونی مشغول به کار شد. سپس به مدت دو سال مترجم انگلیسی و فرانسه در اداره نگارش وزارت فرهنگ شد. مهم ترین دوره کاری او مربوط به سال های 1338 تا 1359 است؛ دوره ای که با حضور در کتابخانه ملی ایران و سرپرستی بخش مخطوطات این کتابخانه موفق شد نخستین نمونه های استاندارد و علمی فهرست نگاری نسخه های خطی را پیاده کرده و با تلاشی مستمر و یک تنه در نزدیک به 20 سال، 10مجلد از فهرست نسخه های خطی کتابخانه ملی را منتشر کند.آنچه این کارنامه علمی را پرفروغ و مشعشع می کند، نگرش گسترده و عالمانه ای است که پرتو آن بر حوزه های گوناگون فرهنگ ایران و اسلام و تشیع تابیده است. تصحیح متون دشوار زبان پارسی، مانند: تاریخ جهان گشای نادری، تالیف بخش هایی از کتاب گران سنگ لغت نامه دهخدا، شرح و تفسیر آثار مهم فلسفه اسلامی -که علاوه بر کتاب عدیم النظیر «شفا» باید از «اساس الاقتباس» استادالبشر خواجه نصیرالدین طوسی یاد کرد- شرح و توضیح نگاشته های بزرگان شیعه چون شیخ مرتضی انصاری و آخوند خراسانی، در کنار تحقیقات گسترده درباره تاریخ شهر تهران و ترجمه های متون علمی و ریاضی تمدن مغرب زمین، گوشه هایی از این کارنامه درخشان و ستودنی است.شاید اشاره ای به آثار او در علم ریاضیات و موسیقی، بهتر بتواند گستره دانش این حکیم روزگار ما را بنمایاند:- شرح و تفسیر و ترجمه موسیقی الکبیر، فارابی- شرح و تفسیر دره التاج (بخش موسیقی کتاب علامه قطب الدین شیرازی)- گردآوری مجموعه ای از حل المسائل منطق ریاضی از منابع انگلیسی- ترجمه و شرح هندسه تحلیلی اثر سروه- ترجمه کتاب هندسه پروژکتیو اثر فدریکو انریک- شرح و ترجمه متون هندسی (هندسه اقلیدس و آرای ابن سینا)- شرح و تفسیر قضایای منطقی و بررسی آرای خواجه نصیرالدین طوسی- ترجمه و شرح آرای مربوط به قیاسات منطقی و جهت در قیاسات- تدوین هفت جلد حل المسائل منطق ریاضی.وجود این فرزانه اندیشمند و یگانه زمان که یقین دارم هم اینک بسان سال های گذشته در محضر ضیافت الهی بوده و روزه دار است، همچنان منشا خیر و برکت برای فرهنگ این مرز و بوم است. حضور در مجامع گوناگون علمی و ادبی، شرکت در جلسات کارشناسی نسخ خطی و اسناد تاریخی، تدریس به جویندگان و شیفتگان علم در دانشگاه و منزل شخصی، تالیف و تصحیح و تدوین متون فارسی و عربی و جز آن، از جمله فعالیت های روزانه اوست.سخن پایانی: سپاس از اعضای محترم شورای شهر تهران به پاس این تصمیم خردمندانه و آرزوی سلامتی و تندرستی برای استاد سیدعبدالله انوار عزیز.شادباش و دیرباش و دیرمان و دیرزیکام جوی و کام یاب و کام خواه و کام ران
                