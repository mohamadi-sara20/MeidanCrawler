چهار‌شنبه ۳۰ آبان ۱۳۹۷
-----------------------------------------
سرمقاله
-----------------------------------------
آنچه دولت باید پیشه کند
-----------------------------------------

                    دانش، ثروتی است که خلاف نفت و دلار نفتی، با جنگ به دست نمی آید. دانش در نیروی انسانی نوآور بارور می شود و این نیرو، خلاف دوران برده داری، با جنگ به دست نمی آید. این را همه کشورهای سرمایه داری به خوبی می دانند. جنگی که جناح های کنونی حاکم در ایالات متحده و اسرائیل علیه ایران در منطقه به راه انداخته اند، نه به طور مستقیم برای نفت، بلکه برای کشاندن ایران به مسابقه تسلیحاتی و واردنشدن ایران به اقتصاد دانش پایه است. واردنشدن ایران به اقتصاد دانش پایه، هدف جناح های کنونی حاکم در ایالات متحده و اسرائیل است، زیرا هر کشوری که وارد اقتصاد دانش پایه شود ناگهان جهش می کند و رشدی تصاعدی پیدا خواهد کرد که این مسئله، آرایش قدرت در منطقه و جهان را به هم می زند، اما کشوری توسعه یابنده که به جای ورود به اقتصاد دانش پایه، وارد مسابقه تسلیحاتی شود و منابع اندکش را صرف آن کند، عاقبت خوشی نخواهد داشت، هرچند به فرض محال ابرقدرتی مانند اتحاد جماهیر شوروی شود. جناحی در ایران گمان می کند دانش واقعی «قدیم» است و آنها تنها کسانی هستند که این دانش را دارند، با دانش پایگی اقتصادی ایران مخالف اند؛ به ویژه که تحول اقتصادی ساختار طبقاتی را دگرگون می کند و آنها فقط با ساختار کنونی یعنی اقتصاد وابسته به نفت، به شرط آنکه سر شیرش را در دست داشته باشند، می توانند در مدیریت بمانند؛ در نتیجه پیوسته تکرار می کنند که جناح های مختلف سرمایه داری و اروپا و آمریکا هیچ فرقی با هم ندارند، با FATF مخالفت می کنند و با دلواپسی کاسه داغ تر از آش می شوند. به عبارت دیگر دانش نو خوب است، اما نه برای پیشرفت و رفاه مردم، بلکه به مثابه ابزار قدرت آنها. همه چشم امید جناح های کنونی حاکم در ایالات متحده و اسرائیل نیز به همین جناح است. اقتصاد دانش پایه، اقتصادی است که در آن دانش، پیشران توسعه اقتصادی، اجتماعی و فرهنگی شده است. دراین باره کافی است بگوییم تا سال 2025 فناوری های نوین در حال انکشاف، بالغ بر 33 تریلیون دلار بر حجم تجارت جهانی خواهند افزود، درحالی که تجارت جهانی درحال حاضر همین مقدار است. در نتیجه اگر اقتصاد جامعه ای دانش پایه نشود، خطر محو تمدنی آن وجود دارد، اما اقتصاد دانش پایه چگونه تحقق می یابد؟ تاکنون در جهان سه راهبرد اصلی وجود داشته است:
* راهبرد نولیبرال (Neoliberailst) که در آن انتظار می رود نوآوری خودبه خود از رقابت فردی فعالیت آفرینان و اشاعه فرهنگ رقابتی نولیبرال به وجود بیاید. نقش دولت نیز تسهیل نوآوری با سیاست های آزادسازی، مقررات زدایی و خصوصی سازی است. به ویژه بازار آزاد کار، پیش نیاز نوآوری تلقی می شود. حاکمیت این راهبرد در اساس در ایالات متحده آمریکا بوده دلیل اصلی بحران اقتصادی جهانی 2007 و تداوم آن تاکنون در این کشور و کشانده شدنش به عرصه سیاست، ازهم گسیختگی ترامپی دانسته می شود، اما به طور شگفت آوری جناح راست به اصطلاح مدرن ایران شیفته آن است.
* راهبرد نوهم گرا (Neocorporatist) از طریق اجماع اجتماعی بین کنشگران اقتصادی، به صورت مستقیم تری به ساماندهی نوآوری و سیاست بازار کار می پردازد. دولت برای نوآوری می کوشد به جای تنها رقابت، بین رقابت و همکاری در میان کنشگران اقتصادی موازنه برقرار کند. این راهبرد در پی تحقق انتظام بخشی به تمرکززدایی و گسترش نقش مشارکت خصوصی- عمومی برای تسهیل نوآوری است. این نسخه اروپای غربی برای ورود به اقتصاد دانش بوده و هست.
* راهبرد نودولت گرا (Neostatist) در پی نوعی از سیاست ساختاری است که در آن دولت اهداف مربوط به فناوری های نوین، نظامات نوآوری، زیرساخت ها و دیگر عوامل موثر بر رقابت ساختاری در اقتصاد دانش را فراهم می آورد. همچنین می کوشد سیاست منطقه ای فعالی را عملی کند که در آن مناطق یادگیرنده (learning regions)، منطقه ای، خوشه های صنعتی، شهرهای فعالیت آفرین (entrepreneurial cities) و… پشتیبانی شوند. از لحاظ شیوه انتظام این حرکت از کنترل دولت به رقابت انتظام یافته است. این راهبرد منتخب کشورهای مانند کره جنوبی و چین است که با آن به معجزه اقتصادی دست یافته اند.امید نگارنده همواره این بوده که ما می توانستیم راهبرد دوم را برگزینیم، اما آنچه روشن است، کشورهای توسعه یابنده ای مانند ایران به راهبرد سوم نزدیک تر هستند و باید نهادسازی آن را با شرایط اقتصادی، اجتماعی و فرهنگی خود سازگار کنند. در ایران حاکمیت تاکنون تکلیف خود را درباره راهبرد تحقق اقتصاد دانش پایه مشخص نکرده و می توان گفت دراین باره جدی نبوده است. این جدیت نشانه هایی مانند دعوت از اقتصاددانان بزرگ توسعه برای مشاوره (به جای دعوت از سرمایه داران بزرگ خارجی)، شایسته سالاری، حضور انجمن های مدنی و صنفی در تصمیم گیری و تصمیم سازی و… دارد. آنچه دولت در ایران باید پیشه کند تا روند فروپاشی به فرایازی تبدیل شود، ابتدا همین جدیت است و بعد دانستن اینکه با دانش محدود به ایدئولوژی، آن هم گزینشی و فیلترشده به قرائتی خاص، نمی توان یک الگوی جامع توسعه خلق کرد، ازاین رو باید در کوتاه مدت موسسات پژوهشی آزاد (در بلندمدت تر احزاب آزاد) تشکیل شوند و روشنفکران به ویژه روشنفکران غیررسمی از طردشدگی رها شوند و با دستگاه فکری مستقل (نه میرزابنویس این یا آن جناح)، الگوها و برنامه های جایگزین توسعه را ارائه کنند. دولت فراموش نکند که در بند چهارم اصل سوم قانون اساسی، وظیفه اش این گونه تعریف شده است: تقویت روح بررسی و تتبع و ابتکار در تمام زمینه های علمی، فنی، فرهنگی و اسلامی از طریق تاسیس مراکز تحقیق و تشویق محققان.
                