سه‌شنبه ۵ تیر ۱۳۹۷
-----------------------------------------
یادداشت
-----------------------------------------
محرمعلی خان و آرش بی کمان
-----------------------------------------

                    محرمعلی خان چهره ای نام آشنا برای اهالی مطبوعات و ساکنان اقلیم تولید کتاب است. چهره ای که نماد سانسور و ممیزی در ایران پیش از انقلاب به شمار می رود و تقریبا همه کسانی که در عرصه فرهنگ مکتوب دستی داشته اند، از آن پیرمرد کوچک اندام طاس و لاغر که همواره لباس رسمی -کت و شلوار- بر تن داشت و به چاپخانه ها، مطبعه ها و دفاتر مجلات و روزنامه ها سر می زد، خاطره ای دارند و شگفتا که همین اهالی فرهنگ مکتوب با همه انگشت نمابودن آن پیرمرد، وقتی یادی از او می کنند، چهره درهم نمی کشند که شاید لبی هم به لبخند بگشایند در حد سپیدکردن دندان. و این قلم یادی از او دارد که هرگاه برای امروزیان بازگو می کند، لبخندی بر لبان آنان نیز می نشاند. و اما آن یاد دریادماندنی: پدرم چاپخانه داشت -چاپ میهن- در کوچه باربد، معروف به ملی که خیابان لاله زار را به گونه ای پر هیاهو و سینمایی و به اعتباری دراماتیک به خیابان فردوسی پیوند می داد. پرهیاهو بود به این دلیل که چندین سینما در این کوچه باریک و تنگ و تنک فعالانه به نمایش فیلم های بزن بزن مشغول بودند که امروزه اکشن خوانده می شود و بازتاب تماشای این فیلم ها، دعواهایی بود که همه روزه در پی همذات پنداری های تماشاچیان با قهرمانان این فیلم ها به وجود می آمد و دراماتیک بود چراکه با افتتاح کاباره ای که با کاباره مشهور شکوفه نو پهلو می زد از ساعت 9 شب به بعد کوچه توسط همان لپمن ها برای ورود خانواده های اشرافی و کاباره رو آنچنان آب و جارو می شد که هرگز نپنداری چنین روزهایی را می داشته است.در آن کوچه علاوه بر چند سینما، چند چاپخانه نیز فعالانه حضور داشتند و گذر بیشتر ناشران بزرگ از جمله شادروان عبدالرحیم جعفری امیر کبیر، دکتر فریور نشر چهر، حیدری نشر خوارزمی و مهم تر از همه ابراهیم گلستان مدیر انتشارات روزن و دکتر میمندی نژاد سردبیر مجله دنیای علم و حتی روان شادان سهراب سپهری، جلال آل احمد، اسلام کاظمیه و مهشید امیرشاهی به این کوچه می افتاد و البته اغلب آنان به چاپ میهن سر می زدند، به دلیل تعلق خاطری که به پدرم، اکبر افشار داشتند و من دانشجوی سال اول دانشکده ادبیات دانشگاه تهران با شوق در دفتر چاپخانه می نشستم به تماشای دنیای پرشکوه این فرهنگ سازان که هر یک سخنی بر لب داشت شنیدنی و کلامی درخشیدنی. ابراهیم گلستان غالبا با همسرش که بانویی محترم بود، به چاپخانه می آمد و من در شگفت که چه موانستی است بین این زن و شوهر که پیوسته حتی در امور چاپ کتاب نیز در کنار یکدیگرند و جلال گاه -و البته کمتر- با سیمین می آمد و اسلام کاظمیه که هرگز او را با زنی ندیدم و بعدها دانستم خواهرزاده دکتر امینی، نخست وزیر پهلوی دوم و نواده خانم فخر الدوله و امین الدوله صدراعظم ناصرالدین شاه، چهره شاخص، محبوب و نجیب روزگار مشروطه است. اگر از دیدار با سهراب سپهری سخنی نگویم، به خواننده این یادها ستم کرده ام. او را مردی دیدم در سال های پایانی 30سالگی، آرام و عارف مسلک و شکیبا که من، آن نوجوان آن روز که شعر را فقط وزن و قافیه و برابری هجاها می دانست و به شعر نو به تمسخر می نگریست، با شکیبایی سخن گفت و با ملایمت رهنمونم شد. همه اینها را گفتم که بگویم چاپ میهن به دلیل مدیر و مراجعانش، پیوسته تحت توجهات خاص ماموران بود و از بذل توجه گاه گاهی به این چاپخانه دریغ نمی ورزیدند. و آن روز که فرصت دیدار با محرمعلی خان دست داد، جمعه روزی بود و چاپخانه تعطیل و من فاصله خانه واقع در خیابان سعدی جنوبی، کوچه مژده ای را تا لاله زار طی کردم تا چند تماس تلفنی داشته باشم که در خانه تلفن نداشتیم و اگر هم داشتیم، خلوت جمعه های چاپخانه را از دست نمی دادم که جوانی بود و چنان که افتد و دانی! در دفتر چاپخانه نشسته بودم و می دانستم که مجله آرش در سال 1346 دومین دوره خود را آغاز کرده و اکنون شماره ششم دوره دوم در حال چاپ است و پدیدآورندگان این نشریه از آزادی نسبی دهه 40 بهره گرفته و پیرامون این نشریه گرد آمده و منفذی یافته بودند تا هوای تازه ای را تنفس کنند و در کالبد بی جان فرهنگ بعد از کودتای 1332 روحی و جانی بدمند. سرگرم گفت وگوی داغ تلفنی بودم که پیرمردی عصابه دست وارد شد و البته که عصا یاری بخش او در گام زدن نبود که گویا تعلیمی بود صوری و ظاهری برای تعلیم دادن نانیوشندگان. پیرمرد سراغ آقای افشار را گرفت که طبعا به او گفته شد تشریف ندارند و زمانی که پرسیدم چه فرمایشی دارید، در پاسخ گفت: «من محرمعلی خان هستم» و این نام منی را که از ادب پیران ساله اش نیم خیز شده بودم، تمام خیز گرداند و طبعا پیرمرد متوجه تغییر حالت جسمانی و فیزیکی ام شده بود که برخاسته از حالات روانی ام بود. پیرمرد یعنی همان محرمعلی خان کوچک اندام که اکنون در نگاهم به غولی می مانست، بر صندلی مراجعه کنندگان نشست و دیگربار پرسید: «آقای افشار چه وقت اینجا هستند؟» و پاسخ دریافت داشت: «شنبه ان شاءالله».پیرمرد گفت: «مانعی ندارد، ماشین خانه پایین است؟» (اشاره اش به محل ماشین های چاپ بود) و پاسخ داده شده همین طور است. پیرمرد آن چنان استوار و محکم سخن می گفت و در وجناتش آرامشی بود که گویی به دیدن یکی از اقوام نزدیک خود آمده و همین شیوه سخن گفتن و این سلوک آرام برخورد، در من نیز آرامشی پدید آورد. محرمعلی خان پیشنهاد کرد همراه او به طبقه زیرین یعنی ماشین خانه برویم و رفتیم. در برابر یک ماشین چهارونیم ورقی ایستاد و به ستون فرم های چاپ شده اشاره کرد که از قامت هر دویمان بلندتر بود ولی بخشی از فرم چاپ شده هنوز در سینی ماشین چاپ جای داشت. پرسید: «پدرجان، این چه کتابی است؟» نگاهی به فرم ها انداخته، گفتم: «عنوانش بیماری های مشترک انسان و دام است».آره جانم، بسیار خوب است.و سپس به ستون جای گرفته در کنار ماشینی دیگر اشاره کرد: «این فرم ها مربوط به چاپ کدام کتاب است؟»نگاهی انداختم به تجاهل که البته از پیش می دانستم چه فرم هایی است و سپس به عنوان جاری آن نگاهی کردم و گفتم: «روی آن نوشته شده «آرش»».سری تکان داد و گفت: «پسرم، این دیگر چاپ نشود. باشه پسرم!».گفتم: «به پدرم خواهم گفت».همین کار را بکن.و همراه ایشان از پله های زیرزمین ماشین خانه بالا رفتیم و پیرمرد بی آنکه سر برگرداند، گفت: «سلام مرا به پدرت برسان» و می دانستم که دارد لبخند می زند و با همان آرامشی که آمده بود، رفت. گویا می دانست آنچه خواسته، اجرا خواهد شد.و وقتی به خانه رفتم و ماجرای دیدار با محرمعلی خان را بازگفتم به پدری که در روزگار جوانی اش در راه عدالت خواهی و سوسیالیسم مبارزه کرده بود، سری به تاسف تکان داد و هیچ نگفت.و از فردای آن روز نه دیگر جلال آمد و نه اسلام کاظمیه.
                