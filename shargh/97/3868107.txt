چهار‌شنبه ۲۴ بهمن ۱۳۹۷
-----------------------------------------
یادداشت
-----------------------------------------
قانون گذاری با چاشنی شتاب زدگی
-----------------------------------------

                    این روزها بحث بر سر لایحه اعطای تابعیت به فرزندان حاصل از ازدواج زنان ایرانی با مردان خارجی بالا گرفته است و موافقان و مخالفان این لایحه هریک از زاویه دید خود دلایلشان را مطرح می کنند؛ موضوعی که خود امری مبارک و موجب بالارفتن دانش حقوقی جامعه است. در این بین موافقان لایحه به طور عمده بر جنبه های حقوق بشری موضوع و رفع تبعیض بین زنان و مردان ایرانی و تعیین تکلیف تابعیت تعداد درخور توجهی از کودکان مشمول این لایحه تاکید می کنند؛ اما آنچه در این بین بیش از هر موضوع دیگری از نوع استدلال و متن لایحه تنظیم شده و مسیر طی شده تا رسیدن به صحن علنی مجلس شورای اسلامی مشهود است، نوعی شتاب زدگی عجیب بوده که با روح قانون گذاری در تعارض است. این نوشتار در پی آن است که به برخی از ابعاد آن اشاره کند تا شاید قانون خروجی این فرایند با کمترین نقص ممکن به عرصه اجرا راه یابد. از دیرباز دانش آموختگان حقوق در بین تمام رشته های علوم اجتماعی به دقت نظر و توجه بر کوچک ترین واژگان شهرت داشته اند؛ چراکه عرصه قانون عرصه توجه و دقت نظر موشکافانه است و تنظیم هر ماده قانونی بدون توجه به ریزترین مسائل مرتبط با آن، هم می تواند تبعات جبران ناپذیری داشته باشد و هم حتی اجرای همان قانون را دچار اشکال کند. نخستین موضوعی که درباره این لایحه باید به آن اشاره شود، این است که در این باره ما با فقدان قانون مواجه نیستیم. ماده 1060 قانون مدنی کشور و ماده واحده مصوب سال 1385 در این زمینه تکلیف مشمولان این لایحه را به دقت مشخص کرده است و اگر نقصی در روند اجرای این مواد قانونی وجود دارد، به نظر می رسد دولت باید به رفع نقایص و تسهیل سازوکارهای اجرائی آن بپردازد تا نظام حقوقی کشور را بیش از این با آفت تورم قانون مواجه نکند. دوم، با وجود اینکه مدافعان این لایحه متن پیشنهادی خود را مبتنی بر مطالعه میدانی دقیق می دانند، از منظر روش شناختی مطالعه اشاره شده ایشان دارای اشکالات فراوانی است که حتی برای دانشجویان دوره کارشناسی علوم اجتماعی هم قابل تشخیص است. اعلام یک سامانه پیامکی برای خوداظهاری زنان ایرانی که به ازدواج مردان خارجی درآمده اند و مصاحبه تلفنی با ایشان و استخراج نتایج آن به منظور اعمال سیاست گذاری و تغییر قانون امری شتاب زده است. نمونه آماری حاصل از این پژوهش حتی اگر به لحاظ تعداد هم قابل اتکا باشد، نمی تواند نماینده جامعه هدف باشد؛ چرا که امکان اطلاع نداشتن از این طرح، تمایل نداشتن به شرکت در این طرح به دلایل قوی قابل بیان، عدم امکان شرکت در طرح به دلایلی از جمله دسترسی نداشتن به تلفن همراه، فشار همسر و خانواده ایشان و حضور نداشتن در ایران به صورت جدی اعتبار این پژوهش میدانی و از همه مهم تر فقدان مکانیسمی برای راستی آزمایی تماس گیرندگان و اظهارات تلفنی آنان را به چالش می کشد. بنابراین به نظر می رسد تا ابعاد موضوع به صورت دقیق برای قانون گذار و مجری مشخص نشده باشد، اقدام به قانون گذاری آن هم در موضوع مهمی نظیر تابعیت اقدامی غیراصولی و غیردقیق است. سوم، موضوع این لایحه اعطای تابعیت ذاتی به فرزندانی است با پدران خارجی و البته با نظام های حقوق تابعیت متفاوت کشورهای تابعه خود (برخی دوتابعیتی را پذیرفته اند و برخی دیگر تابعیت مرد را بر زن خارجی تحمیل کرده اند). مفهومی که در نظام حقوقی کشور به صورت سختگیرانه ای با آن برخورد شده است؛ به طوری که در قانون اساسی هیچ امکانی برای سلب تابعیت یک فرد ایرانی (اعم از ذاتی یا اکتسابی) از سوی هیچ مرجعی دیده نشده است و از سوی دیگر برخوردهای سختگیرانه قانونی با افراد دوتابعیتی نیز پیش بینی شده است؛ بنابراین لایحه ای که با نظام حقوقی کشور در یک موضوع خاص نه تنها همخوانی نداشته باشد؛ بلکه در تعارض جدی هم باشد، قطعا در اجرا با اشکالات اساسی و جدی مواجه خواهد شد و ورود به آن مستلزم بازنگری اساسی در کل نظام حقوقی کشور درباره موضوعات تابعیت و مهاجرت است. در غیر آن صورت تصویب لایحه اعطای تابعیت به فرزندان حاصل از ازدواج مادر ایرانی با مردان خارجی مطالبه ای بی پاسخ از سوی نظام اجرائی کشور را موجب خواهد شد که به طور جدی به معضلات موجود در کشور خواهد افزود. وقتی به این موضوع نگاه سختگیرانه موجود در قوانین کشورهای اصلی هدف یعنی عراق و افغانستان را که سهم درخور توجهی از ازدواج های زنان ایرانی را به خود اختصاص داده اند، اضافه کنیم، به این نتیجه خواهیم رسید که تصویب این لایحه نه تنها مشکلی را حل نخواهد کرد؛ بلکه در آینده مشکلات فراوانی را برای افراد مشمول این لایحه و نظام اجرائی کشورها که فرد تابعیت آنها را به صورت ذاتی دارد، ایجاد خواهد کرد. تابعیت به عنوان یک حق حاکمیتی باید در وزارتخانه های حاکمیتی نظیر کشور و امور خارجه و با رعایت تمام ملاحظات جانبی موضوع تنظیم شود.
                