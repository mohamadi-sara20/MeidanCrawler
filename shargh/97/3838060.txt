پنج‌شنبه ۸ آذر ۱۳۹۷
-----------------------------------------
type_unknown
-----------------------------------------
اگر شهرزاد قصه گو او را می شناخت
-----------------------------------------

                    روز کتاب گردی قرار بود آقای اقلیدی هم در نشر مرکز به ما بپیوندند. آقای رمضانی، مدیر شایسته نشر مرکز، نه تنها خود ناشر بزرگی است که از تبار کتاب فروشان بسیار کهن تهران است که سابقه آنها به اواسط دوره ناصری می رسد. مرحوم حاج میرزا علی اصغر کتاب فروش، شاید اولین نسل از این خانواده است که به کار کتاب می پرداخت و بسیاری از فضلای دوره مشروطه و بعد از آن کتاب های موردنظر خود را از طریق او تهیه می کردند. یکی از مهم ترین آثار آقای اقلیدی «مجموعه هزارویک شب» نه تنها با سرمایه بلکه به همت آقای رمضانی چاپ و منتشر شده است اما اقلیدی نتوانست به دلیل شرایط جسمی در مجلس دیدار حاضر شود ولی به هر حال سبب نوشتن این مطلب دیدار چند وقت پیش با او بود که با همان ذوق و شوق معصومانه علاقه خود را برای همراهی در کتاب گردی اعلام کرد. لطف «اقلیدی» در پریشانی‏های اوست. مردی از تبار پارسیان و قلندران و یادآور ملامتیان. اهل سواد و کتاب و کتابت که بسیار می خواند و هیچ نشان ظاهری از هیئت و هیبت نویسندگی در او دیده نمی شد و نمی شود. دانش آموخته حقوق دانشگاه تهران که حتی فکر وکالت و کار حقوقی هیچ گاه به ذهن او راه نیافت. گاهی یکباره ناپدید می شد و هیچ کس نشانی از او نمی یافت. در یکی از این ناپدید شدن ها، برای یافتن نشان و نشانه ای از او راهی اقلید شدم. اهل آباده آنجا بود. هرچند خود آن را با همان طنز مشهورش خرابه می خواند و هیچ کجای عالم را به اندازه زادگاه خود دوست نداشت. وقتی با پرس وجو از این و آن، مرحوم پدرش را که از مردم متمکن آن سامان بود، یافتم، معلوم شد که حالش خوب است و یافتنش آسان. اما پدر از او خسته و آزرده خاطر بود و می گفت وقتی خانه، فرش و اثاث برایش تهیه می کنی، پس از چند روز هیچ چیز باقی نمی گذارد. چون همه را به این و آن می دهد تا گرهی از مشکلاتشان بگشاید و هیچ به فکر خودش نیست و عجیب اینکه اتفاقا بی فکر هم نبود و از این رو سه زبان بیگانه شرقی و غربی را می دانست و به خوبی از هر سه زبان به فارسی ترجمه می کرد. ترجمه هایی که بر سر چاپ آنها بین ناشران رقابت بود. مانند «دنیای قصه گویی» از «آن پلووسکی» و «زد» نوشته «واسیلیس واسیلیکوس» از زبان انگلیسی، «شاهزاده خوشبخت» از «اسکار وایلد» از زبان فرانسه و «هنر ایران» از دکتر «زکی محمدحسن» مصری از عربی. البته طبیعی است که آثار و ترجمه های او بسیار باشد. ولی این وجه تمایز او نیست. حتی تدوین و طبقه بندی اثر مهمی مانند قصه های هزارویک شب که با اصل عربی و حواشی تعلیقات محققانه به زبان های انگلیسی، فرانسه و عربی در 10 سال کار شبانه روزی آماده شده باز هم نشانگر شخصیت کم نظیر او نیست. شاید اگر شهرزاد قصه گو اقلیدی را می دید و می شناخت، داستان های عجیب و غریب هزارویک شب بسی بیشتر می شد! اقلیدی نمونه ای جالب توجه از نویسنده ای خودساخته و خودآموخته است و این موضوع شامل زبان های متعددی است که او می داند و از برخی از آنها ترجمه می کند. تصور اینکه اقلیدی در کلاس زبان شرکت کرده و از آن طریق زبان یاد گرفته باشد هرگز قابل تصدیق نیست.یک بار به دفترم آمد؛ کسی او را دکتر خطاب کرد و او در جواب گفت درست است که سواد، مواد نداریم ولی دیگر دکتر هم نیستیم؟ جالب آنکه گوینده کوتاه نیامد و گفت استاد! اقلیدی ادامه داد: این عبارت به گفته دکتر خانلری پرسش تاکیدی است!او که اینک عمری را گذرانده، به تعبیر رایج امروز کارتن خواب بود. نه آنکه ادای آن را دربیاورد. دوستان کارتن خواب و خرابه نشین زیادی هم داشته و دارد که به آنها «عقلای مجانین» می گوید که میان آنها شخصیت یا شخصیت هایی مثل بهرام صادقی پیدا کرده بود. در زندان قزل قلعه دوستی داشت از زندان بانان. وقت‏هایی از شدت سرما مجبور به ترک خرابه ها می شد و به زندان قزل قلعه می رفت و به گروهبان ساقی پناه می برد. گروهبان در به رویش می گشود و جایی برای خواب به او می داد. 
صبح روانه شهر و خیابان می شد. عجیب آنکه حتی آن زندان بان هم آدمی متفاوت بود؛ از این رو پس از انقلاب نه تنها کسی متعرض او نشد بلکه با برخی از مبارزان بنام مانند مرحوم آیت الله طالقانی روابط دوستانه داشت و از دوستان آقای سیدمحمدکاظم موسوی بجنوردی از مبارزان قدیمی و رئیس فعلی مرکز دایره المعارف بزرگ اسلامی بود. از دوستان دانشمند و فرهیخته محمدابراهیم اقلیدی، دکتر سیدمحمدباقر آیت الله زاده شیرازی، بنیان گذار رشته تعمیر و مرمت علمی آثار باستانی در ایران است. یک بار اثری را که ترجمه شتابزده ای داشت به اقلیدی سپردم که ویرایش کند و گفتم مترجم به حق الترجمه اثر نیاز فراوان دارد و کار به این صورت پذیرفته نیست. او با تسلطی که به چندین زبان دارد و با کمک مرحوم شیرازی که به خوبی اصطلاحات علمی و فنی هنر معماری را می شناخت و به زبان ایتالیایی نیز مسلط بود، این کار را به درستی به پایان برد و بی آنکه نامی از وی در کتاب برود یا اجرتی دریافت کند کار را تحویل داد و خوشحال بود که گره گشای مشکلی در زندگی کسی شده است. مواردی از این دست بسیار است. در زمانی که می توانست بنویسد، حتی مقالات جدی اش را با آن نثر فاخر با نام مستعار می نوشت؛ از جمله مقالاتی که در مجله کلمه می نوشت. نام خود را ابراهیم پری افسا که نشانه علاقه اش به داستان های هزارویک شب بود، می گذاشت. آشنایان با هزارویک شب می دانند که تا پیش از انتشار این اثر تنها برگردان موجود به قلم عبداللطیف طسوجی تبریزی با ترجمه ای آزاد، خوش خوان و آراسته به انواع صنایع ادبی و شعر بود. اکنون که به همت نشر مرکز کتاب هزارویک شب در پنج مجلد به چاپ رسیده، بجاست که در مجلس بزرگداشتی از شهرزاد قصه گو و راوی شهرزاد در روزگار ما تجلیل شود.
نمی دانم چرا وقتی اقلیدی را می بینم، یاد حکیم معروف یونانی می افتم که روز روشن گرد شهر می‏چرخید و می گفت انسانم آرزوست و وقتی فرمانروای وقت از او خواست تا خواسته خود را بگوید، گفت از برابر آفتاب کنار برو.
باری شاهکار اقلیدی سلوک و زندگی اوست. عمرش دراز باد.
روز کتاب گردی قرار بود آقای اقلیدی هم در نشر مرکز به ما بپیوندند. آقای رمضانی، مدیر شایسته نشر مرکز، نه تنها خود ناشر بزرگی است که از تبار کتاب فروشان بسیار کهن تهران است که سابقه آنها به اواسط دوره ناصری می رسد. مرحوم حاج میرزا علی اصغر کتاب فروش، شاید اولین نسل از این خانواده است که به کار کتاب می پرداخت و بسیاری از فضلای دوره مشروطه و بعد از آن کتاب های موردنظر خود را از طریق او تهیه می کردند. یکی از مهم ترین آثار آقای اقلیدی «مجموعه هزارویک شب» نه تنها با سرمایه بلکه به همت آقای رمضانی چاپ و منتشر شده است اما اقلیدی نتوانست به دلیل شرایط جسمی در مجلس دیدار حاضر شود ولی به هر حال سبب نوشتن این مطلب دیدار چند وقت پیش با او بود که با همان ذوق و شوق معصومانه علاقه خود را برای همراهی در کتاب گردی اعلام کرد. لطف «اقلیدی» در پریشانی‏های اوست. مردی از تبار پارسیان و قلندران و یادآور ملامتیان. اهل سواد و کتاب و کتابت که بسیار می خواند و هیچ نشان ظاهری از هیئت و هیبت نویسندگی در او دیده نمی شد و نمی شود. دانش آموخته حقوق دانشگاه تهران که حتی فکر وکالت و کار حقوقی هیچ گاه به ذهن او راه نیافت. گاهی یکباره ناپدید می شد و هیچ کس نشانی از او نمی یافت. در یکی از این ناپدید شدن ها، برای یافتن نشان و نشانه ای از او راهی اقلید شدم. اهل آباده آنجا بود. هرچند خود آن را با همان طنز مشهورش خرابه می خواند و هیچ کجای عالم را به اندازه زادگاه خود دوست نداشت. وقتی با پرس وجو از این و آن، مرحوم پدرش را که از مردم متمکن آن سامان بود، یافتم، معلوم شد که حالش خوب است و یافتنش آسان. اما پدر از او خسته و آزرده خاطر بود و می گفت وقتی خانه، فرش و اثاث برایش تهیه می کنی، پس از چند روز هیچ چیز باقی نمی گذارد. چون همه را به این و آن می دهد تا گرهی از مشکلاتشان بگشاید و هیچ به فکر خودش نیست و عجیب اینکه اتفاقا بی فکر هم نبود و از این رو سه زبان بیگانه شرقی و غربی را می دانست و به خوبی از هر سه زبان به فارسی ترجمه می کرد. ترجمه هایی که بر سر چاپ آنها بین ناشران رقابت بود. مانند «دنیای قصه گویی» از «آن پلووسکی» و «زد» نوشته «واسیلیس واسیلیکوس» از زبان انگلیسی، «شاهزاده خوشبخت» از «اسکار وایلد» از زبان فرانسه و «هنر ایران» از دکتر «زکی محمدحسن» مصری از عربی. البته طبیعی است که آثار و ترجمه های او بسیار باشد. ولی این وجه تمایز او نیست. حتی تدوین و طبقه بندی اثر مهمی مانند قصه های هزارویک شب که با اصل عربی و حواشی تعلیقات محققانه به زبان های انگلیسی، فرانسه و عربی در 10 سال کار شبانه روزی آماده شده باز هم نشانگر شخصیت کم نظیر او نیست. شاید اگر شهرزاد قصه گو اقلیدی را می دید و می شناخت، داستان های عجیب و غریب هزارویک شب بسی بیشتر می شد! اقلیدی نمونه ای جالب توجه از نویسنده ای خودساخته و خودآموخته است و این موضوع شامل زبان های متعددی است که او می داند و از برخی از آنها ترجمه می کند. تصور اینکه اقلیدی در کلاس زبان شرکت کرده و از آن طریق زبان یاد گرفته باشد هرگز قابل تصدیق نیست.یک بار به دفترم آمد؛ کسی او را دکتر خطاب کرد و او در جواب گفت درست است که سواد، مواد نداریم ولی دیگر دکتر هم نیستیم؟ جالب آنکه گوینده کوتاه نیامد و گفت استاد! اقلیدی ادامه داد: این عبارت به گفته دکتر خانلری پرسش تاکیدی است!او که اینک عمری را گذرانده، به تعبیر رایج امروز کارتن خواب بود. نه آنکه ادای آن را دربیاورد. دوستان کارتن خواب و خرابه نشین زیادی هم داشته و دارد که به آنها «عقلای مجانین» می گوید که میان آنها شخصیت یا شخصیت هایی مثل بهرام صادقی پیدا کرده بود. در زندان قزل قلعه دوستی داشت از زندان بانان. وقت‏هایی از شدت سرما مجبور به ترک خرابه ها می شد و به زندان قزل قلعه می رفت و به گروهبان ساقی پناه می برد. گروهبان در به رویش می گشود و جایی برای خواب به او می داد. 
صبح روانه شهر و خیابان می شد. عجیب آنکه حتی آن زندان بان هم آدمی متفاوت بود؛ از این رو پس از انقلاب نه تنها کسی متعرض او نشد بلکه با برخی از مبارزان بنام مانند مرحوم آیت الله طالقانی روابط دوستانه داشت و از دوستان آقای سیدمحمدکاظم موسوی بجنوردی از مبارزان قدیمی و رئیس فعلی مرکز دایره المعارف بزرگ اسلامی بود. از دوستان دانشمند و فرهیخته محمدابراهیم اقلیدی، دکتر سیدمحمدباقر آیت الله زاده شیرازی، بنیان گذار رشته تعمیر و مرمت علمی آثار باستانی در ایران است. یک بار اثری را که ترجمه شتابزده ای داشت به اقلیدی سپردم که ویرایش کند و گفتم مترجم به حق الترجمه اثر نیاز فراوان دارد و کار به این صورت پذیرفته نیست. او با تسلطی که به چندین زبان دارد و با کمک مرحوم شیرازی که به خوبی اصطلاحات علمی و فنی هنر معماری را می شناخت و به زبان ایتالیایی نیز مسلط بود، این کار را به درستی به پایان برد و بی آنکه نامی از وی در کتاب برود یا اجرتی دریافت کند کار را تحویل داد و خوشحال بود که گره گشای مشکلی در زندگی کسی شده است. مواردی از این دست بسیار است. در زمانی که می توانست بنویسد، حتی مقالات جدی اش را با آن نثر فاخر با نام مستعار می نوشت؛ از جمله مقالاتی که در مجله کلمه می نوشت. نام خود را ابراهیم پری افسا که نشانه علاقه اش به داستان های هزارویک شب بود، می گذاشت. آشنایان با هزارویک شب می دانند که تا پیش از انتشار این اثر تنها برگردان موجود به قلم عبداللطیف طسوجی تبریزی با ترجمه ای آزاد، خوش خوان و آراسته به انواع صنایع ادبی و شعر بود. اکنون که به همت نشر مرکز کتاب هزارویک شب در پنج مجلد به چاپ رسیده، بجاست که در مجلس بزرگداشتی از شهرزاد قصه گو و راوی شهرزاد در روزگار ما تجلیل شود.
نمی دانم چرا وقتی اقلیدی را می بینم، یاد حکیم معروف یونانی می افتم که روز روشن گرد شهر می‏چرخید و می گفت انسانم آرزوست و وقتی فرمانروای وقت از او خواست تا خواسته خود را بگوید، گفت از برابر آفتاب کنار برو.
باری شاهکار اقلیدی سلوک و زندگی اوست. عمرش دراز باد.
                