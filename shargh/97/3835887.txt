شنبه ۳ آذر ۱۳۹۷
-----------------------------------------
یادداشت
-----------------------------------------
هفت تپه ها
-----------------------------------------

                    اگرچه اخبار کارگران نیشکر هفت تپه در صداوسیما به صورت اخباری کوتاه منعکس می شود؛ اما رسانه های بیگانه مدام این اخبار را با جزئیات در صدر، میانه و ذیل اخبار خود قرار می دهند و با آب و تاب منتقل می کنند. اعتصاب کارگران در محدوده چند صد کارگر باقی نماند؛ چراکه تدبیری از سوی مسئولان و مرتبطان و تشکل های صنفی و کمیسیون کار و کارگری استان و وزارتخانه های مربوطه اندیشیده نشد. این اعتصاب فراگیر شد، خانواده ها نیز به کارگران پیوستند و مورد حمایت اقشار مختلف قرار گرفتند؛ چون کارگران مطالبه بحقی داشتند. نمی توان آنان را به سیاسی کاری و جانب داری از این یا آن حزب سیاسی متهم کرد. جامعه کارگری در شرایط نامناسبی قرار دارند، نه تشکل قدرتمندی دارند، نه مدافع سازمان یافته و نه حقوق و مزایای مکفی و نه امیدی به سالی و ماهی از بابت اشتغال. از زمانی که قرارداد موقت فاقد نظم و نسق و منطق، حاکم بر کارگاه ها شد و پیمانکاری خط تولید و برون سپاری بی ضابطه و قاعده به رسمیت شناخته شد، کارگران قدرت چانه زنی و مطالبه حقوق قانونی خود را از دست دادند و جامعه کارگری دوران عزتی را که در ایام نه چندان دور داشته، هیچ گاه به دست نیاوردند. کارگران نیشکر هفت تپه نیز پس از دو هفته اعتصاب و دربه دری گفته می شود یک ماه حقوق دریافت کرده یا می کنند. طبیعی است که ممکن است گاهی حقوق و دستمزد معوقه شود؛ اما اگر کارگران حسن نیتی ببینند و به موقع با آنان به عنوان یک طرف ذی نفع مذاکره شود و خواسته هایشان به رسمیت شناخته شود و به تشکل های شان اجازه فعالیت دهند، کارد به استخوان نمی رسد. کارگران مایل اند چرخ کارخانه بچرخد تا کار کنند و زندگی جریان داشته باشد. در مقاله دیگری با عنوان «حافظه های پرشده» گفته بودم که مدیران روزمره فاقد تدبیر و چاره اندیشی وقتی با مشکل روبه رو می شوند، به جای راه یابی و راه گشایی درست و منطقی، به قوه قهریه متوسل می شوند. آیا برخورد با کارگران و سخنگویان شان مشکلی را حل کرد؟ چرا عبرت نمی گیرید یا اولی الابصار! اگر با سپرده گذاران صندوق های کذایی که عمده کارشان پول شویی بود و یک سال در خیابان ها و گرما و سرما دویدند و در هر اداره ای را برای احقاق حق شان دق الباب کردند، به موقع و عقلانی و منطقی رفتار می شد، لازم بود دولت دست در جیب بانک مرکزی و بانک مرکزی دست در جیب مردم کند؟ و خلق پول، دست در جیب خلق الله کردن است و هزاران میلیارد خسارت وارده از کدام منابع؟ و این سلسله هنوز ادامه دارد. طبق ماده (13) قانون کار حقوق کارگران ممتازه است و باید در اولویت پرداخت قرار گیرد و طبق همین قانون کارفرما موظف است قبل از تسویه حساب با پیمانکاران مراقبت کند حقوق کارگران به موقع پرداخت و از اخراج کارگران جلوگیری شود. مگر حداقل مزد کارگران در کشور چقدر است؟ همه باید شرمنده کارگران شریف و زحمتکش باشیم که در غوغای تورم و گرانی با یک میلیون و اندی چگونه زندگی می کنند؟ اجاره منزل و هزینه ایاب و ذهاب و خرج تحصیل و دوا و غذا را چگونه تامین می کنند؟ دردناک است شرمنده زن و بچه بودن! کارفرمایان با شرافت و با غیرت فراوانی در کشور هستند که از کارگران مانند خانواده های خود مراقبت می کنند و به خواسته های قانونی و عرفی کارگران شان احترام می گذارند که درود بر شرف شان؛ اما در شرایط خاصی که استکبار ترامپی به وجود آورده، هفت تپه های زیادی در راه است. مسئولان و مرتبطان باید پیش از وقوع چاره ای بیندیشند و قوه قضائیه و نیروی انتظامی را به زحمت نیندازند و حرمت کارگران را نه با پول؛ بلکه با احترام و به رسمیت شناختن حقوق شان نگه دارند. امروز اگر چرخی از زندگی می چرخد، به همت کارگران و مدیران واحدهای تولیدی این کشور است و از دلالان، سفته بازان، رانت جویان، زمین خواران و دلار بازان جز زحمت برای ملت چیزی نیست.
                