پنج‌شنبه ۳۱ خرداد ۱۳۹۷
-----------------------------------------
حرف اول
-----------------------------------------
زلزله منجیل و گسل شمال تهران
-----------------------------------------

                    28 سال از زلزله 31 خرداد 69 منجیل گذشت. حدود 15هزارو 800 نفر در این زلزله کشته شدند و از این اتفاق به بعد بود که آیین نامه 2800 به صورت جدی در احداث ساختمان ها مطرح و به کار گرفته شد. برآورد می شود که شهر تهران در سال 1369 شش میلیون و 200 هزار نفر جمعیت داشته و جمعیت شهرهای استان تهران به غیر از شهر تهران حدود یک و نیم میلیون نفر بوده است (آن موقع کرج و حومه- استان البرز کنونی- هم جزء استان تهران بود). بنابراین کل جمعیت محدوده ای که امروزه شامل استان های تهران و البرز می شود، در سال 1369 حدود هفت میلیون و 700 هزار نفر بوده است. این محدوده در سرشماری سال 1395 جمعیتی بالغ بر 16 میلیون نفر داشته است. این به آن معنی است که در 28 سال گذشته جمعیت این پهنه دو برابر شده است (جمعیت ایران از حدود 55 میلیون نفر در سال 69، به 81 میلیون نفر در سال 95 رسیده و حدودا 1.5 برابر شده است). آمار فوق نشان می دهد که رشدی کاملا نامتوازن و مخاطره آمیز در 28 سال گذشته به سوی مرکز کشور با توسعه ای ناپایدار و ریسکی رخ داده است. در سال های اخیر ساخت وساز گسترده ای در پهنه گسل شمال تهران به ویژه در منطقه 22 آغاز شده است و ادامه دارد. در این محل کج شدگی آبرفت های جوان تهران مشهود است و ساخت شهرک مسکونی و برج مربوطه در پهنه گسله شمال تهران رخ داده است. ساخت بازارهای بزرگ ایرانی نیز بدون توجه به ملاحظات مدیریت بحران و میزان ریسک زلزله در همین منطقه 22 در دهه اخیر صورت گرفته است. در منطقه جنوبی تهران گسل مهمی مانند گسل رباط کریم با طول حدود 90 کیلومتر و توان لرزه زایی زلزله ای با بزرگای حدود هفت وجود دارد. این گسل از شهر رباط کریم و از حدود چهارکیلومتری جنوب فرودگاه امام خمینی و نیز هفت کیلومتری شهر پرند عبور می کند. اما سازندگان پرند به این نکته توجهی نکرده و تمرکز جمعیتی جدیدی در چنین ناحیه ای ایجاد کرده اند. به نظر می رسد بیشتر به اولویت های دیگری مانند فاصله مناسب با تهران و اینکه شهر مدرنی ساخته شده و فرودگاه نیز در آن نزدیکی وجود داشته باشد، توجه شده، اما به بحث زلزله خیزبودن توجهی نشده است.متاسفانه حتی تامین آب این شهر نیز مسئله ای جدی است. روی شاخه غربی گسل مشاء، گسل شمال تهران و نیز گسل های ری-کهریزک، رباط کریم، پرند و نیز گسل گرمسار-ایوانکی زلزله عمده ای در سده های جدید گزارش نشده و احتمالا این موضوع نمایانگر نبود لرزه ای و بالابودن پتانسیل خطر در این منطقه است. به دلیل جمعیتی که مدام در این منطقه بیشتر می شود، بیشترشدن ریسک در پهنه پیرامون این گسل ها به ویژه در دهه 1385-1395 قابل ارزیابی است. در منطقه جنوب غرب و غرب تهران چهار شهر اسلام شهر، شهریار، شهر قدس و ملارد بر پایه سرشماری 1395 جمعیتی حدود دومیلیون و 400 هزار نفر زندگی می کنند. گسل شمال تهران، در یک بازه زمانی نسبتا طولانی، با یک نبود لرزه ای مهم مواجه بوده و این نبود لرزه ای، بسیار قابل توجه است. گسل پیشوا در سال 1384 میلادی (629 سال قبل) در دوره تیموری، زمین لرزه بزرگ و مخربی را موجب شد که به ویرانی پیشوا، ورامین و شهر ری انجامید. معمولا برای زلزله های شدید (با بزرگای شش به بالا) نبود لرزه ای روی یک قطعه از گسل مورد توجه قرار می گیرد. نبود لرزه ای یعنی اینکه در قطعه ای از گسل به مدت طولانی (و از زمانی مشخص) زلزله مشخصی (معمولا مهم) رخ ندهد. عملا می توان گفت در سه هزار سال گذشته، زلزله با بزرگای بیش از هفت روی گسل شمال تهران رخ نداده است. یکی از بزرگ ترین فعالیت هایی که این گسل از خود نشان داده، مربوط به سه هزار سال قبل بوده که برآوردهای دیرینه لرزه شناسی و باستان شناختی و وجود زمین لغزش های مهم نشان از بزرگایی فراتر از هفت برای این رخداد دارد. وجود گسیختگی سطحی، رخداد خردزمین لرزه ها و تعیین سن انجام شده در محل ترانشه وردآورد توسط سازمان زمین شناسی (که رخداد 9 زلزله با بزرگای شش تا 7.5 در بازه زمانی حدود 30 هزار سال گذشته را در این پهنه نشان می دهد) و همچنین ویرانی تمدن قیطریه (بر پایه یافته های باستان شناسی در دهه 40 شمسی) در بازه حدود سه هزارو 200 سال قبل (که احتمالا در رخداد زمین لرزه رخ داده است)، همگی نمایانگر فعال بودن این گسل است. توسعه شهر تهران در حریم گسل شمال تهران، آن هم در فرادیواره گسل منطقی و معقول به نظر نمی رسد. بر اساس آیین نامه الکوئیست پریرو AP Act در آمریکا، در فاصله حدود 500متری از طرفین گسیختگی سطحی (اثر سطحی گسله) امکان وقوع گسیختگی های سطحی وجود دارد. بر اساس راهنمای ممنوعیت ساخت وساز در کشور نیوزیلند برای ساختمان های واقع در پهنه گسل های فعال که در رده گسل شمال تهران قرار دارد، صرفا ساخت منازل کوچک و کم اهمیت و با متراژ پایین اجازه داده شده و ساخت هر نوع تاسیسات حساس ممنوع است. 
                