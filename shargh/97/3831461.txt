دو‌شنبه ۲۱ آبان ۱۳۹۷
-----------------------------------------
حرف اول
-----------------------------------------
‎گردشگری پایدار و جهانی شدن
-----------------------------------------

                    ‎برگزاری اجلاس چهلم اعضای وابسته سازمان جهانی گردشگری(UNWOT)‎در روزهای 21 و 22 آبان در شهر همدان با حضور «زوراب پولولیکاسویل» دبیرکل و دیگر اعضای این سازمان ‎در روزگاری که ایران یکی از ‎دشوارترین مراحل تحریم های اقتصادی را سپری می کند و روزهایی که با اقدامات دونالد ترامپ، رئیس جمهوری آمریکا، ارتباط بین بانکی (SWIFT‎) بانک مرکزی ایران قطع شده است، بیش ازپیش نشان می دهد که گردشگری و دیپلماسی عمومی راهکاری عمده برای توسعه تعامل بین المللی و راه مقابله با تحریم های ظالمانه ای است که بر ملت ایران وارد شده است. امروز بیش از هر زمان دیگر نمایان شده که گردشگری وجه مثبتی از فرایند جهانی شدن است که زمینه ای گسترده برای ابراز هویت و معرفت جامعه میزبان و میهمان فراهم کرده و به عنوان بزرگ ترین پدیده جامعه مدرن با کارکردهای فرهنگی، اقتصادی، سیاسی و اجتماعی به محور تحولات نظام اجتماعی بسیاری از جوامع جهانی تبدیل شده است و نقش عمده ای در تعیین راهبردهای توسعه ملی و بین المللی ایفا می کند. در دنیای کنونی، گردشگری شاخص توسعه است؛ به گونه ای که اکنون توسعه و امنیت کشورها و شهرهای بزرگ را بر حسب فرایند میزبانی و میهمانی و حضور دیگر مردمان در آنها می سنجند و در این رویکرد هر کشوری که گردشگر ندارد، عقب مانده، توسعه نیافته و ناامن تلقی می شود. نهادینه شدن امور، تقسیم کار اجتماعی و تمایز پذیری سازمانی موجب ساماندهی تعطیلات و اوقات فراغت شد و از این رو در جامعه مدرن «گردش» به عنوان «یک نیاز» متبلور شد و برای تامین این نیاز مجموعه ای از مناسبت ها و نهادها شکل گرفت که در ملموس ترین وجوه خود قالب سازمان یافته ای پیدا کرد و صنعت گردشگری را پدید آورد. این صنعت در سال 2017 از رویکرد شاخص رشد، صنایع خودروسازی را که «پیتر دراکر» مادر و لوکوموتیو صنایع جهانی نامیده بود، پشت سر گذاشت و بعد از صنعت نفت و صنایع پتروشیمی مقام سوم جهان را از آن خود کرد. گردشگری بیش از 10 درصد تولید ناخالص داخلی جهان (GDP‎)، بیش از 10 درصد اشتغال جهان و بیش از هفت درصد صادرات جهان را با حرکت بیش از یک میلیارد و 300 میلیون نفر به صورت بین المللی در سال 2018 و پیش بینی افزایش به بیش از یک میلیارد و 800 میلیون نفر در سال 2030 در بر می گیرد و عنوان مهم ترین صنعت مردمی جهان را از آن خود کرده است. 
در رویکرد پسامدرن تاکید بر هویت و میراث فرهنگی و تاریخی جوامع و تحریک نوستالژی های طبیعی و فرهنگی و تاریخی و گسترش مسئولیت پذیری اجتماعی در پدیده گردشگری برجسته شد و ‎گردشگری به عنوان «یک حق» مطرح شد؛ به گونه ای که در مسیری انسان مدارانه و بشردوستانه کدهای اخلاقی در گردشگری بر پایه های احترام متقابل بین جوامع، تسهیل در شکوفایی و کمال جویی فردی و اجتماعی، حفظ میراث فرهنگی، سودمندی برای جوامع محلی به ویژه در کشورهای فقیر، عمل به تعهد ‎ذی نفعان به ویژه بخش خصوصی و مقامات محلی، حقوق گردشگران و تسهیل در حرکت آنها و رعایت حقوق کارکنان در مجمع عمومی در شهر سانتیاگو در سال  1999 به تصویب رسید.
با عنایت به گسترش عناصر فرهنگی جهانی شدن و اقتصاد موضوعی شده جهان، فراتر از همه ایدئولوژی هایی که تاکنون ذهن و زندگی بشر را به خود مشغول کرده است، سازمان ملل از برایند همه برنامه ها و نسخه هایی که تاکنون از سوی صاحب نظران برای توسعه و پیشرفت مطرح شده، رویکرد «توسعه پایدار» را با اهداف هفده گانه آن برای تحقق در سال 2030 فراروی همه جوامع قرار داده است و بر موضوعاتی مانند رفع فقر و گرسنگی، سلامتی و رفاه، آموزش، عدالت جنسیتی، کاهش نابرابری، کار شایسته و رشد اقتصادی، نوآوری، صلح، عدالت و مشارکت همه ‎تاکید کرده است.
‎گردشگری پایدار و مسئولیت پذیر یکی از ابر راهکارهای تحقق این اهداف است و با کارکردهایی مانند درآمدآفرینی، اشتغال زایی، عدالت گستری، فقرزدایی و حفظ محیط زیست و پایداری به تحقق توسعه پایدار کمک می کند. در رویکرد توسعه پایدار گردشگری با عنایت به حفظ و تعالی منابع مادی و معنوی جوامع مشارکت ملی و محلی در فرایند میزبانی و میهمانی موجبات بهره برداری بهینه از همه فرصت ها و استعداد ها فراهم می شود و به دلیل ماهیت مردمی و رویکرد انسان مدارانه ای که به اقتصاد و اجتماع بشری دارد، مزیت فعالیت ها ابعاد مضاعفی پیدا می کند.
درآمد ناشی از صنعت گردشگری مستقیم و به صورت گسترده در بین اقشار مردم توزیع می شود. ضریب تکاثر اقتصادی و اثربخشی هر دلار درآمد ناشی از گردشگری برابر با 2.7 دلار ناشی از دیگر فعالیت ها مانند صنایع فولادی و صنایع نفتی برآورد شده و این رقم برای ایران در وضعیت کنونی 1.7 دلار پیش بینی می شود.
‎شکاف طبقاتی، بی کاری، فقر، نابرابری جنسیتی و ظلم به زنان از چالش های اساسی تاریخ بشر و جامعه کنونی است؛ به گونه ای که زنان به عنوان نیمی از جمعیت جهان دوسوم ساعات کار را انجام می دهند و فقط یک دهم درآمد جهان و یک صدم مالکیت اموال و دارایی های جهان به زنان اختصاص یافته است.
 صنعت گردشگری بیش از دیگر فعالیت ها زمینه عدالت گستری، آمایش سرزمین و به کارگیری و اشتغال برای جوانان به ویژه زنان را فراهم کرده است؛ به گونه ای که براساس گزارش سال 2015 اتحادیه اروپا از ترکیب کل مشاغل گردشگری 58 درصد به زنان اختصاص یافته و مشاغل زنان در بخش اقامت و هتل 60 درصد و در بخش آژانس و خدمات مسافری 64 درصد بوده است.
براساس گزارش سازمان بین المللی کار صنعت گردشگری به صورت معناداری بیش از دیگر امور زنان و جوانان را استخدام کرده است.
 در سطح جهانی بیشتر کارگران زیر 35 سال دارند و نیمی از آنها 25 ساله یا کمتر هستند و زنان بین 60 تا 70 درصد از نیروی کار گردشگری را تشکیل می دهند. در جریان تحول ساختار تولید و اشتغال و کمبود سرمایه و سرمایه گذاری ها و بحران هایی که خانوارها و جوامع را تهدید می کند، توجه به این نکته ضروری است که ضریب اشتغال در گردشگری بیش از دیگر فعالیت هاست؛ به گونه ای که به ازای هر 80 هزار دلار سرمایه گذاری در صنعت گردشگری 41 شغل ایجاد می شود؛ یعنی 25 شغل بیشتر از صنعت نفت و 26 شغل بیشتر از صنایع فلزی؛ بنابراین ‎گردشگری وجه مثبتی از جهانی شدن است که با رویکرد پایداری می تواند علاوه بر حفظ و تعالی هویت و افزایش معرفت نسبت به میراث فرهنگی و تاریخی جوامع در حل مشکلات و مسائل عمده جوامع مانند فقر و بی کاری و نابرابری راهگشا شود و مشارکت ملی و محلی را بر حسب استعداد و فعالیت آنها برانگیزد. در عصر فراپسامدرن، فناوری اطلاعات و ارتباطات امکانات فراوانی برای توسعه این صنعت فراهم شده ‎و امید است مسئولان جامعه ایران به خود آیند و برای رهایی از اقتصاد نفتی و حل مشکلات جوانان توسعه این صنعت مهم و مردمی را در دستور کار و اولویت برنامه ریزی و مدیریت قرار دهند
                