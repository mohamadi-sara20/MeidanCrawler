سه‌شنبه ۲ بهمن ۱۳۹۷
-----------------------------------------
سرمقاله
-----------------------------------------
ایران و پازل جدید منطقه
-----------------------------------------

                    شرایط منطقه پیرامون ایران، هر روز دچار تحولات تازه تری می شود. پس از اعلام خروج نظامیان ایالات متحده از خاک سوریه و اعلام کاهش نیروهای این کشور در افغانستان به نصف نیروهای فعلی، آرایش سیاسی منطقه تغییر کرده و سمت وسوی تازه ای خواهد یافت. بعد از موضوع تهدید ترکیه علیه نیروهای کرد سوریه و توافقات آنان با دولت اسد، روسیه و حتی ایران برای دفع تهدید ارتش ترکیه، روسیه بی علاقه نخواهد بود تا بر اساس توافق احتمالی خود با آمریکا و حتی اسرائیل، بازیگر اصلی سوریه باشد. اردوغان نیز نشان داده علاقه مند است امپراتوری عثمانی را احیا کند یا حداقل دولت خود را دولتی توانمند در مواضع خارجی نشان دهد. ایالات متحده و اسرائیل در تحولات یکی، دو سال اخیر سوریه، کاملا روسیه را در جریان مقاصد خود قرار داده اند؛ اگرچه روس ها دلیلی برای اطلاع دادن به ایران در این زمینه نداشته اند! پیش از این نیز روس ها نشان داده بودند صرفا علاقه مند به استفاده از کارت ایران در تنش های خود با غرب هستند و در عین حال از اینکه ایران یک رقیب قدرتمند منطقه ای برای آنان شود، دل خوشی نخواهند داشت. رای مثبت به قطع نامه ها علیه ایران در شورای حکام آژانس اتمی و شورای امنیت سازمان ملل، دلیل روشنی برای این مسئله است. ترس از شکل گیری رقیب قدرتمند، در رفتار ترکیه نیز به خوبی مشهود است. این دو کشور در جریان مذاکرات هسته ای ایران با غرب نیز معمولا مواضع کاملا خنثی گرفته و با نگرانی، احتمال رفع تحریم های ایران و تاثیر آن بر تقویت مواضع منطقه ای و جهانی ایران را دنبال می کردند. جمهوری اسلامی بر اساس برخی محاسبات، در خارج از مرزهای خود به تقویت متحدان و البته مبارزه با داعش پرداخت و در این راه نیز هزینه های مالی و انسانی پرداخت کرد. اکنون که نیاز به حضور ایران در عرصه اقتصادی سوریه و عراق است، تحریم های مضاعف ایالات متحده شکل گرفته و تهاجمی ترین حملات به ایران، برنامه ریزی شده تا جمهوری اسلامی نتواند از فضای پس از شکست نسبی داعش، بهره ببرد یا همبستگی خود را با متحدانش تقویت کند. با این حساب باید گفت خروج نیروهای ایالات متحده از منطقه، لزوما اتفاقی به سود ایران نیست. رئیس جمهور ایالات متحده در ایام تبلیغات انتخابات و پس از آن بر انزوا طلبی در سیاست خارجی تاکید کرد و گفت اگر قرار است نیروهای آمریکا در نقطه ای از جهان حضور داشته باشند، هزینه آن را باید دولت دعوت کننده بپردازد. سعودی ها که احتمالا توان اقتصادی چندانی برای تامین این هزینه آمریکا نیز برایشان باقی نمانده، بعد از این اتفاق به سمت روسیه گرایش پیدا کرده و دیدارهایی میان سران این کشورها انجام شده است که به نظر می رسد بخشی از آن معطوف به مهار ایران باشد. کشورهایی که نام بردم، جملگی در یک مسئله اشتراک دارند؛ آنها نمی خواهند ایران بهره چندانی از سیاست شبه انزواطلبی ترامپ ببرد و در مسئله آینده سوریه و تعیین روند این کشور، نقش فعال و تاثیرگذاری ایفا کند. روسیه از کارت سوریه برای حل مسائل خود در زمینه اوکراین با غرب، بهره می برد. در عین حال به دلیل درک کامل از اثرگذاری لابی اسرائیل بر اروپا، علاقه مند به حفظ رابطه ویژه خود با اسرائیل است، ترکیه ای که همه توان خود برای حذف اسد را به کار گرفت، حالا خود را مدعی می داند و ایران که در مقاطعی تنها پشتیبان اسد بود، تحت فشار برای خروج از سوریه است.
 ایران به عنوان کشوری که کردهای منطقه نگاه ویژه ای به آن دارند، باید بداند هدف ترکیه، سوریه و حتی دولت اسد، تسلط بر سرزمین های غنی از نفت و حاصلخیز برای کشاورزی در شمال سوریه است. این سرزمین در کنترل کردهاست. اما همه مسئله در سوریه خلاصه نمی شود. افغانستان در شرق ایران، همسایه ای است که ایران همواره از تحولات آن متاثر بوده است. اخیرا مذاکرات ایران با گروه طالبان، شکل رسمی به خود گرفته است. طالبان گروهی تروریستی بود که از سوی سعودی ها و با حمایت های سیاسی ایالات متحده و انگلستان، قدرت گرفت و بر افغانستان تسلط یافت. بعد از حملات 11 سپتامبر به برج های دوقلوی نیویورک، امریکا به افغانستان حمله کرد و این گروه را تا حد زیادی تضعیف کرد. حتی شخص اوباما، عملیات ترور اسامه بن لادن را از اتاق جنگ پنتاگون مشاهده کرد. اما اکنون برای ادامه شرایط باثبات افغانستان پس از کاهش نیروهای آمریکا، طرف های متعددی به دنبال جلب نظر طالبان برای ایفای نقش در روندی سیاسی هستند. طالبان به کنسولگری ایران در مزار شریف حمله کرد اما امروز ایران به منافع جدی تری می اندیشد و دیگر خواستار تنش و درگیری در همسایه مهم شرقی خود نیست. درباره عراق نیز به نظر می رسد بعد از سفر طولانی مدت ظریف، وزیر خارجه به این کشور و دیدار با طرف های مختلف و همچنین اعلام سفر اسفند ماه رئیس جمهور به این کشور، ایران تمایل دارد از ظرفیت های عراق برای کاهش فشار تحریم ها بهره گرفته و حمایت های خود از گروه های مخالف صدام در گذشته و پشتیبانی نظامی و لجستیکی در جنگ با داعش را به آنان یادآوری کند. آنچه مهم است، تامین منافع مردم ایران در این تحولات است. دستگاه سیاست خارجی این وظیفه را بر عهده دارد که بر اساس منافع ملی کشور، تصمیم گرفته و عمل کند. آنچه مهم است بدون تعیین تکلیف ایران در روابط جهانی خود با غرب، نمی توان درباره جایگاه آن در تحولات سریع این روزهای منطقه، اظهار نظر قطعی کرد. 
                