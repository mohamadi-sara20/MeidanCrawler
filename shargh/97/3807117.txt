سه‌شنبه ۲۷‌شهریور ۱۳۹۷
-----------------------------------------
یادداشت
-----------------------------------------
قانون در چنبره «مصلحت»!
-----------------------------------------

                    «طرح اصلاح قانون منع به کارگیری بازنشستگان» در شورای نگهبان تایید شد و قاضی سراج، رئیس سازمان بازرسی کل کشور، با تعیین مهلتی 60 روزه بازنشستگان مشمول این قانون را به ترک جایگاه دعوت کرد. از دریچه نگاه قانون گذاران هدف از اجرای طرح ممنوعیت به کارگیری بازنشستگان، هموارکردن زمینه شغلی برای بی کاران و کمک به رفع معضل بی کاری است و ظاهرا گوشه چشمی هم به «جوان گرایی» در نظام مدیریتی کشور داشته اند! که در جای خود برای چرخه مدیریت تکراری کشور حرکتی نیکو و مایه امیدواری به آینده ای بهتر است. قانون ممنوعیت تصدی بیش از یک شغل مصوب سال 1373 مجلس شورای اسلامی نیز در همین راستا و با هدف دستیابی به این مهم شکل گرفت؛ اما اینکه در میدان عمل تا چه میزان در 24 سال گذشته این قانون به اهداف از پیش تعیین شده دست یافته، داوری را به افکار عمومی وامی گذاریم! بگذریم از گفت وگوی ظهر چهارشنبه، 21 شهریور خبرنگار سیمای جمهوری اسلامی با وزیر کشور هنگام خروج از جلسه هیئت دولت درباره طرح بحث شده و جوابیه کوتاه وزیر با این عبارات: «حقوق دانان به گونه ای قانون منع به کارگیری بازنشستگان را تفسیر کرده اند که شامل شهرداران نمی شود؛ ولی اگر مجبور شویم، در این زمینه به مجلس استفساریه می دهیم» …مرا وادار کرد تا از سر احساس درد در جایگاه شهروندی مسئول و با هدف دفاع از حقوق عمومی، همانی که در گذر از مسیر پر دست انداز حرکت جامعه تاکنون، چنانچه شاهد بوده و هستیم، به شکل های گوناگون و غالبا به گونه ای سلیقه ای و من درآوردی، نه در شعار که در عمل سخت مورد بی مهری قرار گرفته و می گیرد. در این باره نکته هایی چند را اگرچه به اختصار یادآوری کند، باشد که نه فقط برای ثبت در تاریخ؛ بلکه در عمل مورد توجه مسئولان، مدعیان دفاع از حقوق مردم به ویژه نمایندگان، این امانتداران مردم، در جایگاه قانون گذاران این مرز و بوم قرار گیرد. اصل بر این است که قبای قانون در هر قد و قواره و شکل و شمایلی از سوی قانون گذاران اندازه گیری شده، برش داده شده و دوخته شده است، پذیرش آن برای هر شهروند در راستای رعایت مصالح و منافع جامعه و احترام به نظم عمومی الزامی است. ایرادی بر استثناهای وارده بر پیکره این طرح وارد نیست، چه با نقد و بی نقد لباس قانون بر آن پوشانده اند و من شهروند ملزم به اطاعت از آن هستم! ایراد وارده نادیده گرفتن جایگاه و نقش حقوق مردم است، آن هم به وسیله قانون گذارانی که با رای مستقیم همین مردم به چنین جایگاه رفیعی دست یافته و برای دوره ای چهارساله امانتدار این مردم شده اند! ایراد من نوعی در کنار خیل عظیمی از شهروندان به ویژه حقوق دانان کشور، همانا نادیده گرفتن حقوق مردم، در خارج کردن نهاد مردمی شهرداری ها از شمول دایره استثناهای وارده بر این طرح است. با استناد به دلایل زیر شهرداری ها را در دایره شمول استثناهای برشمرده در این طرح می توان ارزیابی کرد:1- تبصره 1 ماده 80 قانون شوراها:«شورای اسلامی شهر موظف است بلافاصله پس از رسمیت یافتن درباره انتخاب شهردار واجد شرایط اقدام کند».مقام شهردار انتخابی است و نه انتصابی.شهردار، منتخب شورای شهر و شورای شهر، منتخب مردم است؛ بنا براین شمول نیافتن نام شهرداری ها در زمره استثناهای طرح بحث شده به معنای نادیده گرفتن قانون و در نتیجه چشم بستن بر حقوق مردم است!امری که در عمل وجود شوراها و نقش این نهاد مردمی را نادیده می گیرد و آن را به ابزاری در خدمت دولتمردان تبدیل می کند، پشتک وارویی که با فلسفه وجودی شوراها هم خوانی نداشته و ندارد.2- در تبصره 5 «قانون ممنوعیت به کارگیری بازنشستگان» قوانین مغایر شمرده شده اند، برخلاف انتظار خواسته یا ناخواسته در این تبصره به ماده 71 قانون تشکیلات و انتخاب شهرداران مصوب سال 1375 اشاره ای نشده است!3- براساس ماده 71 موارد خاتمه خدمت شهرداران تصریح و احصا شده در متن این ماده بازنشستگی از مصادیق خاتمه خدمت محسوب نشده.4- برابر ماده 71 دوره خدمت شهرداران چهار سال است و تا پایان این دوره، جز در موارد مصرح در قانون امکان قطع خدمت شهردار وجود ندارد.5- به استناد ماده 117 قانون مدیریت خدمات کشوری موسسات عمومی غیردولتی از شمول مقررات آن مستثنا شده اند و ماده 5 این قانون صرفا در مقام ذکر موسسات عمومی غیردولتی به عنوان یک دستگاه اجرائی است، نه در مقام الزام این واحدها به تبعیت از مقررات بخش دولتی.6- مجلس امکان محدودیت اختیارات بخش غیردولتی را ندارد، مگر به تصریح قانون.7- در زمان انتخاب شهردار همه شرایط احراز صلاحیت طبق آیین نامه شرایط احراز سمت شهردار فراهم می شود و شورا شهردار را انتخاب می کند و مصوبه شورا مورد تایید واقع شده و از سوی وزیر کشور صادر می شود.شهردار انتخابی را نمی توان عزل، برکنار یا بازنشسته کرد؛ مگر در چارچوب ماده 71 .8- شهرداری یک نهاد عمومی غیردولتی است و در بحث مدیریت شهری یا مدیریت محلی که گاه حکومت محلی و شورا پارلمان محلی ایجاب می کند، این نهاد از استقلال حقوقی بهره مند باشد.9- شهرداری ها در زمره دستگاه هایی قرار می گیرند که قانون خاص خود را دارند و از آنجایی که شهرداران قانون خاص خود را دارند، چنانچه دبیر محترم شورای نگهبان بیان داشته، می توانند مانند نیروهای مسلح در دایره شمول استثناهای برشمرده در طرح قرار گیرند.10- رعایت مصالح و منافع عمومی در قالب حقوق عمومی، شهرداران را از این قاعده مستثنا می کند.11 - اجماع حقوق دانان صاحب نام کشور بر این مهمو کلام پایانی، خطاب به وزیر محترم کشور و آن اینکه وقتی اجماع متخصصان بر امری قرار می گیرد، دیگر نیاز به استفساریه نیست؛ زیرا اصل بر رعایت اصل تقسیم کار و تخصص در نظام توسعه است.اجماع حقوق دانان در قضیه بحث شده در دفاع از حقوق عمومی شاهدی بر این مدعا و ملاک و معیاری است بر حقانیت حقوق مردم. به آن احترام بگذاریم.یا حق
                