سه‌شنبه ۲۱ فروردین ۱۳۹۷
-----------------------------------------
type_unknown
-----------------------------------------
گفت وگو با اعضای شورا: نمی دانستیم فشار این قدر جدی است
-----------------------------------------

                    شورای شهر تهران دو روز پس از مخالفت قاطع با استعفای محمدعلی نجفی- شهردار تهران، امروز (سه شنبه) مجبور است در موقعیتی تحمیلی استعفای مجدد او را بررسی کند و با توجه به هشدار دادستان کل کشور و اصرار شهردار تهران برای راس هرم مدیریت شهری خود تصمیم بگیرد. شورای پنجم در همان ابتدای کار به دست اندازهای خودساز و رقیب ساز زیادی برخورد کرد و به قول شهردار تهران، تیرهای جفای زیادی روانه شد و در آخر یکی یا چندتایی به هدف خورد. شهردار شورای پنجم در پایان دوره ای کوتاه و در حالی که اقدامات نسبتا موثری را شروع کرده بود و ابتدای راه بود، یکباره در یک ماه به بیماری دچار شد که به خاطر آن نمی تواند امورات شهردار تهران بودن را به دوش بکشد. شهردار اصرار به رفتن داشت و دارد، اما شورای شهر بنا بر قول های قبلی تاکید می کرد که شهردار می تواند و باید بماند. این گونه بود که دو روز قبل استعفای شهردار پس از یک ماه بررسی شد و اعضا با 16 رای با آن مخالفت کردند تا محمدعلی نجفی شهردار بماند.همان روز یکشنبه و بعد از ابلاغ رای شورا به شهردار برای ماندن در بهشت، برخی خبرها از عدم تمایل نجفی به ادامه کار در جلسه با معاونانش خبر دادند که تکذیب شد، اما در کمتر از 24 ساعت از تصمیم شورا در جلسه رسمی و پرسروصدا شهردار تهران در همان شب رای گیری استعفای مجدد خود را نوشت و گفته شد که صبح روز بعد (دوشنبه) به دفتر رئیس شورای شهر تهران اعلام وصول شده است. یعنی استعفای نجفی صبح روز گذشته و قبل از اظهارنظر عجیب و کم سابقه دادستان کل کشور که شورا را مخاطب اظهارنظری موکد قرار داده بود، به دست محسن هاشمی رسیده است. دادستان کل کشور از جایگاه مدعی العموم اقدام شورای شهر در عدم پذیرش استعفا را نوعی سیاسی بازی خواند و گفت عواقب این تصمیم و اینکه شهردار نتواند از پس مسئولیت های خود برآید، با شورا خواهد بود. آیت الله منتظری در اظهارنظری تاکیدی شهردار تهران را هم برای استعفای مجدد، خطاب قرار داد. پس از انتشار این اظهارنظر دادستان کل کشور واکنش ها شروع شد و مثل همیشه پس از تکذیب های بی منطق برخی از اعضای شورا، محسن هاشمی اعلام کرد که استعفا وصول شده و در اولین جلسه بررسی خواهد شد.به این ترتیب شهردار تهران به تاکید و رای اعضای شورای هم گرا و همراه با خود توجهی نکرد و با توجه به نظر پزشک معالج خود ساعاتی پس از جلسه شورا استعفای مجدد خود را نوشت و حالا قرار است امروز (سه شنبه) این استعفا در جلسه علنی شورا بررسی شود.برآورد همه جنبه ها و شرایط این گونه بود که چه به دلیل یا بهانه بیماری یا با هر دلیل دیگری که فعلا مبهم است، شورای شهر استعفای نجفی را قبول می کند تا زودتر تکلیف مدیریت شهری روشن شود اما حال وهوای شورا در روز یکشنبه هیچ نشانی از موافقت نداشت و در ادامه هم 16 مخالف رای خود را اثبات کردند. این مخالفت اعضا با توجه به تاکید نجفی به رفتن و بیماری اش و حتی با توجه به برخی شایعات درباره وجود برخی پرونده ها و تهدیدها، عجیب بود و به نظر می رسید اعضا در صورت اطلاع از این شرایط و موضوعات بخواهند موضوع زودتر فیصله پیدا کند، اما آنها این کار را نکردند و این عجیب بود.سوال این بود که اعضا می دانستند که نجفی بیماری سختی دارد که محرز شده یا پرونده و شرایط قضائی خاصی دارد که دیگر نمی تواند در موقعیت شهردار تهران باشد، چرا بر مخالفت با استعفا تاکید و اصرار کردند؟ اصراری که به نوعی آنها را مقابل دادستان کل کشور قرار داده و دادستان در موردی متفاوت و عجیب به عنوان مدعی العموم نگران انجام وظایف شهردار شده است؟ فارغ از اینها باید پرسید که اگر اعضا از این فشار دستگاه قضائی روی شهردار تهران یا شدت بیماری نجفی خبر داشتند، چرا باید هزینه مالی و روحی و روانی یک جلسه استعفا با حواشی قبل و بعدش را بر مردم تهران تحمیل کنند؟ همین سوال را از چند عضو پرسیدیم و همه آنها گفتند که یا خبر نداشتند چنین فشاری وجود داشته یا نمی دانستند که این میزان اصرار وجود دارد. حجت نظری می گوید تصور نمی کردیم دادستان کل کشور به این شکل وارد موضوع شود؛ جالب است که دادستان کل کشور در میان موضوعات و مشغله های بسیار به بیماری شهردار تهران و مسئولیت های او حساس است و آن را در اولویت کاری خود می گذارد. بر این اساس اگر می دانستیم فشارها آن قدر جدی است، حتما به شکل دیگری برخورد می کردیم. او به «شرق» می گوید نجفی هم درباره فشارهای بیرونی با ما صحبتی نکرده بود و تنها موضوع بیماری مطرح شده بود. البته من هم مثل شما بحث هایی را از گوشه و کنار درباره دلایل دیگر این استعفا شنیده ام اما چون هیچ فرد معتمد و مرجع رسمی درباره آنها صحبتی نکرده، از کنار آنها می گذرم. مسئله این است که در این مدت شخص آقای نجفی و دادستان کل کشور که دیروز صحبت کرده است، جز موضوع بیماری، موضوع دیگری را مطرح نکرده اند و تنها برخی اشارات درباره دلایل دیگر مطرح بوده است. این عضو شورا می گوید: فارغ از این بر کسی پوشیده نیست که جریان رقیب برای حذف آقای نجفی هر اقدامی را انجام می دهد.مجید فراهانی، عضو مخالف استعفای نجفی، هم درباره دلایل استعفای نجفی غیر از بیماری و فشار از مراجع بیرونی اعلام بی اطلاعی می کند و می گوید فکر نمی کردیم این طور واکنش به همراه داشته باشد. فراهانی درعین حال می گوید شورا در هر شرایطی تصمیم خودش را می گیرد و کار خودش را می کند تا منافع مردم حفظ شود. او به «شرق» گفت: ما با رای مردم در این جایگاه هستیم و وظایف خود را فارغ از اینکه دیگران چه فکری دارند انجام می دهیم. محمدجواد حق شناس به عنوان یکی از موافقان استعفای نجفی هم می گوید غیر از بیماری از دلایل دیگر و فشارهای بیرونی بی اطلاع بوده ام. او به «شرق» گفت: حواشی و شنیده ها در این مدت زیاده بوده است، اما شخص آقای شهردار جز بیماری درباره دلایل دیگر و فشار بیرونی صحبتی نکرده بود و من احساس کردم لازم است در همین شرایط تکلیف تهران را روشن کنیم.او که روز گذشته به اظهارات دادستان کل کشور هم واکنش داشت، در توییتی نوشت: «ورود آقای منتظری، دادستان کل کشور، به موضوع استعفای شهردار تهران نه با تدبیر هم خوانی دارد و نه با وظایف ذاتی جایگاه حقوقی ایشان تطبیق پیدا می کند. کاش بیشتر با وظایفمان آشنا بودیم». او به «شرق» گفت: در قانون اساسی اصل تفکیک قوا وجود دارد و براین اساس دادستان حتی از جایگاه مدعی العموم حق دخالت در امور شورا را ندارد. حرف من با همکارانم در شورا هم این بود که اگر شما آقای نجفی را به عنوان شهردار انتخاب کرده اید حالا هم باید به شرایط و تصمیم او احترام بگذارید و متوجه باشیم که اداره شهر شوخی و تعارف ندارد. ناهید خداکرمی، عضو دیگر شورا، هم ضمن بی اطلاعی از وجود دلایل دیگر و فشارهای بیرونی بر شهردار تهران برای استعفا، گفت: از همان ابتدا مشخص بود که بیماری آقای نجفی مزید بر علت های دیگر شده است و البته اگر این بیماری نبود، آقای نجفی پا پس نمی کشیدند. او گفت: ما نمی دانستیم که بیماری و سایر حواشی و مسائل این اندازه فشار را تحمیل کرده و دادستان این گونه وارد موضوع می شود.این عضو شورا با اشاره به اظهارات هشدارگونه دادستان کل کشور خطاب به شورا گفت: اتفاقا من خوشحال هستم که دادستان به عنوان مدعی العموم وارد موضوع شده و نگران تهران هستند و شاید در ادامه این نگرانی به گزارش هایی که آقای نجفی از شهرداری تهران در دوره قبل برایشان ارسال کرده اند و به پرونده فساد قائم مقام شهردار سابق تهران رسیدگی کنند و ما هم در جریان این موضوعات قرار بگیریم. او می گوید به نفع دادستان و جایگاهشان بود که وارد این موضوع نمی شدند، ولی حالا که این قدر موضوع اهمیت دارد، امیدواریم که برای همه امور شهرداری تهران نگران باشند.
                