شنبه ۲۹ دی ۱۳۹۷
-----------------------------------------
حرف اول
-----------------------------------------
جواد خیابانی هنوز گریه می کند
-----------------------------------------

                    جواد خیابانی گریه می کند؛ مجری برنامه های ورزشی صداوسیما هر وقت و هر زمان که حس کند نیاز است با بغض و گریه به حرف هایش اعتبار بیشتری ببخشد، گریه می کند و اشک می ریزد؛ بعضی وقت ها گریه می کند و اشکی نمی ریزد؛ بعضی وقت ها هم نشان می دهد که بغض گلویش را گرفته است و نمی تواند به صحبت هایش ادامه بدهد. گریه های جواد خیابانی در قاب تصویر تمامی ندارد، تعدادش آن قدر زیاد است که کسی به یاد ندارد اشک های جواد در قاب تصویر از چه زمانی شروع شده است. «گریه جواد خیابانی برای گذشته سخت بیرانوند و تمسخر مردم»، «گریه جواد خیابانی بعد از برد تاریخی ایران مقابل مراکش»، «گریه جواد خیابانی در برنامه خندوانه»، «گریه جواد خیابانی از دست رئیس جمهوری در برنامه حالا خورشید»، «گریه جواد خیابانی برای مادرش در جریان بازی پرسپولیس- نفت»، «گریه جواد خیابانی درباره زلزله کرمانشاه»، «اشک های جواد خیابانی بعد از بازی خیریه کرمانشاه»، «اشک های جواد خیابانی از افتخارآفرینی پارالمپیکی ها»، «گریه جواد خیابانی بعد از باخت ایران در جام جهانی فوتسال» و… .
جواد خیابانی گریه می کند و هربار بعد از اشک هایش موجی احساسی بین بیننده های تلویزیون به راه می اندازد؛ انگار به شیوه ای کاملا منحصربه فرد راه تاثیرگذاری اش بر مخاطب را پیدا کرده است؛ راهی که هر بار و به هر طریقی در حال تکرار است. افراد زیادی خبر ندارند جواد خیابانی دقیقا چه زمانی برای اولین بار در قاب تلویزیون بغض کرد، اشک ریخت و صدایش بریده بریده شد، ولی قاعدتا افراد بسیاری به یاد دارند جواد خیابانی آخرین بار کی مقابل دوربین های تلویزیونی گریه کرد و برای خودش کلی مخاطب جمع و جور کرد. موضوع مربوط به برنامه پنجشنبه شب فوتبال آسیایی است؛ جایی که جواد خیابانی به عنوان مجری روبه روی مخاطب می نشیند تا به برنامه ای که تدارک دیده است سروسامانی دهد و ارتباط بگیرد. خیابانی بعد از درخواست برای وقت های اضافه، صحبت های کارلوس کی روش را در برنامه پخش می کند و سپس به اظهارنظر درباره این صحبت ها می پردازد. 
او که در برنامه اش چیز جدیدی برای مخاطب ندارد دوباره از همان حربه قدیمی برای تاثیرگذاری استفاده می کند: جواد با مخاطب قراردادن کی روش و در گوشه رینگ قراردادن سرمربی پرتغالی، در قامت نماینده، وکیل مردم و قاضی به کی روش می تازد. او که بخشی از صحبت های سرمربی تیم ملی را بد متوجه شده است، مدام با یادآوری اینکه مردم ایران باشرف هستند، هشت سال در سختی ها خم به ابرو نیاوردند و… سعی می کند با ریختن اشک یا دست کم بغض کردن، نشان دهد نماینده مردم ایران در این پرونده است؛ خودش می گوید: «راوی درد دل مردم هستم» و از طرف آنها حرف می زنم. اما جواد خیابانی چه زمانی مشروعیت پیدا کرد تا در حین مجری گری، کار نمایندگی و وکالت مردم ایران را هم بپذیرد؟ چطور می شود که یک مجری که شغلش تعریف بسیار دقیق و شفافی دارد، به یکباره چندین شخصیت حقوقی به خودش می گیرد؟ آیا جواد خیابانی اصول مجری گری حرفه ای را فراگرفته است؟ اگر پاسخ مثبت است، آیا هم زمان نماینده مردم هم هست؟
جواد خیابانی آدمی احساساتی است؛ تکان بخورد اشکش درمی آید، اما آیا چنین آدم احساساتی ای می تواند ادعای مجری گری به شیوه حرفه ای را داشته باشد؟ جواد خیابانی هربار فرصت کرده خودش را در تیم مردم جا کرده و از زبان آنها حرف زده است و اشک ریخته تا نشان دهد حرف هایش خالصانه است اما آیا جواد خیابانی هر حرفی که زده و برایش گریسته است حرف درستی بوده که در جایگاه درستی زده شده است؟ او خطاب به کی روش می گوید: «شما رئیس این مردم نیستی»، اما لازم نمی بیند به خودش تذکر بدهد که «نماینده مردم نیست». جواد خیابانی یکی از آن 10 گزارشگر فوتبالی است که شاید بدون دانش یا تحصیلات مرتبط و لازم در قامت یک مجری ایفای نقش می کند و برنامه را به شکل فیلم های هندی پیش می برد. او کار اصلی خود را که موشکافی ژورنالیستی اتفاقات رخ داده شده است، فراموش می کند و در پس اشک ها و بغض هایش در تلاش است راهی برای صحت صحبت و نقدهایش پیدا کند. جواد خیابانی اصل نخست خبرنگاری را که بی طرفی، تلاش برای صحت و سقم خبر و مخابره صحیح اطلاعات است، فراموش می کند تا اسیر احساس درونی اش شود؛ احساسی که به نظر می رسد بیشتر به یک حربه تکراری برای او تبدیل شده است.
                