پنج‌شنبه ۲۷ اردیبهشت ۱۳۹۷
-----------------------------------------
یادداشت
-----------------------------------------
مصاحبه با ترامپ
-----------------------------------------

                    آقای ا-ب یک طنز پرداز خراسانی است که یادداشتی را درباره سخنان دونالد ترامپ، رئیس جمهور آمریکا در موضوع خروج آمریکا از معاهده برجام نگاشته و برای اظهار نظر برایم فرستاده است. این یادداشت را با دقت خواندم و دیدم در لابه لای سخنان طنز او نکات جالبی نهفته است که می تواند به آگاهی هم وطنان در شرایط روز ایران بیفزاید. از این رو یادداشت اشاره شده را با کمی دست کاری برای روزنامه وزین «شرق» می فرستم تا در صورتی که موردپسند قرار گیرد، به درج آن اقدام کنند. نویسنده می گوید با امکاناتی که داشته، بعداز ظهر سه شنبه، هجدهم اردیبهشت 1397 (برابر با هشتم ماه می 2018) همان روزی که ترامپ در اطلاعیه قبلی تصمیم خود را درباره خروج از برجام اعلام کرد، با او مصاحبه کوتاهی در کاخ سفید انجام داده است. نخستین پرسش نویسنده از ترامپ این بوده که تصمیم به خروج آمریکا از برجام را بر چه پایه و استدلالی گرفته است. ترامپ پاسخ می دهد که «شما می دانید من اهل بحث و استدلال نیستم. از همان زمانی که اوبامای لعنتی بر این توافق صحه گذاشت، من مخالفت خودم را ابراز داشتم. نه به خاطر اینکه برجام خوب است یا بد؛ از این نظر که از دید من و با معیارهای ارزشی من، اوباما بد است. پس هر تصمیمی که او بگیرد، من خودبه خود با آن مخالفت می کنم. خدا اوباما را لعنت کند. چه کسی گفته که یک سیاه پوست نیمه مسلمان که با تقلب و نیرنگ به کاخ سفید راه یافته، حق دارد برای مردم شریف آمریکا تصمیم بگیرد که در آن سر دنیا در فلان معاهده شرکت کند یا نکند؟». نویسنده می گوید از ترامپ پرسیدم آیا از تاریخ استقرار در سمت ریاست جمهوری تاکنون درباره خوبی یا بدی برجام از دید منافع ایالات متحده فکر یا با کسی مشورت کرده است؟ ترامپ پاسخ داد: «ببین پسر جان! حرف مرد یکی است. من وقتم را با استدلال بازی و افکار بچگانه تلف نمی کنم. درک من از مصالح ملی آمریکا حالت الهام دارد و همان طوری که می دانید، من به خواست خداوند رئیس جمهور کشورم هستم. حرف من حرف اول و آخر است». گفتم جناب پرزیدنت، پس این همه مخالفت از سوی روسای دولت های دیگر درباره موضوع خروج از برجام در شما هیچ تاثیری نگذاشته است؟ پرزیدنت ترامپ پاسخ داد که «پسر جان! گفتم من مانند افراد کوچه و بازار اهل پرحرفی و تبادل افکار نیستم. تصمیمات من بر پایه آن چیزی است که به مغز من خطور می کند. در نتیجه پاسخ من به پرسش شما درباره مخالفت رهبران کشورهای دیگری که شما آنها را 1+5 می نامید، این است که هر کس این توافق نامه را امضا کرده،... است». پرسیدم دولت های انگلیس، فرانسه، آلمان، روسیه و چین؟ ترامپ گفت: «بله، همه آنها». گفتم آن 700 دانشمند و سیاست مداری که به شما نامه نوشتند و گفتند به پیمان پایدار بمان، چطور؟ گفت: «بله، آنها هم». گفتم اوبامای خودتان که پیش از شما رئیس جمهور قوی ترین کشور جهان بود، چطور؟ گفت: «او از همه احمق تر است. الان جان کری که دیگر هیچ مسئولیتی در دولت ندارد، به خاطر عواید خودش، برای دولت ایران خوش رقصی می کند». گفتم جناب رئیس جمهور، دولت اوباما نماینده رای اکثریت آمریکاییان واجد شرکت در انتخابات زمان خود بوده است. چرا می گویید او احمق است؟ گفت «اصلا ببین! همه آنها که به عنوان عضو حزب دموکرات، اوباما را انتخاب کرده اند، از دم احمق اند. این حرف را من نمی گویم. خر سمبل و نشان حزب دموکرات است. حزب دموکرات یعنی حزب خران». پرسیدم سمبل حزب شما چیست؟ گفت: «فیل! خودم هم یک پیل بان هستم». پرسیدم با فیل چگونه می شود کنار آمد؟ گفت: «پس بنا کن خانه ای در خورد پیل». گفتم جناب پرزیدنت، اگر خروج از برجام مانند هر کار دیگر به شما الهام می شود، چرا یک سال و اندی صبر کردید و امروز این تصمیم را اعلام کردید؟ پاسخ داد که «من صبر نکردم. بوروکراسی دولتی دست و پای من را بسته بود. هی مراجعه می کردند و می گفتند قربان چند روز صبر کنید. در این مدت ایرانی ها هم به حرکت توانمندسازی تکنولوژی هسته ای و موشک های قاره پیمای خود مشغول بودند و اگر من امروز خروج آمریکا را از برجام اعلام نمی کردم، آنها مانند همه این 40 سال گذشته سر ما کلاه می گذاشتند». گفتم جناب پرزیدنت ترامپ، اگر شما از روز اول قصد خروج از برجام را داشتید، چرا در سخنان امروز خود به کشفیات اخیر نتانیاهو اشاره کردید؟ پاسخ داد که «این کار به لحاظ مدیریت افکار عمومی ضروری بود. علاوه بر این نتانیاهو واقعا یک پسر خوب و نازنازی است و امکانات بسیار خوبی هم در کشف حقایق پیچیده دارد».گفتم اما متخصصان و سازمان های بین المللی ناظر بر تکنولوژی هسته ای معتقدند ایران همه تصمیمات سازمان های مربوطه را رعایت کرده و تخلفی در کار نبوده است. علاوه بر این اطلاعات نتانیاهو خلاف واقع است. اگر چیزی بوده مربوط به گذشته بوده است. پاسخ داد که «تو بهتر می فهمی یا تشکیلات عظیم جاسوسی موساد؟».آخرین پرسش من این بود که ایرانی ها در طول تاریخ همواره طرفدار حقوق محرومان از جمله یهودیان بوده اند. کورش هخامنشی 2600 سال پیش بردگان یهودی را از اسارت آزاد کرد و به بیت المقدس بازگرداند. تا پیش از اشغال سرزمین های فلسطین به دست اسرائیل، شمار درخور توجهی از مردم یهودی در ایران زندگی می کردند، ایرانی بودند و با هم وطنان خود روابط حسنه داشتند. شما اروپایی های مسیحی در طول تاریخ در اروپای شرقی، مرکزی و اسپانیا پدر قوم یهود را درآورده اید؛ اما حالا خود را حامی آنها می نامید. ترامپ پاسخ داد که «گذشته ها گذشته! امروز عاقل ترین و محبوب ترین مرد دنیا پس از من همین نتانیاهو است. به خاطر عشق ابدی من به نتانیاهو است که دخترم را به یک جوان یهودی هدیه دادم».گفتم مردم می گویند فشار شما به ایران بهانه ای برای بیرون کردن روس ها از خاورمیانه است. گفت: «متاسفم آقا، وقت شما تمام شده است». به این ترتیب مصاحبه ما پایان یافت. آقای ا-ب از قول همسرش می گوید: ببین! ترامپ هم باید مثل تو باشد. گفتم چطور؟ گفت: او هم مثل تو فقط می گوید «هرچی مو بگوم»!
                