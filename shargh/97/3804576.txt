سه‌شنبه ۲۰‌شهریور ۱۳۹۷
-----------------------------------------
یادداشت
-----------------------------------------
محرم و سنت پیامبر خاتم
-----------------------------------------

                    انسان معاصر با چه آموزه هایی زندگی می کند و نیازهای او را چه کسی پاسخ می دهد؟ در این میان، سیره رسول گرامی اسلام چه جایگاهی برای اکنون دارد؟ شاید کشف یک راز، بتواند مسئله طرح شده را به شکل معقولی حل کند. راز پیامبر خاتم در چیست که قادر است تمدنی فراتر از هزار سال را بنیان نهد؟ او با زیستن خود، الفتی میان قلب ها برقرار می کند که فرقه های پراکنده و کینه ورز را پاک می کند و به هم گره می زند تا همه آنها چون دریایی بیکران یک دست شوند. چگونه می شود مسلمانان پس از گذر از رنج ها، در کنار این معجزه گر، به یک ملت بزرگ تبدیل شوند؟ دو قرن پیش از آمدن اسلام، به سال 412 میلادی، سران قبیله های عرب در مکه برای سامان دهی به تقویم خود، گرد هم آمدند. تصمیم بر این شد که سال عرب ها با محرم آغاز شود. با آمدن این ماه، معمولا جنگ حرام می شد و کار به ترک جنگ می انجامید؛ به این سبب از آن زمان، این ماه بدین واژه بامعنا، نام گذاری شد. پس از ظهور اسلام، درحالی که 13سال از بعثت گذشته بود، بزرگان دین تصمیم گرفتند مبدا تاریخ از هجرت رسول خدا محاسبه شود. برجسته بودن این حرکت، رازی دربر داشت که در اینجا بیان می شود. هرچند حرکت آن حضرت از مکه به شهر یثرب در ماه ربیع الاول رخ داد، پیامبر رحمت به رسمی که دو قرن پیش از بعثت در سرزمینش بنیاد شده بود، حرمت گذاشت و ماه نخست سال هجری، همچنان محرم ماند (گرچه 61 سال پس از هجرت، این قانون پذیرفته شد، برای فرزند شایسته رسول خدا اعمال نمی شود و قدرت حاکم، جفا در حق او را روا می دارد). اما آن راز چه بود که هجرت را بسی ارزشمند کرد؟ رسول مهربانی به سبب تهدید مشرکان برای قتل او، به ترک شهرش اندیشید و بدین سبب، یثرب را به عنوان مقصد خود برگزید. ایشان پیش از این اشخاصی پاک نیت را دیده بود که از آن شهر برای تجارت به مکه می آمدند. گفت وگوهای مهرآمیز رسول خدا با ایشان چنان بالا می گیرد که پیمان های دوستی به نام عقبه اول و دوم با آن حضرت بسته می شود. پیامبر پس از تن دادن به خطرات، به ویژه آن شب که پسرعمش، علی(ع)، با دست شستن از جان به جای آن حضرت در خانه می ماند تا به اندازه کافی محبوب دلش از تیررس مشرکان دور افتد (لیله المبیت) به غار ثور پناهنده می شود و از آنجا به شهر هدف راهی می شود. با رسیدن به یثرب، بخشی از اهالی شهر با خاطره ذهنی که از آن حضرت دارند، گویا که تشنه حضور او باشند، از او به گرمی استقبال می کنند. رسول خاتم می تواند آتش چندین اختلاف کهنه را با تدبیر خود خاموش کند؛ جدال هایی پراکنده و قبیله ای که پیش از حضور مبارک محمد(ص)، هرگز پایانی نداشت. وقتی این جماعت که یهودیان در میانشان محسوس ترند، انگیزه حرکت را از فرستاده خدا می پرسند، آن حضرت در سخنی کوتاه و مستند، بعثت خویش را ماموریتی برای «اتمام مکارم اخلاقی» اعلام می کند. اگر واژه «اتمام» مدنظر قرار گیرد، آشکار می شود پیش از پایه ریزی دین، باید کاری انجام شود تا مردم برای ورود به متن دین آماده شوند. آن نیمه نخست کار چه می توانست باشد؟ سنت زندگی پیامبر(ص) راهگشای این مسئله است. اقدام مبارک آن حضرت آن قدر زیباست که زیر سایه آن، بعدها یثرب را مدینه النبی نامیدند؛ به عبارت روشن، «جامعه سازی» و «مدنیت» مقدمه ای واجب برای «انسان سازی» است که آن حضرت در این شهر به آن مبادرت می کند. اگر این رسم شهروندی بنا نمی شد، قطعا مکارم اخلاقی نمی توانست اجرا شود. فرستاده خدا احساس می کند نبود این زیرساخت، ممکن است تهدیدی برای دین خدا شود و دین داران را به کژراهه هایی چون ریا و سالوسی بکشاند و از چهره دین، ابزاری برای اهداف نفسانی بسازد. پیامبر(ص) به نیکی دریافت بذر فضائل انسانی فقط در خاک مناسب رشد می کند و حاصل می دهد. تا هنگامی که پیامبر رحمت در میان امتش بود همین گونه عمل می شد تا قوانینی که «منافع الناس» است به نیکی جا بیفتد. امروز سال جدید هجری می تواند با یادآوری این حق مدنی آغاز شود، تا گرمای وجود آن رسول مهرآفرین، بیشتر در جامعه ما حس شود.
                