چهار‌شنبه ۹ خرداد ۱۳۹۷
-----------------------------------------
یادداشت
-----------------------------------------
در تیم ملی 15+15 نمی شود 30!
-----------------------------------------

                    بسیاری از علاقه مندان و کارشناسان فوتبال منتظر بازی تیم ملی مقابل ترکیه بودند؛ دلیلش هم این بود که می خواستند شرایط ملی پوشان را در دیداری مناسب محک بزنند و ارزیابی کنند که با توجه به دگرگونی های صورت گرفته در تیم، واکنش ملی پوشان چیست. با گذر اندک زمانی از دیدار مشخص شد که تغییرات اعمال شده چندان در دل تیم جا نیفتاده است، مهم ترین دلیلش هم ضعف در ساختار خط دفاعی تیم ملی بود که در دیدار برابر ترکیه بسیار شکننده ظاهر شد. تیمی که با حضور سیدجلال حسینی و وریا غفوری توانسته بود به ثبات نسبی در این خط برسد، به ناگاه از هم پاشیده شده ظاهر شد. روزبه چشمی با وجود اینکه در ترکیب استقلال نمایش قابل قبولی داشت و در پست دفاع میانی و هافبک تدافعی خوب بازی کرده بود، ولی شب سختی را در بازی تیم ملی تجربه کرد. زوج او و مرتضی پورعلی گنجی استحکام لازمی را که تیم ملی نیازمند آن بود، نداشت؛ به عبارت ساده تر روزبه و مرتضی زوجی نامکمل بودند. در یک مسابقه فوتبال به زوج یا مثلث هایی نیاز است که درک بسیار خوبی از هم داشته باشند و به خوبی در لحظات حساس بتوانند با هم بهترین ارتباط را داشته باشند. شاه بیت یا کلید اصلی این ارتباطات تنگاتنگ هم مربوط به زوج خط دفاعی است.در واقع یک تیم برای رسیدن به موفقیت به این نیاز دارد که بیشترین هماهنگی را دو مدافع میانی اش داشته باشد. این همان چیزی بود که تیم ملی در دیدار برابر ترکیه نداشت؛ ضعف زوج میانی ما در خط دفاعی باعث شد تا تیم ملی دو گل بخورد و چند گل دیگر هم نخورد. در خط میانی هم بازیکنان ما سردرگمی خاصی داشتند و به ظاهر شرح وظایف مشخصی برایشان تعریف نشده بود؛ مشخصا تعیین نشده بود که چه کسی قرار است بازی ساز باشد و چه کسی قرار است هافبک دفاعی. از این گذشته هافبک های گوش ما هم بازی چندان کلاسیکی در این دیدار نشان ندادند. حالا این موارد مطرح شد تا به جای خالی سیدجلال حسینی در تیم ملی توجه بیشتری شود. سیدجلال در چهار سال گذشته در همه بازی های مهم و جدی تیم ملی در کنار مرتضی پورعلی گنجی بازی کرده و به خط دفاعی ما ثبات بسیار زیادی داده بود. برای این زوج های مستحکم در فوتبال تعاریف خاصی وجود دارد؛ در نظر بگیرید در حالت عادی 15+15 می شود 30، ولی اگر دو بازیکن مکمل مثل سیدجلال و مرتضی کنار هم قرار بگیرند و هر دوی آنها هم نمره شان 15 باشد، آن وقت جمع تکمیلی این عدد 30 نمی شود: 40 یا حتی از 40 هم بیشتر می شود، چون این دو شناخت خوبی از هم دارند و بهترین مکمل ها هستند. حالا همین مورد را درباره روزبه چشمی و مرتضی پورعلی گنجی درنظر بگیرید؛ اگر عدد هر دوی این بازیکنان 15 باشد، جمع تکمیلی آنها نهایتا 10 یا 11 می شود! این دو بازیکن نامکمل نشان دادند. البته سیدجلال فقط مدافع و مکمل خوبی نیست، چون او از نظر روانی کنترل بسیار خوبی روی بیرانوند به عنوان دروازه بان تیم ملی دارد و از طرفی هماهنگ کننده ایده آلی بین هافبک دفاعی تیم با خط دفاعی ایران است. درنظر بگیرید که حتی اگر بقیه مدافعان دعوت شده به تیم ملی باز در کنار پورعلی گنجی تست شوند، عدد مورد نظر ما باز از 30 عبور نخواهد کرد.حالا که به نکات منفی این دیدار اشاره شد، باید به نکات مثبت آن هم اشاره کرد. تیم ملی سه وقت 30 دقیقه ای متفاوت را سپری کرد؛ 30 دقیقه نخست که ابتکار عمل را به ترکیه داده بودند و بدون روحیه بازی کردند. در نیم ساعت میانی، نمایش ملی پوشان معتدل شد و درنهایت در 30 دقیقه پایانی بازی خوبی از بازیکنان ایران دیدیم. ایران در همین بازی هم نشان داد که ظرفیت های مثبتی دارد و در موقع نیاز می تواند این ظرفیت ها را به فرصت تبدیل کند. تیم ملی انرژی مثبت خوبی داشت و از لحاظ واکنشی هم در 30 دقیقه پایانی بازی واکنش خوبی نشان داد. اینها نکات امیدوارکننده ای بود که امید است در آینده طولانی تر و بیشتر به چشم بیاید.
                