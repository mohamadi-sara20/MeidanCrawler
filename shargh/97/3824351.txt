چهار‌شنبه ۲ آبان ۱۳۹۷
-----------------------------------------
گفت و گو
-----------------------------------------
2 خان پیش رو؛ صندوق ها و شستا
-----------------------------------------

                    وزیر صمت دولت دوازدهم و وزیر بازرگانی دولت اصلاحات، بعد از گذر از یک سالگی کابینه حالا برای تصدی وزارت تعاون، کار و رفاه اجتماعی به مجلس دهم معرفی شده است؛ برای وزارتخانه ای که دو ماه قبل، وزیر خود را با استیضاح نمایندگان از دست داد. وزارتخانه ای تلفیق شده از سه وزارتخانه با ذی نفعان متعدد و مسائل غامض و به غایت پیچیده که با خواسته های سیاسی درهم آمیخته و کار را برای نفر اول آن، بسیار دشوار کرده است. محمد شریعتمداری در گفت وگوی کوتاهی با «شرق» به سوالاتی درباره بخشی از مسائل این مجموعه، پاسخ داده است.
یکی از مهم ترین موضوعاتی که وزارت تعاون، کار و رفاه اجتماعی به طور خاص و دولت و جامعه به طور عام با آن روبه رو هستند و به زعم کارشناسان، جزء ابرچالش هایی است که امکان رسیدن به بحران را دارد، موضوع صندوق های بازنشستگی است. با توجه به حرکت کشور به سمت سالمندی و به هم خوردن نسبت شاغل به مستمری بگیر ناشی از سیاست های نادرست پیشین که گریبان اکثریت قریب به اتفاق صندوق های بیمه ای کشور را گرفته است، برنامه شما برای حل این مشکل چیست؟ 
موضوع صندوق های بازنشستگی بسیار مهم است و همان گونه که اشاره کردید جزء چالش هایی است که باید با اتخاذ سیاست های مناسب، به ویژه سیاست گذاری اجتماعی صحیح، با آن روبه رو شد. اساسا ارائه خدمات صندوق ها فقط حوزه اقتصادی را شامل نمی شود و باید نگرش خدمات اجتماعی را نیز در آنها پررنگ کرد. البته این مشکل تنها گریبان گیر ایران نیست. براساس پیش بینی سازمان ملل، به دلیل حرکت جهشی به سمت بازنشستگی، در آینده ای نه چندان دور، بخش عمده ای از درآمدهای ملی به موضوع مراقبت های بهداشت، سلامت و مستمری بازنشستگان اختصاص خواهد یافت که این رقم تا حدود 20 درصد برای کشورهای عضو OECD تخمین زده شده است. همچنین حرکت به سمت سالمندی، رشد اقتصادی کشورها را با کاهش همراه می کند. تداوم رشد اقتصادی پایدار، نیازمند اعتباربخشی به تعهدات بازنشستگی و درمانی و پایداری منابع مالی برنامه های تامین اجتماعی است. فراموش نکنیم نگاه امروز سرمایه انسانی کشور به نوع رفتار با سالمندان دوخته شده است. علاوه بر اهمیت حرمت گذاری به این قشر با ارزش افزوده بالا و تجربه محور، ایجاد سازوکار پیش رو برای بی نیازی صندوق های بیمه گر از کمک های دولتی، یک ضرورت انگیزشی برای سرمایه انسانی امروز ما به ویژه کارگران توانمند و ماهر ایرانی است. ازاین رو نیاز به یک سیاست گذاری جامع و کل نگر در این زمینه احساس می شود. تلاش های مناسبی در دولت یازدهم در این راستا انجام شد که می توان با تقویت آنها و استفاده از پژوهش های کاربردی که در این بخش انجام شده، سرعت بهبود را افزایش داد. مدیریت بهتر هزینه های سلامت از طریق سالمندی پویا، تلاش برای سوق دادن محیط های کار به محیط های سالم برای کم شدن تعداد کسانی که از بازنشستگی پیش از موعد بهره مند می شوند، تغییر قوانین موجود در این زمینه و اصلاح فوری آنها براساس محاسبات بیمه ای جدید و به روزشده و… از مواردی هستند که حتما باید با کمک شرکای اجتماعی و نیز بهره گیری از تجربیات سایر کشورها روی آنها کار کنیم تا بر این معضل فائق آییم. این صندوق ها به معنای شرعی و قانونی، حق الناس محسوب می شود و باید از آنها به شکل درست صیانت کرد. برنامه های کاربردی در این بخش طراحی شده که در اختیار نمایندگان محترم مجلس و رسانه های پرتلاش کشور قرار داده خواهد شد. 
علاوه بر اصلاحات مدنظر شما برای افزایش بهره وری، چه رویکردی را بیشتر مد نظر دارید؟
به طور طبیعی مشارکت دادن مردم و بخش خصوصی و کاهش تصدی گری دولت، هدف ما در نگاه به دارایی های صندوق هاست؛ با تاکید بر این نکته که تجربه خصوصی سازی با نقاط مثبت و منفی آن، پیش روی ما قرار دارد. در عین حال که حتما بخش خصوصی، فعالیت اقتصادی مناسب تری نسبت به دولت دارد اما فروش دارایی های صندوق ها باید متناسب با واقعیت ها و مبتنی بر برنامه دقیق ارزش آفرین باشد. تصدی گری دولت بر بنگاه های صندوق ها باید به نحوی پیش رود که آنان به بنگاه های دیگری با کارایی بسیار بالاتر تبدیل شوند و به سمت کاهش تصدی گری دولت حرکت شود. این ناشی از نگاه کلان آقای رئیس جمهور است و از من خواسته شده به این مسئله توجه کنم. در روزهای اخیر و در دیدار با نخبگان، تشکل های کارفرمایی و کارگری و صنوف محترم کشور مباحث بسیار صریحی مطرح شده که من از آنها، اهمیت تقویت کامل سه جانبه گرایی کارگر، کارفرما و دولت در همه تصمیم گیری های وزارتخانه را درک کردم. برای واگذاری دارایی های غیرمولد صندوق ها به بخش خصوصی در راستای درآمدزایی و البته مولدکردن آن بنگاه ها، با تکیه بر همین سه جانبه گرایی باید به پیش رفت و اگر مجلس محترم، بار امانت سنگین حراست از اموال بازنشستگان کشوری و کارگران عزیز در صندوق تامین اجتماعی را بر دوش من گذاشت، به سرعت در این بخش وارد عمل می شوم. من قبلا هم گفته ام 57 هزار میلیارد تومان بودجه عمومی برای کمک به صندوق ها در بودجه 96 نشانگر شرایط ناگوار فعلی است. خوشبختانه تامین اجتماعی فعلا نیاز به کمک ندارد اما صندوق هایی مانند فولاد و صندوق بازنشستگی کشوری و صندوق بازنشستگی لشکری بین 70 تا 100 درصد به دولت وابسته هستند. 
محاسبات اکچوئری و همچنین محاسبات مطالبات نشان می داد که این اتفاق باید در سال 93 صندوق تامین اجتماعی هم زیان ده می شد اما با تلاش های صورت گرفته، این صندوق مهم که صندوق بین نسلی کارگران کشور است، همچنان قامت خود را راست نگه داشته است.
تخمین زده می شود بین140 تا 180 هزار میلیارد تومان مطالبات نقدی تامین اجتماعی از دولت است که پرداخت بخشی از آنها در بودجه پیش بینی شده است. آیین نامه این پرداخت به صورت تهاتری موردتوجه قانون گذار قرار گرفته و 12 هزار میلیارد تومان از این پرداخت ها در حال حاضر قطعی شده و می توان آن را تا سقف 50 هزار میلیارد تومان افزایش داد. اگر این کار صورت بگیرد، نزدیک به 30 درصد مطالبات تامین اجتماعی پرداخت می شود و امکان بسیاری از فعالیت ها فراهم می آید. د ر عین حال همه مردم ما مضایق دولت در شرایط بسیار دشوار فعلی را می دانند. راهی به جز افزایش بهره وری بنگاه ها و اصلاح قوانین بازنشستگی وجود ندارد.
یکی از انتقادات این روزهای تشکل های کارگری درباره نشست شورای عالی کار است. این جلسات در دوران وزیر سابق به تدریج رونق یافته بود. کارگران می گویند دولت و کارفرمایان در آخرین جلسه کمیته مزد، توافق کرده اند تا راهکارهایی برای جبران قدرت خرید از دست رفته کارگران بیابند اما پس از این توافق، جلسات شورای عالی کار برای حصول نتیجه واقعی، برگزار نشده است. اساسا شما برای موضوع ترمیم قدرت خرید کارگران با توجه به شرایط فعلی اقتصادی، چه برنامه ای دارید که قابل اجرا باشد نه در مقام حرف؟
متاسفانه شرایط اقتصادی امسال کشور که ناشی از سیاست های خصمانه آمریکای ترامپ است، باعث نوسانات قیمت، به ویژه در بازار ارز شد و با وجود تلاش های دولت، قیمت سایر محصولات و کالاها در کشور هم افزایش داشت. البته دولت در هفت ماه گذشته، با تمام وجود تلاش کرده است کالاهای ضروری و مصرفی مردم متاثر از افزایش قیمت ها نشود و حفظ قدرت خرید کارگران برای وزیر این وزارتخانه، یک اصل حیاتی است. در این راه، خوشبختانه موفقیت هایی نیز کسب شده اما نمی توان منکر افزایش تورم نسبت به سال های قبل و فشار آن بر قدرت خرید مردم شد. براساس این، هم دولت و هم شخص آقای دکتر روحانی، تاکید فراوانی بر حمایت از مردم برای جلوگیری از افت قدرت خرید آنها داشته اند. سیاست های دولت در گام نخست قرار است تا سبدها و بسته های حمایتی را به گروه های هدف برساند. در گام بعدی و همان گونه که اطلاع دارید، رئیس جمهور دستور بررسی موضوع افزایش حقوق کارمندان را صادر کردند. درباره کارگران هم، قطعا دولت، این طبقه مهم را که چرخ های اقتصاد را می گردانند، فراموش نکرده است و قطعا سرپرست فعلی وزارتخانه نیز علاقه مند به پیاده سازی سیاست های دولت در این بخش هستند. با این حال، همان گونه که ذکر کردید، بهترین راه تشکیل جلسات سه جانبه با حضور تمامی شرکای اجتماعی و بررسی تمامی راه ها برای حمایت از کارگران است. قطعا دولت، خروجی جلسات سه جانبه را پذیرفته و در جهت اجرای آن گام برخواهد داشت؛ چراکه کارگر و کارفرما، دو بال حرکتی اقتصاد ایران هستند و باید به منافع هر دو قشر توجه لازم را داشت. این نکات در جلسه روز گذشته من با صنوف کارگری و کارفرمایی و سمن ها به صراحت مطرح شد و من مصر هستم بعد از جلسه رای اعتماد، اگر اعتماد نمایندگان بر مسئولیت این جانب قرار گرفت، با همراهی مدیران وزارتخانه و خود ذی نفعان، این هم اندیشی و همراهی را به جد دنبال کنم.
در دو استیضاح آقای ربیعی و دو رای اعتماد ایشان، موضوع شستا و مسائل آن، بارها مطرح شد. گویی پاشنه آشیل وزارت تعاون، کار و رفاه اجتماعی، وجود شرکت سرمایه گذاری تامین اجتماعی است. ابعاد بزرگ اقتصادی این مجموعه که البته با اغراق های فراوانی نیز همراه بوده است، سبب فشارهای پنهان و آشکار به وزیر این وزارتخانه برای بهره مندی از رانت های آن شده است. از انتصاب وابستگان و نزدیکان در این شرکت ها گرفته تا بعضا بهره مندی از مزایای اقتصادی چون ترک تشریفات در بعضی مناقصه ها و مزایده ها، با توجه به سابقه شما در وزارت صمت دولت فعلی و وزارت بازرگانی در دولت اصلاحات، قطعا از نزدیک با این قضایا برخورد داشته اید. راهکار شما برای مدیریت این مجموعه چیست؟
شستا با هدف سرمایه گذاری حق بیمه های پرداختی کارگران در بخش های پرمنفعت اقتصادی تاسیس شد و با این نیت شکل گرفت که از رهگذر این سرمایه گذاری ها، بخشی از بار هزینه ای سازمان تامین اجتماعی را به دوش بکشد.
 متاسفانه در دولت قبل، به جای بدهی های تکلیفی ناشی از سهم دولت از حق بیمه، واگذاری شرکت های دولتی به شستا در دستور کار قرار گرفت؛ شرکت هایی که بعضا زیان ده هم بودند. البته خوشبختانه در دولت جناب آقای دکتر روحانی، این روند متوقف شد و حتی رئیس جمهور، بارها دستور به واگذاری بنگاه ها و شرکت های شستا داده اند و تلاش های مناسبی در وزارت رفاه انجام شد اما نیازمند سرعت بیشتر است. اگر همین دستور رئیس جمهور، اجرائی شود و شرکت های شستا با درنظرداشتن همان نکاتی که درباره شرکت های زیرمجموعه صندوق ها در سوال اول شما عرض کردم به بخش خصوصی واگذار شوند، بسیاری از فضاهایی که امروز در اطراف این شرکت شکل گرفته است، می شکند. همچنین می توان با تزریق نقدینگی کسب شده از راه واگذاری این شرکت ها در بازار سرمایه، بازدهی بالاتری را برای شستا به ارمغان آورد. این موضوع در زمان آقای ربیعی هم دنبال می شد و قطعا هر فردی که بر این مسند قرار گیرد، طبق دستور رئیس جمهور این مسیر را ادامه خواهد داد. استفاده از مدیران تحول که کسب و کار در شرایط دشوار امروز را بشناسند نیز از اهدافی است که در صورت انتقال این مسئولیت، دنبال می کنم.
در جلسه روز گذشته شما با صنوف و سمن ها، یکی از اعضای هیئت مدیره انجمن صنفی روزنامه نگاران تهران هم حضور داشت و نکاتی را مطرح کرد. اجازه بدهید با توجه به اهمیت امنیت شغلی روزنامه نگاران و خبرنگاران از شما درباره نگاه خود به این حوزه سوال کنم.
من افتخار همکاری با دوستان رسانه ای بسیاری را داشته ام و این از دولت اصلاحات تاکنون ادامه داشته است. در وزارت صمت نیز در یک سال گذشته، همین روند طی شده است. معتقدم شرایط موجود این صنف، در شان نقش مهم و حیاتی آگاهی بخشی روزنامه نگاران و خبرنگاران عزیز نیست. حتما ثبات شغلی، حمایت های صنفی، معیشتی و بیمه ای باید به شکل قابل قبول و متناسب با خطیربودن حیطه فعالیتی آنان برقرار باشد. خوشبختانه انجمن صنفی روزنامه نگاران استان تهران و چند استان دیگر تشکیل شده است و من تلاش می کنم با کمک هیئت مدیره های این صنف، به سمت بهره مندی آنان از کلیه حقوق صنفی حرکت کنم.
اگر روز شنبه از مجلس رای اعتماد بگیرید، وزارتخانه ای چندمنظوره را با ذی نفعان متعدد تحویل می گیرید؛ برقراری توازن میان این ذی نفعان حتما از وظایف شماست، اما این وزارتخانه با نام «اقشار نیازمند حمایت» به شکل تاریخی گره خورده است. با توجه به گله مندی های اخیر در این صنف، با این ذی نفعان محوری در وزارتخانه، چه رابطه ای برقرار می کنید؟
نیازمندان و طبقات فرودست، معمولا صدای بسیار ضعیفی دارند چون از مزیت های طبقات دیگر بهره مند نیستند. نکته ای که اشاره کردید درست است و من ضمن احترام به همه ذی نفعان عزیز وزارتخانه، تاکید می کنم یکی از مهم ترین وظایف این مجموعه، ایجاد پل ارتباطی میان مطالبات قانونی و بحق اقشار کمتر برخوردار با مسئولان کشور است؛ البته با سازوکار و نه در قالب شعار. ما به سامانه ای برای ثبت این مطالبات، پالایش و دسته بندی و ارجاع آن به همه دستگاه ها نیاز داریم که بخشی از آن ایجاد درگوشی شنیده شود و همه باید این مسائل را بشنوند تا بتوانند برای آنها تصمیم بگیرند. ایجاد سازوکاری برای شنیده شدن صدای بلند محرومان را در صورت تصدی این مسئولیت، به شکل سازمانی دنبال می کنم.
                