سه‌شنبه ۱۷ مهر ۱۳۹۷
-----------------------------------------
یادداشت
-----------------------------------------
بورس انرژی، بابک زنجانی نسازد
-----------------------------------------

                    پس از خروج آمریکا از برجام و اعمال دوباره تحریم ها علیه ایران، به ویژه تحریم های نفتی، شناسایی و راه های مقابله با اقدامات تحمیلی آمریکا و کاهش مخاطرات ناشی از این اقدامات در عرصه اقتصادی، به دغدغه اصلی سیاست گذاری تبدیل شده است. یکی از راه هایی که باید به آن توجه شود، به خصوص در حوزه مقابله با تحریم های نفتی و به  عبارت دقیق تر دورزدن تحریم های نفتی، فعال کردن بورس انرژی در کشور و به بیان روشن تر، بورس نفت است. شورای عالی هماهنگی اقتصادی به عنوان بالاترین مرجع تصمیم گیری اقتصادی در شرایط تحریمی جدید، در شهریور گذشته مصوب کرد «وزارت نفت می تواند با استفاده از ظرفیت بخش خصوصی برای صادرات، نفت خام و فراورده های نفتی را به قیمت رقابتی در بورس داخل کشور به فروش برساند». بر اساس این مصوبه، وزارت نفت می تواند با استفاده از ظرفیت بخش خصوصی برای صادرات، نفت خام و فراورده های نفتی را به قیمت رقابتی به صورت ارزی در بورس انرژی به فروش برساند. ضمن اینکه سازوکار قیمت گذاری در بورس نفت نیز به طور رقابتی خواهد بود. نفس فعال شدن بورس انرژی در کشور با توجه به اینکه ایران در زمره کشورهای بزرگ دارنده ذخایر نفت و گاز است و همچنین به لحاظ حاکم بودن اصولی مانند رقابت، شفافیت و فعالیت بخش خصوصی در بورس، امری مثبت و قابل دفاع است؛ اما باید توجه داشت که فعال شدن پدیده های اقتصادی، آن هم پدیده ای به نام بورس، با توجه به الزامات و پیچیدگی های فنی، مالی و تجاری از حساسیت و اهمیت زیادی برخوردار است. این حساسیت درباره نفت و فراورده های نفتی، آن هم در کشوری مانند ایران و در شرایط تحریمی جدید، بسیار بیشتر است. موضوع زمانی اهمیت و حساسیت بیشتری پیدا می کند که قرار است بورس نوپا و جوان نفت ایران با بورس های بزرگ و جاافتاده دنیا رقابت کند. امروزه بازارهای بورس نفت دنیا عمدتا در کشورهای توسعه یافته و به  عبارت بهتر مصرف کنندگان عمده قرار دارند. کشورهای تولید کننده به دلایل مختلف در حوزه بورس نفت فعال نیستند و این مسئله تا حد زیادی نقش آنها را در بازار جهانی نفت از یک  سو و تعیین سازوکارهای قیمت از سوی دیگر، تحت تاثیر قرار داده است. صادرات بخش اعظم نفت تولیدی کشورهای دارنده نفت و پایین بودن کمیت و کیفیت تجارت داخلی و منطقه ای نفت در مناطق نفت خیز جهان، ایجاد یا فعالیت عمده بازارهای بورس را بین کشورهای تولید کننده توجیه پذیر نکرده است. حال آنکه با توجه به تامین و تجارت نزدیک به 40 درصد نفت دنیا در منطقه خلیج فارس، ایجاد و فعالیت بورس نفت در کشورهای منطقه یا با همکاری این کشورها به صورت متمرکز  می توانست قابل انتظار باشد؛ اما اختلاف های سیاسی و شرایط غیرتکمیلی بودن اقتصادهای منطقه، مانع از تشکیل بورس نفت در میان کشورهای منطقه خلیج فارس شده است. 
با وجود این شرایط، ایران در زمره کشورهایی بود که از دهه های پیش از انقلاب، زمزمه تشکیل بورس نفت در قالب های منطقه ای و بین المللی در آن وجود داشت. این زمزمه با بروز انقلاب اسلامی 57 و برهم خوردن مناسبات عادی اقتصادی و تجاری منطقه ای و بین المللی این کشور، برای نزدیک به سه دهه مسکوت ماند که از یک دهه پیش، بار دیگر ایجاد شد و فعالیت این پدیده در اقتصاد ایران مرکز توجه قرار گرفت؛ اما این توجه نه به دلیل شرایط، ضرورت و الزامات جهانی و منطقه ای بازار نفت، بلکه بیشتر تحت تاثیر ضرورت ها و الزامات سیاسی بوده است. تشکیل و فعالیت بورس نفت و نمایان شدن اثرات مثبت اقتصادی و تجاری آن، به ویژه در حوزه شفافیت مالی، مستلزم بسترها و مقدماتی است که این بسترها و مقدمات اقتصادی و جهانی باید در شرایط عادی و پررونق اقتصادی و تجاری نفت رخ دهد. توضیح اینکه ایجاد و رشد بورس نفت به عنوان یک پدیده اقتصادی، باید در شرایط عادی صورت گیرد؛ به این معنا که بازار جهانی نفت در شرایط تعادلی و باثبات باشد، صنعت نفت کشور از نظر توسعه ای و تولیدی در بهترین شرایط رونق قرار داشته باشد، شرکت ملی نفت ایران به عنوان تنها فروشنده نفت از قدرت مانور بالا در هدایت و تشویق شرکت های داخلی و خارجی برای حضور در بازار بورس داخلی برخوردار باشد، سازوکارهای قیمتی بازار و نه نرخ ها و فرمول های دستوری و ایستا بر بازار حاکم باشد و از همه مهم تر اینکه ایجاد بورس نفت نه در پرتو الزامات، فشارها و محدودیت های سیاسی، بلکه در نتیجه نیازهای اقتصادی و توسعه ای قرار داشته باشد. سابقه تشکیل بورس نفت در ایران به دلایل مختلف اقتصادی، سیاسی و مدیریتی، موفق نبوده است. محدودیت ها و الزامات سیاسی و مدیریتی، مانع از فعالیت این پدیده در ایران شده است. توجه اخیر به بورس نفت و طرح فروش نفت به بخش خصوصی در بورس نفت، کمتر با ملاحظات اقتصادی همراه است. این مسئله ممکن است در صورت اقدامی عجولانه، زمینه شکست آن را به همراه داشته باشد. این پدیده قرار است فعال شود تا با دورزدن تحریم های آمریکا، اثرات منفی این تحریم ها را بر اقتصاد کشور کاهش دهد. تمثیل آن این است که قرار است بچه ای به دنیا بیاید و بخواهد بلافاصله در مدت کوتاهی پس از تولد، به میدان جنگ برود. آیا امکان پذیر است؟ کدام بخش خصوصی یا شرکت خصوصی این ریسک را می پذیرد که محموله نفتی را بخرد و آن را در بازارهای بین المللی به فروش برساند؟ آیا این شرکت ها به طور مستقیم در معرض تحریم های آمریکا قرار نخواهند گرفت؟ مگر شرکت های خلق الساعه ای که در پوشش بخش خصوصی اما در اصل با پشتوانه دولتی یا شبه دولتی، ماموریت این کار سخت و پرهزینه را بر عهده بگیرند. به تاسیس بورس انرژی باید از سال های دور توجه می شد تا در شرایط خاص نظیر شرایط کنونی، این پدیده مهم کمک حال اقتصاد ایران باشد؛ اما حال که قرار است در شرایط خاص کنونی استارت این کار مهم زده شود، باید همه جوانب، الزامات و زمینه های آن مدنظر دست اندرکاران قرار گیرد تا موجبات شکست زودهنگام آن فراهم نشود. نکته درخور  توجه این است که این نهاد اگرچه قرار است در شرایط حاضر و برای دورزدن تحریم ها فعال شود؛ اما تاسیس آن باید با اهداف و نگاه بلندمدت باشد. نگاه صرف سیاسی و امنیتی به موضوع، کارایی بورس انرژی را در شرایط حاضر از بین می برد. ضمن اینکه باید در نظر داشت این بورس قرار است در عرصه بین المللی فعالیت کرده و در آینده مشتریان خارجی نفت را جذب کند؛ بنابراین باید ملاحظات و انگاره های اقتصادی و تجاری در آن برجسته و نمایان باشد. بر این اساس و برخلاف شعارهای بدون پشتوانه ای که از سوی یک جریان سیاسی برای فعال شدن بی مقدمه بورس انرژی داده می شود، تاسیس این بورس الزاما نه تنها بر عهده وزارت نفت، بلکه بر عهده مجموعه ای از نهادهای کلان اقتصادی و سیاسی است تا با ایجاد زمینه های رقابتی، اقتصادی و تجاری، موجبات کارآمدکردن بورس انرژی فراهم شود. در این راستا، باید حساسیت ها و ملاحظات متولیان نفتی کشور نیز مدنظر قرار گرفته و اعتماد و اطمینان آنها برای عرضه نفت به این میدان پرریسک تامین شود تا از هدررفتن اموال و منافع کشور و مردم و همچنین ظهور بابک زنجانی های دیگر جلوگیری شود.
                