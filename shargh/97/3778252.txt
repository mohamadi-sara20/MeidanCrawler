شنبه ۶ مرداد ۱۳۹۷
-----------------------------------------
یادداشت
-----------------------------------------
تاکتیک فوتبالی در دنیای سیاست
-----------------------------------------

                    وقتی قرعه کشی جام جهانی تمام شد و ایران در گروه به اصطلاح مرگ قرار گرفت، سرمربی ایران در یک اظهارنظر جالب گفت: «بازی ایران مقابل اسپانیا و پرتغال بازی موش و گربه است».این سخن در همان لحظه به تعبیر عده ای به معنای قبول و پذیرش شکست بود، در حالی که عملکرد ایران در این بازی ها نشان داد تاکتیک موش و گربه معنی دیگری دارد و آقای سرمربی با یک برنامه ریزی درست با وجود اینکه قدرت حریف را کاملا شناسایی کرده و پذیرفته بود، برای مقابله با آن دست به یک دفاع منطقی زد و آن هم اینکه اجازه نداد حریف بتواند در زمین ایران راهی به سمت دروازه پیدا کند. بازی ایران و اسپانیا با توجه به اینکه از طرف ایران کاملا بسته و دفاعی بود اما هیچ بیننده ای را ناراحت نکرد. ما را به ضد فوتبال متهم نکردند؛ حتی مردم ایران بسیار خوشحال بودند و ما همگی به چشم خود دیدیم زمانی که فرصت مناسب نصیب فوتبالیست های ایران می شد، چقدر خطرناک و بجا، قدرت خود را به رخ حریف کشیدند تا جایی که همین تاکتیک در بازی با پرتغال منجر به نتیجه شد و چه بسا با کمی دقت ما می توانستیم یکی از قدرت های فوتبال اروپایی را از صحنه جام جهانی حذف کنیم.در عرصه سیاست نیز این تاکتیک پاسخ گوست اما قطعا موفقیت در این زمینه نیازمند مقدماتی است. ما نمی توانیم قدرت نظامی آمریکا را انکار کنیم؛ به تصدیق اکثر کارشناسان نظامی، اولین قدرت نظامی دنیا متعلق به ایالات متحده آمریکاست. اما این اعتراف به معنای ترس یا پذیرش تسلیم و قبول شکست نیست. همچنان که پذیرش قدرت فوتبال اسپانیا به معنی قبول شکست نبود اما این حقیقت، این نکته را یادآوری می کند که وقتی قدرت برابری وجود ندارد، باید تاکتیک مناسبی برای رویارویی انتخاب کرد. اگر بخواهیم از تاکتیک فوتبالی کارلوس کی روش در صحنه سیاست درس بگیریم، باید قبل از هرگونه تهدید و حمله چشم بسته، در اولین گام از زمین خود مراقبت کنیم. ما باید نیمه خودمان را در اختیار داشته باشیم و با یک دفاع منطقی به شکلی عمل کنیم که حریف نتواند در زمین ما راهی به دروازه پیدا کند. اما آیا امروز در این بازی سیاسی ما این گونه عمل کرده و می کنیم؟ به راستی تاکتیک ما در این میدان چیست؟ آیا عملکرد فعلی دولتمردان، ما را به هدف می رساند؟ اگر بخواهیم چیدمان خطوط دفاعی خود را بررسی کنیم، آیا ما توانسته ایم تمام فضاهای خالی را از حریف بگیریم؟ یا اینکه برای ورود ایشان به جای حفره، شاهراه و اتوبان احداث کرده ایم؟مهم ترین درس فوتبالی برای سیاست می تواند این باشد که قبل از رسیدن به زمین و دروازه حریف، باید موقعیت خود را تثبیت کنیم. نقاط ضعفی که امروز دشمنان ما می توانند از آن مسیر به ما ضربه بزنند و حتی در نیمه اول ما را گل باران کنند شناسایی کرده و قبل از هر کار، آنها را برطرف کنیم وگرنه ما یک تیم ازپیش باخته ایم...البته نه به حریف، بلکه به خودمان.نکته قابل توجه اینکه، امروز در دنیا دولتی قدرتمند است که از حمایت همه جانبه مردمش برخوردار باشد. حمایت ملی از دولت، مهم ترین عامل بازدارندگی است که مانع از تجاوز دولت های استعماری به آن کشور می شود.ما اگر بخواهیم منصفانه قضاوت کنیم، آیا حال و هوای امروز ایران می تواند این پیام را به سایر کشورها مخابره کند؟برای اینکه به این پرسش پاسخ دهیم، کافی است کمی به درون جامعه خود نظر کنیم.وقتی مسئولان نظام خود معترف اند که بسیاری از مشکلات موجود در کشور ناشی از موضوع تحریم نیست (سخنرانی ریاست مجلس در جمع سفرا) و این مشکلات به ساختار مدیریتی برمی گردد، پس مشخص می شود با توجه به حجم مشکلات سیاسی، اقتصادی، فرهنگی و اجتماعی یک ناکارآمدی کامل در سیستم اداری کشور وجود دارد و البته این اتفاق نمی تواند زمینه رضایت عمومی مردم را فراهم کند.وقتی در بحرانی ترین شرایط، نظام مالی و پولی کشور گرفتار یک فساد اداری است و بانک مرکزی به عنوان قلب این سیستم نمی تواند در توزیع و تخصیص ارز درست عمل کند (اختصاص ارز به شرکت های مشکل دار برای ورود کاغذ، تلفن همراه و...) و همچنین قادر به کنترل قیمت ارز و طلا به عنوان دو عامل تاثیرگذار بر سایر قیمت ها نیست یا هیچ گونه کنترلی بر موسسات مالی و اعتباری با مجوز و بدون مجوز در کشور ندارد و اجازه داده آنها در عرصه اقتصادی کشور یکه تازی کنند و پول مردم را به یغما ببرند (بدون اینکه برای اعتراض و فریاد مردم، دادرسی وجود داشته باشد)، زمانی که مدیران وزارت صنایع و معادن قادر به کنترل ثبت سفارش کالا نیستند و عده ای از مدیران فقط برای سود شخصی از میلیاردها رانت استفاده می کنند و به نظام اقتصادی کشور لطمه می زنند یا از طرفی دیگر با توجه به تصویب واگذاری شرکت های دولتی به بخش خصوصی موضوع اصل 44 که مورد تصویب مقام معظم رهبری نیز قرار گرفته است، هنوز قادر به پذیرش فعالیت بخش خصوصی در اقتصاد کشور نیستیم و حاضریم برای مثال میلیاردها از جیب بیت المال در بخش فوتبال هزینه کنیم اما نمی توانیم حتی دو باشگاه استقلال و پرسپولیس را بعد از سال ها بحث و مذاکره به بخش خصوصی واگذار کنیم، وقتی نمی توانیم از منابع طبیعی و محیط زیست خود حفاظت کنیم، وقتی از تامین آب شرب و کشاورزی برای یکی از مهم ترین مناطق کشور مانند استان خوزستان عاجز شده و با انتخاب سیاست های غلط با دست خود بهترین منابع آب شیرین کشور را شور و به دشت خوزستان روانه می کنیم، زمانی که به جمع کثیری از بازنشستگان کشوری که به دلیل کافی نبودن حقوق پرداختی هر روز جلوی مجلس فریاد می زنند پاسخی ارائه نمی کنیم، وقتی با کتک پاسخ کارگرانی را می دهیم که بابت دریافت نکردن حقوق برای ماه های متوالی اعتراض می کنند، زمانی که قدرت حمایت از صنایع و تولیدکنندگان داخلی را نداریم و میدان را به واردات کالاهای بی کیفیت چینی می دهیم، زمانی که با وجود شعارهای فراوانی که می دهیم، کوچک ترین فرصت سرمایه گذاری را برای صاحبان سرمایه فراهم نمی کنیم، وقتی که فضای سیاسی کشور را بسته و به احزاب سیاسی با گرایش های مختلف که می توانند نمایندگان واقعی افکار عمومی جامعه باشند، اجازه فعالیت نمی دهیم، وقتی هیچ اعتراض صنفی و سندیکایی را تحمل نکرده و تمام حرکت ها و اعتراضات مردمی را در قالب ضربه به نظام تصور کرده و به شدت سرکوب می کنیم، در حقیقت حاضر به شنیدن صدای جامعه نیستیم. زمانی که هرگونه انتقاد را سیاه نمایی قلمداد کرده و به همین وسیله تمام سوالات جامعه را بی پاسخ گذاشته ایم، زمانی که در صداوسیما حقایق موجود در جامعه را منعکس نمی کنیم و... درواقع ما داریم برای حریف بازی می کنیم و حتی قبل از شروع بازی صدها گل به خودی زده ایم.جناب آقای روحانی، رئیس محترم جمهور لطفا قبل از تهدید آمریکا و فردی مانند ترامپ که واقعا غیرقابل پیش بینی است، به فکر ترکیب درست و تاکتیک خودتان باشید و لطفا این غضنفرهای عرصه اقتصادی، سیاسی و فرهنگی خود را کنترل کنید؛ اگر قصد آن را دارید که برای جامعه خود کاری انجام دهید.نباید فراموش کرد که استعمارگران صحنه سیاسی امروز، به دلیل قدرت و فشار افکار عمومی جهان مهم ترین تاکتیک خود را بازی در زمین حریف انتخاب کرده و از شرایط موجود آنها برای ضربه زدن به خودشان بهره می گیرند؛ همان کاری که در لیبی، سوریه، عراق و افغانستان کردند. ما نمی توانیم نقش دولت های لیبی، سوریه و عراق را در وضعیتی که امروز دارند، نادیده بگیریم. (خود کرده را تدبیر نیست)لطفا جای هر کاری، بیایید فرصت حمله را از آنها بگیرید و برای این کار فقط کافی است به درون جامعه خود نگاه کنید.
                