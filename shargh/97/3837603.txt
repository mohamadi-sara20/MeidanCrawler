چهار‌شنبه ۷ آذر ۱۳۹۷
-----------------------------------------
یادداشت
-----------------------------------------
دیپلماسی مهندسان!
-----------------------------------------

                    در گفت وگوی جالب و مفصل روزنامه «شرق» با مهندس محمد توسلی، دبیرکل نهضت آزادی ایران، مندرج در دوشنبه 5 آذر 97 چند نکته به نظر رسید که موجب امتنان خواهد بود اگر مصاحبه شونده محترم رفع شبهه کند. درباره کار بزرگ مرحوم مصدق در ملی کردن نفت ایران که در آن شرایط فقر و نیاز منبع اصلی درآمد ملی بود، تردیدی نیست. آن اقدام قانونی و مورد حمایت عمومی بود. گاهی دیده می شود که در اسطوره آفرینی از آن چهره محترم مبالغه و در برابر هرگونه نقد از ایشان و آن دوران چنان ممانعت می شود که در واقع در شان آن مرحوم نیست. خوشبختانه جناب مهندس توسلی در همین مصاحبه عملکرد آن مرحوم را نقدپذیر دانسته اند و جای خشنودی است که ایشان در جایگاه سیاسی معتبر خود در باب دیپلماسی معتقدند «گفت وگو برای ایران یک ضرورت است»؛ اما مصاحبه کننده در پرسش نخست خود به ضعف دیپلماسی، چه قبل و چه بعد از انقلاب اسلامی اشاره کرده است. البته می دانیم با توجه به دخالت مستقیم شاه و دربار نفوذ عملی دستگاه دیپلماسی قبل از انقلاب تحت الشعاع عملکرد مستقیم دربار بود؛ با این حال در عرصه های غیرسیاسی در جوامع بین المللی و همچنین در موضوعاتی مانند رجوع دعاوی به شورای امنیت در مقابله با ادامه اشغال آذربایجان از سوی شوروی و در شورای امنیت و دادگاه لاهه در قضیه نفت و در مسائل استرداد جزایر ایرانی و قرارداد اروند رود وظایف حرفه ای خود را به درستی انجام داد. همچنین در سوال از «دیپلماسی قدرتمند دولت مصدق در ملی کردن صنعت نفت» یاد می شود که مبهم است. ملی کردن نفت از لحاظ قانونی امری داخلی بود و از لحاظ خارجی شکایتی به دادگاه لاهه و شورای امنیت شد و دولت ایران پاسخ لازم را داد. بقیه مسائل به سلایق و گاه توهمات دولتمردان مربوط است که نتیجه نهایی در ایران موفقیت آمیز نبود. در دوران اخیر نیز دیپلماسی تیم مذاکره کننده ایران بسیار موفق بود؛ اما برخی جریان های داخلی که رویه های دیگر را می پسندند، حتی پیش از روی کارآمدن ترامپ، با برخی اقدامات تنش زا، زمینه را برای عهدشکنی ترامپ آماده کردند. گرچه ماجرای ملی شدن نفت موجب هیجان و جنبش اجتماعی شد؛ اما آغازگر قرارگرفتن مردم در «جایگاه شهروند» نبود. مردم، شهروند بودند که از ملی کردن نفت و روی کارآمدن مصدق حمایت کردند. البته هنوز 80 درصد مردم بی سواد و ناآگاه بودند که بیشتر رعیت تلقی می شدند تا شهروند. زمان و تلاش لازم بود تا بتوانند به فرهنگ گزینش دست یابند و «حاکم بر سرنوشت خود» باشند. اما نکته مهم آنجاست که گفته شده: «در نگاه دکتر مصدق، هدف فقط به ملی شدن صنعت نفت محدود نبود؛ بلکه او تلاش می کرد تا به طور کامل به سلطه سیاسی، فرهنگی و اجتماعی انگلستان بر کشور ایران پایان بدهد». 
ظاهرا فرمایش های خود مرحوم مصدق وظیفه او را محدود به ملی کردن نفت می کند و در سلطه سیاسی و فرهنگی و اجتماعی انگلیس هم مبالغه شده است. اتفاقا برخی اقدامات غیرضروری که ربطی به ملی کردن نفت نداشت، مشکل آفرین بود و در جنگ قدرت و نیز ناتوانی او در حل مسئله نفت و بهره برداری و فروش موجب سقوط او شد. در این باره پیام مرحوم مصدق به مناسبت دومین سال صدارت ایشان قابل ذکر است.درباره اشاره ای که در این گفت وگو به تیم دیپلماسی ایران در لاهه شده، باید گفت نظر مرحوم مصدق و مشاوران حقوقی او و پروفسور رولان، وکیل ایران درست بود و دادگاه لاهه با رای بر عدم صلاحیت بیشتر افتخاری برای خود آفرید، اما مرحوم فاطمی نقشی در آن نداشت. بلکه مرحوم حسین نواب سفیر (وزیر مختار) ایران در هلند نقش مهمی داشت، به همین دلیل مرحوم مصدق در بازگشت از لاهه که مقارن شد با قیام 30 تیر، مرحوم نواب را وزیر خارجه کرد. مرحوم نواب سه ماه بیشتر در این مقام نماند، زیرا به دلیل اعتقاد به لزوم مذاکره درباره مسئله مهم غرامات با قطع رابطه با انگلستان مخالف بود و ممانعت کرد و ضمنا با لایحه تمدید اختیارات قانون گذاری مرحوم مصدق مخالف بود و آن را برخلاف قانون اساسی می دانست و استعفا داد و فاطمی جای او را گرفت.مرحوم حسین فاطمی انسانی وطن پرست، درستکار، ضدامپریالیست، پرهیجان و انقلابی بود که تحصیلات خود را در فرانسه به پایان رسانده و به کشور بازگشته بود اما در 32سالگی بدون هیچ گونه سابقه دیپلماتیک و اطلاعات و تجربه موثر سیاسی، برای وزارت امور خارجه تجربه لازم را نداشت. تندروی صورت گرفته موجب شد ملی شدن نفت که مستلزم پرداخت غرامت بود، عملا تبدیل به نوعی مصادره و مانع فروش نفت ایران شود. نسبت دادن نخستین کسی که پیشنهاد ملی کردن نفت را داد به او، بیشتر تعارفی برای توجیه ارجاع وزارت امور خارجه بود، وگرنه چهار سال پیش تر مرحوم رحیمیان وکیل قوچان طرح ملی کردن نفت را تنظیم و مرحوم مصدق به درستی از امضای آن خودداری کرد، زیرا معتقد بود که در آن شرایط فقر و تنگدستی امکان پرداخت غرامت وجود ندارد.اشاره به «دانش دیپلماسی مصدق» مبالغه آمیز به نظر می رسد. ایشان البته مستوفی خراسان، والی فارس، وزیر مالیه، وزیر خارجه، والی آذربایجان و چند بار وکیل مجلس بود، اما دانش ایشان حقوقی بود نه سیاسی. در مقام حقوق دان خواهان «استیفای کامل حقوق ملت ایران» بود. شرافتمندانه است، اما نیاز به توانمندی دارد تا موجب لطمه به «منافع ملی» نشود. جد بزرگ ایشان، عباس میرزا، وقتی شکست خورد و تن به ترکمانچای داد، شجاعت امضای آن را داشت تا بتواند برای حفظ منافع ملی اردبیل، خوی، سلماس، تبریز، میانه، زنجان و ترکمانچای را نجات دهد و با گذشت از بخشی از حقوق ملی روس ها را به آن سوی ارس براند تا امروز افسوس ارومیه، مشکین شهر، خوی و تبریز را نخوریم. در این گفت وگو بیان شده: «البته برخی از صاحب نظران باور دارند که اگر دکتر مصدق واقع گراتر بود و پیشنهاد تقسیم 50درصدی موردنظر آمریکا درخصوص قراردادهای نفتی را می پذیرفت، می توانست از ایجاد کودتا جلوگیری کند، اما دکتر مصدق نمی خواست ذره ای از منافع ملی ایران کوتاه بیاید». متاسفانه نگارنده نیز در شمار همان صاحب نظران است و فکر می کند مصدق در واقع نمی خواست ذره ای از «حقوق ملی» کوتاه بیاید و بیشتر به آبروی خود می اندیشید وگرنه «منافع ملی» اقتضا می کرد که دنبال امر محال نرود!مکزیک سال ها پیش نفت خود را ملی کرده و بهره برداری آن را بر مبنای 50-50 به پیمانکاران بین المللی سپرده بود. ونزوئلا هم خواهان 50-50 شده و گرفته بود. آمریکایی ها هم با تلاش عبدالله، وزیر نفت عربستان تقسیم 50-50 را پذیرفته بودند و به همین دلیل در مقابل انگلیسی ها از ملی کردن نفت ایران حمایت می کردند. اما مرحوم مصدق پیشنهاد اداره موقت نفت ایران توسط بانک جهانی را هم نپذیرفت، زیرا مهندسان مشاورش می گفتند آنها باید اول قانون ملی شدن را بپذیرند بعد! آنها هم نمی خواستند وارد دعوای ایران و انگلیس شوند اما در عمل ملی کردن را هم پذیرفته بودند، زیرا قرارشان این بود که علی الحساب 30 درصد به ایران و 30 درصد به انگلیس بدهند .«نگاه راهبردی مصدق و فاطمی که در وهله اول استقلال سیاسی ایران را به دست آورند» رنگ شعاری دارد. حفظ استقلال با پذیرش قراردادی در حد رایج بین المللی مقدور بود و عدم قبول آن موجب خدشه به آن استقلال شد. ضمنا به نظر نمی رسد که «دکتر مصدق شناخت و آگاهی کاملی نسبت به سیاست های جهانی داشت»؛ اگر آشنایی لازم را داشت، می دانست که نفت ایران غیرقابل جایگزین نیست. به نرم یا هنجار رایج بین المللی تن می داد، وظیفه خود را بدون توجه به جنگ قدرت و کینه پهلوی و قاجار، با به پایان رساندن رسالت ملی کردن نفت و امضای قراردادی بهتر از آنچه دکتر امینی چند ماه بعد با کنسرسیوم امضا کرد، به فرجام می رساند و به جای «قهرمان شکست خورده و مظلوم»، «قهرمانی برنده و  پیروز» برای ایران می بود.مذاکرات و دیپلماسی پیش از پیروزی انقلاب مهندسان ما با آمریکایی ها در قبل از براندازی نظام پیشین یادآور دیپلماسی و مذاکرات دیپلماتیک سرتیپ گیلانشاه و سرتیپ فرزانگان با سفارت آمریکا پیش از تلاش آنان برای براندازی مصدق است. هر یک از یک دیدگاه! در صحت عمل و درستی مذاکرات تیم بازرگان و یزدی با آمریکایی ها در الجزیره برای حل وفصل مسائل دوجانبه که خود در وزارت خارجه شاهد نزدیک عواقب چند روز بعد آن بودم و در صحت منطق بازرگان که گفت من هویدا نیستم و… تردیدی نیست. 
                