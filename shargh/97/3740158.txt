سه‌شنبه ۱۸ اردیبهشت ۱۳۹۷
-----------------------------------------
type_unknown
-----------------------------------------
کاوه در «آزادی»
-----------------------------------------

                    شرق: نصب مجدد تندیس کاوه آهنگر در میدان آزادی اصفهان؛ اتفاقی که از روز گذشته بخش مهمی از اخبار فضای مجازی را به خود اختصاص داده و هنرمندان و فرهیختگان اصفهان و کشور، فعالان مدنی و میراث فرهنگی، اصفهان شناسان و مردم عادی را شادمان کرده است. نزدیک به یک سال بعد از انتخابات 29 اردیبهشت که شوراهای شهر چند شهر مهم کشور را در اختیار اصلاح طلبان قرار داد، مدیریت شهری اصفهان «صاحب درفش کاویان» را سر جای خود برگرداند تا نمادی از دمیدن روح دوباره امید در شهری باشد که در غیاب زاینده رود، روزگار را به ناامیدی می گذراند. درست چند روز پس از اتمام هفته فرهنگی اصفهان، شهردار اصلاح طلب نصف جهان، آرزوی یک دهه ای اصفهان شناسان و فعالان مدنی مبنی بر بازگرداندن تندیس کاوه آهنگر به میدان آزادی و خارج کردن آن از انبار شهرداری اصفهان را محقق کرد. تندیسی که در سال 1379 توسط ایرج محمدی، مجسمه ساز، ساخته شد و در زمان دولت اصلاحات در اصفهان، نصب شد. چند سال بعد مرتضی سقائیان نژاد، شهردار برخاسته از جبهه پایداری، به بهانه احداث ایستگاه مترو، این اثر فاخر هنری را برای بیش از 10 سال به انبار شهرداری اصفهان فرستاد. نوروزی، شهردار اصفهان، از ابتدای حضورش در این سمت، جلساتی با نخبگان هنری، فرهنگی و اجتماعی شهر داشت که تحقق بازگرداندن کاوه و از انبار بیرون کشیدنش هم یکی از خواسته های مطرح شده نخبگان در همین جلسات بود. اقدامی که در رونق گردشگری نیز تاثیرگذار است. مدیریت شهری جدید اصفهان می داند گردشگران امروز، مقصد خود را براساس بازنمایی تصویری انتخاب می کنند که از طریق رسانه ها، شبکه های اجتماعی و خرده روایت های فرهنگی دریافت می کنند. شهردار از اداره ارزان شهر می گوید و با بازگرداندن کم هزینه مجسمه ای پرابهت، هم خواسته مردم و دوستداران فرهنگ و هنر را محقق کرده و هم برای نمادسازی و تقویت هویت بصری شهر گامی برداشته است. حرکتی در راستای مشارکت جویی و مشارکت پذیری مردم و پاسخ گویی به خواسته های فعالان مدنی و دوستداران میراث فرهنگی که پشت درهای شهرداری اصولگرایان مانده بود. این دوستداران میراث فرهنگی معتقدند اگر مدیریت شهری اصفهان، احیای ریشه های هویتی، توسعه محوری، آینده اندیشی و اصلاحات ساختاری را به دور از فشارهای برخی جریانات ماجراجو دنبال کند، مسیر اصلاحات را به درستی طی کرده است. ریشه های هویتی، بخش جدایی ناپذیر شهر به مثابه یک موجود زنده و نه یک سازه عمرانی است. مجسمه دریادار نلسون در ترافالگار، مجسمه آزادی در ایل دوسیژن یا سیمون در کاراکاس و دست آخر گاریبالدی در ساحل نیس، اینها و ده ها اثر هنری دیگر، مجسمه هایی هستند که بخشی از هویت فرهنگی کشورها و شهرهای خود را تشکیل می دهند.می شود کسی به لندن، پاریس یا رم برود و پای یکی از این نمادهای شهری عکسی به یادگار نگیرد، یا اینکه از میدان های معروف جهان گذشته باشد و تصویری از یادگارهای تاریخی یا نمادین آنها در ذهنش نقش نبسته باشد؟ در این صورت انگار که آنجا نبوده است. همه اینها یک جای قصه با هم مشترک هستند، نمادهای شهری دارند سازه هایی که از دل مفاهیم بنیادین تفکری، خاطرات مشترک یا کهن الگوهای ذهنی-تاریخی مردمان آن بیرون آمده اند و ایستاده بر چهارراه یا وسط یک میدان و جلوی میدانچه، گذر روزگار و گذرکنندگان آنها را نظاره می کنند. این نمادهای شهری فقط از منظر زیبایی یا بیان داشته ها نیست که مهم هستند؛ به گفته حمید فرهمندبروجنی، عضو هیئت علمی دانشگاه هنر اصفهان، «وجود نمادهای شهری، حس تعلق خاطر به زادگاه و محل زندگی افراد را افزایش می دهد و هرچه این حس تعلق خاطر بین مردم بیشتر شود، هویت مندی جامعه تقویت می شود». او یکی از راهکارهای شهرداری ها در همه شهرهای موفق دنیا را حفظ و احیای نمادهای شهری می داند که بهادادن به آنها باعث عشق ورزیدن کودکان و نسل جدید به شهر و میراث فرهنگی خود می شود. بشاهین سپنتا، از فعالان فرهنگی شهر اصفهان، درباره کاوه می گوید: «نام قدیم اصفهان، گاوه بوده که برگرفته از نام کاوه است و این موضوع نشانگر تنیده شدن هویت اصفهان با کاوه است. همچنین منطقه مشهدکاوه در 12 کیلومتری شهر چادگان، آرامگاه کاوه آهنگر به شمار می رود که متعلق به دوره ایلخانیان است و بنای آن حدود 700 سال قدمت دارد و در فهرست میراث ملی نیز ثبت شده است». کوروش محمدی، عضو شورای اسلامی شهر اصفهان، درباره بازگشت تندیس کاوه، به «شرق» می گوید: «شهرداری وظیفه زیباسازی و حفاظت از داشته ها و سرمایه های فرهنگی شهر را دارد و از این رو به مطالبه فرهنگی عموم مردم اصفهان درباره نصب مجدد مجسمه کاوه پاسخ داد.کاوه نماد تلاشگری و آزادی خواهی است. نصب تندیس شخصیت ها گویای چند شاخصه مهم در شهر اصفهان است؛ در گام اول این تندیس ها معرف هنر هنرمندان ایران به شمار می روند و در گام دیگر می توانند روح فرهنگی شهر را ساماندهی کنند. تندیس ها می توانند نقاط مکث و توقف هایی را که در پویایی فرهنگی شهر وجود دارد پوشش دهند و نقاط مکث را روشن کنند، تندیس هایی که تبدیل به نمادهایی می شوند و برای شهری تاریخی، فرهنگی و باستانی مانند اصفهان می توانند بیان کننده تاریخ شهر و به نوعی معرف نگاه فرهنگی شهروندان نیز باشند». بر همین اساس است که هفته فرهنگی اصفهان برگزار می شود یا شهردار اصفهان بار سفر به دیگر کلان شهرها می بندد تا در رساندن پیامی مشارکت کند که اصفهان جدید و قدیم را به هم پیوند می زند؛ همان پیوندی که جهان شهر اسطوره را در کنار همتایانش می نشاند و سرمایه های نمادینش را برای دیده شدن به اشتراک می گذارد.گزارش صفحه 13 را هم بخوانید.
                