دو‌شنبه ۱۹‌شهریور ۱۳۹۷
-----------------------------------------
یادداشت
-----------------------------------------
مسئولان کجا هستند
-----------------------------------------

                    وضعیتی را تصور کنید که شهری در معرض خطر جاری شدن سیلاب قرار گرفته است، مسئولان به سرعت دست به کار می شوند؛ ابتدا با بررسی شرایط ارتفاعات مشرف بر شهر، حجم و شدت احتمالی سیلاب برآورد و سپس به بررسی مسیرها و ظرفیت تخلیه آب پرداخته می شود. در قدم بعد، به شهروندان اطلاع داده می شود در عین حفظ آرامش، خود را آماده کرده و به اصطلاح گوش به زنگ باشند. اقداماتی نظیر پاک سازی مسیل، ایجاد موانع برای هدایت سیلاب در مسیر آماده شده، تخلیه ساختمان های مسیر سیلاب و... همه و همه با هدف کاهش خسارت به کمترین میزان ممکن انجام می گیرد. میزان جنب وجوش و اضطراب مسئولان در مقایسه با شرایط روحی شهروندان، مشابه وضعیت عقربه ثانیه شمار نسبت به عقربه ساعت شمار است. آنان با سرعتی سرسام آور کار می کنند تا به اصطلاح آب توی دل شهروندان تکان نخورد و با نگرانی بی مورد و اقدامات برنامه ریزی نشده، کار امدادرسانی و مدیریت بحران را با دشواری مواجه نکنند. وضعیت بازار کشورمان در ماه های اخیر و با مطرح شدن احتمال بازگشت تحریم های آمریکا تا حد زیادی مشابه وضعیت همین شهر در مسیر سیلاب است؛ با این تفاوت که آثار بازگشت تحریم و زمان آشکارشدن نتایج آن را با دقت به مراتب بیشتری می توانستیم پیش بینی کنیم. بااین حال، در عملکرد مسئولان نشانی از تلاش جدی برای مدیریت کارآمد بحران مشاهده نمی شود. از همان ابتدا معلوم بود با جدی ترشدن احتمال بازگشت تحریم ها، تلاطم در بازار ارز رخ می دهد؛ از یک سو بازیگران عرصه اقتصاد با نقدینگی عظیم خود برای افزایش حجم دلارهای خانگی وارد بازار ارز خواهند شد و از سوی دیگر صادرکنندگان در عرضه ارز خود به بازار تعلل خواهند ورزید. به دلیل دشواری واردات مواد اولیه، تولید برخی کالاها دیر یا زود با دشواری مواجه شده و تولیدکنندگان و دلالان به امید افزایش قیمت، از عرضه کالا خودداری خواهند کرد و احتکار شکل خواهد گرفت. بسیاری از شهروندان با هدف تبدیل نقدینگی درحال ذوب خود به کالاهای مصرفی ماه های بعد، به خرید و احتکار خانگی روی خواهند آورد. دلالان هم با دامن زدن به نگرانی شهروندان، بر طبل بی اعتمادی به آینده و افزایش اضطراب و نگرانی مردم خواهند کوبید تا آنان را مانند ثانیه شمار به جنب وجوش دیوانه وار وادار کنند. بااین حال، به نظر می رسد متولیان امر چندان به فکر اقدامات پیشگیرانه با هدف به حداقل رساندن خسارت این سیلاب به اقتصاد ملی و معیشت خانوارها نبوده اند. آنچه در نظر اول به ذهن هر ناظر بی طرفی خطور می کند، این است که گویی مسئولان در مقام عقربه ساعت شمار با طمانینه و آرامش تمام، نقش ثانیه شمار و تحرک سرسام آورش را سخاوتمندانه به خود شهروندان محول کرده اند.شهروندان باید با سرعت دست به کار شوند، نقدینگی خود را به کالاهای مختلف تبدیل کنند، برای خرید خودروهای داخلی صف نجومی تشکیل دهند، در بازار ارز و سکه نیز وارد شوند تا اثرات کاهش ارزش پول را برای خانوارشان کاهش بدهند. شاید این هم کاریکاتوری طنزآلود از واگذاری امور به مردم و در مسیر کوچک سازی دولت باشد. یکی از معدود اقدامات پیشگیرانه دولتمردان علاوه بر ارائه سخنرانی های غرا در قالب نثر مسجع، تخصیص دلار چهارهزارو200تومانی به متقاضیان بود؛ هرچند این تصمیم در مرحله اجرا به یکی از شکست های جدی تیم اقتصادی دولت مبدل شد، اما اعلام اولیه معاون اول رئیس جمهوری که هرقدر متقاضیان بخواهند ارز برای تخصیص موجود است، در واقع تلاشی بود برای غلبه بر جو روانی و آشفتگی بازار ارز. به بیان دیگر، با درهم ریختن بازار ارز و افزایش تقاضا، عاقبت دولت از بی عملی خارج شده و با اعلام برنامه تخصیص دلار چهارهزارو200تومانی، آن هم بدون محدودیت، سعی کرد بازار ارز را از تلاطم نجات بدهد، اما مثل هر اقدام دیگری، این برنامه هم چون شعری با قافیه دشوار، در همان مصرع دوم سراینده را گرفتار دشواری خودساخته کرد. غیر از این تجربه ناموفق، اقدام موثر دیگری از طرف مسئولان برای مدیریت بحران ماه های اخیر دیده نمی شود. البته این کمال بی انصافی است که دولت و دولتمردان را تنها مقصران این پرونده بدانیم؛ زیرا وضعیت امروز اقتصاد کشور نتیجه تلاش بی وقفه بسیاری از نقش آفرینان است. رقبای سیاسی دولت برای زمین گیرکردن دولت و بحران آفرینی برای آن، از تحمیل هیچ هزینه ای به کشور پروا ندارند. فعالان اقتصادی نیز نمی توانند ادعا کنند به رسالت تاریخی و ملی خود در مسیر حمایت از اقتصاد ملی و همراهی با دولت عمل کرده اند. مستاجران خانه ملت هم به جای همراهی با دولت، به فکر تبرئه خود و به اصطلاح انداختن توپ به زمین دولت و ژست طلبکارگرفتن بوده و هستند. همه اینها را می دانیم، اما آیا واقعا دولتمردان همه اقدامات ضروری را انجام داده اند؟ از همه توان فکری و کارشناسی کشور برای غلبه بر امواج بحرانی که می توانست آن را پیش بینی کرد، استفاده کرده اند؟ آیا حاضر به آزمودن این گزاره شده اند که خارج از حلقه شناخته شده مشاوران و کارشناسان محبوبشان، نخبگان دیگری هم هستند که می توانند در چنین روزهایی طرف مشاوره قرار گیرند؟ 
                