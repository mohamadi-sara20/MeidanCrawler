سه‌شنبه ۲۱ اسفند ۱۳۹۷
-----------------------------------------
یادداشت
-----------------------------------------
معاهده پالرمو و آسیب شناسی تصمیم گیری
-----------------------------------------

                    در سال های گذشته بارها و بارها موضوع پیوستن ایران به معاهدات مختلف بین المللی و الزامات آن مطرح شده و براساس روال قانونی در خانه ملت مورد بحث و بررسی قرار گرفته است؛ اما بی تردید پیوستن به هیچ معاهده ای حتی «ان پی تی » به اندازه معاهده پالرمو بحث بر انگیز و محل مجادله نبوده است. موافقان، پیوستن به معاهده را لازمه تعامل مثبت با جهان و برخورداری از فرصت حضور در بازارهای منطقه و جهان می دانند و مخالفان امضای آن را موجب بدبختی کشور و ملت و مساوی با خیانت به کشور تلقی می کنند. به باور نگارنده مطالعه فرایند بررسی و تصویب معاهده پالرمو می تواند تصویر روشنی از ضعف ها و قوت های نظام تصمیم گیری و سیاست گذاری کشور به دست دهد. در این رابطه توجه به سه نکته خاص زیر خالی از فایده نیست:
1 - مذاکره درباره پیوستن یا نپیوستن به معاهده، چه در مرحله طرح در مجلس و چه بعد از آن، بسیار به طول انجامیده است. با بررسی نظرات نمایندگان موافق و مخالف و نیز نظرات سخنوران و فعالان سیاسی که در آن ایام درباره آثار و تبعات پیوستن به معاهده سخن گفته اند، می توان دریافت که گویی طرفین درگیر بحث به جای مذاکره درباره یک متن مشخص حقوقی، به فکر برگزاری یک شهرآورد بسیار حساس و پرتنش هستند!
در شرایط عادی هم زمان با بررسی یک معاهده مهم در خانه ملت، انتظار می رود گروه های مختلف کارشناسی به بحث و مناظره درباره متن معاهده بپردازند و با همفکری به یک اتفاق نظر درباره آثار مثبت یا منفی آن برسند اما آنچه در عمل مشاهده شد، بیشتر از آنکه بحث و مجادله کارشناسی با محوریت منافع ملی باشد، تلاش طرفین مذاکره برای «گل زدن» و «گل نخوردن» بود. البته به روشنی پیداست در چنین شرایطی حتما لازم نیست هر دو طرف مقصر باشند؛ یعنی فقط کافی است یک حزب سیاسی به جای بحث کارشناسی به فکر «گل زدن» باشد. طبعا تصمیم عقلایی طرف مقابل این خواهد بود که مانع شود و نمی توان او را سرزنش کرد که چرا درگیر این «شهرآورد» بی معنی شده است.
2 - نقش و جایگاه قانونی و تشکیلاتی نهادهای درگیر در این پرونده بسیار قابل مطالعه است. در شرایط عادی، خانه ملت محل تصمیم گیری درباره سیاست ها و معاهدات است. نمایندگان ملت به نیابت از موکلانشان در این باب بحث می کنند و در نهایت با توجه به خواسته ملت رای می دهند. در قدم بعد شورای نگهبان این مصوبه را از نظر انطباق با احکام شرع و اصول قانون اساسی به عنوان یک میثاق ملی بررسی می کند و نظر می دهد. در مرحله آخر اگر مصوبه از طرف شورای نگهبان رد شد، ملت یک حق انتخاب دیگر هم دارد: ملت از طریق نمایندگان خود می تواند مجمع تشخیص مصلحت را به داوری بخواند. به راستی این سه نهاد در فرایند بررسی معاهده پالرمو تا چه میزان به جایگاه اصلی خود نزدیک بودند؟ 
در مذاکرات نمایندگان مجلس به خواست و اراده مردم که خواهان پیوستن یا نپیوستن به معاهده هستند، اشاره چندانی نمی شود. گویی مردم حق تصمیم گیری در این پرونده مهم را به آنان ارجاع کرده و یکباره از خود سلب اختیار کرده اند. در مرحله بررسی در شورای نگهبان، اعضای محترم شورا به جای اظهار نظر مستند درباره تطابق داشتن یا نداشتن با شرع، آنچنان وارد جزئیات پرونده می شوند که گویی نه به عنوان کارشناسان زبده امور شرع بلکه در ردای کارشناسان روابط بین الملل و تجارت خارجی اظهار نظر می کنند. حتی در مرحله بررسی در ایستگاه نهایی یعنی مجمع تشخیص مصلحت هم گویی داوری بین نمایندگان ملت و کارشناسان رسمی شرع انور مورد بررسی نیست، بلکه جمعی از صاحب نظران خبره در امور بانکی و تجارت خارجی و روابط بین الملل درباره یک پرونده مهم ملی نظر می دهند.
به بیان دیگر هر سه نهاد دست اندرکار در فرایند بررسی این پرونده مهم از جایگاه قانونی و منطقی خود دور شده اند. تداوم چنین رویکردی منتهی به بی اثرشدن برخی نهادهای قانونی در فرایند قانون گذاری خواهد شد.
3 - جنجال رسانه ای و پیامکی در فرایند رسیدگی به معاهده نقش و اهمیت خاصی داشت. از ارسال حجم عظیم پیامک های تهدیدآمیز به نمایندگان، تا ارائه خطابه های پرشور و احساسی از سوی برخی فعالان سیاسی و سخنوران همه و همه ماجرای بررسی و تصویب معاهده پالرمو را بدل به یک پرونده فوق حساس کرد. آنچنان که اظهارنظر و تصمیم گیری برای برخی از مسئولان دراین باره دشوار و دشوارتر شد. این جنجال سطح بحث و مناظره درباره معاهده را از نشست های کارشناسی به کف خیابان کشاند. طبعا در چنین شرایطی هرگز شعاردهندگان معدود اما پرسروصدا به این نکته توجه نمی کنند که اگر امضای چنین معاهده ای به معنی خیانت به کشور است، چرا کشورهای قدرتمندی مانند چین و روسیه هم با طیب خاطر به این به اصطلاح وطن فروشی اقدام کرده اند و فقط ما به همراه سودان جنوبی، سومالی و... از این قافله جدا مانده ایم؟!
با تعمق در تمام جهات و جوانب این پرونده ملی می توان به دو نتیجه روشن رسید:
الف - نظام تصمیم گیری کشور نیازمند بررسی آسیب شناسانه و کشف و درنهایت درمان موارد ضعف و ناکارآمدی آن است، به گونه ای که هریک از نهادهای رسمی صرفا در چارچوب وظایف قانونی خود به ایفای نقش بپردازند. همان گونه که در یک جلسه دادرسی جابه جاشدن نقش وکیل مدافع متهم و نماینده دادستان پذیرفته نیست، جابه جاشدن نقش نهادهای رسمی کشور نیز می تواند تبعات منفی برای کل سیستم به همراه داشته باشد.
ب - جنجال رسانه ای و بازی احساسی که درباره معاهده شکل گرفته است، هرگونه تصمیم گیری و اظهارنظر صریح درباره پرونده را برای متولیان امر دشوار کرده، زیرا باید پاسخ گوی سیل اعتراضات تریبون داران و گروه های فشار باشند. در چنین شرایطی بهترین و کارآمدترین راه حل، ارجاع پرونده به مردم به عنوان صاحبان اصلی حق است. همه پرسی از شهروندان درباره پیوستن یا نپیوستن به معاهده علاوه بر گشودن گره این پرونده ملی، موجبات تقویت همبستگی ملی و خنثی شدن کید دشمنان و بدخواهان را فراهم خواهد کرد.
                