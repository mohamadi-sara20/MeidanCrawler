پنج‌شنبه ۱۰ آبان ۱۳۹۷
-----------------------------------------
یادداشت
-----------------------------------------
از «افسانه های کهن پارسی» تا بنگاه تئاترال
-----------------------------------------

                    بر کسی پوشیده نیست که امروز اقتصاد کشور دچار التهاب و فرازوفرود شده که ناشی از واکنش روانی بازار به آینده ایران و وضعیت سیاست خارجی و مراودات بین المللی است. امروز مردم نگران سرمایه های خود هستند؛ بنابراین به دنبال حفظ آن به هر طریق ممکن هستند؛ اما در کنار آن مطمئنا نمی توان برخی کارشکنی های ضد منافع ملی داخلی و شرایط نابسامان مدیریتی بر اثر نبود مدیران کارآمد را نیز در پدیدآمدن این وضعیت لحاظ نکرد. به هرحال برایند هر دو مسئله تاثیر تحولات عرصه دیپلماسی کشور و نیز برخی بی تدبیری های داخلی سبب شده تا مردم از هم اکنون نگران آینده اقتصادی خود باشند.
 انتقاداتی از رفتارهای اقتصادی مردم صورت می گیرد. این در حالی است که در شرایط فعلی، شهروندان نمی خواهند برای کارهای خود توجیه اقتصادی بیایند و برای واکنش های خود در علم اقتصاد به دنبال جواب بگردند. صرفه اقتصادی یک اصل است. به حرکت درآمدن سرمایه های مردم برای حفظ شدن در فعالیت هایی مانند خرید دلار، طلا، سکه، خودرو و مسکن خود را نشان داده است. فارغ از درست یا نادرست بودن این واکنش های اقتصادی جامعه یا تعریف و توجیه آن در علم اقتصاد باید گفت که تا اندازه ای هم باید به مردم حق داد چنین رفتارهایی داشته باشند. البته در حوزه بازار مسکن رشد نرخ یکی، دو ماه اخیر ناشی از عرضه و تقاضا هم قرار دارد. به هرحال آنچه در ابتدای یادداشت به عنوان مسائل خارجی عنوان کردم، عمدتا به مسئله خروج آمریکا از برجام برمی گردد. فراموش نکنیم تفاوت فشاری که امروز از طرف تیم حاضر در کاخ سفید به ایران وارد می شود، با فشارهای پیشین در دوران اوباما، تا حدی ملموس است. ترامپ با رفتارهای نامتعارف خود، نه فقط اجماع سازی نکرده؛ بلکه همراهی و اجماع شرکای خود را تا حدی از دست داده است. کم نیستند کشورهایی که معتقدند این آمریکاست که نمی خواهد روابطش را با جهان عادی کند، نه ایران. شرایط امروز فرصت گران بهایی در اختیار ایران قرار داده تا بتواند مشکلات خود را با تکیه بر آن برطرف کند. تحریم های سال 1390، در حقیقت تحریم هایی بود که همسویی سایر بازیگران اصلی دنیا را به همراه داشت و از این منظر فشاری شدید به کشور وارد می شد؛ اما امروز حداقل تا این لحظه، اروپا، چین و روسیه به دنبال حفظ برجام و ایجاد شرایط مقبول برای مراودات تجاری ایران هستند.  بر اساس این به نظر می رسد ایران در موقعیت مناسب تری در مقایسه با گذشته قرار دارد. این در بررسی های روی کاغذ خود را نشان می دهد؛ اما در سطح افکار عمومی یا همان انتظار تورمی، جامعه چنین تلقی ای ندارد. انتقاد از همه عملکردهای دولت از سوی رقیب داخلی و البته جریان های خارج از کشور و دمیدن به تنور افزایش مطالبات جامعه از یک سو و بی فایده نشان دادن انعقاد برجام از سوی دیگر سبب شده سرمایه اجتماعی دچار آسیب جدی شود. برای بهره برداری از شرایطی که در مقایسه با گذشته با آن مواجه هستیم، باید با افکار عمومی گفت وگو کرد و دست به اقدامات اعتمادساز در راستای ازبین بردن رانت ها در اقتصاد داخلی زد. اینکه از حدود سه ماه پیش، شرایط به گونه ای است که گویی همه تحریم های بازگشته نشان از همین کاهش سرمایه اجتماعی دارد. به هرحال آمریکا تحریم های خود را اعمال کرده و همه امکانات خود را به کار بسته تا مانع از انجام مراودات برخی شرکت های اروپایی شود که بخشی از سهام آن را در اختیار دارد. از این رو اکنون فشارهای زیادی از جانب ایالات متحده بر اتحادیه اروپا نیز وارد می شود. باید دید اروپا واقعا سازوکار ویژه ای برای عبور از این شرایط دارد یا خیر؟ بازار ایران در اقتصاد جهانی، بازار بزرگی محسوب نمی شود؛ اما به اندازه ای هست که بر اقتصاد اروپا و تراز تجاری کشورهای اتحادیه اثر بگذارد. لغو قراردادها و روابط اقتصادی با تهران، برای شرکت های اروپایی خبر خوبی نیست؛ اما آنان با توجه به نقش آمریکا و دلار و البته مراودات با این کشور، ناگزیر از تن دادن به این مسائل هستند. شفافیت اقتصادی برای عموم مردم و تلاش برای استفاده از ظرفیت اروپا، دو راه حل پیش رو در شرایط موجود است.
                