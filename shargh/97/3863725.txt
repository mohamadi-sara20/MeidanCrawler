سه‌شنبه ۲ بهمن ۱۳۹۷
-----------------------------------------
یادداشت
-----------------------------------------
چوب حراج به واحدهای تولیدی
-----------------------------------------

                    در چند ماه اخیر که فصل پررونقی از حراج واحدهای تولیدی ملی توسط سازمان موسوم به خصوصی سازی بود، بعضا شاهد تنش های اجتماعی نیز در حواشی این کانون ها بودیم. حراج هایی که اتفاقا موجب اعتراض مستدل بعضی از نمایندگان محترم مجلس نیز قرار گرفت. در فضای شبکه های اجتماعی نیز این واگذاری های پرسش آمیز بازتاب وسیعی داشت اما همان طور که پیش بینی می شد، موج نقد و اعتراضات موجب آن نشد که مسئولان ذی ربط اندکی هم که شده، از پشت دیوار سکوت درآمده و در موضع پاسخ گویی قرار گیرند. این شیوه سکوت البته همواره موجب می شود که اخبار بحران های جدیدتر، موضوعات مورد نقد قبلی را به محاق ببرد و به فراموشی بسپرد؛ نتیجه ای که این تاکتیک را برای دستگاه های مسئول مطلوب ساخته و این فرصت را ایجاد می کنند تا منتقدان از تداوم نقد خود فرسوده و نومید بشوند. علیرضا بیگی، نماینده تبریز، در گفت وگویی مفصل ابعاد گسترده‎ای از تخلف و فساد در نحوه واگذاری های شرکت‎های دولتی به یقه سفیدها و زدن چوب حراج به اموال مردم توسط برخی مسئولان به نفع اشخاص را افشا کرده است. این نماینده صراحتا گفته است که در اغلب این موارد، واگذارکنندگان در ابتدا این شرکت ها و صنایع را به ورشکستگی و ضرردهی رسانده اند و سپس با قیمت پایین به افراد فاقد صلاحیت فروخته اند و در موارد متعددی از این واگذاری ها، خریدار و فروشنده یا حتی ارزیاب قیمت و خریدار یک نفر بوده اند. ازجمله مصادیق پرحاشیه این حراج ها، فروش شرکت ماشین سازی تبریز به قیمت 70 میلیارد تومان است؛ درحالی که به عقیده بسیاری کارشناسان از جمله این نماینده، ارزش واقعی آن 10هزار میلیارد تومان برآورد شده است. یکی دیگر از حراجی های سازمان خصوصی سازی واگذاری کارخانه عظیم «هپکو» اراک به قیمت فقط 10 میلیارد تومان بوده است! در پرونده‎ای دیگر «نیروگاه اصفهان» به یکی از اقوام یکی از مسئولان وقت وزارت نیرو فروخته شده که امروز یکی از مسئولان ارشد وزارت نفت است. درواقع بازرس ارزیاب و کارشناس قیمت گذاری همگی همان خریدار بوده اند! به عبارت دیگر، فروشنده، همان خریدار بوده است. واگذاری شرکت کشت و صنعت نیشکر هفت تپه در استان خوزستان با 24 هزار هکتار مساحت به قیمت 342 میلیارد تومان در سال 1394 نیز از زمره حراج های از این دست سازمان خصوصی سازی بوده است. قیمتی که خریدار آن موظف شده بهای آن را در مدت هشت سال و در 16 چک پرداخت کند. جالب آنکه در سال جاری که به علت پرداخت نشدن ماه ها حقوق کارگران آن شرکت شاهد تنش های اجتماعی در منطقه بودیم، معاون اول قوه قضائیه در آبان 97 اعلام کرد که مدیرعامل این شرکت فراری است و یکی از سهام داران آن در زندان به سر می برد. اما آنچه انگیزه اصلی این نوشتار شد، تاکید بر حراج بی توجیه و با قیمت نازل شگفت انگیز شرکت کشاورزی و دامپروری مغان و سکوت مطلق تمامی مسئولان مرتبط با این واگذاری بوده است. شرکت کشاورزی و دامپروری مغان با حدود 40 هزار هکتار از مرغوب ترین اراضی دشت مغان و برخوردار از منابع غنی آب در حدود اوایل دهه 50 با بهره گیری از متخصصان برجسته جهانی و تحت مالکیت دولت تاسیس شد. از اهمیت این فارم بزرگ و پربازده همین بس که در حال حاضر صدها میلیون دلار از صندوق ذخیره ارزی برای اصلاح و بهبود اراضی شور و خشک و نیز تامین آب در استان های خوزستان، سیستان و بلوچستان و… هزینه می شود اما در همین شرایط این شرکت را با ظرفیت های آرمانی و پربازده اش به چوب حراجی رقت انگیز واگذار کردند. در این مجال دست اندرکاران این واگذاری را به مناظره در یک تریبون عمومی فرامی خوانم.
                