سه‌شنبه ۳۰ بهمن ۱۳۹۷
-----------------------------------------
یادداشت
-----------------------------------------
نیمه دیگر شریعتی!
-----------------------------------------

                    اکنون که این سطور قلمی می شوند چندساعتی است بانویی بزرگ و قدرناشناخته در امامزاده عبدالله شهرری در مزاری در کنار مادر و برادرش مهدی شریعت رضوی که در 16 آذر سال 1332 در دانشکده فنی دانشگاه تهران به شهادت رسید، آرام گرفته و این نوشته اندک دینی به دو خاندان بزرگ شریعتی و شریعت رضوی است. یکشنبه، ساعاتی پیش از ظهر توسط حجت الاسلام والمسلمین احمد منتظری و با حضور انبوه علاقه مندان به دکتر علی شریعتی بر پیکر همسرش مرحومه دکتر پوران شریعت رضوی که همچون خود او دانش آموخته سوربن فرانسه بود، در فضایی باشکوه اما غریبانه در پیاده روی جلوی حسینیه ارشاد نماز خوانده شد. دکتر احسان شریعتی در تعبیری زیبا از مادرش با عنوان نیمه دیگر دکتر شریعتی نام برد و از مردم برای اینکه به خاطر بسته بودن در حسینیه به روی مردم ناچار هستند در پیاده رو بر پیکر مادرش نماز بخوانند، عذرخواهی کرد. خدا کند دنیا این صحنه را ندیده باشد که صدها نفر بر پیکر بزرگ بانویی نماز خواندند که یک تنه وارث و امانت دار دکتر شریعتی شد و به خوبی از سازماندهی تنظیم و نشر آثار این معلم بزرگ نسل انقلاب کرده برآمد و در غیاب دکتر هم برای فرزندان خود پدر بود و هم مادر و هم آن گونه که دکتر احسان شریعتی در سخنان دردمندانه و بغض آلودی که قبل از اقامه نماز میت درباره مادرش گفت و از بسته بودن در حسینیه ارشاد سخت گلایه کرد  از خانم دکتر شریعت رضوی خاطرات کوتاه اما خوبی در دولت اصلاحات دارم که دریغم آمد در شب درگذشتش آنها را از صفحه دل به صفحات تاریخ نسپارم. 
اول: در مراجعات مکرری که به منزلشان داشتم، درلابه لای حرف هایی که زده شد از خانم دکتر پرسیدم به حج رفته اید؟ خنده ای کرد و گفت نه آقای رجایی علی - دکتر - خودش چند بار به حج رفت اما مرا با خودش به مکه نبرد! بعد گفت سال هاست ثبت نام کرده ام و منتظرم نوبتم بشود و نامم دربیاید و به مکه بروم. گفتم من دنبال می کنم. روز بعد به آقای خاتمی -رئیس جمهور وقت- مسئله را منتقل کردم و گفتم دستوری بدهید ایشان امسال به حج برود. گفت باشد. روز بعد از دفتر ایشان تماس گرفتند و گفتند با دستور رئیس جمهور مسئله حج امسال خانم دکتر شریعتی حل شده است، به ایشان خبر بدهید برای هماهنگی های بعدی با ما تماس بگیرند. من خوشحال از این مسئله به خانم دکتر تلفن زدم و این خبر خوش را دادم. ایشان در کمال تعجب و حیرت من ضمن تشکر گفت نه، فلانی قبول نمی کنم! پرسیدم چرا؟ گفت این آقایان سهمیه چه کسی را می خواهند به من بدهند؟ من نمی پذیرم به خاطر من کسی از رفتن به حج محروم شود؛ بعد گفت اگر خدا بخواهد اسم من درمی آید و می روم. هرچه اصرار کردم که آقای خاتمی سهمیه خاصی در اختیار دارد و سهمیه کسی را به شما نداده است…قبول نکرد و ازقضا در تلفن بعدی می گفت خدا را شکر اسم من در قرعه امسال درآمد و نوبت به من رسید. خانم دکتر آن سال به حج مشرف شد.با این رد درخواست حج -که هرکس بود برای پذیرفتن آن هزار توجیه شرعی و عقلی و… می آورد  اما ایشان بزرگ منشانه دست رد به سینه همه توجیه ها زد و سهمیه اعطایی حج از سوی رئیس جمهور را نپذیرفت- برای همیشه مقهور روح بلند این بزرگ بانوی ایران شدم. 
دوم:روزی در خدمت ایشان بحث بر سر این بود که در دولت اصلاحات می شود کاری کرد که در صورت رضایت شما و خانواده، پیکر مرحوم دکتر شریعتی از دمشق به ایران منتقل شود تا طبق وصیت وی در مسیر پله های ورودی به حسینیه ارشاد دفن شود. مسئله مهمی بود. ایشان با هوشمندی خاصی پاسخ عجیبی داد و گفت نه، فلانی، علی در زینبیه دمشق و در جوار حضرت زینب جایش خوب است! اینجا بیاید همین را هم بهش نمی دهند! 
سوم:یک بار که از ایشان خواستم از خاطرات دکتر برایم بگوید، دو خاطره زیبا گفت و گفت علی گاهی که غرق تفکرات خود می شد، حتی اگر در منزل فامیل بود شروع می کرد تراوش های فکری خود را بازگوکردن. بعد گفت نوار سخنرانی حر اینجوری تهیه شد. به گمانم گفت روزی در خانه خواهرش میهمان بودیم تا شروع کرد به مقدمه چینی درباره شخصیت حر، خواهرش به او گفت علی جان، صبر کن، بعد دوید و ضبط صوتی آورد و جلوی علی روشن کرد و دکتر با این کلام شروع به سخن کرد که: الحر حرفی جمیع احواله. انسان آزاده در هر حالت خود که باشد آزاده است! و این شد نوار صحبت های بسیار زیبای او درباره حربن یزید ریاحی! 
چهارم:می گفت وقتی علی مشغول سخن گفتن بود، توجهی به خودش نداشت؛ مثلا بارها پیش می آمد در منزل فامیل جلوی او میوه می گذاشتند ولی وی چنان غرق تفکر یا صحبت درباره موضوعی بود که دست به میوه ها نمی زد و من که عادتش را می دانستم برای او میوه پوست می کندم و جلویش می گذاشتم تا در لابه لای صحبت ها بخورد… وقتی به علی می گفتم میوه بخور، با لبخندی شیطنت آمیز و با کنایه می گفت پوران جان! تو نیاز بدن من به ویتامین را با میوه های خانه مردم تامین می کنی! 
پنجم: یک بار به خانم دکتر گفتم دوستی برایم نقل می کرد از کسی که در کار احضار ارواح بود، خواسته اند روح دکتر را احضار کند تا از او سوالاتی بپرسد. می گفت وی گفته جایش خیلی خوب است؛ بعد با تعجب می گفت من روح های زیادی را احضار کرده ام ولی هرچه سعی می کنم او را احضار کنم، از دور نگاه می کند و نمی آید. بعد از خانم دکتر پرسیدم آیا گاه دکتر را به خواب می بینید؟ گفت آری. پرسیدم چگونه می بینید؟ با خنده ای معنی دار گفت علی،  سخنی نمی گوید بلکه عین رفتارش در دنیا با لبخندهای شیطنت آمیز و معناداری با من حرف می زند. 
ششم:روزی بحث بر سر فرزندان یکی از دختران دکتر بود که پزشک است و بی کار. بعد با گلایه از یکی از دوستان دکتر شریعتی که در دولت اصلاحات پست مهمی داشت، می گفت آقای دکتر فلانی هم برای بچه های دکتر هیچ کاری نمی کند. باورم نمی شد دختر دکتر شریعتی بی کار باشد. با هماهنگی یکی از دوستان خوزستانی که در دانشگاه علوم پزشکی تهران مسئولیتی داشت، برای وی در درمانگاهی در حوالی راه آهن کاری پیدا کردم. مدت کوتاهی گذشت؛ وقتی از خانم دکتر پرسیدم خانم دکتر از کارشان راضی هستند؟ گفت یکی، دو ماه رفت اما دیگر نرفت چون هم راه دور است و پول زیادی به وی نمی دهند لذا رفتن این همه راه به مصلحت نیست. 
هفتم:یک روز که بحث هزینه های زندگی را مطرح می کرد و می گفت احسان تازه از پاریس برگشته و.. با شوخی می گفت حقوق من از سوربن مدرک دکترا گرفته در بازنشستگی به اندازه حقوق یک رفتگر در تجریش هم نیست! 
هشتم: بسیار به حفظ و بازنشر آثار دکتر شریعتی اهمیت می داد. تا متوجه می شد کتابی در داخل یا خارج از کشور در جایی چاپ شده به دنبال حق التالیف می افتاد و می گفت من وظیفه دارم فرزندان دکتر را با این پول ها اداره کنم و حق آنهاست که با سختی مطالبه می کنم. یکی از دوستانم ناشر چاپ ترجمه چند کتاب دکتر شریعتی به عربی در عراق بود؛ خدمتشان گفتم ازقضا ایشان دوست من است. با ناشر طرح مسئله کردم. از قم به تهران آمد. با هم به منزل خانم دکتر رفتیم و ناشر پس از بحث و گفت وگویی مفصل و ازجمله اینکه هم پول زیادی بابت ترجمه داده و هم کتاب ها هنوز به فروش نرفته اند، درنهایت بابت حق التالیف کتاب های چاپ شده دو، سه فقره چک کشید و خدا را شکر قضیه فیصله یافت. 
نهم: با وسواس خاصی به دنبال نحوه چاپ آثار دکتر بود. یک بار با گلایه گفت روزنامه اطلاعات یکی از کتاب های دکتر را به صورت پاورقی دارد روزانه منتشر می کند. از آقای دعایی خواسته ام حق التالیف بدهد؛ تا حالا نداده است؛ گفتم دنبال می کنم. مسئله را با آقای دعایی مطرح کردم؛ گفت فلانی ما با سایر مولف هایی که کتابشان به صورت پاورقی منتشر می شود همین روال و رویه را داریم. خدمتشان گفتم خانم دکتر می گوید با این پول باید زندگی خود و بچه های دکتر را اداره کند. این را که شنید متاثر شد و دستور داد حق التالیف پرداخت شود. درود و رحمت خدا بر او باد. 
                