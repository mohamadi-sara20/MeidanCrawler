شنبه ۸ اردیبهشت ۱۳۹۷
-----------------------------------------
type_unknown
-----------------------------------------
اصلاح طلبان بوروکرات شدند
-----------------------------------------

                    گروه سیاست، مرجان توحیدی: می گوید سهمی از اشتباهات شورای شهر اول تهران را می پذیرم، اما مشروط بر اینکه همه، اشتباهات خود را بپذیرند. این صحبت ابراهیم اصغرزاده است؛ عضو شورای اول شهر تهران؛ پرمناقشه ترین شورا از بدو تاسیس تاکنون. حالا هم هر اتفاقی که در صحن شورای پنجم تهران رخ می دهد، همه حذر می دهند که مبادا به شورای اول تبدیل شود. با این حال اصغرزاده معتقد است، مشکل آن شورا این بود که حرف هم را نمی فهمیدیم. علاقه مند نبود تا به طور ویژه درباره شورای اول حرف بزنیم، زمان بیشتری مدنظرش بود. به همین دلیل بحث را از موضوعات مبتلا به اصلاح طلبی آغاز کردیم و در میانه هم به شورای اول گریز زدیم. معتقد است طیفی درون اصلاح طلبی شکل گرفته که به گفته او اصلاح طلبان پفکی هستند؛ آنها که به هر قیمتی در توجیه وضع موجود برمی آیند و همین تفسیر را هم در انتخاب شهردار آینده دارند، اما او تاکید دارد ضمن رعایت برخی موارد باید ایستاد و حرف زد. به نظر می رسد محقق نشدن برخی از شعارها و مطالباتی که مردم برای برآورده شدن آن به روحانی رای داده اند، جوی از ناامیدی در بخش هایی از جامعه ایجاد کرده است. این حس شاید بیشتر بین جوانان و زنان و البته فعالان مدنی و اجتماعی به واسطه برخی از برخوردها ایجاد شده است؛ یعنی طبقه ای که در کمپین های انتخاباتی نقش ایفا کردند. همین طور که شما گفتید، هیچ قدمی را در سال 97 نمی توان برداشت، مگر اینکه به اعتراض های سال 96 توجه کرد. فاصله بین دی 96 و انتخاب آقای روحانی کمتر از هفت، هشت ماه بود. در این فاصله، تلاش برای مشارکت جویی بود و حتی تحریمی ها هم وارد عرصه شدند؛ اما در فاصله بسیار کوتاهی، جامعه یکباره احساس ناامیدی کرد، به این مفهوم که دولت توان تامین مطالبات مردم را ندارد. همچنین حس بی اعتمادی به سیستم، به این مفهوم که توانایی تحقق مطالبات مردم را ندارد، تقویت شده و با هر حادثه ای هم تشدید می شود. مثل همین که ترامپ اعلام می کند قصد دارد از برجام خارج شود یا حوادث مختلف که در داخل ایران می افتد، به یک هذلولی مارپیچی تبدیل می شود که همواره در حال بزرگ ترشدن است. با وجود موفقیت چشمگیری که اصلاح طلبان و نیروهای حامی روحانی در نیمه نخست سال 96 به دست آوردند، در شش ماه دوم سال نتوانستند از وضعیت دولت دفاع کنند. بخشی از این ماجرا به خود دولت بازمی گردد، مثل چینش کابینه، حضور نداشتن زنان در کابینه و بی توجهی به مطالباتی که در کمپین های انتخاباتی شکل گرفته بود، باعث شد حتی ذخیره روحانی در مسئله برجام، با آمدن ترامپ و تشکیل یک کابینه ضد ایرانی کم رنگ شود. این شرایط یکباره جامعه را ناامید کرد. طبعا در این فضا نیروهای مخالف و منتقد هم فضا را مناسب دیدند که علیه دولت کارشکنی کنند. این موضوعات باعث شد دولت روحانی اعتمادبه نفس خود را از دست بدهد. همین که می گوید وزیران من روزه سکوت گرفته اند، نشانه انفعال دولت و شخص روحانی در این چند ماه است. اصلاح طلبان هم نتوانستند وضعیت مخالف خوانی ها را به نفع خود تغییر بدهند. الان بخشی از اصلاح طلبان به منتقدان آقای روحانی تبدیل شده اند، یعنی اگر تا چند ماه پیش به هر شکلی از هر اقدامی حمایت کرده یا آن را توجیه می کردند، الان صریح تر مطالبات معوق را گوشزد کرده یا نقد می کنند. بخشی از این مواجهه ها، موضوعاتی است که در زندگی مستقیم مردم نقش دارد، مثل مباحثی که درباره فضای مجازی پیش آمد. بخشی هم همین بگیروببندهاست که باز دولت در برابر آن کاری انجام نداده است. من با شما در این قسمت تا حدودی اختلاف نظر دارم. به نظرم، اصلاح طلبان در درون دچار شکاف شده اند. گروهی که «اصلاح طلبان بوروکرات» هستند- یعنی اصلاح طلبانی که در هر شرایطی می خواهند وضع موجود را توجیه کنند- اینها معتقد هستند ما باید با همان فرمانی که جامعه را به دو دسته تندرو و کندرو یا افراطی و اعتدالی تقسیم می کند، جلو برویم. این گروه در دولت هستند و روزه سکوت هم گرفته اند. اینها فکر می کنند نباید حرفی بزنیم و بعد از اعتراض های 96 هم اولین اقدام آنها این بود که معترضان را اغتشاشگر دانستند. برخی فکر می کنند اصلاح طلبی یعنی به نوعی وضع موجود را توجیه کردن. اینها بیشتر اصلاح طلبان پفکی و نمایشی هستند. اینها در مسئله شورای شهر و شهردار معتقدند شهردار باید کسی باشد که با همه بسازد یا درباره وزرا توصیه می کردند وزیری انتخاب شود که دستگاه های دیگر به آن اعتراض نداشته باشند.این گروه درباره مسائل مختلف فکر می کنند، شاید حتی کشور به مدیریت مثلا آهنین نیاز دارد. وقتی با این گروه صحبت می کنید، می گویند دموکراسی و آزادی در طبقه چهارم یک ساختمان قرار دارد و فونداسیون و طبقه اول این ساختمان، توسعه اقتصادی و امنیت است. اینها معتقدند در ابتدا باید امنیت و اقتدار و ثروت ایجاد کنیم و بعد سراغ طبقات بالا برویم؛ اما بخش دیگر اصلاح طلبان معتقدند لزومی ندارد که تمام هویت اصلاح طلبی را پای دولت و وضع موجود بریزیم. ما باید بدانیم که بخش هایی از جامعه از ما عبور خواهند کرد؛ بنابراین باید گفتمان اصلاح طلبی را ارائه دهیم که قادر باشد به مسائل جدید جواب بدهد. برای این هدف، لازم است تعریفی از این نوع اصلاح طلبی در برابر اصلاح طلبی پفکی ارائه کنیم. این اصلاح طلبی به دنبال تغییر حکومت نیست، اما اعتقاد دارد که باید ایستادگی کرد و حرف زد. باید از جامعه مدنی و وعده هایی که داده شده دفاع کرد. ولی اصلاح طلبان به نوعی با یک سازش دوباره وارد عرصه قدرت سیاسی شدند. ما از سال 92 به دنبال گزینه هایی رفتیم که بتواند تعامل برقرار کند. این وضعیت تا چه زمانی باید باقی بماند یا اصلا باقی ماند؟تا دی 96. اینکه ما از سال 92 به جای دوگانه اصلاح طلب، اصولگرا، وارد دوگانه افراط و اعتدال شدیم، تصمیم درستی بود. ما باید شرایطی را ایجاد می کردیم که کشور به شرایط نرمال بازگردد. در دوگانه اعتدالی و افراطی، حرف اصلاح طلبان این بود که به اصولگرایان معتدل نزدیک بشوند....  ولی به نظر می رسد این سیاست سازش، باید در مرحله ای بسته می شد. بله، دقیقا. چون از یک مرحله ای دیگر توجیهات نتوانسته برای بدنه رای دهنده قانع کننده باشد. درست است. از تابستان سال 96 به این سمت، آقای روحانی به سمت راست چرخید و عدم موفقیت او (البته تا حدودی) در تحقق وعده ها باعث شد جامعه سرخورده شود.در حقیقت، اول سرخوردگی جامعه رخ داد. چون اصلاح طلبان در مواجهه با دی ماه 96 اعلام کردند که غافلگیر شدند. وقتی می گویند که غافلگیر شدیم، یعنی نمی دانستند زیر پوست شهر و جامعه چه می گذرد. یعنی مثلا از وضعیت حقوق معوق کارگران خبر نداشتند. معترضان نمی گفتند که ما سهم نفت می خواهیم، یک نفر آنها نمی گفت که ما آزادی می خواهیم یا سهم در قدرت را طلب نکردند. می گفتند حقوق معوق ما را بدهید؛ بازنشستگان، گروه های ضعیف شهری و تهی دستان هم همین طور. اصلاح طلبان از این وضع خبر نداشتند، خود دولت هم خبر نداشت. یکی از گزارش های رسمی مستند شده که حوادث دی ماه 96، بدون ریشه نبوده است. در شهرهایی که تظاهرات رخ داد، ماه های قبل و حتی سال قبل هم اعتراض هایی صورت گرفته بوده است. این نشان می دهد که ما به لحاظ سیستماتیک کور شده و نمی توانستیم اعتراضات را پیش بینی کنیم. به همین دلیل اعلام کردند غافلگیر شدند. فقدان حضور اصلاح طلبان در لایه های پایینی جامعه و نداشتن تحلیل درست، باعث شد که مردم، گروه مرجع خود را تغییر بدهند. یعنی حتی گروه هایی که تحریمی بوده و در این انتخابات وارد عرصه رای دادن شده بودند، اعلام کردند که دیگر اعتمادی نداریم. این وضع تا جایی پیش رفت که حتی بخشی از جوان ها به دلقکی که آن سوی مرزها نشسته، تاسی کردند. کسانی که برخی شعارها را می دادند برای نشان دادن اعتراض این شعار را سر می دهند نه چیز دیگری. دی ماه 96 از این لحاظ قابل ملاحظه است که اصلاح طلبان قافیه را باختند و دو شقه شدند. یک شق، آنهایی که در دولت بوده و رفتار بوروکراتیک دارند و یک گروه همان منتقدانی که معتقدند چرا نباید به مطالبات عمومی جامعه توجه کرد. یک تخم مرغ می تواند جامعه را ملتهب کند. یا حتی همین نابسامانی ارزی نشان داد که این دولت، دولت ضعیفی است. اصلاح طلبان، دولت را اصلاح طلب نمی دانستند. از طرفی معتقد بودند که دولت به توصیه های آنها توجهی نکرده است. پس شاید به نوعی آنچه از سوی دولت سر می زند را بتوانند با این نوع استدلال توجیه کنند. اما شوراهای شهر و شهرداری ها در جایی مثل تهران صددرصد در اختیار اصلاح طلبان است. فکر می کنید، عملکرد اصلاح طلبان در شورای شهر تا چه اندازه می تواند در واگرایی یا همگرایی بدنه رای دهنده موثر باشد؟ این به دلیل اهمیت شهر است. پایگاه اصلاح طلبان در شهرهاست. از این رو مسئله شورای شهر و شهرداری برای اصلاح طلبان مثل ویترین است. اصلاح طلبان نمی توانند درباره کشاورزان معترضی که درباره آب اعتراض می کنند، حرفی بزنند، جامعه شهری مطالباتی دارد که بخشی از آن به زیست شهری بازمی گردد. شهرهای ما دو بخش دارد؛ بخشی که می خواهد از امکانات به روز استفاده کند و بخشی که تهیدست حاشیه نشین است و می خواهد زندگی خود را به استانداردهای شهری نزدیک کند؛ بنابراین در شهر هم بحث عدالت مهم است و هم نوآوری و ابتکار.در قضیه تلگرام، مقام های دولتی ایده ای را طراحی کردند به نام کوچ از تلگرام. گفتند که چرا باید یک اپلیکیشن خارجی در ایران حدود 40 میلیون کاربر داشته باشد اما وقتی هم خودش خارج شد و هم از بقیه خواست تا تلگرام را ترک کنند، در نهایت پنج، شش میلیون از تلگرام خارج شدند. این خودش یک رفراندوم بود. آنهایی که در تلگرام باقی ماندند، پیامشان این است که باوجود همه استدلال های مطروحه، آنها این استدلال ها را نپذیرفته اند. اتفاق در حال وقوع این است که جامعه نسبت به سیاست گذاری ها کم اعتماد شده است. درباره مسئله شهر، این است که شهر به ویترین تبدیل شده است.. آقای اصغرزاده شما عضو شورای شهر اول بودید و اصلا یکی از طرفین آن دعواها. حالا همه درحال توصیه هستند که مبادا همان مسیر در شورای شهر پنجم هم تداوم پیدا کند. دعواهای شورای شهر اول، تا چه اندازه فردی و شخصی شده بود و تا چه اندازه ناشی از اختلافات احزاب بود؟شورای اول، سیاسی بود. شهر تهران هم شهری بسیار مهم است و مهم ترین کانون تولید ثروت در کشور به شمار می رود. در حقیقت تصمیم گیری های شهرداری تهران می تواند بر کل کشور اثرگذار باشد. ما در شورای اول، حرف های خوبی می زدیم که دیده نمی شود. با این حال معتقدم که اشتباهاتی داشتیم. برای هر شورا، اولین شعار باید شهر باشد و دومین موضوع سیاست. آنها انتخاب شده اند که شهر را نجات بدهند. یادمان باشد که شهر تهران 12 سال به جعبه سیاه تبدیل شده بود که از آن بی خبر بودیم. در ظاهر تهران رونق کاذب پیدا کرده بود اما نتیجه اش این بود که همه جای تهران به کارگاه ساخت وساز تبدیل شده بود. مردم فکر می کردند که پشت تمام این ساخت وسازها، بده بستان هایی صورت گرفته است. تهران تبدیل شد به صندوقچه اسرار اصولگرایان. وقتی اصلاح طلبان پیروز شدند، مردم توقع داشتند که شهردار تهران باید دست به شفاف سازی بزند. آقای نجفی از این لحاظ خوش درخشید... بله. پورتالی که درباره شفافیت قراردادها راه اندازی کردند یا برخی اقدامات در حوزه زنان... اما در این فضا برخی اعلام کردند اگر نجفی قصد داشت کنار بکشد، چرا آمد؟ متعاقب آن برخی اعلام کردند که آمدن نجفی و قبولاندن استعفا به او کار برخی ژنرال های اصلاح طلب بوده است. به طور مشخص انتقاد وارده این است که چرا برخی چهره های احزاب برای شورا تصمیم می گیرند؟ الزاما این رویداد، بد نیست. یعنی اینکه جریانات حامی اعضای شورای شهر، از بیرون نظر خود را اعلام کنند. فکر نمی کنم وقتی آقای نجفی شهرداری را پذیرفت، در ذهنش این موضوع وجود داشت که زودتر از حد معمول بخواهد کنار برود. این هم ایراد اصلاح طلبان است که نتوانستند از او دفاع کنند. درباره اینکه جانشین نجفی چه کسی باشد، معتقدم که باید انتخاب شهردار فارغ از خط و ربط های سیاسی انجام بگیرد. شاید در شورای اول شهر تهران، این نقص وجود داشت که ما نمی توانستیم حرف های خود را برای هم ترجمه کنیم. بنابراین این طور تلقی می شد که نوعی جنگ قدرت بین احزاب در شورای اول در جریان است... چه بسا حتی می گفتند که جنگ منافع شخصی. خب کار به جایی کشیده بود که اعضا، خصوصی های یکدیگر را در رسانه ها اعلام می کردند؛ مثلا می گفتند فلان عضو، فلان جا ویلا دارد یا مثلا درباره خود شما، مخالفت تان با ملک مدنی را به خاطر موضوع مشارکت اقتصادی که قبلا وجود داشته، اعلام می کردند!اگر واقعیت داشت، مطمئن باشید که همان موقع حتما افشا می شد. منظورم این است که از خط سیاسی به موضوعات شخصی هم حتی کشیده شده بود.... در دعواها این گونه موارد رخ می دهد. با این حال رفتار اقلیتی که معتقد بود رفتار اکثریت شورای شهر به شهر باید تغییر بکند، قابل دفاع است....  فکر می کنید در آن مقطع زمانی نباید این اتفاقات رخ می داد؟خیر. فقط باید می توانستیم آنچه را می گذرد، به خوبی بیان کنیم. زبان ما الکن بود. در همان زمان مجلس ششم، تحقیق وتفحص از شهرداری صورت گرفت و بخشی از آن هم قرائت شد. به طوری که در آن گزارش حق را به شورای شهر داد؛ اما به هرحال ما در شرایط تاسیس بودیم. من مشکلی ندارم که سهمی از اشتباهات را به خودم اختصاص دهم و بپذیرم؛ اما باید با نگاه باز آن مقطع را بررسی کرد و هر کسی اشتباهات خود را بپذیرد. الان هم درباره شهر تهران، نباید این اشتباه صورت بگیرد که شهردار تهران تنها یک تخصص داشته باشد یا شهرداری باشد که چون وزیر بوده یا امکان ارتباط با اصولگرایان یا نظامیان را دارد؛ یعنی با حاکمیت می تواند تعامل داشته باشد، انتخاب شود. این حرف فی نفسه بد نیست؛ ولی تعامل این نیست که ما هضم شویم. در اعتراضات دی ماه یکی از شعارهای مردم این بود که اصلاح طلب، اصولگرا دیگه تمومه ماجرا. یعنی طوری تصویر شد که اصلاح طلبان و اصولگرایان دستشان در جیب یکدیگر است و دارای منافع مشترک هستند. این نزدیکی هویتی اصلاح طلبان و اصولگرایان در اعتراضات 96، یک موضوع منفی بود. بخش هایی از اصلاح طلبان که می گفتند ما باید بخش های دیگر جامعه را هم ببینیم. ما با آنها در مقایسه با اصولگرایان هم پیمان تریم. درباره شهر تهران هم همین اتفاق در حال وقوع است. وقتی که احزاب سیاسی با آن وضع فجیع فهرست شوراها را بستند و از نظر من حذف نخبگان بود، درباره شهردار تهران نباید بگذاریم این اتفاق تکرار شود؛ یعنی نباید اتفاقی بیفتد که عناصر دست دوم دولت یا حزبی وارد شهرداری شوند. شهردار کسی است که باید کابینه تشکیل بدهد. برنامه داشته باشد. من در مصاحبه ای اعلام کردم که از نظر من ماموریت آقای جهانگیری در دولت خاتمه پیدا کرده؛ یعنی چیزی نمی تواند به خود اضافه بکند، حرف هایش را هم در کمپین انتخاباتی زده است. الان باید وارد شهرداری شود. او می توانست یک کابینه قوی تشکیل بدهد. مسئله شهرداری، فقط مسئله درآمدزایی نیست؛ بلکه مسئله ایجاد درآمد پایدار است. ما باید به مردم بفهمانیم که مدیریت اصلاح طلبانه چگونه می تواند، مدیریت مشارکتی را در شهر پیاده کند. جهانگیری خوب بود؛ ولی خب نپذیرفت. من از چهره هایی که برای شهرداری کاندیدا شده اند، انتظارم این است که باید دو عنصر برنامه و کابینه را مدنظر خود قرار دهند. در برنامه باید، خیلی از موارد از جمله حاشیه نشین ها، گروه های تهیدست شهری، مستاجران، خرده فرهنگ ها، گروه های اجتماعی و فرهنگی و... را مورد توجه قرار دهد. اگر فقط فکر کند که شهر تهران را برای طبقه ممتاز جامعه باید طراحی کند؛ یعنی این شهر را به فروش برساند، همان چیزی می شود که در دوره قالیباف رخ داد. یعنی شکل گیری طبقه نوکسیه وابسته به مستغلات شهری. یک بحث در این باره این است که دو حزب «اتحاد ملت» و کارگزاران در حال تصمیم برای شهر هستند، اتفاقاتی را که رخ داده تا چه اندازه ماحصل برخوردهای این دو حزب می دانید؟ توصیه شما چیست؟ من اطلاعات زیادی در این باره ندارم. از طریق فضای مجازی اختلاف سلیقه آنها را دیده ام. توصیه اول من این است که شرایط را به سمتی نبرند که جوی از ناامیدی را به جامعه شهری القا کنند. ما الان در شرایط خوبی نیستیم. هم اصلاح طلبان و هم دولت تحت فشار قرار دارند. سال 97 سال سختی خواهد بود و ممکن است با شرایط متفاوتی مواجه شویم که به کلان شهرها هم کشیده شود. در این شرایط توصیه من این است که یک قوه عاقله هماهنگی را در شورای شهر ایجاد کند. من ارتباط اعضای شورای شهر با بدنه اصلاح طلب را نفی نمی کنم؛ اما وقتی می گویم که فهرست شورا ضعیف چیده شده و معلوم شد که نوعی منفعت طلبی، خودمحوری و رفتار غیردموکراتیک حاکم است، اگر همین رفتار دوباره بخواهد به شورای شهر منتقل شود، ما احتمالا درباره همین هفت نفر هم به تفاهم نخواهیم رسید و شرایط نامتعادل بر شهر حاکم خواهد شد. شهردار دچار روزمرگی شده و از طرفی اصلاح طلبان هم شروع به یارگیری می کنند. وقوع این شرایط وضعیت ما را بدتر می کند و به همین دلیل باید یک تصمیم سریع گرفته شود. جبهه اصلاحات باید در این باره تدبیر جدی اتخاذ کند. ما از فاصله فهرست انتخابات 96، اگر درباره نقایص آن فکر کرده بودیم، مطمئنا می شد با ارائه یک مدل مسائل را عاقلانه تر حل کرد.
                