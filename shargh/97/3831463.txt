دو‌شنبه ۲۱ آبان ۱۳۹۷
-----------------------------------------
یادداشت
-----------------------------------------
ترامپ و کنگره متفاوت
-----------------------------------------

                    انتخابات میان دوره ای آمریکا با نتایجی بسیار نزدیک به نظرسنجی ها و برخلاف میل ترامپ به پایان رسید. ترامپ مانند واکنش های کودکانه بسیاری از بازندگان نافرهیخته، از نتیجه انتخابات ابراز شادمانی کرد و آن را پیروزی بزرگی برای خود نامید! و با لحنی تهدیدآمیز خطاب به مجلس نمایندگان گفت اگر بخواهند در برابرش بایستند، سنا را به مقابله با آنان می فرستد؛ اما نخستین واکنش شتاب زده اش الزام جف سشنز، وزیر دادگستری و دادستان کل آمریکا، به استعفا بود. الزامی که آقای سشنز آن را در متن استعفانامه اش اعلام کرد. این چهارمین دادستان کل آمریکاست که از آغاز به کار ترامپ برکنار می شود. اغلب آنها به دلایل مرتبط با مسائل انتخاباتی و مالیاتی و ارتباطات روسی و سوابق ترامپ بوده است. این بار کناررفتن آقای سشنز با نوعی ابراز برائت از ترامپ همراه است، از آن گونه ابراز برائت هایی که معمولا در هنگام افول ستاره اقبال فرمانروایان از سوی دولتمردان آینده نگر دیده می شود تا مبادا آینده سیاسی خود را به مخاطره بیندازند. دومین ابراز خشم ترامپ و رفتار اهانت آمیز و کودکانه اش نسبت به خبرنگار CNN بود که او هم با جسارت پرسش خود را از ترامپ تکرار می کرد. رفتار برخورنده ای بود که نظام صنفی روزنامه نگاران آمریکایی را به بررسی امکان تحریم کنفرانس های مطبوعاتی ترامپ واداشته است.  انعکاس موج خشنودی روشنفکران و طبقه متوسط آمریکا که به دلیل نفوذ فرهنگی و اجتماعی در رسانه ها نیز نفوذ بیشتری دارند و دراختیارگرفتن کرسی هایی از سوی لاتین تباران و سایر مهاجران و بومیان و آفریقایی تباران و حتی ایرانی تباران آمریکایی در مجالس ایالتی و در مجلس نمایندگان که پیش از این مشارکت کمتری در انتخابات آن کشور داشتند، به آنان اعتمادبه نفس بیشتری می دهد تا از این پس نیز خواستار سهم بیشتری در مدیریت سیاسی کشورشان باشند. در این انتخابات گرچه در سنای آن کشور دو کرسی بیشتر در اختیار جمهوری خواهان قرار گرفت، اما جابه جایی های اثرگذاری در میان سناتورها نیز پدید آمد، از جمله پیروزی میت رامنی، سناتور جمهوری خواه از ماساچوست را می توان نام برد که با وجود تعلق به حزب جمهوری خواه از منتقدان ترامپ است. اظهارات اخیر ترامپ درباره ابطال حق شهروندی آمریکا از کودکان شهروندان غیرآمریکایی در آستانه انتخابات کمکی به او نکرد. حق شهروندی متولدان آمریکا به موجب متممی در قانون اساسی آمریکا به آنان داده شده و تصور نمی شود با فرمان اجرائی بتوان آن را نقض کرد، به هر حال در این زمینه و درباره سایر فرمان های نژادپرستانه و مهاجرستیزانه ترامپ که با مخالفت قبلی دموکرات ها نیز مواجه بود، می تواند با اکثریت یافتن آنها در مجلس نمایندگان چالشی جدی ایجاد کند. 
یکی از برنامه های ترامپ مبارزه با سامانه رفاهی و درمانی اوباماکر بود که با وجود دراختیارداشتن هر دو مجلس نیز موفق به لغو کامل آن نشد و اکنون باید به این ناکامی نیز تن دهد. در آمریکا مسائل ملی در انحصار مجلس نمایندگان است، بنابراین قوانین مالیاتی ترامپ که به سود طبقات فرادست تنظیم شده بود، تعدیل خواهد شد و اصولا با نظارت بر بودجه و اعتبارات مالی برنامه های ترامپ می توانند در برابر او مقاومت کنند. یک نگرانی ترامپ که با برکناری فوری دادستان کل و همچنین برکناری روسای پیشین FBI نیز بی ارتباط نیست، احتمال حساب کشی از سوابق مالیاتی رئیس جمهور و همچنین روابط ویژه او و خانواده اش با محافل مالی و مشکوک روس است.  اما در سیاست خارجی این سناست که موثرتر است. سیاست خارجی جنجالی ترامپ با تبلیغات گسترده درباره اشتغال آفرینی و جلوگیری از صادرات مشاغل آمریکایی به خارج و اتخاذ سیاست های گمرکی و تعرفه های حکایتی همراه بوده است، رنجش ها و رقابت هایی را با چین و روسیه و اروپا پدید آورده است. روش اربابانه آمریکا در الزام کشورهای دیگر به رعایت تحریم های یک جانبه اش، هرچند همراهی بانک ها و بیمه ها و صنایع آن کشورها را وادار به تمکین کرده، اما خشم سیاسی آن کشورها را نیز برانگیخته است. این خشم بیش از آنکه رنگ حمایت اقتصادی از ایران داشته باشد، به روابط و مسائل سیاسی و حیثیتی آن کشورها مربوط است. درباره اینکه این تغییرات پارلمانی چه تاثیری در رابطه با ایران خواهد داشت، می توان پیش بینی کرد که تاثیر فوری و جدی نداشته باشد. با آنکه دیپلماسی دولتی ایران با ارجاعی دعاوی و اختلافات ایران و آمریکا به مراجع قضائی مانند دیوان لاهه و مراجعه به کارگزاری های بین المللی، از تعهد و التزام بیشتر جمهوری اسلامی ایران به قوانین بین المللی حکایت دارد و آخرین آن شکایت به سازمان هوانوردی بین المللی درباره نقض حقوق هوانوردی بین المللی ایران از سوی آمریکاست، درعین حال برخی رویکردهای دیگر پیام دیگری دارد که برای حل مسالمت آمیز مشکلات شاید لازم باشد به این دیپلماسی دوگانه پایان داده شود
                