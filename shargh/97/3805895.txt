یک‌شنبه ۲۵‌شهریور ۱۳۹۷
-----------------------------------------
سرمقاله
-----------------------------------------
تحمل فقط برای مردم نباشد
-----------------------------------------

                    «آمریکا اعلام کرده علیه ما یک جنگ اقتصادی به راه انداخته است، علاوه بر این آنها جنگ رسانه ای و سیاسی ایجاد کرده اند تا بر افکار عمومی ملت ما تاثیر بگذارند». اینها عباراتی است که معاون اول رئیس جمهور هفته پیش بیان کرده اند. همین جا باید اشاره شود که ریچارد نفیو در کتاب «هنر تحریم ها» به صراحت بیان کرده است هدف تحریم ها تحت الشعاع قراردادن قاطعیت و عزم روان شناختی کشور تحریم شونده و تحت تاثیر قراردادن مبنا و پایه جسمی و فیزیکی برای کاهش استقامت روان شناختی کشور هدف است. در این میان و در یک چارچوب ادبیات سیاست گذاری باید گفته شود که معاون اول رئیس جمهور «جنگ رسانه ای آمریکا علیه ایران» را به عنوان یک دستور کار سیاستی دولت پذیرفته و اعلام کرده اند؛ اما سوال مهم این است که آیا راهکاری سیاستی برای مواجهه با این موضوع نیز تدوین شده است؟ آیا برای مقابله با رقیبی که در تدوین جنگ اقتصادی، رسانه ای و تبلیغاتی علیه ایران از جمعیت شناسی کشور و توجه به تفاوت فشارهای اقتصادی در جمعیت جوان و پیر تا توجه به تحریم مسافرتی که آزادی حرکت جمعیت شهری و دانشجویان را تحت تاثیر قرار می دهد تا عدم منع برخی واردات به منظور تحلیل ذخیره ارزی کشور را مدنظر قرار داده است، حداقل در حوزه رسانه ای و تبلیغاتی یک آمادگی نسبی در کشور ایجاد شده؟ واقعیت این است همان گونه که مقام معظم رهبری به تازگی بیان کرده اند، این جنگ رسانه ای بر فضای عمومی کشور تاثیرگذار بوده است. در این چارچوب با توجه به اینکه یکی از دغدغه های آقای جهانگیری جنگ رسانه ای آمریکا علیه ایران است، نکات زیر شاید در این حوزه مفید باشد.1- به نظر می رسد بسیار ضروری است دولت یک تحلیل دقیق، صادقانه، واقع بینانه و فراتر از کلیشه های موجود از وضعیت کشور ارائه دهد. این تحلیل باید مبتنی بر شناخت دقیق از دغدغه ها، باورها، سوال ها و ابهامات مردم باشد.2- نتایج یک نظرسنجی ملی که به تازگی به سفارش وزارت تعاون، کار و رفاه اجتماعی توسط موسسه ایسپا انجام شده است، نشان می دهد بیش از 62 درصد مردم بر این نظر هستند که ارتباط نزدیک تر وزرا و مسئولان با مردم بر آرامش فضای روانی جامعه تاثیر زیاد یا مثبتی دارد. نکته جالب اینکه جامعه روستایی تاثیر این ارتباط را بیش از جامعه شهری ارزیابی کرده است. با این وصف مناسب است با پرهیز از گزاره های آمرانه، توصیه گرایانه و کلی گرایانه، دولتمردان حضور تحلیلی - اقناعی و نه حضور خبری - تبلیغاتی بین مردم داشته باشند.3- باید در حوزه عمومی و رسانه ای از ایجاد فضای دولت علیه دولت پرهیز کرد. صدای واحد تحلیلی از دولت باید به گوش برسد. نتایج همان نظرسنجی نشان می دهد اکثریت پرسش شوندگان در پاسخ به این سوال که مسئول اصلی ایجاد یا تشدید موقعیت کنونی را کدام وزارتخانه یا وزیر می دانید اعلام کرده اند همه وزرای دولت را مسئول می دانند.4- از سوی دیگر باید توجه داشت که با اقشار مختلف جامعه که گرایش های سیاسی متفاوت دارند و دارای علایق و ارزش های متفاوتی هستند، باید با ادبیات متفاوت سخن گفت. راب ویلر، استاد جامعه شناسی دانشگاه استنفورد دراین باره می گوید اگر می خواهیم گفت وگوهای سیاسی موفق داشته باشیم و نظر کسی را به موضوعی جلب کنیم، باید آن موضوع را به ارزش های اخلاقی بنیادی آن فرد یا گروه مرتبط کنیم.5- نکته دیگر توجه به کاهش تاثیرگذاری گروه های مرجع و پایان یافتن دوران تریبون مرکزی در گفت وگو با جامعه است. دولت برای گفت وگو با مردم باید از قابلیت افراد تاثیرگذار به ویژه تاثیرگذاران سیاستی (policy influencer) چه در سطح محلی و چه در سطح ملی استفاده کند.نکته آخر اینکه همه این موارد زمانی می تواند موثر باشد که مردم باور داشته باشند هزینه تحریم ها را مسئولان و مردم با هم تحمل می کنند و در تصمیم هایی که برای مواجهه با این شرایط گرفته می شود، نظرات آنها نیز شنیده، بررسی و به آن توجه می شود. معاون اول رئیس جمهور در همین سخنان خود اشاره کرده اند که «تحریم ها اثر زیادی داشته است». باید به راهکارها، اقدامات و تصمیماتی اندیشید که این باور را در مردم پدید آورد که اثر تحریم ها را همه با هم تحمل می کنند
                