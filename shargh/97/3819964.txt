دو‌شنبه ۲۳ مهر ۱۳۹۷
-----------------------------------------
یادداشت
-----------------------------------------
وظیفه حامیان، مخالفان و رئیس جمهور
-----------------------------------------

                    جریان اصلاحات در دو انتخابات ریاست جمهوری گذشته، از حسن روحانی حمایت کرد. به بیان دیگر صدای اصلاح طلبی و جریان دانشجویی، صدای غالب در میان حامیان رئیس جمهور بود. در آن روزها توضیح داده شد که جریان اصلاحات منافع و مصلحت کشور را به منافع و مصلحت خود ترجیح داده و مطالبه ای جز تحقق شعارها و وعده های روحانی از او ندارد. شرایط خاص کشور اقتضا می کرد باورمندان به تفکر اصلاح طلبی، در دور دوم بیش از دور نخست برای پیروزی روحانی تلاش کنند. امروز این جریان از برخی عملکردهای قابل نقد دولت، انتقاد می کند اما همین جلسه اخیر اصلاح طلبان و دولت نشان داد آنان همچنان موفقیت روحانی و دولت منتخب اکثریت مردم را یک رویداد ملی می دانند؛ زیرا هرگونه ناکامی دولت در شرایط فعلی، برای کشور خسارت بار خواهد بود. عزت، سربلندی و پیشرفت کشور نیازمند حمایت از دولت همراه با انتقادات سازنده به دولتمردان است. مخالفان دولت نیز حتما متوجه اثرات تدابیر دولت به ویژه در صحنه های خارجی هستند و نباید چشم بر این مسئله ببندند. فراموش نکنیم دشمنی های خارجی با ایران، فرصت مناسبی را برای جریان های سیاسی داخلی فراهم کرده تا با آغاز گفت وگو، به دنبال راه های بهتر برای حذف موانع و کارشکنی های داخلی برای حل مشکلات مردم و توسعه ایران باشند. از ابتدای انقلاب، دو جریان اصلی با دو سلیقه مختلف در کشور حضور داشتند که امروز با دشمن مشترک داخلی و خارجی مواجه اند: ناکارآمدی و مثلث اسرائیل، آمریکا و عربستان. اگرچه تضمینی برای اینکه مخالفان دولت دست از بحران سازی بردارند، وجود ندارد اما در ظاهر امر همه جریان ها و دو قوه دیگر اعلام می کنند کمک به دولت یک وظیفه است. امید است مخالفان دولت به این نتیجه برسند که همه در یک کشتی نشسته ایم و اگر رخنه ای در کشتی اتفاق بیفتد، همه غرق خواهند شد. امروز همه گروه ها، رسانه ها و روشنفکران هم صدا با مردم بر این مهم اتفاق نظر دارند که فرصت جناح بندی وجود ندارد. همه شاهدند علاوه بر برخی کارشکنی های توجیه ناپذیر، این دولت با بلایای طبیعی مانند سیل و زلزله و هزینه های آنی و فوری آن، چالش های بزرگ تری مانند مسئله جمعیت و محیط زیست و آب و معضلات کهنگی نظام مدیریتی کشور و اهمیت تحول در آن دارد. روحانی بر اساس وعده انتخاباتی خود باید ساختار مدیریتی کشور را به تدریج جوان کند نه اینکه مجلس با اصلاح قانون بازنشستگی، مدیران پیر را ملزم به کناره گیری کند. دستگاه های دولتی و حتی سایر ارگان ها از منظر قانونی، سازماندهی بدنه و تشکیلاتی نیاز به اصلاح و حتی دگرگونی دارند. امروز تغییرات گسترده ای در جهان روی داده و نمی توان با شیوه های مدیریتی دهه های قبل، به نیازهای جامعه و مردم پاسخ داد.
 موضوع فساد نیز از مسائل بسیار جدی ای است که انتظار می رود همه ارکان نظام مقتدرانه در برابر تخلفات و فساد و جریان های قدرتمند حامی آن بایستند. به نظر نگارنده در گام نخست باید برای قرارگرفتن کشور در مسیر رشد و توسعه، همه به قانون بازگردند و از رفتارهای فراقانونی پرهیز شود. عده ای همواره خود را برتر از سایر مردم می دانند اما به هرجهت چاره ای جز مقابله با دانه درشت ها نیست. کشور متعلق به همه مردم است و برای اینکه جامعه به حق خود دست یابد، باید یک نظام اجتماعی متعادل وجود داشته باشد که این امور را سامان ببخشد و همه دستگاه ها باید به درستی به مسئولیت خود عمل کنند و پاسخ گو باشند. هیچ گاه مانند امروز ضرورت توافق بر سر اشتراکات و منافع ملی احساس نشده بود. همه نیروها فارغ از هر سلیقه ای باید برای ارائه بهترین راه حل های اداره کشور، از هم پیشی بگیرند. جمعیت آسیب پذیر کشور در حال افزایش روزافزون است و اقتصاد تک محصولی ایران، دشمن را به این نتیجه رسانده تا از ابزار تحریم استفاده کند. آنان که واقعا و نه در شعار، حامی اقتدار ملی و آرامش عمومی هستند، باید با دولت به عنوان مظهر اراده ملت همکاری کنند. شاید برای عده ای اهمیتی نداشته باشد که در کشور چه خبر است و ایران با چه تهدیداتی روبه رو است اما با توجه به مقررات و قوانینی که در کشور وجود دارد، قطعا باید راه را بر مخالفان بست. به عبارتی همه دستگاه ها باید با اقتدار از قوانین بازدارنده البته بدون افراط برای بازگشت همه جریان ها به مسیر مصلحت عمومی و صلاح اجتماعی بهره ببرند. دولت هم وظایفی دارد که لازم است درباره آن به مردم و نخبگان پاسخ گو باشد و توضیح دهد. گفته می شود رئیس جمهور به این نتیجه رسیده برخی از وزرا باید با کابینه خداحافظی کنند. روحانی خود باید تصمیم بگیرد که در این وضعیت، نیروهای تازه تا چه حد می توانند به دولت کمک کنند و رفتن یا ماندن وزرای کنونی چه اثراتی دارد. ترمیم رویکرد اقتصادی دولت در کنار پرهیز از کم توجهی به حوزه هایی نظیر سیاست، فرهنگ و آموزش عالی، دو مسئله حیاتی برای دولت است. وزرای فرهنگ و ارشاد، آموزش و پرورش و آموزش عالی، حتما نیازمند تحرک بیشتر هستند و در بخش سیاسی نیز وزارت کشور می تواند با ابزارهایی که در اختیار دارد، فضای مناسب تری فراهم کند. اقتصاد محور هر جامعه ای است اما نباید از نقش سایر بخش ها غافل شد. بهبود شرایط فرهنگ و هنر، ایجاد نشاط در جامعه و البته بهبود وضعیت ساکن دانشگاه ها، در کنار ترمیم بخش اقتصادی، گله مندی مردم را به رضایت تبدیل می کند.
                