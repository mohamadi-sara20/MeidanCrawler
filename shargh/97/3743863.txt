سه‌شنبه ۲۵ اردیبهشت ۱۳۹۷
-----------------------------------------
سرمقاله
-----------------------------------------
رایزنی سرنوشت ساز ایران و اروپا
-----------------------------------------

                    دولت ترامپ سرانجام از برجام خارج شد. این اتفاق مهمی است اما الزاما یک اتفاق منفی و زیان بار برای ایران محسوب نمی شود. تاثیر این اتفاق را کیفیت رایزنی ایران با اروپا و سایر اعضای باقی مانده در این توافق نامه در ماه های آینده تعیین خواهند کرد. اما در این راستا، ذکر چند نکته ضروری به نظر می رسد: نخست اینکه افکار عمومی و جامعه کسب وکار در ایران باید بدانند وضعیت کشور هرگز به وضعیت دوران پیش از برجام برنخواهد گشت. برای اینکه آمریکا وضعیت ایران را به همان شرایط (سال 2015) برگرداند، دست کم باید همان میزان حمایت بین المللی را داشته باشد و چنین حمایتی دیگر وجود ندارد؛ به بیان ساده تر، آمریکا نمی تواند با یک حمایت سیاسی و حقوقی بسیار کمتری فشار بیشتری به ایران وارد آورد! واکنش های اولیه به سخنرانی او -چه از جانب خانم موگرینی چه از جانب سایر مقامات ارشد قدرت های اروپایی- هم بی سابقه بود و هم نشان از انزوای شدید آمریکا دارد. در واقع، حمایت مورد نیاز ترامپ برای اعمال تحریم های سنگین به ایران نه در سطح دولت های غربی و متحد آمریکا وجود دارد، نه در میان کشورهای آسیایی (چین و روسیه) قابل مشاهده است و نه در سطح سازمان های بین المللی -مانند آژانس بین المللی انرژی اتمی- دیده می شود. علاوه بر این، همان طور که کارشناسان وزارت خزانه داری آمریکا خود اذعان دارند، بناکردن ساختمان تحریم علیه ایران به تنهایی پنج سال برای دیپلمات ها و حقوق دانان دولت اوباما زمان برد تا منتج به «فشار» شود.بازسازی این عمارت، آن هم در شرایطی که هیچ کس با آن موافق نیست، برای دولت ترامپ غیرممکن خواهد بود. دوم اینکه افکار عمومی باید بدانند خروج آمریکا از برجام عملا امکان بازگرداندن تحریم های چندجانبه شورای امنیت (snap back) را از آمریکا سلب کرده است. تحریم های چندجانبه اتحادیه اروپا هم طبیعتا منتفی است. این رویداد شاید مهم ترین پیامد مثبت حقوقی و راهبردی خروج آمریکا از برجام باشد. از این پس ابزار نرم واشنگتن برای آسیب رسانی به ایران به دو اهرم داخلی محدود خواهد شد: یکی تحریم های یک جانبه و فرامرزی کنگره و دولت آمریکا و یکی «جنگ روانی» برای تاثیرگذاری بر فضای جامعه ایران و محاسبات سرمایه گذاران خارجی؛ هر دوی این اهرم ها نیز با یک دیپلماسی هوشمندانه، چارچوب سازی های حقوقی و با برنامه آ گاه سازی مدبرانه تا حدود زیادی قابل مهار و مدیریت است. از هم اکنون از موضع گیری های مقامات اروپایی، به ویژه اظهارات خانم موگرینی، پیداست که عزم همکاری با ایران برای این «چارچوب سازی حقوقی-سیاسی» وجود دارد و دستگاه دیپلماسی ایران نیز از این فرصت استفاده خواهد کرد. در این راستا، باید به این نکته توجه داشت که مخالفت شدید تندروهای آمریکا، عربستان سعودی و اسرائیل با برجام، برخلاف ادعای رسمی آنها، ارتباط چندانی با قابلیت های «هسته ای» ایران نداشته و ندارد. علت اصلی مخالفت آنها، قابلیت برجام در تنش زدایی میان ایران و غرب، قاعده مندسازی این رابطه و ایجاد یک صف آرایی دیپلماتیک، سیاسی و راهبردی جدید میان ایران و قدرت های غربی است. واکنش سنجیده و همراه با طمانیه آقای روحانی نشان داد ایران به درستی این دینامیسم را درک می کند و به راحتی برای اتخاذ سیاست های تند و قابل بهره برداری برای نیروهای متخاصم، تحریک پذیر نیست. سوم اینکه ایران امروز موضع و جایگاه سیاسی و اخلاقی برتری در مقایسه با سایر اعضای برجام دارد؛ این برتری سیاسی و اخلاقی فرصت های زیادی برای دیپلماسی عمومی و مذاکره کنندگان وزارت خارجه برای کسب امتیاز و سازمان دهی همکاری های جدید ایجاد خواهد کرد. یکی از این فرصت ها، رایزنی با اروپا برای دریافت «بسته های تشویقی-جبرانی» است. درواقع، دولت های اروپایی در تلاش خود برای حفظ برجام در شش ماه گذشته، مرتکب یک اشتباه تاکتیکی مهم شدند و آن اینکه آنها برای مماشات با ترامپ، با اتخاذ یک ادبیات تند و تایید صوری و ضمنی اتهامات او علیه ایران، هم خاطر تهران را مکدر کردند و هم جامعه بیزینسی و سرمایه گذاران را در ارتباط با ایران دچار تردید و هراس بیشتری کردند. امروز که اروپا با همه وجود متوجه ماهیت غیرمتعارف دولت ترامپ شده است، ایران در جایگاه مناسبی برای طرح خواسته های خود و اقدامات جبرانی اروپا قرار گرفته است. اصرار چند ماه اخیر اروپا بر «الزام آور»بودن «برجام» نیز این موقعیت ایران را تحکیم کرده است. درواقع، خروج غیرمنطقی و بی اساس آمریکا از برجام فصل جدیدی در مناسبات ایران و اروپا رقم زده است و باید این فرصت را مغتنم شمرد. چهارم اینکه با خروج آمریکا از برجام، فضای بلاتکلیفی در سطح جامعه و دنیای کسب وکار بالاخره به پایان رسید. امروز سیاست گذاران کشور می توانند برای مقابله و خنثی سازی تمام تبعات حقوقی و سیاسی این خروج برنامه ریزی کنند. علاوه بر این، کارگزاران اقتصادی در ایران، اعم از دولتی و خصوصی نیز می توانند با تحلیلی واضح تر و چشم اندازی مشخص تر برای فعالیت های خود تصمیم بگیرند. در این راستا، سیاست ترغیب و تشویق مصرف کننده برای خرید و حمایت از «کالای ایرانی» اهمیت مضاعفی می یابد. در آخر اینکه همه گزینه های ایران کماکان روی میز است. خروج از برجام و حتی خروج از ان.پی.تی -که به رفتار آتی اروپا بستگی دارد- کماکان از گزینه های ایران محسوب می شود. اما این نکته را نیز باید در نظر داشت که اتخاذ چنین تصمیماتی نیز نیازمند زمینه سازی و همکاری در فضای سیاست داخلی است. درواقع، هیچ واکنش تندی از جانب ایران نباید بی هدف و در تاریکی صورت بگیرد؛ برای مثال، تهدید به خروج از «ان.پی.تی» می تواند همواره به عنوان یک گزینه مناسب از جانب تهران مطرح شود، اما چنین تصمیمی در عمل فقط در شرایطی اقدام مثبت و موثری تلقی خواهد شد که اصلاح رفتار آمریکا و لغو مجدد تحریم های آن را در پی داشته باشد؛ به عبارت دیگر، خروج ایران از ان.پی تی، یا هر اقدام تند مشابهی، در شرایطی مفید خواهد بود که ایران به عنوان یک «اهرم مذاکره» از آن استفاده کند. درواقع، برای اتخاذ چنین تصمیماتی، باید ابتدا یک عزم جدی در داخل کشور برای ورود به دور جدید مذاکرات با آمریکا وجود داشته باشد. اگر چنین اراده ای در داخل کشور وجود ندارد، اقدامات متقابل ایران باید با احتیاط بیشتری طراحی و اجرا شود؛ به طوری که اجرای آنها منجر به صف بندی جامعه جهانی در کنار آمریکا، ورود مجدد شورای امنیت به پرونده ایران و احیای مجدد ایران هراسی نشود. ضمن اینکه، تصمیمات تندی مانند خروج از برجام و ان.پی.تی، فقط در شرایطی لازم و ضروری است که باقی ماندن آمریکا در برجام یک «ضرورت اجنتاب ناپذیر» ارزیابی شود. در هر صورت، لازم است با همکاری و همدلی همه جناح های سیاسی، دست دستگاه دیپلماسی کشور برای اجرای همه گزینه ها باز گذاشته شود.
                