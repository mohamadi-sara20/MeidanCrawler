پنج‌شنبه ۱۲ مهر ۱۳۹۷
-----------------------------------------
سرمقاله
-----------------------------------------
فرصت کاهش قیمت دلار برای اصلاح بازار ارز
-----------------------------------------

                    نوسانات شدید نرخ ارز در ماه های اخیر و روندهای افزایشی و کاهشی آن، نتیجه مقاومت در زمینه اصلاح نظام تدبیر در ایران است. این یک گزاره کلان است، اما با وجود این معضلات کلان، کم نیستند افرادی که از اصلاح تیم اقتصادی دولت سخن می گویند؛ درحالی که می دانند وضعیت اقتصادی فعلی ایران فقط وابسته به این تیم نیست و مؤلفه های تاثیرگذار جدی دیگری در این میان مغفول واقع شده اند. باید واقعیت ها را پذیرفت؛ تاثیر سیاست بر اقتصاد در ایران کاملا ملموس است. فعالان اقتصادی در چارچوب قانون و مقررات، حدود سرزمینی و مناسبات بین المللی فعالیت می کنند، اما در ایران هیچ یک از این چارچوب ها در شرایط مناسبی نیست. نبود تعادل در بودجه دولت که ناشی از رشد هزینه ها و کاهش درآمدهاست، تبعاتی جدی به همراه داشته است. تعادل نداشتن در بودجه خانوار نیز از مشکلاتی است که نشان از رشد مخارج خانوار و کاهش قدرت خرید آن دارد. نبود تعادل در بازار انرژی نیز معضلی جدی است که با وجود بالارفتن قیمت ها، به ویژه در مصارف انرژی برای خودروها، ایران را نیازمند واردات و محروم از ظرفیت های صادراتی خود به دلیل بلعیده شدن آن در بازار داخلی کرده است. در این شرایط بی ثبات، تکانه های سیاسی می تواند وضعیت ارزی کشور را دچار مخاطره کند. قبلا گفته ام بازنگری در مجموعه نظام تدبیر اقتصادی که پیش نیاز و شرط اصلی آن، بازنگری در قوانین کهنه و بی کارکرد امروز است، هر روزی که به تاخیر بیفتد، می تواند شرایط را بی ثبات تر کند؛ قوانینی که فقط جنبه کنترل کننده  داشته و از سوی دیگر هماهنگی افقی میان آنها به چشم نمی خورد. اقتصاد ایران مدتی است به صورت بخشی درآمده و اداره می شود و هر بخش خود را فقط مسئول حوزه کاری متبوع خود می داند. بخش صنعت و معدن، خدمات، کشاورزی، بهداشت و درمان و آموزش وپرورش و آموزش عالی، از نبود نگاه فرابخشی و تعاملی با یکدیگر رنج می برند و نهادی وجود ندارد که به این بخش ها به صورت همه جانبه بنگرد. اکنون که وضعیت بازار ارز نزولی شده است، شاید فرصت مناسبی فراهم شده باشد تا به سمت ارز تک نرخی حرکت شود. یکسان سازی نرخ ارز مزایای کلان و بلندمدت دارد و این مزایا را نمی توان نادیده گرفت. تلاش سیاست گذاران پولی کشور در این زمینه باید به گونه ای باشد که اگر دست به چنین اقدامی می زنند، زمان آن را طوری انتخاب کنند که برای این کار مناسب باشد و از سوی دیگر، کمترین آسیب را به مصرف کننده، تولیدکننده و سرمایه گذار بزند. دولت می تواند امکانات ارزی کافی را با توجه به وجود ذخایر نسبتا مناسب فعلی ارزی کشور، تدارک ببیند. البته پیش از اعلام و عملیاتی شدن این تصمیم، همه بخش های مختلف اقتصاد باید در این تصمیم در نظر گرفته شوند تا بتوان با یکپارچگی در سیاست و اجرا، نتیجه مطلوب حاصل کرد که حذف رانت گسترده این بخش، از ابتدایی ترین آنهاست. باید توجه داشت بخش صنعت از یکسان سازی نرخ ارز و حذف ارز دولتی در کوتاه مدت آسیب خواهد دید. این بخش برای تولید خود دست به واردات مواد اولیه و ماشین آلات می زند و به نرخ ارز به شدت حساس است. اگر این تغییر نرخ مستلزم بالارفتن برابری ارزهای دیگر با ریال باشد، احتمالا هزینه تولید در بخش صنعت بالا خواهد رفت و باید پیش از عملیاتی کردن این تصمیم، دید این افزایش هزینه در کدام صنایع و در نهایت برای اکثریت مردم می تواند اثرات مخرب داشته باشد. اگرچه این تک نرخی شدن باعث افزایش نرخ کالاها خواهد شد، اما با توجه به اینکه دلار در بازار آزاد در چند ماه اخیر رکوردهای بی سابقه ای را ثبت کرده و روی قیمت کالاها نیز اثر گذاشته است، اتفاقا ارز تک نرخی با قیمت منطقی، زمینه کاهش قیمت ها را فراهم می کند. این اقدام در بلندمدت نیز آثار مطلوبی به دنبال دارد؛ چراکه تکلیف سرمایه گذاری خارجی را مشخص خواهد کرد. متاسفانه اقتصاد ایران سال هاست بر اتفاق های روزمره متکی است. در این شرایط بی ثبات، امنیت سرمایه گذاری در محاسبات اقتصادی کشور در نظر گرفته نمی شود؛ درحالی که سرمایه گذار باید بتواند آینده را پیش بینی کند و پیش بینی نیز مستلزم نرخ ارز باثبات است. آن وقت توجیه طرح ها را همین مسئله تعیین می کند.  بی توجهی به این اصل بدیهی، تصمیم گیری ها را مغشوش می کند یا به تاخیر می اندازد. سیاست گذاری ارزی یکی از فعالیت های لازم برای ساماندهی اقتصاد است. 

 قبلا در همین ستون، پیشنهادی برای حل مشکلات کشور ارائه دادم که اکنون بار دیگر بر آن تاکید می کنم؛ چون فردا حتما دیر است. انتخاب یک هیئت ذی صلاح و معتقد به انجام شدنی بودن اصلاح اقتصاد ایران، یگانه راه عبور از شرایط موجود است. آنان باید در مدت کوتاهی، راهکارهای عملی و علمی را احصا کرده و آنچه این هیئت می گوید، مورد اعتقاد و اعتماد همه مسئولان کشور باشد. این هیئت راهکارهایی را برای بخش های مختلف پیشنهاد می کند و در قبال این راهکارها، از مسئولان مرتبط می خواهد برای مدیریت تغییر در آن چارچوب فعال شوند. اگر برخی مدیران توانایی اجرای این راه حل ها را نداشته باشند، کشور بدون نیروی باصلاحیت نیست و باید تغییرات مدیریتی رخ دهد. حداقل اگر مقاومتی برای تغییر وجود دارد، مدیران مربوطه می توانند در آن هیئت حضور یافته و دلایل خود را بیان کنند. ممکن است مباحث قانونی وجود داشته باشد که باید آن ماده قانونی اصلاح شود. ترس از امضا و تصمیم گیری نیز ازجمله موانع جدی پیش روی این هیئت خواهد بود. در کوتاه مدت، برای ساماندهی بازار ارز نیز می توان تقاضای موجود را تحلیل و طبقه بندی کرد. چند ماهی بود برخی افراد همراه با خانواده برای خرید ارز صف کشیده  بودند. اینها از سوی صراف ها نیز شناخته شده اند. اگر کشوری به این روز بیفتد که مردم -و نه فقط دلالان یا گروه های ذی نفع- برای حفظ ارزش پول خود به خرید ارز های خارجی روی بیاورند، حتما مسئله از منطق اقتصادی فاصله گرفته است و باید دلایل روانی، ترس و نگرانی از آینده را در آن جست وجو کرد. همچنین باید به چهره هایی که جامعه به آنها اعتماد دارد، اجازه داده شود صمیمانه با مردم حرف بزنند و آنچه را به صلاح کشور می دانند، بیان کنند. بدون ازمیان رفتن فضای روانی فعلی که انتظارات تورمی را دنبال می کند، نمی توان در یک محیط آرام و به دور از تنش، مدیریت تغییر در سامانه اداری، تقنینی و اجرائی را آغاز کرد.
                