شنبه ۲۶ آبان ۱۳۹۷
-----------------------------------------
حرف اول
-----------------------------------------
آخرین پرده عشق
-----------------------------------------

                    وزارت تعاون، کار و رفاه اجتماعی در کمتر از 18 ماه چهار بار در معرض رای اعتماد مجلس محترم و نمایندگان مردم قرار گرفت. از بد حادثه قسمت شد تا نگارنده در سه مرحله آخر در کنار وزیران و مجلس باشم. نوبت به برادر عزیزم جناب آقای شریعتمداری رسیده بود. یکی از مهم ترین چالش ها و دغدغه های نمایندگان بر محور سازمان تامین اجتماعی و زیرمجموعه های آن بود. در این سوی ماجرا مردی سکانداری رهبری و هدایت این سازمان ملی را بر عهده گرفت که از ویژگی های منحصربه فردی برخوردار بود. جراحی بی نظیر در کسوت پزشکی، مدیری لایق و از هر نظر شایسته،خلاق، پیگیر و صبور در همه فرازها و فرودها. من در سال هایی که به عنوان مدیر کوچکی در تعامل و ارتباط با مدیران ملی کشور انجام وظیفه کردم، عشق و علاقه وافری که ایشان به سازمان تحت مدیریت داشت، ندیده ام و این از شاخصه های بی بدیل این انسان بزرگ و خدوم بود. سه شنبه ظهر بود که خدمت ایشان رسیدم، با هم درباره آینده و سرنوشت سازمان بزرگ تامین اجتماعی صحبت کردیم؛ از وزیر جدید آمده و از تغییر مدیران می گفتند که من حرف هایم را نوشته ام و به جناب آقای شریعتمداری تحویل داده ام. دلنوشته ها را هم حضوری گفته ام. مدیریت این سازمان در شرایط خاصی که دارد، کار ساده ای نیست، زیرا تامین اجتماعی سازمانی متعلق به کارگران است و باید سالانه 80 هزار میلیارد تومان درآمد داشته باشد تا 80 هزار میلیارد تومان به مستمری بگیران و بازنشستگان پرداخت کند. گفتند من اولین مدیرعاملی هستم که در تاریخ سازمان از دل سازمان برآمده ام و عاشقانه به ماموریت ها و مسئولیت های آن عشق می ورزم؛ صحبت هایم تمام نشده بود که برادر گران قدرم آقای تاج الدین هم آمدند، بحث های ما عوض و موضوع سفر گرگان با وزیر مطرح شد. هر دو بزرگوار با شوق زایدالوصفی گفتند با همه وجود وزیر را همراهی خواهیم کرد و برنامه ریزی کردند. آنها با اخلاص پرواز کردند تا خدمت به خلق خدا را تکمیل کنند و امید را به جامعه بدهند. اما با کمال تاسف رفتند و کشور و ملت و دولت و ما را تنها گذاشتند. نامشان و یادشان هماره در دل ها خواهد ماند. 
خدایشان رحمت کند.
                