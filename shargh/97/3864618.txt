سه‌شنبه ۹ بهمن ۱۳۹۷
-----------------------------------------
یادداشت
-----------------------------------------
اقتصاد ایران نیازمند درآمد پایدار
-----------------------------------------

                    شرایط کشور نیازمند ایجاد درآمدهای پایدار است و فارغ از درآمدهای حاصل از صادرات، دولت باید چتر مالیاتی خود را همه گستر کند. ساختار اقتصاد کشور منحصربه فرد است یا بهتر است بگویم منحصربه فرد شده است. هنوز هم اقتصاد نتوانسته تبعاتی را که تصمیمات دولت نهم و دهم به آن وارد کرده، جبران کند. در این شرایط خاص بودجه و تمام برنامه های اقتصادی از وضعیت تاثیر می گیرد. بودجه جاری دولت براساس سیاست های کلی اقتصاد مقاومتی و برنامه ششم توسعه، باید متکی به درآمدهای مالیاتی شود؛ درحالی که بخش زیادی از هزینه های جاری دولت از محل درآمدهای نفتی تامین می شود. در اقتصاد ایران خیلی از بنگاه های بزرگ اقتصادی به دلایل متعدد معاف از مالیات هستند که شاید این رقم از 20 تا 30 درصد را شامل شود و باید به این معافیت ها فرار مالیاتی را هم اضافه کرد؛ زیرا 40 درصد از فعالیت های اقتصادی ایران دچار فرار مالیاتی است.ایران در ردیف بزرگ ترین کشورهای دنیا از نظر فرار مالیاتی قرار دارد. در چنین شرایطی چگونه ممکن است بودجه جاری بر اساس منابع درآمدی مالیات ها تنظیم یا اینکه نفت در پروژه های توسعه ای-زیربنایی هزینه شود؟ علاوه بر مسئله مالیات، اقتصاد کشور با مشکلات دیگری هم روبه رو است که مرتبط با درآمدهای مالیاتی است؛ خصوصی سازی! مشکلات اخیر مجموعه های واگذار شده به روشنی نشان می دهد خصوصی سازی نه تنها در راستای بهبود اقتصاد ایران قدمی برنداشت؛ بلکه با این شیوه عملکرد لطمه بزرگی به اقتصاد ایران وارد کرد. درحالی که اهدافی که دنبال می شد، این نبود. هدف از خصوصی سازی اقتصاد، شفافیت بود؛ اما این خصوصی سازی «خصولتی سازی» شد. در نتیجه نه دولت می تواند در عملکرد این بنگاه ها دخالت کند و نه این اقتصاد عملکرد شفافی داشت و نه به درآمد مالیاتی دولت افزوده شد. برای بهبود اقتصاد کشور، یک راه وجود دارد و آن خصوصی سازی واقعی است. تا زمانی هم که این اتفاق نیفتد، هیچ کدام از موانع توسعه از مسیر اقتصاد برداشته نخواهد شد. با توجه به اهمیت فسادزدایی از ساختار اقتصاد ایران، اگر شفافیت اقتصادی باشد، اگر همه قوانین به موقع و درست کار کنند، اگر بانک ها به وظایف خود عمل کنند، اقتصاد رونق می گیرد. در غیر این صورت خیلی از مشکلات با اقتصاد ایران عجین شده و بخش جدایی ناپذیر آن می شوند. اینها پیش شرط رونق اقتصادی به حساب می آیند. با روی کارآمدن دولت روحانی و در چهار سال اول، اقتصاد ایران از یک بحران سنگین نجات یافته است. این اقتصاد، تورمی حدود 40 درصدی را از سر گذراند؛ اما متاسفانه با روی کارآمدن ترامپ و بازگشت تحریم ها، شرایط تغییر کرد. ایران سال 96 رشد اقتصادی مقبولی را تجربه کرد و تورم تک رقمی شد. البته عده ای می گویند این رشد تا کنترل تورم، واقعی نیست. 
کسانی که می گویند رشد اقتصاد در ایران واقعی نیست، برخورد سیاسی با اقتصاد دارند. اقتصاد ایران از سال 1392 از تلاطم های سیاسی و تصمیمات لحظه ای در امان بوده است و تاثیر این رفتارهای منطقی را در رشد اقتصاد و کنترل تورم و رکود دیدیم. در شرایط کنونی مسئله اساسی تحریم هاست و بانک مرکزی نیز تا جایی که می تواند، با سیاست گذاری نوسانات ارزی را کنترل کرده است. از طرف دیگر اعضای اروپایی مذاکرات، چین و روسیه اگرچه با فشار آمریکا برای همکاری نکردن با ایران همچنان مقاومت کرده اند و زیر بار اعمال تحریم های جدید نرفته اند؛ اما از آنجایی که آنها نیز تحت تاثیر تحریم قرار می گیرند، چالش های جدی تری برای اقتصاد ایران به وجود خواهد آمد. باید به سمت درآمدهای پایدار مالیاتی، گسترش پایه مالیاتی و نشان دادن نحوه هزینه کرد آن برای آحاد جامعه بود.
                