شنبه ۵ آبان ۱۳۹۷
-----------------------------------------
حرف اول
-----------------------------------------
خاشقجی گیت به کجا می انجامد؟
-----------------------------------------

                    قتل «جمال خاشقجی» در کنسولگری عربستان در استانبول نه فقط برای عربستان و شاهزاده جوان دردسرآفرین شد؛ بلکه برای غرب به ویژه بریتانیا و آمریکا هم مایه دردسر شد. غرب نمی تواند به سادگی از کنار آن بگذرد؛ زیرا خودشان درباره قتل ها و ترورهای شیمیایی و هسته ای روسیه در لندن تبلیغات بسیار کرده و آن را بهانه ای برای تحریم روسیه کرده بودند. اکنون خانم «می» که با آن هیجان دیپلمات های روس را اخراج کرد و برقراری تحریم را لازم دانست، در مقابل مورد مشابه و بسیار فجیع تر «قتل بدون جنازه» در استانبول قدری بلاتکلیف است؛ به ویژه آنکه حزب کارگر در مجلس عوام به شدت این جنایت را نکوهش کرده و دولت بریتانیا را از هرگونه همکاری و فروش اسلحه به سعودی ها برحذر داشته است؛ اما نخست وزیر بریتانیا می داند اگر آنها نفروشند، ترامپ برای فروش نامحدود سلاح، پا در رکاب است و با کسی رودربایستی ندارد. ترامپ البته خیلی فریاد زد و اعتراض کرد؛ اما موضوع را با منع صدور ویزا برای 18 نفر از دست اندرکاران «خاشقجی گیت» درز گرفته است. حتی روسیه هم با نوعی احساس «همدردی»، مدارا با شاهزاده جوان را در پیش گرفته و با این منطق «همذات پندارانه» که «حالا یک اتفاقی افتاده؛ چه ربطی به شاهزاده دارد؟». 
در همین روزها موفق به امضای یک قرارداد 500 میلیون دلاری با عربستان شده است. مکرون، رئیس جمهور فرانسه که مایل به ازدست دادن بازار عربستان نیست، صریحا به خبرنگاران معترض گفت که پاسخ آنان را نمی دهد. خانم مرکل، صدراعظم آلمان، درباره فروش اسلحه و به ویژه با اشاره به خشونت های عربستان در یمن تهدیدهایی کرده است. در پارلمان اروپایی که نمایندگان متعهدتری دارد، به شدت به عربستان اعتراض و به ویژه به دخالت آن کشور در جنگ مصیبت بار یمن حمله شد. در این میان شاهزاده جوان اجلاس معروف به «داووس صحرا» را افتتاح کرد. آن هم با وجود غیبت اعتراض آمیز بسیاری از نامدارانی که قرار بود در آن اجلاس شرکت کنند. دست در دست سعد حریری، نخست وزیر لبنان که سال پیش در بازدید رسمی از عربستان با پای خود تا آستانه «خاشقجی شدن» و استعفا و غیبت چندروزه پیش رفته بود و با حضور ملک عبدالله اردن، تلاش دارد حفظ ظاهر کند. بن سلمان با نام بردن مداهنه آمیز از اردوغان، رئیس جمهور ترکیه، کوشید استمالتی از او بکند. با همه این مقدمات، شاهزاده در این اجلاس «داووس صحرا» موفق به امضای تفاهم نامه هایی به ارزش 50 میلیارد دلار شده که نشانه ای از التیام تدریجی این زخم ننگین است. درباره طفره رفتن از این جنایت می توان به این شوخی سیاه اشاره کرد که «وقتی کنسول عربستان برای اثبات عدم وقوع قتل خاشقجی خبرنگاران را برای بازدید از گنجه ها و کشوهای کنسولگری دعوت کرد، خبرنگاری که در یکی از کشوها چشمش به یک گوش بریده شده افتاده بود، گفت، «بفرمایید این هم گوشش!» و کنسول نگاهی کرد و گفت، «نه آقا این گوش مال یک نفر دیگر است، ربطی به خاشقجی ندارد». در جای دیگر پرچم عربستان را به جای نقش شمشیر با نقش اره برقی ترسیم کرده بودند و شمار کاریکاتورها و نکته پراکنی ها درباره شاهزاده جوان «رفرمیست» در مطبوعات و در فضای مجازی بسیار بوده است که نشان می دهد این جنایت گرچه تاثیر مهمی در نقش شاهزاده جوان و روابط مبتنی بر دلار کشورش با مشتریانش نخواهد گذاشت؛ اما لکه آن باقی می ماند و نرخ خرید حمایت و دوستی بین المللی را برای عربستان بالاتر می برد. واکنش رئیس جمهور ایران را به ویژه در آنجا که حمایت آمریکا را موجب روحیه دادن برای انجام چنین جنایتی دانسته اند، می توان قدری شتاب زده تلقی کرد. در شرایطی که دخالت نظامی عربستان در یمن بسیار مطرح شده است، دیپلماسی منطقی حکم می کند که با اقدامی صلح جویانه کشورهای موثر، به یافتن راه حلی برای برقراری آتش بس و نوعی مصالحه برای پایان بخشیدن به آن ورطه تشویق شوند؛ جنگی که برای همه کشورهای درگیر و بیش از همه برای ملت یمن زیان بخش بوده است.
                