یک‌شنبه ۱ مهر ۱۳۹۷
-----------------------------------------
یادداشت
-----------------------------------------
تبارشناسی جریان ترور
-----------------------------------------

                    روز گذشته اهواز شاهد حملات تروریستی کور و لجام گسیخته ای بود که به شهادت و زخمی شدن ده ها شهروند منجر شد. دو گروه تروریستی مسئولیت این جنایت را بر عهده گرفته اند؛ دو گروهی که وجوه مشترکی دارند. هر دو گروه از ایدئولوژی، روش ها یا نیروهای بعثی ای که سال ها بر عراق حکومت می کردند، بهره گرفته یا برآمدنشان نشانی از آن ایدئولوژی در خود دارد. فرقی نمی کند عامل این اقدام تروریستی کدام یک از این گروها باشد؛ چون فرق زیادی میان آنها نیست. اقدام به کشتن افراد بی گناه، ایجاد رعب و وحشت، ترور کور، وابستگی به کشورهای خارجی و دریافت کمک مالی و تدارکاتی از کشورهای دیکتاتور منطقه، مشخصه هر دو گروه تروریستی است. چنین اقدامات غیرانسانی ای وحدت و انسجام ملی را نشانه می رود. هدف اصلی تروریست ها، انسجام و همبستگی ملی و رودررو قراردادن ملت ایران است. این اقدام با نمادی روشن  همراه است. اقدام تروریستی در سالروز حمله ارتش بعث عراق به ایران، یک نماد است؛ نمادی از تلاش گروهی تروریست برای یادآوری یک روز، یک حمله و یک جنایت. استقبال برخی دشمنان منطقه ای ایران نیز یادآور همان روزهای آغاز جنگ عراق علیه ایران است. بارها این دشمنان تاکید کرده بودند در تلاش هستند جنگ را به داخل کشور بکشانند و 31 شهریور 1397 نشانه ای از تلاش های این دشمنان با حمله ای تروریستی هویدا شد. برخلاف تصور این دشمنان، چنین اقداماتی نه تنها موجب تقابل ملت ایران با یکدیگر نمی شود، بلکه بالعکس تجارب تاریخی نشان داده همه ایرانیان فارغ از اینکه اهل کجایند و به چه شهر، روستا، قوم، طایفه و عشیره ای وابسته هستند، یا چه دین، ایدئولوژی و مذهبی دارند و با هر سلیقه و تفکری در برابر چنین اقدامات کور و تروریستی ای یک صدا و همدل تر از همیشه، پاسدار انسجام و همبستگی ملی خود هستند. این حادثه نخستین اقدام تروریستی از این دست نیست؛ در 31 شهریور سال 1389 نیز گروه های تروریستی در شهر مهاباد اقدام به انفجاری تروریستی کردند؛ اقدامی که به شهادت و زخمی شدن چند نفر از هم وطنان مهابادی منجر شد. آن اقدام تررویستی کور نیز به هدف خود برای بی ثباتی کشور نرسید.  
1- بیش از هفت دهه پیش برای نخستین بار این ارتش اشغالگر شوروی بود که با تاسیس دو جریان تجزیه طلب، زمینه شکل گیری گروه های مسلح تجزیه طلب را با هدف دستیابی به مقاصد سیاسی، اقتصادی و نفتی در ایران فراهم کرد. چند دهه پس از آن، بعثی های حاکم بر عراق نیز با تاسی به رفقای کمونیست خود، اقدام به ایجاد گروه های مشابهی در شرق و جنوب کشور کردند؛ اقدامی که با پیروزی انقلاب در قالب فعالیت های گروه های تجزیه طلب در غرب و جنوب غربی و شرق و شمال کشور استمرار یافت. این اقدامات اگرچه هزینه های انسانی و اقتصادی زیادی بر جای گذاشت اما نتوانست خدشه ای جدی بر وحدت و همبستگی ملی کشور وارد کند.  
2- با فروپاشی شوروی سابق و تشکیل جمهوری های تازه استقلال یافته بر ویرانه های شوروی، گروه های تجزیه طلب با رویکرد تازه ای فعالیت های خود را پی گرفتند. استفاده از ظرفیت های سیاسی و فرهنگی در کشور برای تعقیب مقاصد تجزیه طلبانه، مهم ترین تاکتیک این گروه ها بود. این اقدام یا می توانست در جهت پیشبرد مقاصد آنان به کار آید؛ یعنی از ظرفیت قانونی و فضای نسبتا آزاد کشور به نفع اهداف خود بهره ببرند یا اینکه دولت با توجیه و به بهانه مقابله با اقدامات این دست از گروه ها، فضای سیاسی را در استان های مرزی دچار انسداد کرده و در نتیجه، راه بر هر نوع دگراندیشی بسته شده و دولت با رویکردی صرفا امنیتی، مانع تلاش های تجزیه طلبانه شود. هر دو نتیجه، رضایت تجزیه طلبان را در پی داشت؛ چراکه یا مستقیم به اهدافشان نزدیک می شدند یا اینکه با بسته شدن فضای سیاسی کشور، شکاف ملت و دولت تعمیق پیدا می کرد و راه برای جذب و نیروگیری آنان بیش از گذشته مهیا می شد.   3- دشمنان یا رقبای منطقه ای و فرامنطقه ای کشور، بارها و با صراحت اعلام کرده اند استفاده ابزاری از مسائل قومی یکی از روش های اعمال فشار آنان بر ایران است. کمااینکه برخی از نظریه پردازان آمریکایی نیز به صراحت تاکید کرده اند ایران بزرگ با هر نوع رژیم و حکومتی نمی تواند در راستای منافع آنان باشد و از این نظر باید دنبال تجزیه ایران بود.   4- حادثه اخیر و اقدام تروریستی روز گذشته اهواز، نشان داد باید بیش از گذشته مراقب و هوشیار باشیم؛ نه تنها مراقبت امنیتی و انتظامی از ثبات و امینت ملی، بلکه هوشیاری در برابر مقاصد دشمنان کشور و مراقبت از وحدت و انسجام ملی. این روزها دشمنان کشور در پی بهره برداری از اقدام تروریستی کشور بر آن هستند تا اقوام ایرانی را به تقابل و رویارویی بکشانند. باید بیش از پیش مراقب باشیم تا گزند و خدشه ای متوجه منافع کلی، امنیت کشور و همبستگی ملی نشود. اقدامات ترویستی اخیر را نمی توان و نباید به یکی از اقوام ایرانی منتسب کرد؛ این اقدامات اتفاقا منافع همه ایرانیان را نشانه گرفته است. باید در فضای آرام و با حفظ حرمت همه هم وطنان، دنبال آسیب شناسی باشیم و با نگاهی کارشناسانه، بررسی شود دشمنان، استفاده از چه روزنه هایی را در دستور کار قرار داده اند؟ چگونه دشمنان ایران در تلاش هستند از مباحث قومی دستمایه ای برای پیشبرد اهدافشان در ایران تدارک بیینند؟ کدام ضعف ها و کاستی های داخلی، زمینه ساز جذب نیرو برای قوم گراها و تجزیه طلبان است؟ برای مدیریت عقلایی این ضعف ها و کاستی ها چه رویکردی باید در پیش گرفت؟ نقش دولت برای مقابله با این مخاطرات امنیتی، فرهنگی و اجتماعی چیست؟ نهادهای مدنی و جامعه مدنی برای تعمیق همبستگی ملی چه وظایفی دارد؟ 
                