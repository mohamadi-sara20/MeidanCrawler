پنج‌شنبه ۲۳ فروردین ۱۳۹۷
-----------------------------------------
حرف اول
-----------------------------------------
رسالت روشنفکرانه
-----------------------------------------

                    عید مبعث در نوع خود، فرصت جمیلی است برای بازاندیشی در غایات متعالی پیامبر مکرم اسلام. با بعثت پیامبر، جهان بشری وارد تاریخ قدسی می شود و شرایطی متفاوت و متغایر از شرایط پیشین برای بشریت رقم می خورد؛ «هو الذی بعث فی الامیین رسولا منهم یتلوا علیهم آیاته و یزکیهم...».اینکه وجه حاجت بشریت به پدیده وحی و نبوت در جهان قدیم و اینک در سپهر جهان جدید چیست و اساسا، آدمیان در همه عصرها و نسل ها، چه حاجتی به تعلیمات وحیانی و به تبع آن پیامدها و الزامات آن دارند و اصولا با چه مکانیسم و با چه ربط و نسبت درونی و بیرونی مشخصی باید با امر قدسی و تجربه های نبوی مواجه شد، از رویکردهای مبتنی بر پروسه خودآگاهی و پرسش های حیاتی و ایمانی دین داران معاصر محسوب می شود. وحی و بعثت در سرشت خود نوعی رازگشایی از سویه های هستی بی کرانه است و بالذات موجد نوعی حکمت و تزکیت برای جامعه مومنان. در جمع شاغلان و متوغلان این مسئله درون دینی، دکتر اقبال لاهوری از جمله متفکران و روشنفکران برجسته و متاخری است که غالبا تحت تاثیر آرا و ایده های نواندیشانه کتاب «حجه البالغه» مرحوم «شاه ولی الله دهلوی» به تبیین و تفسیر مقوله ضرورت رسالت و چرایی ختم نبوت پرداخته و از قضا در این خصوص به رهیافت و دستاوردهای نیکو و قابل تاملی نیز دست یافته است. تحقیقا، مبانی معطوف به موجبات وحی و بواعث بعثت، عمدتا در حوزه کلام جدید و فلسفه دین می نشیند و در این علوم مورد مداقه قرار می گیرد. اقبال لاهوری با درایت و فراست و تاملات همیشگی خود به این استنباط و استنتاج دست یافته است که اصولا این کمال بلوغ نبوت محمدی بوده که به فطانت پی برده است که پس از این باید با برانگیختگی و تنزیلات خود، در صحنه رسالت، به صداقت و صراحت، ختم و خاتمیت نبوت تاریخی خویش در معیت کاروان انبیای الهی را بر همگان اعلان و آشکار کند و جای آن «خرد نقاد» را بنشاند تا نواندیشی و اجتهادات دینی ذیل تعقل تجربی و خرد استقرایی، استمرار یابد و معنای رفیع و محصلی پیدا کند. از این معبر است که افق های جدی جدیدتری به روی بشریت در عصر پساپیغمبری، گشوده می شود. با چنین دیدگاه ممتازی، از دیروز تا امروز به جهل یا غرض، پاره ای از ناقدان و طاعنان، رای اقبال در زمینه ختم نبوت را برنتافته و جفاکارانه بر او تاخته و وی را از مدعیان و منادیان ختم دین - و نه ختم نبوت! - معرفی کرده اند.اما انصافا تانی در کل مدعیات و مویدات و همین طور توجه در جنس استدلالات اقبال به وضوح نشان می دهد که این روشنفکر آوانگارد پاکستانی با آن روحیات لطیف و رفیع و با آن منش و روش عارفانه و حکیمانه خود، به هیچ وجه مدعی ختم دین و انکار آموزه های آن در ادوار پسین نبوده است و نمی تواند باشد بلکه این نواندیش دینی با رویکرد تحلیلی و تعقلی و درک و فهم منقح و متعالی خود از ماهیت بعثت نبوی، مروج و مبلغ نوعی گفتمان و دیسکورس مبتنی بر خرد استقرایی و استعلایی در مواجهه با مقولات دین در عصر جدید بوده است. از نظر اقبال، پیامبر اسلام در برزخ دو جهان فرا ایستاده است. با این نگاه که آن حضرت از حیث مبدا و منبع پیام، متعلق به جهان کهن و از نظر محتوای پیام، متعلق به جهان جدید است. سرشت جهان قدیم بر محور دعوت آدمی به غرایز و داده های آسمانی و دعوت جهان جدید نیز با تکیه بر خرد استقرایی و اجتهادات عقلی است که آدمی را به سوی خود فرامی خواند. توجه به آرای اقبال باعث آن می شود که منطوق و مفهوم بعثت و خاتمیت نبی در حاق حقیقت خود، به درستی درک شود و زیرساخت های تحجر و سلطه از میان مسلمانان جهان، برچیده شود و دین حنیف و اعتدال اسلام پا به پای کاروان رشد و توسعه نضج یافته و حرکت کند. ما در فرایند تفسیر در جهان جدید نسبت به جهان قدیم با معضل و پروبلماتیک جدیدی مواجهیم و آن اینکه مفسر دین نه تنها وظایف مفسران پیشین را بالتمامه بر عهده دارد، بلکه علاوه بر آن پیام جاودانه وحی و بعثت را باید از بستر زبانی بالعرض آن -که مربوط و معطوف به عصر تنزیل است- جدا کند و به جهان مخاطب امروزین در آورد و بستر مشترک زاینده ای میان متن و مخاطب فراهم کند. یعنی هم به نقد معقولانه و مومنانه اسطوره های حاکم بر خوانش کهن از دین بپردازد و هم گوهر و هسته اصلی پیام دین را با مراعات «منطق تفاوت ها» در افق فهم و درک انسان معاصر قرار دهد. اقبال در کارکرد عملی و آثار فکری مکتوب برجامانده از خود به چنین مقصدی ابرام و اهتمام داشته است. چنانکه خود او به بلاغت در سروده ای آورده است هرچند حضرت خاتم الانبیا با پژواک تاریخی «لانبی بعدی» از میان ما رخت بربسته است اما با شفقت و رحمت، میراث عظیم خود -که همان خرد استقرایی است- را برای ما باقی نهاده است.خدمت ساقی گری با ما گذاشتداد ما را آخرین جامی که داشت
                