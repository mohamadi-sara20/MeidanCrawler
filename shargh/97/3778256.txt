شنبه ۶ مرداد ۱۳۹۷
-----------------------------------------
یادداشت
-----------------------------------------
میراث سیف!
-----------------------------------------

                    بالاخره بعد از حدود یک سال فشار پیاپی برای تغییر سیف، با رای هیئت دولت و دو هفته قبل از برگزاری مجمع بانک مرکزی، عبدالناصر همتی بر صندلی ریاست کلی بانک مرکزی تکیه زد. صداوسیما از این اقدام با عنوان استعفا یاد کرد، اما شورای عالی اطلاع رسانی دولت در اطلاعیه خود گفته با اتمام دوره خدمت سیف، جای او به دیگری سپرده شده است. شبکه خبر بخشی از متن جلسه هیئت دولت را پخش کرد که در آن رئیس جمهوری چندبار به استعفای رسمی رئیس بانک مرکزی اشاره می کند و ضمن قدردانی از شجاعت های سیف در ساماندهی موسسات مالی و بانکی می گوید که بالاخره این استعفا را پذیرفته است. استعفا یا اتمام دوره؛ به نظر می رسد که فشار برای تغییر سیف مدت ها از سوی گروه های مختلفی، از جمله رسانه ها و افکار عمومی وجود داشته است. به طور مشخص، شماری از نمایندگان مجلس که مطالبه تغییر سیف را نه تنها در رسانه های همسو و لابی های علنی و غیرعلنی که تا سطح زد و خورد فیزیکی در صحن علنی مجلس نیز دنبال کردند، مهم ترین منتقدان رئیس سابق بانک مرکزی بودند.آنچه گروهی می کوشند از آن به فشار افکار عمومی برای تغییر سیف یاد کنند، در واقع حاصل تصاویری از این دست است که از سوی گروه های مختلفی ساخته شده است.مردم، فعالان بازار، رسانه ها و سایر گروه های مرجع حق دارند که بخواهند بانک مرکزی با پیش بینی شرایط و تحولات آتی بازار، سیاست هایی را اتخاذ کند که به قیمت سه برابری دلار منجر نشود. این البته یکی از مهم ترین وظایف مدیر ارشد نظام پولی و بانکی است، اما شکاف میان مردم و گروه های مرجع درست از همین نقطه آغاز می شود؛ چراکه برخلاف گروه نخست، مردم از ضروریات استقلال بانک مرکزی و دایره اختیارات رئیس آن در برابر تصمیمات فراقانونی، مثلا پرداخت 20هزار میلیارد تومان خسارت موسسات مالی غیرمجاز از جیب خودشان، اطلاع ندارند.آنها همچنین، بر خلاف گروه های مرجع، از وابستگی موسسات غیرمجاز یا برخی بانک ها به دستگاه ها و ساختارهایی که توانایی اعمال قدرت آنها از بانک مرکزی هم بیشتر است، بی اطلاع یا کم اطلاع اند. در نتیجه بیراه نیست اگر افکار عمومی بپرسد چگونه این همه موسسه مثل قارچ در هر خیابانی روییده است، اما یک مغازه زیرپله توان کاسبی بدون مجوز را ندارد؟ چون آنها احتمالا نمی دانند که بانک مرکزی یک ساختار به ذات کند و سنگین و سیاست گذارانه است، نه یک ساختار چابک پلیسی که دست بر قضا در پاره ای مواقع باید علیه بانکداری غیرمجاز دارای پشتیبان عمل می کرد. مخالفان زیادی که در ماه های اخیر کوشیدند سیاست های ارزی را به نام سیف ثبت کنند و تحولات بازار را ناشی از ناکارامدی مدیریت بانک مرکزی تلقی کردند، به خوبی از نقش بانک مرکزی در این زمینه و سهم آن در بروز نارسایی های حاصل شده آگاه اند.بی تردید کارشناسان اقتصادی و کارگزاران رسانه ای کشور، معنی ورود معاون اول رئیس جمهور به عرصه سیاست گذاری پرحاشیه تعیین نرخ دستوری ارز و پیام پشت این اعلام را می دانند و در نتیجه تلاش این گروه ها برای نسبت دادن این تصمیمات به بانک مرکزی، بیشتر حاصل لابی های پشت پرده است تا بازنمایی واقعیت.آنها همچنین به خوبی می دانند که پشت آتش زدن آدمک سیف روبه روی دادسرای مالی و پولی چه کسانی بودند و البته که به خوبی می دانند چرا شبکه بانکی در تمام این مدت به شکل عجیبی در سکوتی مرگ بار، فقط نظاره گر بود. اصلاحات نظام بانکی بسیاری از همکاران قدیمی سیف را رنجاند یا به زحمت واداشت و سودهای نمایشی و موهوم بانکی را به زیان های واقعی بدل کرد. چرا آنها از رفتن سیف خوشحال و در تبریک به رئیس کل جدید از همه گروه ها پیشگام تر نباشند؟ولی اله سیف از بانک مرکزی رفته است، ولی میراثی که برجای نهاده است، به مثابه مهری برچهره نظام بانکی و پولی کشور مانده و رئیس کل جدید، ناگزیر از تداوم آن است. اصلاحات نظام بانکی، یک جراحی دردناک و ناگزیر بود و با خروج غیرمجازها و تحمیل همه خسارت هایی که هنوز هم ادامه دارد، بخش های چرکینی از نظام اقتصادی کشور را پالایش کرد. بدون توجه به الزاماتی مثل افول غیرمجازها و اجرای نظام IFRS، پیاده شدن استانداردهای دیگری همچون FATF و قواعد ضدپول شویی مورد وثوق بانکداری جهانی، امکان اجرا نداشت. علاوه بر آن، پافشاری نکردن بر اصلاح گزارشگری مالی بانک ها، اقتصاد نحیف شده ایران را مشمول خسارت بزرگ تری در فروپاشی نظام بانکی می کرد که خسارات آن به مراتب از غیرمجازها، ویران کننده تر بود. برخی معتقدند اگرچه جایگاه متزلزل و تخریب شده بانک مرکزی در دولت احمدی نژاد، به کمک سیف در دولت اول حسن روحانی تا حدی زیادی ترمیم شد، مجموعه ای از سیاست های نادرست و شتاب زده در دولت دوازدهم، دوباره جایگاه مهم این نهاد سیاست گذار را تخریب کرد؛ در این گزاره، سهم زیادی برای رویکردهای منعطف سیف در برابر سیاست هایی قائل اند که خود با بسیاری از آنها مخالف بود.پاکدستی، صراحت و شجاعت و اصرار بر تداوم اصلاحات نظام بانکی، حتی به قیمت تخریب وجهه شخصی، از ویژگی های کم نظیر او بود. با وجود اینها، منتقدان سیف معتقدند که او با سیاست های کلانی که آنها را قبول نداشته است، با محافظه کاری برخورد کرده است و شاید بهتر بود که بر تداوم سیاست های مدنظر خود پافشاری بیشتری می کرد؛ حتی به قیمت استعفایی زودهنگام.میان همه تاریک و روشن های کارنامه سیف، پرچم داری او در مبارزه با یکی از پیچیده ترین و وسیع ترین لایه های فساد در ایران و برچیدن بساط موسسات غیرمجاز، انکارناپذیر است؛ هرچند رویکرد سرسختانه او در بازنمایی فساد در لایه هایی که شاید با بخش هایی از قدرت گره خورده بود، سبب شد تا او در این مبارزه تنها بماند.
                