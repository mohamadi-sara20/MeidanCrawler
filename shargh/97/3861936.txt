سه‌شنبه ۲۵ دی ۱۳۹۷
-----------------------------------------
یادداشت
-----------------------------------------
راه پایان دوئل ایران و عربستان
-----------------------------------------

                    بعد از سفر خاورمیانه ای وزیر خارجه ایالات متحده، فضای کشورهای عربی این حوزه علیه ایران، تعیین کننده میزان تاثیرگذاری حضور پمپئو است. درعین حال، وضعیت در عربستان تغییراتی کرده که اگر ایران بتواند با نوعی ابتکار عمل، عربستان را به بهبود رابطه دعوت کند، شاید بتوان مسائل را از معبر منطقه ای مرتفع کرد؛ موضوعی که برای کره جنوبی و شمالی رخ داد و حداقل در ظاهر، قدرت های فرامنطقه ای نیز به سمت نوعی تعامل حرکت کردند. در ماه های پیش، ماجرای جمال خاشقجی، سیاست خارجی عربستان را با بحرانی مواجه کرد و فشارهایی جدی به این کشور به ویژه به ولیعهد سعودی وارد شد. جنگ روانی و تاکتیکی ترکیه، رفتار ایالات متحده در همکاری با ائتلاف حمله کننده به یمن و در عین حال خروج از سوریه، تلاش کنگره در اختیار دموکرات ها برای جلوگیری از فروش تسلیحات به عربستان و پایان دادن به جنگ یمن و مسائل دیگر، به تغییراتی در دستگاه سیاست خارجی عربستان انجامید. باید برای ترمیم چهره ملک سلمان و فرزندش، فردی پیدا می شد که کاستی ها متوجه او شود؛ این فرد کسی جز عادل الجبیر، وزیر خارجه سابق، نبود که ازقضا از خاندان پادشاهی سعودی هم نیست. اگرچه در ساختار فعلی همه تصمیم گیری ها از سوی ولیعهد سعودی انجام می شود، اما رفتار وزیر خارجه در برخی موارد می تواند گره گشا باشد. وزیر خارجه یک کشور نباید برخوردی دشمن انگارانه با کشوری در جهان داشته باشد؛ چراکه شرایط سیاست خارجی متغیر است و دستگاه دیپلماسی باید همواره آمادگی یافتن دوستان جدید را داشته باشد و بر اساس منافع ملی، دوری و نزدیکی با کشورها ضرورت پیدا می کند. سیاست های خصمانه یک وزیر، چرخش برای بهبود روابط را دشوار می کند. عادل الجبیر خلاف این رویه معمول عمل کرد؛ او در مقام مجری دستورات ولیعهد سعودی، از هر فرصتی برای افزایش اختلاف تهران و ریاض بهره گرفت؛ در حالی که رویکرد وزیر خارجه باید بر اساس سیاست حسن هم جواری و بهبود روابط و نه تشدید اختلافات باشد، به ویژه در رابطه ایران - عربستان که دو قدرت اصلی خاورمیانه به شمار می روند. نبود درک سیاسی در وزیر خارجه سابق و ناپختگی او در زمینه دیپلماسی، شرایط میان دو کشور را بدتر کرد. در واقع با وجود او، امکان بهبود مناسبات منطقه ای میان ایران و عربستان وجود نداشت. حال شاید حضور وزیر خارجه جدید که فردی میانه رو و اقتصادی است، فرصتی برای تعدیل سیاست های خارجی این کشور باشد؛ مشروط بر آنکه تهران نیز به درستی از این فرصت استفاده کنند. وقتی سعودی ها ببینند در کنگره متهم می شوند و سناتورها در جهت قطع فروش تسلیحات برآمده اند و می خواهند به سمت کاهش روابط حرکت کنند، بی تردید مواضع دیگری در پیش می گیرند و واکنش هایی از خود نشان می دهند. 
گسترش روابط سال های اخیر عربستان سعودی و روسیه و تحرک دیپلماتیک اخیر دو کشور، این مسئله را به خوبی نشان می دهد که می توان این شرایط را برای ایران و عربستان هم انتظار داشت. در این چارچوب، ممکن است عربستان سعودی به سمت کاهش تنش با ایران و حتی تعدیل مناسبات و بهبود روابط با تهران حرکت کند تا این گونه، ناخرسندی خود را از سیاست های ایالات متحده نشان دهد. با این حال باید توجه داشت این اقدام عربستان سعودی از روی اجبار است، نه مبتنی بر رضایت و ایران می تواند با حل برخی سوءتفاهم های ایجادشده، فضا را برای رابطه ای قابل قبول تر فراهم کند که اثر خود را بر بازار نفت و جنگ های نیابتی خاورمیانه نیز خواهد گذاشت.
                