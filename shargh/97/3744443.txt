چهار‌شنبه ۲۶ اردیبهشت ۱۳۹۷
-----------------------------------------
حرف اول
-----------------------------------------
به داد نیاز دارویی مردم برسید!
-----------------------------------------

                    در شهریور سال گذشته به مناسبت روز داروساز، در مطلبی با عنوان «حال ناخوش صنعت داروسازی» همراه با اشاره به وضعیت نابسامان این حیطه استراتژیک و حیاتی، به مصائب متعددی که در سال های اخیر دامنگیر آن شده است، اشاره کردم؛ اینکه با ادامه این روند و بدون مداخله مسئولان و اصلاح تصمیمات افراد موثر در این زمینه، نتیجه ای جز توقف تولید دارو در داخل کشور حاصل نخواهد شد. متاسفانه نه تنها مشکلات یادشده از قبیل وصول نشدن معوقات چندهزارمیلیاردی و قیمت گذاری های دستوری و ایجاد رقابت های ناسالم و خانمان برانداز کاهش نیافته اند، بلکه با توجه به شرایط بین المللی پیش آمده و وابستگی بالای صنایع داخلی به وضعیت تامین ارز، امکان ادامه کار در اکثر خطوط تولید شرکت های داروسازی با شک و تردید مواجه شده است؛ کما اینکه به واسطه موقعیت شغلی خویش شاهد قطع تولید برخی داروها در شرکت های مختلف نیز بوده ام. هم اکنون علاوه بر مشکلات پیش آمده در قیمت تمام شده دارو به واسطه تغییر یک شبه و خلق الساعه نرخ ارز با تخصیص ندادن به موقع و صحیح ارز مورد نیاز صنعت دارو برای خرید مواد اولیه، کار سخت تر از قبل شده است. هر روز معضلی جدید خودنمایی می کند...یک روز بانک مرکزی یورو ندارد، یک روز سیستم ثبت سفارش قطع است، روز دیگر کارشناس مدنظر با شرکت در کلاس های آمادگی برخورد با سیستم جدید در سر کار حاضر نشده است یا سازمان مربوطه به دلیل انباشته شدن کارها از صدور مجوز سر باز می زند و در نهایت هم بانک واسطه یا کارگزاری پیدا نمی شود که بتواند ارز مربوطه را به حساب اعلام شده واریز کند. ناگفته نماند در برخی از موارد نیز بالاخره این انتقال وجه انجام می شود، اما برایند این فرایندها و هزینه های مالی و انسانی جانبی آن، فراتر از حد انتظار است. از سوی دیگر، امتناع عرضه کنندگان سایر اقلام مورد نیاز در سایر بخش ها نیز به دلیل بلاتکلیفی روند واردات بدون انتقال ارز برای مواردی مانند مقوای مورد استفاده در بسته بندی جعبه نهایی محصولات، قطعات یدکی و جانبی تولید و آزمایشگاهی یا مواد اولیه ای که پیش از این شرکت های بازرگانی آنها را وارد می کردند، باعث نقص در پروسه تامین مایحتاج تولید و قطع مکرر آن در موارد گوناگون شده است. هرچند مایه امیدواری بزرگی است که هم اکنون در اولین سطح ارتباطی با مدیران دولتی یعنی سازمان غذا و دارو به طور خاص، افراد شناخته شده، دلسوز و مدبری بر سر کار هستند که از مشکلات موجود و پیش رو به خوبی آگاه اند، اما به نظر می رسد اصلاح امور این چنینی، نیازمند اراده و خواست مسئولانی دیگر و از مبادی بالاتر است. گاه تصور می شود خواسته یا ناخواسته، کمر همت به نابودی تولیدات داخلی بسته شده و برخی سودجویان درصدد واردات دارو با قیمت های چندبرابری هستند، اما آنچه در سال های گذشته خود را در مسائل متناظر بیشتر نمایان کرده، ضعف در مدیریت منابع در مراحل ابتدایی و نبود مدیریت بحران پس از ایجاد معضل ناشی از پشت گوش انداختن های متوالی است. به هر حال برخلاف گفته های معاونان وزارت بهداشت، وضعیت ارز و تحریم های موجود و آتی در صنعت داروسازی تاثیر کامل و قطعی داشته و بر اساس گزارش های میدانی و مشاهدات عینی، کمبود اقلام دارویی در موارد گوناگون به زودی گریبانگیر بیماران و سلامت جامعه خواهد شد؛ بنابراین فقط و فقط بذل توجه دقیق و پیگیرانه قانون گذاران در مجلس و مجریان دولت در اسرع وقت می تواند از این اتفاق نامیمون جلوگیری کند و نه وعده و وعیدهای توخالی مانند پرداخت مابه التفاوت نرخ جدید با قدیم ارز به تولیدکنندگان دارو یا سفید نشان دادن تیرگی های واضح و مبرهن به مردم.
                