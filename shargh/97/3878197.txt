دو‌شنبه ۱۳ اسفند ۱۳۹۷
-----------------------------------------
حرف اول
-----------------------------------------
بستن کمربند برای تغییر نظام تدبیر
-----------------------------------------

                    سه مقام اصلی اقتصادی دولت با توانایی های ویژه و متفاوت به تلاش های چشمگیری برای بستن کمربند دولت در سال آینده مطابق نسخه قانونی بودجه کل کشور و در غیاب برنامه (ششم توسعه) نیاز دارند. لایحه (قانون) بودجه 1398 کل کشور، امید مشترک آنها برای تحقق انتظاراتشان است. ارقام و احکام اولیه این لایحه و تغییراتی که تا پایان بررسی های مجلس (طبق سابقه و سنت) می توان انتظار داشت، چندان امیدبخش نیست؛ چرا که بودجه دولت اگر هم برای گذران امور جاری دولت مناسب باشد، برای سامان شفابخش مشکلات و دردهای مزمن و جدید اقتصاد کشور چندان امیدبخش نیست؛ زیرا مشکلات و دردها (بحران ها) ریشه های کوتاه مدت ندارند که با این نسخه قابل التیام باشند: بی کاری، تورم، فقر رو به گسترش، خشکسالی و محیط زیست، توسعه نامتوازن منطقه ای و شهری- روستایی، کلان شهرها، عقب ماندگی تکنولوژیکی تولید در کشاورزی و صنعت، کیفیت نامناسب آموزش ها، مهاجرت های بی رویه، روابط بین المللی آسیب پذیر، دیوان سالاری ناکارآمد، زیربناهای فرسوده، فساد دامنگیر، تمرکز زیان بار ثروت، غیبت آینده و آینده پژوهی در رفتارهای فردی و عملکردهای بخشی و جمعی، کثرت قوانین و مقررات همراه با ضعف قانونمندی و چشم انداز مبهم و نگران کننده تامین اجتماعی که می توانست در شرایط خطیر اقتصادی - اجتماعی یار و مددکار باشد...  همه و همه صرف نظر از اینکه ریشه های تاریخی داشته یا ناشی از عملکردهای این یا آن دولت باشند، نمی توان تنها به بستن کمربند دولت دل خوش کرد. درباره اصلاح نظام تدبیری که قادر به جلوگیری از این بحران ها و معضلات تاریخی یا موضعی نبوده است، شاهد راهکارها و برنامه هایی در مصوبات ملی بوده ایم. به عنوان نمونه ای موفق می توان اقدامات دکتر طیب نیا، وزیر محترم اقتصاد را به عنوان پیشگام و رهرو این راه خطیر نام برد - شاید از شخصیت های سه گانه مسئولان استراتژیک فعلی اقتصاد هم می توان انتظار پیشگامی در اصلاح نظام تدبیر (حکمرانی) اقتصاد را داشت: وزارت اقتصاد، سازمان برنامه و بودجه و بانک مرکزی. این سخن به این معنا نیست که دولت کارهای مناسبی انجام نداده است؛ بلکه با الهام از شکسپیر می توان گفت: «خوبی ها درمان بدی ها نیست، با خیال خوبی ها نمی توان چیزی را درمان کرد و با این کار بر زشتی ها صد چندان افزوده می شود». بستن کمربند دولت در سال آینده برای تغییر نظام تدبیر می تواند افتخاری برای مسئولان اقتصاد کشور باشد. آنها می توانند افتخار ماندگارتری را با انجام مطالعات لازم برای اصلاحات نهادی بر پایه «برنامه مدیریت تغییر» و تحقق تغییرات و اصلاحات نظام تدبیر و  «اصلاح ساختاری کشور»، برای خود به ثبت برسانند.
                