شنبه ۲۰ مرداد ۱۳۹۷
-----------------------------------------
حرف اول
-----------------------------------------
به سوی تحول دیجیتال در گردشگری
-----------------------------------------

                    «گردشگری و تحول دیجیتالی» نامی است که سازمان جهانی گردشگری برای پنج مهر 27 سپتامبر، یعنی روز جهانی گردشگری در سال 2018 انتخاب کرده است که نشان از اهمیت و تاثیر عمیق مسائل دنیای دیجیتال بر حوزه صنعت گردشگری و سفر دارد. هنوز تعریف واحدی درباره تحول دیجیتالی وجود ندارد. «مت وهس» تحول دیجیتالی را به عنوان مجموعه اقدامات سازمان ها برای به کار گیری فناوری های جدید دیجیتال و بهره برداری از منافع آنها تعریف می کنند؛ بنابراین استفاده صرف از وسایل الکترونیکی مدرن و پیشرفته در یک سازمان و در سطح وسیع تر در یک حوزه اقتصادی مثل گردشگری تحول دیجیتالی ایجاد نمی کند. تاثیر فناوری جهان امروز را به جهان هوشمند یا دیجیتال تغییر داده است. جهان دیجیتال تجارب انسانی را شکل داده و به آنها کمک می کند تا نحوه زندگی و پیوند به یکدیگر را به شیوه ای متفاوت بیاموزند. همه چیز در جهان دیجیتال ساده تر و پیشرفته تر شده و مشاغل بسیاری به این نتیجه رسیده اند که نمی توانند چشمان خود را روی این موهبت ببندند، موهبتی که می تواند رفتار بشر را هدایت کند. نحوه ارتباط انسان و فناوری به قرن ها پیش از این بازمی گردد. درحالی که ارائه دهندگان خدمات سفر و تورگردانان گردشگری در گذشته برای فروش محصول و خدمات خود به تبلیغات مجلات و تلویزیون ها نیاز داشتند، با ورود رسانه های دیجیتال و شبکه های اجتماعی شاهد تغییر در راهبردهای بازاریابی و نحوه تبلیغ در این شرکت ها هستیم. جهان دیجیتال، دنیایی را به وجود آورده که گردشگران بتوانند در ساعتی کوتاه از برج ایفل، میدان سرخ مسکو و دیوار چین بازدید کنند؛ بدون اینکه حتی از روی مبل خانه خود بلند شوند. شرکت های مطرح هتلداری مانند «ماریوت» به مدد فناوری توانسته اند در 41 کشور از گردشگران پذیرایی کرده و سالانه هفت میلیارد دلار درآمد کسب کنند. اساس گردشگری بر پایه خدمات دهی به مشتری بنا شده و به روزرسانی و متناسب سازی امکانات فعلی با تحولات فناوری، به رشد و تقاضای گردشگران از این محصولات کمک می کند. کسب وکارهای گردشگری ایران در بخش های مختلفی مانند خطوط هوایی و هتلداری و بسیاری از بخش های دولتی و خصوصی وابسته از ضعف مدیریت اطلاعات رنج می برند.تاخیرهای مداوم پروازها و نبود سیستم های جامع رزرواسیون، مسافران و کانال های توزیع گردشگری را با مشکلاتی مواجه کرده است. بی تردید صنعت گردشگری یکی از بزرگ ترین و پربازده ترین فعالیت های اقتصادی در جهان است که بالاترین میزان ارزش افزوده را در فعالیت های اقتصادی ایجاد می کند. دولت با تدوین سیاست های اقتصاد مقاومتی بر آن است تا زمینه های لازم را برای دستیابی به اهداف چشم انداز افق 1404، یعنی جایگاه نخست اقتصادی در بین کشورهای منطقه فراهم آورد. زیرساخت ها و قابلیت های فضای مجازی یکی از عوامل مهم در توسعه اقتصادی گردشگری است؛ به طوری که گسترش کمی و کیفی دسترسی به فناوری اطلاعات به عنوان یکی از توانمندسازها برای بهبود فضای کسب وکار در حوزه میهمان نوازی مطرح است. انجام فعالیت های گردشگری در فضای مجازی می تواند آثار مثبت فراوانی چه در سطح خرد و چه در سطح کلان داشته باشد که از جمله می توان به: صرفه جویی در وقت و هزینه در انجام اموری مانند نقل وانتقال فیزیکی و ارزی، ارتباطات وسیع و تعامل نهادها و فعالان گردشگری، ارائه موثرتر و بهینه اطلاعات به گردشگران اشاره کرد. دولت با استفاده از ابزارهای نوین می تواند اطلاعات لازم را هم برای گردشگران و هم برای کسب وکارهای گردشگری در مقاصد اصلی کشور مهیا کند. دولت با اعطای خدمات الکترونیک مثل روادید الکترونیکی از پروسه کاغذی اداری کاسته و تمایل گردشگران خارجی را برای بازدید از کشور بالا می برد. در این راستا سازمان های دولتی نیازمند ارتباط یکپارچه با سازمان های دولتی دیگر (دولت به دولت G2G) برای مدیریت هرچه بهتر فعالیت های گردشگری هستند. بدون تردید رشد سفرهای داخلی و نیاز به رونق گردشگری ورودی، سازمان های دولتی درگیر در موضوعات مرتبط با مسافرت را ملزم به همکاری مشترک می کند. اشتراک گذاری اطلاعات به دلیل مزایای زیادی که به همراه دارد، در سرتاسر مرزهای سازمان های دولتی اهمیت زیادی یافته است و این موضوع بالطبع به خدمات دهی بهتر به گردشگران و مشاغل، صرفه جویی در هزینه های عملیاتی، افزایش اثربخشی طرح ها و راهبردهای گردشگری کمک می کند. در این باره برخی از شرکت های مهم گردشگری ایران در سال های اخیر به این نتیجه رسیده اند که برای رقابت پذیری در این صنعت، چه در حوزه ملی و چه در حوزه جهانی، باید خود را با ابزارهای نوین و به روز تجهیز کنند؛ اما نباید فراموش کرد که کسب وکارهای گردشگری فقط با همکاری و همراهی دولت و ایجاد زیرساخت ها و انسجام مدیریتی قادر به ایجاد تغییر مدنظر در حوزه گردشگری و سفر در کشور می شوند. با توجه به بررسی به عمل آمده، شاخص های زیرساخت فنی و ارتباطی و دسترسی به محتوای دیجیتال و خدمات آنلاین در افق 1404 با وضعیت فعلی کشور فاصله زیادی دارند؛ بنابراین باید اقدامات بیشتری برای توسعه این شاخص ها صورت گیرد. افزایش کیفیت و کاهش قیمت خدمات ارتباطی، توسعه نسل سوم و چهارم تلفن همراه، افزایش پهنای باند اینترنت بین الملل و توسعه شبکه ملی اطلاعات ارتباط مالی و بانکی بین المللی و بهره گیری از ظرفیت های ارز دیجیتال از جمله زیرساخت های مورد نیاز برای رونق فضای کسب وکار گردشگری و خدمات الکترونیک در کشور است. همچنین در صورت فراهم کردن زمینه استفاده از فناوری های هوشمند مانند تکنولوژی موبایل، واقعیت مجازی و واقعیت افزوده، ربات ها، ابزارهای هوشمند، اینترنت اشیا، اپلیکیشن های اختصاصی، ارز رمزها، پیام رسان ها و شبکه های اجتماعی، تبلیغات و بازاریابی الکترونیکی موجب می شود فعالان عرصه گردشگری به استفاده از تکنولوژی پیشرفته مجهز و در رقابت جهانی و صرفه جویی هزینه و انرژی گوی سبقت را بربایند. صدالبته توجه به این موضوع مهم است که دولت و سازمان متولی فقط یکی از نقش آفرینان صنعت گردشگری است و مشاغل و عرضه کنندگان این صنعت نیز باید با به روزرسانی تجهیزات از زیرساخت های فعلی و آینده به بهترین نحو ممکن بهره برداری کنند. به امید آنکه در سال تحول دیجیتالی در گردشگری که از مهر 97 در جهان آغاز می شود، این شعار در صنعت گردشگری ایران نیز مورد توجه قرار گرفته و همه مجریان و دست اندرکاران برای بهره گیری از این موهبت برای رونق هرچه بیشتر گردشگری تلاش وافر کنند. 
                