یک‌شنبه ۲۴ تیر ۱۳۹۷
-----------------------------------------
حرف اول
-----------------------------------------
با عصا پاسخ آن مدیر را می دهم!
-----------------------------------------

                    بیش از 15 سال پیش در شمال میدان صنعت در شهرک غرب بساط کارگاه ایستگاه خط هفت متروی تهران را برپا کردند. نیمی از خیابان را به روی ترافیک بستند و دستگاه ها مشغول کار شدند. ساکنان این منطقه از اینکه تا یکی، دو سال بعد به مترو و رفت وآمد سریع به بخش مهمی از شهر دسترسی پیدا می کنند، خوشحال بودند. مدیر عامل شرکت مترو در آن زمان محسن هاشمی، فرزند مرحوم رفسنجانی، بود. اینکه آیا مهندسان باتجربه دیگری بودند یا نبودند و این گونه نپوتیسم درست بود یا نه، کاری ندارم؛ اما با گذشت زمان، مدیر موفقی از آب درآمد. پس از آنکه احمدی نژاد شهردار تهران شد، به دلیل رقابت های سیاسی جناحی با مرحوم رفسنجانی، سنگ اندازی در کار فرزند ایشان در مترو آغاز شد و وقتی نام برده به ریاست جمهوری گمارده شد، یکی از دوستان را جانشین محسن هاشمی رفسنجانی کرد. مردم شهرک تصور می کردند اکنون که جناح پیروز یک خودی را به مدیریت گمارده، برای نشان دادن هنر خود به کار سرعت بیشتری می دهد؛ اما در دوره احمدی نژاد کار به کلی تعطیل شد. وقتی سردار قالیباف شهردار شد، کار دوباره آغاز شد و به تدریج پیش می رفت. از پنج، شش سال پیش هر چند روز در سایت مترو خبر از این بود که خط هفت تا شهریور و تا پایان سال و... راه اندازی می شود اگر 300 یا 500 میلیارد کسری اعتبار تامین شود، اگر 500 میلیارد تومان نقدینگی تامین شود، اگر.... اگر و مگر ادامه یافت تا خوشبختانه مطرح شدن نامزدی قالیباف برای ریاست جمهوری به کارها سرعت بخشید. پس از بارها تاخیر سرانجام ساختمان آجر قرمزی تک خروجی ایستگاه هفت مترو ساخته شد؛ اما نتوانستند آن را به موقع به افتتاح قبل از انتخابات برسانند. سرانجام با چند روز تاخیر و انجام تست سرد و گرم، خط مترو با چهار، پنج ایستگاه با حرکت نیم ساعت به نیم ساعت افتتاح و قرار شد تکمیل کارها به تدریج انجام شود. یکی، دو سفر هم با این داشتم. با روی کار آمدن شهردار جدید، اعلام شد خط نواقصی دارد و در آبان 1396 تعطیل شد. دو روز قبل در گردش روزانه ام که نومیدانه سری هم به کارگاه تعطیل مترو می زنم، دیدم آقایی جوان و برومند و بلندقد و ستبر، رو به میانسالی با کت و شلوار مشکی، با سر بالاگرفته به هشت نفر ملتزمان از بازدید ایستگاه تعطیل صنعت، رو به کارگاه تعطیل شمالی می آمد. صبر کردم، وقتی مقابل من قرار گرفت، بدون مقدمه با لحنی جدی و بلند گفتم: «بالاخره راه خواهد افتاد؟». ایشان پاسخ داد: «ان شاء الله!». گفتم: «تا سال آینده؟». یکی از همراهانش گفت: «تا پایان شهریور!». 35 سال پیش را به یاد آوردم که در کارگاه میدان امام که مرکز آغاز کار مترو بود، به تقاضای مترو، در لایه های اتصال المنت های بتنی با دیواره انژکسیون سیمان انجام می دادیم و منتظر بودیم چهار، پنج سال بعد کار پنج خط اصلی به پایان برسد. نمی دانم چند هزار میلیارد در این سال ها هزینه شده است تا تونل و خطی آماده شود و به غفلت بی استفاده بماند؛ اما می دانم راه اندازی دوباره بدون اراده و احساس مسئولیت، به شهریور امسال هم نخواهد رسید. از ساخت متروی لندن 120 سال و از متروی پاریس بیش از یک قرن می گذرد؛ تجهیزات امروزی را هم نداشتند. اگر نمی توانستید ترمیم کنید، چرا تعطیل کردید؟ مترو را در همین وضع که کار می کرد، دوباره راه اندازی کنید و هزاران میلیارد هزینه را راکد نگذارید. هزاران میلیارد تومان ثروت کشور هزینه شده است؛ اما یک سایت اطلاع رسانی مرتب و مسئول ندارند که هر روز پاسخ گوی هزاران مراجع کننده باشد و اخبار پیشرفت کار و دلایل تعطیل و کندی آن را به آگاهی مردم که صاحب کار هستند، برساند. من اگر یک بار دیگر آن آقای سیاه پوش «ان شاء الله» را ببینم، با عصایم پاسخش را می دهم.
                