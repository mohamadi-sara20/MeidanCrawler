دو‌شنبه ۳۰ مهر ۱۳۹۷
-----------------------------------------
سرمقاله
-----------------------------------------
راه حلی برای یک تناقض
-----------------------------------------

                    -
سال ها پیش در یک موقعیت خاص با سوالاتی مواجه شدم که بازخوانی و بررسی آنها می تواند به حل یکی از مشکلات مبتلابه جامعه کمک کند.دلیل طرح این سوالات در این زمان نیز ورود تعداد محدودی از بانوان به ورزشگاه آزادی برای تماشای بازی فوتبال و اظهارات دادستان کل کشور و واکنش های بعدی به آن اظهارات است.ماجرا از این قرار بود که در یکی از جلسه های رسیدگی به شکایت از چاپ و انتشار چند کتاب، کارشناس دادگاه ادعا کرد یکی از مراجع تقلید خواندن کتابی را که از آن شکایت شده بود، در یک جلسه درس حرام دانسته اند. هرچند مستندی ارائه نکرد، اما فرض را بر صحت ادعا گذاشتیم و پرسید: «با توجه به این اظهارات، تکلیف روشن است؛ چه دفاعی دارید؟». پاسخ آن روز من این بود که تکلیف مقلدان آن مرجع محترم تقلید این است که آن کتاب را نخوانند و تکلیف مدیر قسمت مربوطه در ارشاد این است که طبق قانون عمل کند. وظیفه شما هم این است که ملاک را قانون قرار دهید و درپی این باشید که آیا صدور مجوز کتاب منطبق با قوانین و دستورالعمل های ابلاغی صادر شده است یا خیر. برای روشن شدن موضوع، مثال های مختلفی از مواردی را که اتفاق افتاده و بین ضوابط و قوانین ابلاغی با اجتهاد برخی مجتهدان اختلاف بوده است، ذکر کردم. احکام صادرشده برای متهمان آن پرونده ها نشان داد توضیحات داده شده کافی نبوده است.اینک اظهارات دادستان کل کشور درباره حضور بانوان در ورزشگاه ها و واکنش افراد مختلف در موافقت و مخالفت با آن، حکایت از این دارد که کماکان مشکل حل نشده است و افراد در جایگاه های مختلف تکلیفشان روشن نیست، یا حداقل بین دو ساحت مختلف با فرض وجود تفاوت در نوسان هستند. توضیح اینکه سوالاتی که در ادامه مطرح می شود، در  حوزه عمومی و در عرصه های مختلف سیاسی، اجتماعی، اقتصادی و فرهنگی موضوعیت دارد.تصور کنید مدیری بر اساس ضوابط ابلاغی، مجوزی صادر می کند یا کارهایی انجام می دهد که این مجوز یا کارها، به نوعی با حوزه عمومی سروکار دارد؛ مثلا برگزاری و اجرای یک کنسرت یا حضور زنان در ورزشگاه یا در حوزه بانک. این مدیر متوجه می شود کاری که انجام می دهد و مجوزی که برای وقوع یک کار صادر می کند، مغایر با نظر برخی مجتهدان و به ویژه مرجع تقلیدش است. چگونه باید رفتار کند؟ مجری قانون باشد، یا دینداری متشرع؟در سطح جامعه، تکلیف افراد چیست؟ مجوزی صادر شده و کارهایی انجام می شود که قانونی است، اما برخی مجتهدان و به ویژه مرجع تقلیدشان آنها را تایید نمی کنند؛ باید در مقابل عملی که منکر می داند سکوت کند و صرفا در آن فعالیت شرکت نکند؟ یا باید به گونه دیگری رفتار کند؟  در این بین و با همین شرایط، تکلیف مدیران  دستگاه های نظارتی چیست؟ برای سنجش و ارزیابی عملکرد مدیر یا دستگاه مدنظر، با کدام ملاک و معیار عمل کند؟ او با فعالیتی  قانونی، اما گناه آلود روبه رو است.برای اینکه موضوع روشن تر شده و مشخص شود چنین وضعیتی فقط در حوزه فرهنگ وجود ندارد، فعالیت های بانکی را در نظر بگیریم. در اخبار آمده برخی مجتهدان و مراجع تقلید، سودها و بهره های مرسوم بانکی کشور را که با عناوین مختلفی مانند کارمزد و سود سپرده بین بانک و مشتری ردوبدل می شوند، غیرشرعی و حداقل شبهه ناک می دانند؛ در حالی که فعالیت بانک ها قانونی و زیر نظر شورای فقهی انجام می شود. حال وضعیت مدیر و کارمند بانک، مشتری بانک اعم از سپرده گذار و وام گیرنده، مردم متشرع و مقلد غیرمشتری بانک و مدیران نهادهای ناظر بر فعالیت بانک ها را در نظر بگیرید که از یک طرف مقلد هستند و از دیگر سو مسئول. این افراد نیز با همان پرسش ها و وضعیت یادشده در بالا روبه رو هستند. در سایر حوزه ها، ازجمله سیاست نیز می توان مواردی واقعی را ذکر کرد.احتمالا بسیاری خواهند گفت تکلیف روشن است؛ به ویژه در یک حکومت اسلامی، همه باید از قانون تبعیت کنند. نکته اینجاست که واقعیت به صورت تکرارشونده ای در حوزه های مختلف، نشان می دهد این مسئله برای برخی حل نشده یا پاسخشان متفاوت است. کنسرت هایی که مجوز می گیرند و اجرا نمی شوند، فیلم هایی که پروانه نمایش دارند و اکران نشدند، کتاب هایی که مجوز داشتند و از تجدیدچاپشان جلوگیری شد و…، حضور محدود زنان در ورزشگاه که با مجوز بود و اینک تکرار یا عمومی شدن آن محل مناقشه است و مواردی از این دست، نشان می دهد هنوز اجماعی صورت نگرفته است.
افراد در چنین موقعیت هایی، بسته به موقعیت شغلی یا منافع سیاسی و اولویت های شخصی، همواره قانون را اجرا نمی کنند، بر آن گردن نمی نهند و حتی به مقابله با آن اقدام می کنند.
در بین این جماعت، به ویژه آنان که از موقعیت های رسمی برخوردارند، استفاده از این استانداردهای دوگانه تاثیری به مراتب مخرب تر نسبت به عموم داشته است؛ هرگاه شرایط ایجاب کرده است، سنگ قانون را به سینه می زنند و با چراغ و ذره بین در لابه لای مواد و تبصره های قانونی دنبال قانونی می گردند تا عمل خود را با آن توجیه کنند و در هنگام ضرورت، آرای فقهی و اجتهاد را دلیل تمکین نکردن از قانون و اجرای آن ابراز کرده که قانون خدا را نمی توان به بهانه قوانین بشری معطل گذاشت.
آنان که در مناصب رسمی حضور دارند، باید بدانند اگر پاسخ پرسش های یادشده برای عموم ناروشن یا محل تردید است، تردید یا دوگانگی از ایشان پذیرفته نیست. قبل از ورود به عرصه و پذیرش مسئولیت، باید قبول کرده باشند مجری قانون باشند. با پذیرش این شرط است که می توان به تجدیدنظر کسانی که مانع اجرای کنسرت های مجوزدار و تجدیدچاپ کتاب ها و برگزاری مراسم و تجمع های قانونی و ورود زنان به ورزشگاه ها می شوند، امید داشت.
                