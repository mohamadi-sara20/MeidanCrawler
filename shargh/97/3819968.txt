دو‌شنبه ۲۳ مهر ۱۳۹۷
-----------------------------------------
سرمقاله
-----------------------------------------
مثلث های شوم
-----------------------------------------

                    پذیرش هر نوع معاهده دوجانبه یا بین المللی یا عضویت در هر سازمان بین المللی محدودیت هایی برای هر کشوری ایجاد می کند که به هرحال مطلوب نخواهد بود؛ کما اینکه معاهده زیست محیطی پاریس برای آمریکا محدودیت ایجاد کرد و به همین دلیل ترامپ از این معاهده خارج شد. عضویت در سازمان ملل متحد و بخش های مختلف آن مانند یونسکو و یونیسف از آن جمله است و اعضا را ملزم به رعایت مسائل گاه نه چندان مطلوب از دیدگاه آنها می کند. ایران وقتی در مجمع عمومی در نشستی که نماینده رژیم اشغالگر قدس نشسته، حضور دارد، یا قطع نامه های شورای امنیت را باید بپذیرد و رعایت کند یا وقتی قرار به مراوده با کشورهای حاشیه دریای خزر و استفاده از امکانات آن است، باید با آنها به توافق رسید که به زعم برخی ضد منافع ایران است. می توان از عضویت سازمان ملل متحد خارج شد، به یونسکو، یونیسف و سازمان بهداشت جهانی و… پشت کرد و کاملا مستقل از جهان و نهادهای آن عمل کرد. می شود از سازمان هوانوردی بین المللی (IKAO) هم خارج شد؛ زیرا به خطوط هوایی ایرانی، اجازه پرواز در اروپا با هواپیماهای قدیمی و به زعم آنها خارج از استاندارد را نمی دهد. می توان از آژانس بین المللی انرژی اتمی خارج شد و معاهده منع گسترش سلاح های اتمی را کنار گذاشت؛ با این استدلال که به آنها چه مربوط است و خودمان تصمیم می گیریم. یکی از نمایندگان مجلس گفته بود برجام این اقتصاد مضمحل را برای ما به ارمغان آورده است. البته می شد برجام را امضا نکرد، تحریم ها باقی می ماند و قطع نامه های شورای امنیت علیه ایران فسخ نمی شد تا گفته شود ایران کاملا با استقلال عمل می کند. بعد از آن چه می شد؟ در یک مورد صادرات نفت، طبعا باید نفت از طریق واسطه هایی مثل بابک زنجانی و دلال های چندملیتی به صورت مخفیانه در حد کمی فروخته می شد و در به دست آوردن پول آن هم ریسک های مختلف پذیرفته و هزینه های زیادی بابت تعویض اسناد و پرچم کشتی ها یا جابه جاکردن نفت از این کشتی به آن کشتی پرداخت می شد. کالاهای مورد نیاز مردم با چند واسطه خریداری می شد و نهایتا به دلیل کمبود ارز، درآمد دولت از بابت کم شدن فروش نفت و کم شدن حقوق گمرکی و مالیات بر شرکت ها نزول فاحش می یافت و دولت نمی توانست حقوق کارمندان، بازنشستگان، کارگران و… را پرداخت کند و ناچار با توجه به کمبود کالا و گرانی مجبور به چاپ اسکناس در رقم های فوق العاده می شد و شبیه ونزوئلا تورم های چندهزاردرصدی در کشور ایجاد می شد. با امضای برجام از همه این موارد جلوگیری به عمل آمد. البته می شد برجام را نپذیرفت، در یک سیستم کاملا داخلی و کاملا ریاضتی قرار گرفت که صدالبته ناپسند هم نیست و خوداتکایی با چشم پوشیدن از زندگی آسان و مرفه اتفاق می افتاد. در این صورت نباید کالاهای مصرفی وابسته به خارج، وارد کشور می شد و طبیعتا نباید از نبود سیگار، پوشک، خودرو، دارو، لوازم خانگی حتی داخلی و هر کالایی که وابستگی خارجی داشته باشد، گله و شکایت می شد. مدل اقتصادی این چنین، شبیه کره شمالی یا کوباست و شاید طرفدارانی داشته باشد. برخی گفته اند حاصل امضای برجام وضع اقتصادی کنونی است؛ در حالی که بهتر است به یاد آورند با خروج آمریکا از برجام، شرایط تغییر کرد و اگر واقعا این طیف و حامیان آن، مایل به خروج کلی از برجام هستند، باید عواقب آن را به مردم صریحا بگویند و دیگر وعده معیشت بهتر، یارانه بیشتر، امکانات سفر هوایی، تامین قطعات یدکی خارجی قطار، هواپیما، هلیکوپتر و… را ندهند.
 البته نه اینکه ملت ما به بن بست برسد بلکه به خاطر منابع غنی و نیروی انسانی فرهیخته طبعا می توان در درازمدت از تنگناها عبور کرد ولی باید واقعیت را به مردم گفت. نمی شود هم کوسه بود و هم ریش پهن داشت. باید تکلیف روشن شود که ایران چگونه می خواهد در دنیا زندگی کند و با جهان خارج تعامل داشته باشد. یک راه مراودات منطقی با دنیای خارج است، یعنی با حفظ ارزش ها تا حد ممکن در معاهده های بین المللی نیز حضور داشت؛ امری که جمهوری اسلامی تاکنون انتخاب کرده است. راه دیگر، انتخاب یک سیاست کاملا مستقل و غیروابسته به بلوک شرق و غرب؛ هرکدام هم تبعاتی دارد که باید صادقانه با مردم در میان گذاشت.آیت الله اراکی، دبیر کل مجمع جهانی تقریب مذاهب اسلامی فرموده اند آنان که به CFT رای داده اند، منطقشان «نمی توانیم، می ترسیم، تنها می مانیم است اما متقین می گویند، می توانیم نمی ترسیم، خدا با ماست. می گویند اگر FATF را نپذیریم، پول به ما نمی دهند و ما را محاصره می کنند، ارز به ما نمی دهند، مگر شما به خاطر این مسائل انقلاب کردید؟».
باید به ایشان گفت مگر مردم به خاطر گاز، بنزین، نان، لباس، هواپیما، سفر حج، سفرهای تفریحی و وسایل زندگی انقلاب کردند که کشور نفت به خارجیان کافر می فروشد و با پول آن به اقتصاد کفار کمک می کند و از آنها خرید می کند و کارخانه های آنها را به رونق می آورد؟ البته این نوع مواضع می تواند انگاره ای درست باشد، به شرطی که اگر به آن اعتقاد دارند، از گرانی روزافزون ارز خارجی، نبود حقوق کارمندان دولت، اقتصاد نابسامان، کمبود کالا در کشور و گرانی های پیش بینی پذیر، کمبود دارو و هزاران مسائل شبیه به آن گله نکنند. مگر ما برای این کالاها و ارز خارجی انقلاب کرده ایم؟ افرادی مثل ایشان که اتفاقا نظراتشان هم از دیدگاهی صائب است، تبعات هر تصمیم برای جامعه و مردم را باید مسئولانه بشکافند و راه حل های موردنظر و سبک زندگی موردنظرشان رابرای مردم بگویند.
نه آنکه شعار انقلابی دهند و در برابر مسائل اقتصادی و اجرائی دیدگاه باز و آزادگرایانه داشته باشند و تبعات سیاست های مدنظر را به مردم نگویند و از دولت مطالبه کنند. بدون تردید پیوستن به FATF مثل هر قرارداد خارجی و معاهده بین المللی (اگر از محاسن آن بگذریم)، مقررات کاملا مطلوب مسئولان نیست و چه بهتر بود در داخل و بر حسب قوانین داخلی، با تروریسم و پول شویی برخورد می شد؛ کمااینکه در سطح بین المللی ایران عملا با تروریسم مقابله ای جدی کرده است. اما مخالفان تصویب FATF اگر صداقت دارند، باید همان طور که با قوی ترین جملات و تندترین کلمات، به موافقان هجمه می برند، با پذیرش مسئولیت ایران بدون برجام و بدون FATF، شرایط بعد از آن را برای مردم تبیین کنند؛ نه اینکه در باد شعارها و کلمات دهان پرکن و ظاهرا انقلابی بخوابند؛ یعنی با تشریح دلایل مخالفت و نیز بیان تبعات سیاسی آنها، درخواست رفراندوم برای تایید نظر خودشان کرده، جمعیت چند صد نفری مجهز به موبایل های سامسونگ و اپل را در مخالفت با FATF هدایت کنند. اتفاقا در همین راستا، دکتر ولایتی حرف به حقی زده بود که موجب حمله بسیاری از افراد به ایشان شد. حرف ایشان در حقیقت چنین بود که افراد انقلابی و پایمرد به انقلاب، آن قدر می ایستند تا مثل یمنی ها با یک دمپایی، لنگ و کلاشنیکف بجنگند و در حقیقت آینده را به درستی تصویر کرده بود. متاسفانه روحانی نیز توان گفت وگو با مردم و ذکر مشکلات خود را ندارد و تکلیف اجباری و قانونی خود را برای مردم و تلاش برای تحقق وظایف خود را تشریح نمی کند و فقط به ارائه تصاویر زیبا (و البته عمدتا ناشدنی) می پردازد. به نظر می رسد این راه را به عنوان حفظ آبروی نظام و ایجاد نکردن تنش در جامعه برگزیده است که البته از این نقطه نظر پسندیده و پذیرفتنی است، اما به هیچ وجه جبران مافات نکرده و مردم را به شرایط اداره کشور آگاه نکرده و بدتر از همه، پاسخ درستی به مخالفان نمی دهد. دولت باید صادقانه عیب های خود را بپذیرد و علت سیاست های خود را برای مردم تشریح کند. برای مثال، در مقابل انتقاد از اینکه چرا اجازه واردات می دهد، باید تشریح کند مجلس یک هزینه 340 میلیارد تومانی در قانون بودجه 97 برای دولت پیش بینی کرده است و دولت باید به این درآمد دست پیدا کند و این کار را با فروش ارز (برای واردات کالا و درآمد گمرک حاصل از آن)، فروش ارز در بازار آزاد یا به مسافران سفرهای خارج، اخذ مالیات درآمد و مالیات بر ارزش افزوده تامین می کند. بگوید اگر چنین نکند، درآمد حاصل نمی شود و نمی تواند حقوق و مزایای کارکنان دولت، یارانه ها و دیگر هزینه های مربوطه را بدهد و اگر تجارت خارجی ما به خاطر عدم تصویب FATF لنگ شود، باید به طریق غیررسمی و از طریق دلالان بین المللی که همگی وابسته به استکبار جهانی هستند، با صرف هزینه های زیاد، مقدار اندکی نفت بفروشد و صادرات کالاهای دیگر کشور هم متوقف می شود. این در شرایطی است که مثلث عغع (عبری، غربی، عربی) در چهره مثلث بپت (بولتون، پمپئو، ترامپ) به نمایندگی از یکی از مثلث های پرچم اسرائیل علیه جمهوری اسلامی برخاسته اند و البته ستاره داوود هنگامی کامل می شود که از داخل گوشه دیگری بر آن الحاق شود؛ ستاره ای که هماهنگ با آن مثلث شوم، با سخنگویی ترامپ که برجام را مخالف منافع آمریکا دانسته و از آن خارج شده است، می خواهد ایران را از برجام خارج کند؛ یعنی بنا بر نظر ترامپ که تداوم برجام را مخالف منافع آمریکا دانست، برجام را نابود کند و این مخالفان داخلی در لباس انقلابی و دلسوزی برای انقلاب، می خواهند ستاره داوود را کامل کنند. وزیر امور خارجه کشورمان که امروز تمام قامت به دفاع از جمهوری اسلامی برخاسته و در خدمت ایشان هیچ تردیدی نیست، در مجلس به صراحت گفت قول نمی دهیم مشکلات ما با تصویب FATF حل می شود، اما قول می دهیم بهانه را از دست آمریکا بگیریم. آیا شعاردهندگان مخالف تصویب FATF تصور کرده اند اگر ایران نتواند هیچ گونه مراوده بانکی داشته باشد و دست اتحادیه اروپایی را با این اقدام پس بزند و حتی چین و روسیه نتوانند با ایران معامله بانکی داشته باشند، چگونه باید زیست خود را تداوم بخشد و چه میزان باید هزینه بپردازد؟ آیا با این اقدام امید مردم ما را زیاد می کنند، یا مردم را مایوس به آینده می کنند؟ باید با تدبیر، اجزای این مثلث را در هم شکست تا جمهوری اسلامی پرتوان، همچنان در صحنه بین المللی نقش آفرینی داشته و در صحنه داخلی به توسعه پایدار  دست یابد.
                