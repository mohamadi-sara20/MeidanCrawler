دو‌شنبه ۲۴ دی ۱۳۹۷
-----------------------------------------
یادداشت
-----------------------------------------
نقاط تاریک بودجه 98
-----------------------------------------

                    بودجه سالانه دولت، گویای جهت‎گیری‎های تخصیص منابع مالی دولت به امور مختلف در سازمان دولت است. در جوامعی که دولت‎ها ذخائر و معادن طبیعی دارند، تلاش می شود درآمد حاصل از فروش ثروت ملی برای عمران و آبادانی هزینه شود، نه برای امور جاری؛ امور جاری باید از طریق درآمدهای مالیاتی تامین مالی شود. حال در برنامه پنج ساله ششم چه راهبردی برای هزینه کرد درآمدهای نفت و گاز و میعانات درنظر گرفته شده و در میان آن، جایگاه سال 98 چه مقدار است؟ اینکه بودجه 98 چگونه در برنامه پنج ساله قرار گرفته است، راهبرد صنعتی در سال های پیش رو و نقش درآمد حاصل از فروش ثروت در این راهبرد، همه و همه حائز اهمیت است. آیا اساسا سازمان برنامه که متولی نظام برنامه ریزی کشور است و وزارت صنایع و معادن و تجارت که متولی ایجاد فضای مناسب کسب وکار در این حوزه است، برنامه ای ترغیبی و راهبردی برای توسعه صنعتی کشور دارند؟ یا جهاد کشاورزی در حوزه کشاورزی و…؟ به تعبیر دیگر اساسا برنامه ای پنج ساله با رویکرد رشد و توسعه کشور داریم که بودجه سالانه در آن ایفای نقش کند؟ اگر برنامه پنج ساله به‎دور از مفاهیم رشد و توسعه است که نقص بزرگی در اداره اقتصاد کشور به شمار می رود و اگر مفاد مفاهیم گفته شده را دارد، باید در نقد و بررسی بودجه سالانه یادی از مفاد برنامه چند ساله می شد. در تهیه و تنظیم بودجه مبنا و روش وجود دارد، در نقد و بررسی بودجه نیز روش وجود دارد؛ این طور نیست که به هر روشی بودجه تهیه شود. کشوری که دولتش برنامه پنج ساله دارد، اگر برنامه حقیقی باشد، نه صوری، بودجه نیز باید از نوع برنامه ای باشد. از این موضوع بگذریم، فعلا بودجه به مجلس ارائه شده است و مجلس برای نقد و بررسی باید روش داشته باشد؛ یعنی آن را در قالب برنامه پنج ساله تجزیه و تحلیل کند. از رفتار وزارت بهداشت و درمان برمی آید که هم تنظیم بودجه مبنای میرزابنویس داشته و هم ادبیات جرح و تعدیل آن مبتنی بر چانه زنی است! تا کی باید جامعه هزینه ندانم کاری ها را پرداخت کند؟ مجلس باید شاخص‎ها را احصا و حجم فعالیت‎ها را در هر موضوع و دستگاه مشاهده کند. اما متاسفانه شواهد قابل تاملی که نشان از اشکالات اساسی در بودجه‎ریزی و بررسی آن است، مشاهده می‎شود. فرضا چرا موسسات غیردولتی بودجه دولتی دریافت می‎کنند؟ حجم زیادی از این موسسات که اغلب هم‎سنخ نیز هستند، (ولی سرپرستی‎های متفاوتی دارند و در گذشته دور جزء دریافت کنندگان بودجه دولتی نبوده‎اند)، به‎مراتب بیش از دستگاه‎های بزرگ دولتی بودجه جذب می‎کنند. مبنای قرار گرفتن آنها در ردیف بودجه دولتی چیست؟ چرا بعضی موارد مشابه آنها مشمول این دریافت‎ها نیستند؟ آیا دولت و مجلس برای شمول بودجه تعریفی دارد؟ 
باوجود اینکه نزدیک به سه دهه است که خصوصی‎سازی را آغاز کرده‎ایم، اما اندازه دولت هنوز بزرگ است و دستگاه‎های دولتی گاه کسر بودجه سنگینی دارند. باوجود آنکه بسیاری از مدارس و دانشگاه‎ها به اشکال مختلف خودگردان شده‎اند و شهریه دریافت می‎کنند، هنوز قشر فرهیخته از دانشگاهیان تا معلمان آموزش و پرورش جزء اقشار به شدت آسیب پذیر جامعه هستند و دو وزارتخانه آنها از کسر بودجه در رنج است. آموزگاران باید فرصت مطالعاتی و اندیشه برای تدریس را صرف شغل دوم و حاشیه ای کنند. در چنین جامعه‎ای نمی‎توان ادعای حرکت در فرایند پیشرفت را داشت؛ چراکه آگاهانه یا ناآگاهانه این قشر، زیر خط فقر نگه داشته‎ شده اند. اگر بودجه و برنامه پنج ساله از یک سو و مورد اخیر با چشم‎انداز 20ساله نسبتی با همدیگر ندارند و هر ساله بودجه سال قبل با درصدی افزایش یا کاهش مبنای بودجه سال بعد است، بهتر است درباره وجود بعضی دستگاه‎ها برای بودجه ریزی تجدید نظر شده و تصویب بودجه نیز در مجلس کم درد سر تر شود تا جریان بودجه سال بعد در هر سال، حداقل خود هزینه‎زا نباشد. اگر نمی‎تواند گره‎گشا باشد، مسئله آفرین نشود. انتظار فرهیختگان جامعه از دولت و مجلس آن است که مملکت را با مطالعه اداره کنند، برای کشور برنامه راهبردی داشته باشند، مشخص باشد در کشاورزی، صنعت، انرژی و… به کجا می‎خواهیم برسیم، چگونه؟ و در چه زمانی؟ سازمان برنامه تبدیل به ماشین تنظیم بودجه نشود؛ بلکه متولی طراحی مسیر پیشرفت باشد و بر حرکت در این مسیر نظارت کند تا مشخص شود دستگاه‎هایی که متولیانش اعضای شورای اقتصاد هستند، وفق آن عمل می‎کنند یا نه.وزارت دارایی باید با سیاست‎های مالی و بانک مرکزی با سیاست‎های پولی سبب اجرای راهبردها و رسیدن به اهداف برنامه شود اما کارکرد آنها با برنامه مغایرت دارد. به همین ترتیب جهاد کشاورزی؛ صنعت و نیرو و… سبب ترغیب بخش خصوصی به اجرای برنامه نمی شوند. بودجه دولت در این زمینه ها حرفی برای گفتن ندارد. آیا مجلس بررسی کرده است که سال آینده چه مقدار تامین مالی ریالی از طریق تبدیل پول ارز حاصل از صادرات نفتی به ارزش بازار آزاد خود ساخته خواهد بود؟ آیا مشخص شده که 20 درصد رشد درآمدها و دریافتی کارکنان دولتی در سال آینده از کجا تامین خواهد شد؟ اگر از این رشد نرخ ارز و کاهش شدید ارزش پول، اقتصاد دولتی در سطح قابل توجه منتفع می‎شود، آیا می‎توان نسبت به عوامل شوک ارزی به نقش و اراده بعضی کارگزاران شک کرد؟ آیا این بدهی‎های ریالی سنگین بخش دولتی به بانک‎ها از طریق همین تفاوت نرخ ارز جدید با قبل پرداخت نمی‎شود؟ اگر این سوالات موضوعیت دارند، قطعا مجلس و کارگزاران دلسوز در دولت باید به مفاد یاد شده حساس و به‎طور علمی و با مطالعه جویای راه حل باشند.
                