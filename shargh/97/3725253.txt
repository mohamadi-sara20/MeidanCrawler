شنبه ۱۸ فروردین ۱۳۹۷
-----------------------------------------
یادداشت
-----------------------------------------
خزان در بهار
-----------------------------------------

                    دولت بهار اصطلاحی است که از مراسم 22 بهمن 91 و در آستانه انتخابات سال 92 با عنوان «زنده باد بهار» از سوی احمدی نژاد و یارانش برای حضور در صحنه سیاسی و انتخابات مطرح و با امید به ایجاد گفتمان جدید (جریان سوم)! جبهه جدیدی در سپهر سیاسی ایران مطرح شد. بهار شاید غریب ترین کلمه ای باشد که در دولت دهم از آن رمزگشایی نشد. به نحوی که عمر این دولت به پایان رسید اما بهار نرسید. اینک با گذشت بیش از شش سال از حیات سیاسی این نحله به اصطلاح فکری به ویژه با حوادث ماه های پایان سال 96 می توان ابعاد این تفکر را نقد و ارزیابی کرد و به داوری نشست:1- گرچه این جریان هویت خود را از اصولگرایان کسب کرده و با تکیه بر قدرت از همه ظرفیت پیدا و پنهان جریان اصولگرایی بهره کافی برده است، اما از ابتدا این جریان تلاش می کرد خود را به عنوان جریان فکری سوم در کنار دو جریان اصولگرایی و اصلاح طلبی مطرح کند غافل از اینکه این جریان فاقد مولفه ایجاد یک نحله فکری، اجتماعی و سیاسی بوده است. بررسی ها نشان می دهد جریان فکری مذکور در بدبینانه ترین رویکرد عنوان جریان انحرافی و در خوش بینانه ترین حالت می توان گفت بنیان یک اندیشه پوپولیستی را راهبری کرده است بنابراین آنچه قابل نقد و ارزیابی است، افکار و اندیشه احمدی نژادی در قامت یک جریان پوپولیستی است. مطالعات نشان می دهد که پوپولیسم (Populisme) دارای چند ویژگی کلی و مشترک به شرح زیر است:الف: جلب پشتیبانی مردم با توسل به وعده های کلی و مبهم.ب: پیشبرد اهداف سیاسی، مستقل از نهادها و احزاب با فراخوانی توده های مردم به اعمال فشار مستقیم بر حکومت.ج: بزرگداشت و تقدیس مردم با اعتقاد به اینکه هدف های سیاسی باید به اراده و نیروی مردم و جدا از احزاب یا سازمان های سیاسی پیش برود.2- هشت سال حضور در راس قوه مجریه و جلب حمایت حداکثری همه ارکان کلیدی نظام او را از اختیارات فراتر از یک رئیس جمهور در مدیریت کشور برخوردار کرده و راه را برای همه گونه تغییرات بر مبنای تفکر (پوپولیستی) به ویژه در زمینه های اقتصادی، سیاسی، بین المللی و مدیریتی و حتی اخلاقی فراهم کرده و به یکباره همه شاخص های کلیدی کشور را وارونه کرد. بررسی ها و مستندات نشان می دهد تغییرات و با کمال تاسف باید گفت تخریب های بنیادی در امور اساسی کشور پدید آمده که با توجه به زمینه های اجتماعی آن در داخل و زمینه های سیاسی آن در خارج از کشور، جبران آن بسیار سخت و طولانی یا حتی در برخی از عرصه ها قریب به محال است.3- با مروری بر پیشینه شکل گیری این به اصطلاح اندیشه عوام گرایی و به ویژه هشدارهای خبرگان سیاسی و اقتصادی و خیرخواهان کشور و اظهار نگرانی های علنی و غیرعلنی آنها اصولگرایان مستقر در حاکمیت می توانستند جلوی این فاجعه عظیم ملی را بگیرند، اما رفتارهای پوپولیستی این جریان سیاسی و تلاش برای جلب نظر و مشارکت نهادهای موثر در قدرت، آنها را مسحور خود کرده به طوری که توصیه داشتند نامه ها و افکار ایشان باید در کتاب های درسی مدارس و دانشگاه های کشور به عنوان یک منبع آموزشی تدریس شود و امروز همه آنها به نظاره نشسته و سکوت اختیار می کنند غافل از اینکه در آن هشت سال او را معجزه هزاره سوم می دانستند و اندیشه و رفتار او را تقدیس می کردند.4- اینک با بازداشت مهره های اصلی این گروه و تکرار رفتارهای پوپولیستی احمدی نژاد برای ماندن و دیده شدن مهم ترین پرسشی که قابل طرح و مداقه است این است که آیا این تفکر و حامیان آنان به پایان حیات سیاسی خود رسیده اند؟ یا به اشکالی دیگر خود را بازسازی کرده و به فعالیت خود ادامه خواهند داد. به نظر می رسد به دلایل زیر می توان پیش بینی کرد که دولت بهار به خزان خود نزدیک شده هرچند زمینه بروز و ظهور جریان عوام گرایی در قالبی دیگر با توجه به تجارب جهانی به قوت خود باقی است:الف؛ ازدست دادن حمایت ارکان نظام که تکیه گاه اصلی او در سال ها حضور در عرصه سیاسی و اجرائی بوده است.ب؛ ازدست دادن پایگاه اجتماعی در میان مردم و آشکارشدن بسیاری از وعده های پوچ و توخالی او. هرچند شواهد حاکی از دلبستگی بخشی از اقشار محروم جامعه به این جریان است.ج: ازدست دادن ابزارها و پایگاه رسانه ای جریان پوپولیستی که نقش حیاتی برای بقای او داشت. برای مثال، کانال تلگرامی او کمتر از 150 هزار مشترک و بیننده دارد.6- اینک تا فرصت باقی است باید دست اندرکاران کلان کشور برای چالش های پیش آمده برای اداره امور کشور تدابیری اساسی اندیشه کنند. تجربه گذشته نشان داده که روش های عوام گرایانه و دامن زدن از سوی دستگاه هایی همچون صداوسیما جز اتلاف منابع ثمری ندارد و باید به شدت از آن پرهیز کرد، همچنین بستن فضای مجازی و محدودکردن ارتباطات غیرممکن است و به شکاف میان حاکمیت و مردم دامن زده خواهد شد.امید است سال 97 سال تدبیر و امید و مدیریت راهبردی برای چالش های اساسی کشور باشد.ان شاءالله
                