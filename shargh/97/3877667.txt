یک‌شنبه ۱۲ اسفند ۱۳۹۷
-----------------------------------------
یادداشت
-----------------------------------------
همسویی اقتصادی برای عبور از سال سخت
-----------------------------------------

                    سال 98 از نظر پولی و مالی، سالی نیازمند انضباط جدی و تخصیص بهینه منابع است. درآمدهای دولت تا حدی مشخص بوده و نسبت به گذشته با مشکلاتی همراه است. در این شرایط باید به استفاده از سرمایه مردم فکر کرد و به آنان اطمینان داد در صورت ورود به پروژه های اقتصادی، سرمایه آنان حفظ خواهد شد. اگر سرمایه گذاران و کارآفرینان درباره سرمایه خود دغدغه و نگرانی داشته باشند، روند سرمایه گذاری و توسعه فعالیت های خود را کاهش داده یا متوقف می کنند و حتی ممکن است به فکر سرمایه گذاری در کشورهای دیگر بیفتند. معمولا اگر قوانین و مناسبات، محدودکننده بخش خصوصی باشد، آنان عطای فعالیت را به لقایش می بخشند و این دولت و خصولتی ها هستند که فعال مایشاء اقتصاد خواهند شد. امروز که تحریم های یک جانبه اما بسیار وسیع دولت ترامپ علیه ایران نمود یافته به طور طبیعی بخش خصوصی نیازمند حمایت و تکریم برای حضور پررنگ در فعالیت ها است. پروژه های نیمه تمامی که می توانند در صورت تکمیل و راه اندازی، تحریم شکن و ارزآفرین باشند، حتما می توانند به بخش خصوصی واقعی واگذار شوند؛ به شرطی که سرمایه گذار احساس کند تکریم و حمایت قانونی از او به عمل می آید و قوانین دست و پاگیر، فعالیت او را مختل نمی کند. کاهش قوانین زائد و جلوگیری از زایش قوانین ناکارآمد و بی حاصل، در این شرایط اهمیتی مضاعف می یابد. بخش خصوصی اگر انگیزه داشته باشد و از سودآوری خود اطمینان پیدا کند، برای توسعه فعالیت های خود لحظه ای درنگ نمی کند. دولت وظیفه دارد فضای کسب وکار را بهبود ببخشد و موانعی را که جلوی پای بخش خصوصی است، حذف کند. قوانین در ایران به طورکلی بسیار زیاد و گاهی نقض کننده یکدیگر هستند و اگر پالایشی جدی در قوانین بشود، هم قوانین متضاد و متعارض حذف می شوند و هم با کاهش قوانین، حوزه کسب و کار می تواند نفس بکشد. با اتخاذ سیاست هایی می توان سرمایه های موجود در کشور را به بخش های مولد هدایت کرد؛ در این صورت بی تردید، با حضور دولت در جایگاه سیاست گذار و نه مداخله گر، وضعیت اقتصادی و تولیدی در کشور بهبود خواهد یافت. باید ارزیابی دقیقی انجام شود که خصوصی ها، شبه دولتی ها و دولت چقدر در اقتصاد کارآمدی دارند و بر اساس نرخ بازده برای آنها تصمیم گیری شود. اگر این امر به صورت تخصصی بررسی شود، نرخ بهره وری بخش خصوصی بسیار بیشتر از شبه دولتی ها و دولت است؛ اما حجم کوچک آنها باعث نمی شود که بهره وری و کارآمدی شان مشخص شود.
 به طورقطع خصوصی سازی واقعی و واگذاری به بخش خصوصی منجر به بهبود وضعیت اقتصادی می شود اما معتقدم در واگذاری شرکت ها و بخش هایی که به مردم خدمات عمومی ارائه می دهند، دولت باید بااحتیاط عمل کند. در هر کشوری که فضای کسب وکار مطلوب باشد، بخش خصوصی آن انگیزه رشد و توسعه پیدا می کند. درست است که در قوانین چالش هایی هست اما این مانعی جدی بر سر راه بخش خصوصی نیست. در این میان اصل 44 هم به کمک بخش خصوصی آمده تا آنها بتوانند در فضای بهتری کار کنند. هرچند اصل 44 به درستی اجرا نشد و در آن مشکلاتی رخ داد که بخش خصوصی بیش از گذشته نسبت به مسائل نگران شد. امروز همه باید به دولت برای مدیریت درست منابع، کمک کنند؛ چراکه تحریم ها که به دنبال هدف قرار دادن صادرات نفت ایران است، می تواند باعث افت درآمدهای ارزی کشور شود. مانند یادداشت های گذشته در کنار حضور بخش خصوصی و معافیت های لازم برای آن، به گسترش پایه مالیاتی و دعوت از نهادهایی که به دلایل خاصی از دادن مالیات معاف شده بودند، به پرداخت مالیات اشاره می کنم. مجلس در بودجه 98 شرکت های متعلق به آستان قدس رضوی و نیروهای مسلح را ملزم به پرداخت مالیات کرد. آستان قدس نهاد بسیار ثروتمندی است که در خراسان رضوی و در کل کشور زمین و املاک دارد. ایران بعد از برجام بیش از دو میلیون بشکه نفت صادر می کرد اما در حال حاضر، این روند بسیار دشوار شده است و کاهش منابع درآمدی دولت را در پی خواهد داشت. کاهش فروش نفت و تحریم ها می تواند در صورت استفاده نکردن از سایر ظرفیت های کشور و بخش خصوصی، کسب وکارها را با مشکلاتی مواجه کند. این کمبودها را می توان با مالیات و مازاد درآمد نهادهایی که تاکنون از مالیات معاف بوده اند پر کرد. در صورت وجود انضباط مالی در کشور می توان به عبور توام با موفقیت از سال 98 امیدوار بود.
                