شنبه ۲۷ مرداد ۱۳۹۷
-----------------------------------------
یادداشت
-----------------------------------------
نکاتی درباره رژیم حقوقی دریای خزر
-----------------------------------------

                    پس از اجلاس سران کشورهای حاشیه خزر برای تایید کنوانسیون وضعیت دریای خزر در شهر آکتائوی قزاقستان، بالاخره مسئولان دولت جمهوری اسلامی ایران به این نتیجه رسیدند که مناسب است گزارشی از کارهای انجام شده به اطلاع جامعه برسد. در این میان سخنان رئیس جمهور و وزیر امور خارجه روشن تر از دیگران، فعالیت های دولت، نتایج به دست آمده و آینده کار را نشان می دهد. تحدید تردد کشتی ها به واسطه پرچم پنج کشور ساحلی از نکات مثبت این کنوانسیون است. به علاوه تاکید مجدد درباره مجوزندادن برای حضور نیروهای نظامی یا کشتی های جنگی به غیر از پنج کشور حاشیه خزر نیز از نتایج این کنوانسیون است؛ همچنین تاکید بر حفظ محیط زیست این دریا و سواحل آن هم درخور توجه است.علاوه بر موارد یادشده چند نکته دیگر از مجموع سخنان رئیس جمهور در هیئت دولت و مصاحبه وزیر امور خارجه با سیمای جمهوری اسلامی شایان توجه است. در این یادداشت قصد دارم نکاتی را دراین باره یادآوری کنم:1. وزیر محترم امور خارجه در ابتدای سخنان خود درباره عهدنامه مودت بین جمهوری شوروی سوسیالیستی روسیه و ایران منعقده در هشت اسفند 1299 نگاه مثبتی ندارد و مقدمه آن را مطالبی شعارگونه و اضافی توصیف می کند. واقعیت این است که این عهدنامه، با توجه به زمان امضای آن از سوی دو کشور، یکی از دستاوردهای درخشان دیپلماسی دو کشور محسوب می شود. علیقلی خان مشاورالممالک (12471319ش)، نماینده ایران، مانند آقای دکتر ظریف از منافع کشور دفاع کرده است و حتما سروکله زدن با گئورگی چیچرین (1872-1936م) که عضو دفتر سیاسی حزب کمونیست اتحاد شوروی و از بلشویک های دخیل در انقلاب اکتبر روسیه بود، از مذاکره با آقای سرگئی لاوروف آسان تر نبوده است. در این باره آقای کاوه بیات مقاله ای خواندنی دارد که قبلا در «شرق» منتشر شده است. اصولا در روابط ایران و روسیه در چهار قرن اخیر، به تدریج طرف ایرانی با پافشاری به حقوق خود رسیده است؛ مثلا می توان به این قراردادها اشاره کرد: از قرارداد 1723 سنت پترزبورگ تا عهدنامه 1729 رشت که به وسیله اشرف افغان پس از فروپاشی سلسله صفوی با روسیه منعقد شد، عهدنامه گلستان 1813، عهدنامه ترکمانچای 1828، کمیسیون سرحدی 1883، عهدنامه مودت 1921، قرارداد بحرپیمایی و تجارت 1940، موافقت نامه پستی 1923، موافقت نامه استفاده از رودخانه های مرزی 1926، موافقت نامه تامینیه و بی طرفی 1927، قرارداد همکاری های شیلاتی 1927، قرارداد اقامت، تجارت و بحر پیمایی 1931، موافقت نامه حل مسائل مرزی و مالی 1954، موافقت نامه انتظامات مرزی 1957، موافقت نامه همکاری های اقتصادی و فنی ایران و شوروی 1963، موافقت نامه هوایی 1964، توافق‎نامه ایجاد گروه کاری برای رسیدن به کنوانسیون حقوقی 1995، توافق نامه شناسایی سهم ایران در خزر 1998، کنوانسیون حفاظت از محیط زیست دریای خزر 2003 و حالا کنوانسیون وضعیت دریای خزر 2018. در همه این توافقات بین ایران و روسیه تزاری یا اتحاد شوروی یا فدراسیون روسیه نشانه های تحول، تکامل و به سوی بهتر شدن وضعیت به چشم می خورد. مورخان معتقدند حتی عهدنامه ترکمانچای، با تمام مصیبت هایی که برای ایران داشت، در راه اندازی تجارت و تبادل کالا بین روسیه و ایران از طریق بنادر آستاراخان (حاج طرخان) و انزلی نقش ویژه ای داشته است. عهدنامه مودت نیز از این روند کلی مستثنا نیست.2. در چند جای مصاحبه، آقای رئیس جمهور و آقای وزیر خارجه می گویند هیچ گاه سهم ایران در دریای خزر 50 درصد نبوده و هیچ گاه هم 11 درصد نبوده است. این مطلب با واقعیات تاریخی همخوان است؛ اما وزیر خارجه می گوید که هیچ گاه رژیم حقوقی این دریا مشاع نبوده است. آنچه از عهدنامه مودت 1921 و توافق نامه بحرپیمایی و تجارت 1940 برمی آید، آن است که استفاده از این دریا یا دریاچه به صورت مشترک است. نمی دانم چرا وزیر امور خارجه از واژه عهدنامه برای توافق نامه بحرپیمایی و تجارت استفاده می کردند. واضح است که مالکیت بر آب ها، دریاها و دریاچه های بین کشورها مطرح نیست؛ بلکه حقوق مبتنی بر چگونگی استفاده از آنها مطرح است. در دوره اتحاد شوروی، استفاده از این دریاچه به صورت مشترک بوده و این واقعیت در روش های کشتی رانی و دسترسی کشتی های دو طرف به بنادر یکدیگر مشخص است. البته ایران قبل از پیروزی انقلاب، از حقوق مربوط به تردد کشتی های جنگی کمتر استفاده کرده است.اما درباره کشتی های بازرگانی، بعد از 1921 ایران همیشه فعال بوده و هست و به بنادر روسی دریای خزر دسترسی داشته و دارد؛ همان طور که کشتی های روسی نیز این امکان را داشته اند. پس از انقلاب اسلامی هم جمهوری اسلامی از حقوق کشتی رانی تجاری باری و مسافری و نظامی، آن هم با روش های مبتنی بر رژیم حقوقی مشاع، استفاده کرده است. ایران و ترکمنستان در جولای 1998 در بیانیه ای به رژیم حقوقی کاندومینیوم برای دریای خزر استناد کردند. دولت روسیه نیز تا سال 1998 در مواضع رسمی خود به رژیمی مبنی بر استفاده مشترک از دریای خزر و منع اقداماتی که بدون توافق همه کشورهای ساحلی منجر به تقسیم دریای خزر شود؛ یعنی موضعی که بر مواضع ایران و ترکمنستان بسیار نزدیک بود، تاکید می کرد.3. درحالی که به صراحت در کنوانسیون اخیر در ماده 5 به پهنه آبی مشترک کشورها در میانه دریا و در فاصله باقی مانده در پس از آب های داخلی، آب های سرزمینی و مناطق ماهیگیری در بین کشورها اشاره می شود، اعلام این موضوع از سوی آقای رئیس جمهور که روسیه در بهترین حالت بیشتر از 17 درصد از آب های خزر را ندارد، این شائبه را پیش می آورد که مبادا در مذاکرات بعدی درباره پهنه مشترک نیز قرار است تصمیماتی گرفته شود؛ وگرنه چرا باید از تقسیم و درصد صحبت کنیم؟ البته با هر روشی که تاکنون درباره تقسیم دریای خزر صحبت شده، همواره سهم روسیه مساوی یا بیش از 18 درصد بوده است؛ اما به نظر من سیاست های جمهوری اسلامی در دریای خزر مناسب است که به سمت تقسیم متمایل نشود.4. همه می دانیم که اکنون کشورهای جمهوری آذربایجان، قزاقستان، و حتی ترکمنستان به رژیم مشترک علاقه ای ندارند و روسیه نیز در بستر دریا به این سمت گرایش ندارد. به نظر من سیاست گذاری تعامل با همسایگان هم منطقی است و هم مبتنی بر منافع ملی ایران و مصلحت آن است که ما با همسایگان شمالی خود روابط نزدیک و بدون مشکلی داشته باشیم.در عین حال نسل های قبل در زمینه حفاظت از منافع کشور زحمت کشیده اند که باید آن را قدرشناس باشیم. در همه این سال ها به تدریج در حفظ منافع کشورمان بهتر عمل کرده ایم. باید در قلب و ذهن خود این آرمان را حفظ کنیم که استفاده مشترک از دریای خزر به منافع ایران نزدیک تر است. البته شرایط امروز جهان و منطقه حکم می کند که با مصلحت و انعطاف با همسایگان عمل کنیم.
                