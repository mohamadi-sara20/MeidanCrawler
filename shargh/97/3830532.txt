شنبه ۱۹ آبان ۱۳۹۷
-----------------------------------------
یادداشت
-----------------------------------------
برای حمید هوشنگی و رزم نگاران گمنام
-----------------------------------------

                    یکی از خلاها و نقصان های تاریخ نگاری و روایتگری تاریخی یا تجلیل و پاسداشت جنگ تحمیلی، غیبت خبرنگاران و رسانه ها در متن این روایت و نگارش و پاسداشت ها و بی توجهی به نقش آنها در این میان است. عمده تاریخ نگاری و روایتگری تاریخی از فعالان جنگ تحمیلی و نگاه همراه با سپاس به این دوره، به جای انسان و اجتماع متوجه مکان است؛ به این معنا که هرکس در مکان جبهه حضور داشته، تلاش شده در تاریخ ثبت و بلکه تجلیل شود اما به دیگر افراد و صنوف جامعه که در متن جامعه و کشور و با فاصله جغرافیایی از جبهه پشتیبان آن بودند، در این دایره توجه نشده است. به عبارتی بیشترین توجه و تحلیل و روایت معطوف به جبهه ها و رزم بوده تا پشتیبانان. رزمندگان ما در جنگ تحمیلی حماسه آفریدند و آفریده آنها ماندگار شد، خبرنگاران و رسانه هایی هم بودند که صدای حقانیت، مقاومت و صلابتشان را به گوش ها رساندند و حتی به این دلیل، خود به بسیج مردمی جنگ کمک های شایانی کردند. حمید هوشنگی که بامداد پنجشنبه گذشته بعد از یک دوره نسبتا طولانی و سخت مبارزه طاقت فرسا با سرطان فراگیر، دار فانی را وداع گفت، درگیرترین فرد در رسانه های ایران با اخبار و تبلیغات جنگ بود. او در بخش عمده ای از دوران جنگ تحمیلی در سمت معاونت خبر ایرنا و معاونت ستاد تبلیغات جنگ رفتار و مدیریت شایسته و الگوواری داشت که تا زمان مرگش مکتوم و سر به مهر ماند؛ چون اساسا در تاریخ جنگ به این صنف و قشر پرداخته نشده است. نه او بلکه تقریبا همه خبرنگاران و مدیران رسانه های درگیر جنگ در ایرنا و ایران چنین در گمنامی ماندند تا کماکان این خلا تاریخ نگاری جنگ ناگشوده بماند. هم رزمندگان ما در جنگ تحمیلی و هم خود آن دوران، با تجلی بهترین صفات انسانی توصیف می شوند. دوران ازخودگذشتن و نهایت کوشش در راه بهترین ارزش های دینی و میهنی و اجتماعی بود اما گویی رابطه مستقیمی هم میان خلوص، پایمردی، فداکاری و گمنامی این رزمندگان و رزم نگاران آن سال ها در رسانه ها به ویژه ایرنا وجود داشت. نسلی که در این دوره در ایرنا -اصلی ترین و مهم ترین رسانه خبری و اطلاع رسان کشور در آن سال ها و مسئول سازمان خبری و تبلیغاتی جنگ- بودند، خود این گونه ارزشمند و ارزش نگار بودند. اما حیرت انگیز آنکه همه آنها بعد از جنگ که -طبق تحولات دهه های بعدی در ایران- موسم برداشت بود، بدون هیچ چشمداشت و نگاه معامله وار ما بازای آن کوشش های مثال زدنی، به گوشه ای رفتند و نه دیگر صدایی از آنها بود و نه قدر و سپاسی. گویی تقدیر تاریخی بود که پایان جنگ، پایان کار آنها باشد و منتظر محصول نمانند (چون بر باور کاشت برای برداشت خود نبودند) و با اینکه در آن سال ها با بالاترین مقامات سابق و لاحق نشست و برخاست کاری داشتند، بدون اینکه در اندیشه وکالت و وزارت و سفارت باشند، یکباره در عمق تاریخ ارزش ها ناپدید شدند  تا بشوند رازی از صفحات جنگ و این ملت. تقریبا بیشتر آنها از ایرنا و فعالیت رسانه ای کناره گیری کردند. خود مرحوم احمد بورقانی به من می گفت که در همان اوان بعد از جنگ به او پیشنهاد سفارت ایران در کانادا داده شده بود که نپذیرفت.در این میان و این فضا، حمید هوشنگی سرآمد همگان بود. تبلیغات جنگ و اخبار جنگ در آن سال ها با سرانگشت تدبیر او اداره می شد.
به وقتش رسانه های بین المللی فقط او را در حوزه اخبار جنگ می شناختند. دوره مدیریت او با ویژگی هایی در هم آمیخته که زمانه کنونی آن را آمال و آرزوی خود می داند. او به تمام معنا شایسته سالار بود و در این راه به استقبال ریسک مواجهه با مقامات بالا می رفت. او مدیری بود که پیش از همه کسان تحت مدیریت و تذکراتش، خود به آن تذکرات و موارد تن می داد و در عمل به آنچه می خواست، پیشرو بود. چنان سرشار از انرژی و ایمان به کار و پرتحرک بود که در همه اوقات کار 24ساعته ایرنا حضورش اگر نمی بود، احساس می شد. او حتی موقعی که تهران بمباران و موشک باران می شد، روند خبررسانی جنگ را در پارکینگ و طبقات زیرین ایرنا ادامه می داد؛ انگار در اینجا اتاق خبر همان سنگری است که درونش رزمندگان اند.  کسانی چون مرحوم حمید هوشنگی و همکارانش نسل شگفت انگیز و بسیار محترمی بودند که با اینکه قدرت و کمک رسانه را به قدرت می دانستند و چه برخورداری ها که در این میان می توانست بروز کند اما با این شرایط در معرض ویژه خواری نماندند تا قاب عکسی از خود را تمثیلی و اسطوره ای بسازند. این یادداشت که به خامه آمد، با اینکه خود در این دوران هم در رزم و هم در رزم نگاری بودم، نشانه ای از قدرشناسی به همه کسانی است که در روایت جنگ بدون چشمداشت حماسه ها آفریدند.
                