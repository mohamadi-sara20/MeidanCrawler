چهار‌شنبه ۶ تیر ۱۳۹۷
-----------------------------------------
سرمقاله
-----------------------------------------
سخنان امیدبخش
-----------------------------------------

                    سخنان آیت الله آملی لاریجانی در همایش سراسری دستگاه قضا به مناسبت هفته قوه قضائیه، به موضوعات مهمی در زمینه حقوق متهمان اختصاص داشت که مسئله برخی متهمان و خانواده های آنان در سال های اخیر نیز مواجه بوده است. با توجه به اینکه این سخنان در حضور مسئولان قوای مجریه و مقننه بیان شد، می تواند پیامی روشن به رئیس جمهور به عنوان مجری قانون اساسی و رئیس مجلس به عنوان نماینده قانون گذاران کشور تلقی شود که از این پس، مواردی که انتقاد رئیس قوه قضائیه را نیز همراه دارد، به طور جدی تری دنبال کنند. در سال های گذشته رسانه ها، وکلا و افرادی که در دستگاه به عنوان متهم یا همراه آنان رفت وآمد داشتند، در مواردی از نقض حقوق متهمان یا رفتار سلیقه ای از بازپرس ها و قضات با برخی متهمان گلایه کرده اند. این امر حتی درباره برخی افراد سرشناس سیاسی نیز رخ داده که نیازی به آن نبوده و حفظ جایگاه حقیقی و حقوقی آنها در عین اعمال قانون، امکان پذیر بوده است. صرف تشخیص جرم و تعیین مجازات برای برخورد با این افراد کافی است و نه قانون اساسی و قوانین موضوعه کشور و نه تاکید دین اسلام به حفظ کرامت انسانی، اجازه رفتارهایی خارج از ضوابط قانون و شرع را نداده است. انتقاد شدید آیت الله لاریجانی درباره استفاده از پابند «برخی افراد محترم یا یک مدیر اجرایی» یا تعیین وثیقه به صورتی که متهم به دلیل قرارداشتن در پایان هفته، امکان تهیه آن را نداشته باشد و ناچار به ماندن در زندان تا روز شنبه شود، نشان می دهد بالاترین مقام قضائی کشور نیز در جریان این مسائل قرار گرفته و از آن ناراضی است. با توجه به اینکه رئیس قوه قضائیه در این نشست اعلام کرد بارها این موضوع را به مقامات ارشد قوه و قضات گفته است، به نظر می رسد تعیین سازوکاری جدی تر زیر نظر ریاست دستگاه قضائی برای برخورد با تخلفات در نقض حقوق متهمان، می تواند به صورت سیستماتیک این موارد اشتباه را که در هر دستگاهی ممکن است رخ دهد، به اطلاع رئیس رسانده و مجازات مطابق با آن برای خاطی، اعم از بازپرس، قاضی و...، در نظر گرفته شود. بی شک رسانه های رسمی و اجتماعی نقش درخور توجهی در مشخص کردن این نوع تخلفات دارند. رئیس قوه قضائیه می تواند در تعامل با رسانه ها، از آنان بخواهد بدون واهمه البته با سند و دلیل، این موارد را مانند همه جای دنیا رسانه ای کنند تا از ظرفیت نظارتی مطبوعات و رسانه ها برای ناامن کردن فضای تخلفات جلوگیری شود. ظرفیت های درونی قوه مانند دادسرای عالی قضات و حفاظت اطلاعات قوه قضائیه نیز می توانند به شکلی جدی تر مسئولیت پیگیری، برخورد و حتی اعلام رسانه ای این موارد را برای آگاه شدن و خرسندی آحاد جامعه بر عهده بگیرند. در دستگاه قضا، هزاران قاضی شریف نیز بدون کوچک ترین تخلفی، به دعاوی مردم رسیدگی کرده و احکامی را نیز صادر کرده اند که می توان از آنها دفاع کرد و موجب احقاق حقوق افراد مظلوم در مقابل برخی افراد صاحب نفوذ شده اند. با این حال، برخی خطاها در برخوردنکردن با برخی متهمان سیاسی، صنفی و فعالان زنان، این نوع خدمات پذیرفته شده دستگاه قضائی را نیز مخدوش کرده است. وجود یک تیم کارشناسی کارآمد در کنار رئیس قوه برای بررسی این نوع تخلفات در سطح دستگاه بسیار بزرگ و بااهمیت قضائی، حتما می تواند این نارضایتی آیت الله لاریجانی را به طور جدی دنبال کنند و به دنبال رفع آن برای ایجاد رضایتمندی در جامعه باشد. در نامه حضرت علی(ع) به مالک اشتر آمده حتی نباید در نگاه کردن قاضی به صورت متهمان در دادگاه نیز بی عدالتی وجود داشته باشد. به باور نگارنده، نشان دادن جدیت در مسئولان ارشد دستگاه قضائی برای تغییر برخی رویه ها به ویژه در برخورد با متهمان سیاسی می تواند با معرفی بدون پرده پوشی خاطیان به بخش های نظارتی قوه قضائیه و رسانه ای کردن آن، به خوبی نشان داده شود.در مسائل اقتصادی اخیر و موضوع ارز، مسئولان دولت به صراحت از حضور برخی افراد بانفوذ در ناآرامی ها کد می دهند؛ دستگاه قضائی می تواند با ورود به موقع و البته مستدل و بدون به خطرانداختن فضای سرمایه گذاری، اعتمادآفرینی دوچندانی انجام دهد و نقش مهمی در ایجاد فضای امید و ازبین رفتن حس منفی از برخی رفتارهای ناعادلانه میان توانمندان و مردم عادی ایفا کند.
                