دو‌شنبه ۳ اردیبهشت ۱۳۹۷
-----------------------------------------
سرمقاله
-----------------------------------------
شکستن روزه سکوت در سیاست خارجی
-----------------------------------------

                    در شرایطی که اذهان تحلیلگران و احتمالا تصمیم گیران کشور معطوف به تصمیم رئیس جمهور آمریکا در 22 اردیبهشت و سرنوشت برجام به ویژه پس از پیوستن سیاست مداران تندرو و به شدت ضدایران به تیم ترامپ و به طور طبیعی درنظرگرفتن احتمالات گوناگون و کسب آمادگی برای مواجهه و مدیریت تبعات ناشی از آن است، نمی توان «روزه سکوت» گرفت و از تبعات سیاست خارجی کشور در اوضاع منطقه ای و روابط با همسایگان در پنج سال دولت تدبیروامید سخن نگفت. به بیان دیگر، اگر قرار است به سوال مهم رئیس جمهوری درباره سکوت مدیران فراتر از حوزه های سیاست داخلی پاسخ گفته شود، مهم ترین سوال دلیل روابط نه چندان خوب کشور با برخی از کشورها و به شدت تیره با دیگر کشورهای همسایه است. اغراق آمیز نیست اگر گفته شود امروز در نامستعدترین شکل روابط با همسایگان قرار داریم.سوالی که ذهن بیشتر تحلیلگران را به خود مشغول کرده و طبعا باید رئیس جمهوری، دستگاه دیپلماسی و در نهایت همه دست اندرکاران سیاست خارجی کشور به آن پاسخ گویند، این است که چرا «ایران چندان دوستی در منطقه ندارد» و حتی کشورهایی که حاکمیت سیاسی، ثبات و امنیت آنان در گرو هزینه های انسانی و مالی ایران است، در حمایت از ایران دچار لکنت زبان شده و ملاحظات دیگر کشورها را مدنظر قرار می دهند؟ اجلاس اخیر اتحادیه عرب در عربستان سعودی، اجلاس های کشورهای اسلامی و به ویژه اجلاس سران در استانبول که با حضور آقایان روحانی و ظریف خروجی آن بیانیه علیه ایران بود و... قس علی هذا.آقای روحانی و دستگاه دیپلماسی کشور باید به طور شفاف و با شکستن روزه سکوت به مردم بگویند چگونه فرصت های طلایی دوره اوباما پس از امضای برجام برای تثبیت آن تا جایی که خلف او قدرت مانور کمتری در برخورد با ایران داشته باشد، از دست رفت؟ چرا از همان روزهای اول دولت جدید که شرایط سیاسی ایران با تحول شگرفی روبه رو شده و از سوی کشورهای تاثیرگذار جهان با استقبال مواجه بود، رویکرد «تعامل» در سیاست خارجی و استراتژی «برد- برد» در مذاکره با شش قدرت بزرگ جهان، به منطقه و کشورهای همسایه تسری نیافت و با آتش زدن سفارت عربستان و متعاقب آن جنگ داخلی یمن، روابط ایران و عربستان را از حد رقابت (حتی بسیار شدید) در عراق، لبنان و سوریه به سرحد رویارویی نظامی کشاند.همسایگان در سیاست خارجی هر کشور همواره از جایگاه ویژه ای برخوردارند و تامین امنیت در حوزه پیرامونی از دغدغه های اساسی کشورهاست؛ به گونه ای که برخی از نظریه پردازان، همسایگی را نیمی از سیاست خارجی کشورها می دانند و به طور معمول دولت ها سیاست مداران شناخته شده و باتجربه ترین و قوی ترین دیپلمات ها را مامور خدمت در کشورهای همسایه می کنند. همسایگی میان کشورها یک الزام و اجبار است و همسایگان از هم جدایی ناپذیر هستند. اگر این اصل را بپذیریم، لازمه این اجبار، همزیستی مسالمت آمیز، تحمل و مدارا با یکدیگر است تا در شرایطی مانند دوران تحریم و دیگر تهدیدات امنیتی، ذهن مردم و دولتمردان حداقل از سوی کشورهای همسایه آسوده بوده و سرزمین و فضای این کشورها مامن دشمنان ایران نشود. این رویدادی ناخوشایند در روابط خارجی ماست که باید آن را جدی گرفت. رقابت و چالش منافع، امری اجتناب ناپذیر در روابط بین الملل است.مهم این است که این منازعات منافع، تحت مدیریت هوشمند قرار گرفته و اجازه داده نشود به سطح تهدیدات امنیتی ارتقا یابند. در تنازع منافع، راهکار و مدیریت این اختلافات «دیپلماسی و گفت وگو» است که بر تنش و جنگ ارجحیت دارد. اگر این ارجحیت در دیپلماسی بین المللی اولویت داشته باشد، در مسائل همسایگی اهمیتی مضاعف داشته و اصل حاکم بر روابط میان همسایگان است. شرایط کنونی حاکم بر روابط میان ایران و برخی از همسایگان، بسان خانه ای است که دچار حریق شده و دیگران در حال پاشیدن بنزین روی آن هستند. اگر قرار باشد از منطق پیروی شود، نباید ابتدا در پی کشف علل این حریق بود، بلکه اول باید این آتش را خاموش کرد و سپس درباره علل آن به جست وجو پرداخت. به عبارت دیگر، خاموش کردن آتش بر یافتن علل آن اولویت دارد. اینکه ضرورت های افتادن در این مسیر عقلانی چگونه است، همان راز سربه مهری است که روحانی و رئیس دستگاه دیپلماسی کشور باید روزه سکوت درباره آن را بشکنند.
                