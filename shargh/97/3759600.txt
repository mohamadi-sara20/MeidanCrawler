چهار‌شنبه ۳۰ خرداد ۱۳۹۷
-----------------------------------------
یادداشت
-----------------------------------------
قانعی راد و مسئله جامعه شناسی ایران
-----------------------------------------

                    مشکل اساسی جامعه و علوم انسانی در ایران کنونی، فقر نظری و ضعف تحلیل در مسائل عمده و معضلات اجتماعی است. اکنون در فرایند «جهانی شدن اقتصاد و فرهنگ» بیش از هر زمان دیگر، به رویکردها و بینش جامعه شناسی برای واکاوی و بررسی پدیده های نوظهور و رویدادهای چالش برانگیز نیازمندیم. دکتر سیدمحمدامین قانعی راد، استاد برجسته جامعه شناسی، با ایفای نقش عالمانه خود در سامان دهی و پویایی تشکل های علوم اجتماعی و به ویژه پیشرانی انجمن جامعه شناسی ایران در دهه گذشته خوش درخشید؛ به گونه ای که این انجمن در میان دیگر تشکل های علمی و فرهنگی نقشی ممتاز پیدا کرد و آثار و تحلیل های آن مورد استقبال نهادها و گروه های نخبه و دانشگاهی کشور قرار گرفت و به همین دلیل حساسیت های ویژه ای را نیز برانگیخت. دکتر قانعی راد و همکارانش در انجمن جامعه شناسی ایران و همچنین مرکز سیاست های علمی کشور با وجود همه محدودیت ها سال ها تلاش کردند تا عمده همکاری ها و هماهنگی ها برای ایجاد، ساماندهی و استفاده بهینه از توان و استعدادهای علمی و تخصصی پژوهشگران، دانشمندان، استادان و دانشجویان کشور در تحقق گفتمان سازی و ارائه پیشنهادها برای شناخت دقیق و حل مشکلات جامعه برحسب مقتضیات زمان فراهم شود. دل مشغولی او در کسوت یک جامعه شناس، اصلاح و توسعه کشور و توجه به محرومان و حل معضلات گروه های آسیب پذیر بود. او با عبرت از تجربه اجرای رویکردهای نئولیبرالیسم در اقتصاد و فرهنگ جوامع در دو دهه اخیر، بر نظریه «توسعه به شرط عدالت» تاکید می کرد. همچنین نگران گسترش رخوت و حتی مرگ رویکردهای علمی و پژوهشی در دانشگاه ها بود و دغدغه های جدی خود را از بیماری نظام دانشگاهی، تنگ نظری های برخی از افراد در گروه های آموزشی که با هر دیدگاه نوآورانه ای مخالف اند و هیچ تحولی را برنمی تابند و نابسامانی ناشی از دخالت عوامل بیرونی در سیاست گذاری علمی کشور پنهان نمی کرد. قانعی راد موفق شد ضرورت و اولویت تقویت «اجتماع علمی» و تاثیر ارتباط و هماهنگی دانشمندان در برخورد با مشکلات جامعه را با صبوری و تلاش بی وقفه در انجمن جامعه شناسی ایران محقق کند. او در هیبت یک چهره برجسته علمی روشی توامان در نظریه پردازی و کنشگری جامعه شناسانه داشت و در رویکردی اصلاح طلبانه به عنوان یک دانشمند و یک سیاست مدار بسان «سی رایت میلز» برای خود بینش و رسالتی جامعه شناختی قائل بود. قانعی راد از یک سو رهیافت های نظری را از عمق رویکردها و پارادایم های علمی کلاسیک و معاصر جامعه شناسی استخراج می کرد و در کلاس های درس، کتاب ها و نشست های تخصصی به نقد و تحلیل آنها می پرداخت و از سوی دیگر برای ایجاد گفتمان و ترویج کارکردهای علم و تاثیر آن در عرصه عمومی به مثابه یک فعال اجتماعی...در نشست ها، حوزه رسانه و فضای مجازی حضور می یافت. او در مقام یک محقق و رئیس انجمن علمی در اولین همایش «کنکاش های نظری درباره مسائل اجتماعی ایران» به تشویق مکرر طرح بررسی موضوع «جامعه نو و مفاهیم کهنه» پرداخت و ضمن تبلیغ و نشر آن به تداوم و تمرکز بر این مسیر اصرار می ورزید. تکریم و قدرشناسی از بزرگان جامعه شناسی همچون دکتر غلامحسین صدیقی، دکتر توسلی، دکتر محمد عبدالهی و دیگر استادان علوم اجتماعی از روش ها و منش متواضعانه قانعی راد بود. در فرایند برگزاری همایش نکوداشت دکتر غلامعباس توسلی اولین رئیس انجمن جامعه شناسی ایران در آستانه 80سالگی ایشان به ویژه هنگامی که چند لحظه قبل از شروع مراسم در ورودی سالن پلمب شد، دکتر قانعی راد با آرامش و اطمینانی خاص به میان انبوه علاقه مندان دکتر توسلی در دفتر رئیس محترم آن موسسه آمد و در کنار دکتر ابراهیم یزدی، دکتر سارا شریعتی، دکتر حمیدرضا جلایی پور و دیگر میهمانان نگران به سخنرانی پرداخت و با دفاع از جامعه شناسی و دکتر توسلی آزادمردی، شجاعت و مسئولیت پذیری خود را مثل گذشته بر همه ثابت کرد.* عضو هیئت علمی دانشگاه تهران
                