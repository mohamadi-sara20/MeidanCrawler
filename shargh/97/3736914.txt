دو‌شنبه ۱۰ اردیبهشت ۱۳۹۷
-----------------------------------------
حرف اول
-----------------------------------------
برای یک سهم آب
-----------------------------------------

                    بحث آب و ابراز نگرانی های ناشی از تنش های خشکی در این روزها فضای رسانه ای و شبکه های اجتماعی را فرا گرفته است؛ اما هنوز عمده این خبر و تحلیل ها از مرز ابراز نگرانی فراتر نرفته است. محمد فاضلی، استاد دانشگاه شهید بهشتی، در یادداشت کوتاهی که در شبکه های اجتماعی منتشر شد، با عنوان «فلفل نبین چه ریزه» بر ضرورت صرفه جویی شدید در آب شرب که حدود شش درصد از مجموع آب قابل دسترس را تشکیل می دهد، تاکید کرد. او با نگاهی واقع گرایانه اشاره داشت که بیش از صرفه جویی در آب کشاورزی باید برنامه ریزی بر کاهش مصرف آب شرب متمرکز شود؛ اما در پاره ای از نظرات مخالف، مرتبا به سهم 90 درصدی آب در بخش کشاورزی و متهم کردن آن ارجاع داده شد. این گروه به این نکته کلیدی در تشبیه اثرگذاری فلفل تند، اما کوچک اشاره شده از سوی نویسنده عنایت کافی نکردند.اساسا هر قدر که توسعه شهری براساس الگو و مکانیسم های مدرن گسترش یابد، به همان اندازه پایداری این کلان شهرها در برابر بحران های اقلیمی کاهش می یابد؛ بنابراین می توان پیش بینی کرد در صورت وقفه در منابع آب شرب، ابرشهر تهران که با مجموعه شهرهای اقماری اش حدود یک چهارم جمعیت کشور را در خود گرفته است، چه فاجعه انسانی بزرگی رخ خواهد داد؛ درحالی که در همان شرایط در یک روستای دورافتاده که تنها با یک چشمه کوچک زندگی می کنند، آسیب چندانی وارد نمی شود. آیا در اولین گام این رویکرد، پیمانکاران فضای سبز شهرداری ها در و ناظرین آنها در سراسر کشور، با تغییر در الگوی رایج خود به مصاف این بحران آمده اند؟ وزیر نیرو به تازگی گفته کشور ما اساسا کم آب است. زمانی با همین میزان منابع آب 20، 25 میلیون نفر جمعیت داشتیم؛ اما حالا 82 میلیون نفر جمعیت داریم. به نظر می رسد هنوز درک واقعی از بحران به مرحله تدوین یک سازوکار مشترک نرسیده است. در شرایطی که گروهی به دنبال متهم کردن بخش کشاورزی در این تنش خشک سالی هستند، وزیر جهاد کشاورزی احمدی نژاد نیز از پشت میز بنیاد کوثر اعلام می کند که بزرگ نمایی مشکل کم آبی اشتباه است. او مدعی شده در همین شرایط می توان مدیریتی در بخش کشاورزی اعمال کرد که امنیت غذایی 300 میلیون نفر را بتوان تامین کرد! مدیریتی که البته در چهار سال وزارت خود نمونه ای درخشانی از آن را دیدیم! اکنون تهدیدهای جدی از کم آبی مناطق کشاورزی کشور را تهدید می کند که کمتر پیش بینی می شد استان پرآب گلستان و کردستان که در زمره مناطق پرآب کشور هستند، در مقایسه با 9 ماهه سال زراعی 91-92 و در ردیف استان خراسان جنوبی در وضعیت هشدار قرار گرفته اند. در استان فارس در خلال خشکی 10 ساله اخیر چهار هزار روستا خالی از سکنه شده است. براساس سرشماری سال 1395 نرخ رشد جمعیت مناطق روستایی استان فارس منفی 59/0 درصد گزارش شده است. ظرفیت برداشت آب برای شالیزارهای استان گیلان با 30 درصد کاهش بارندگی در مقایسه با میانگین درازمدت هم اکنون 2.2 میلیارد مترمکعب برآورد شده که 600 میلیون مترمکعب کاهش یافته است. در چنین شرایطی به نظر می رسد اگر مدیریت منابع آب تکلیف سهمیه آب کشاورزی را مشخص نکند، به جای چاره جویی همچنان انگشت اتهام ها به سمت این بخش می رود. انگشتی که در نهایت چه بسا به جای تعدیل به نابودی این بخش اشاره و سمت گیری خواهد داشت. تردیدی نیست اگر سهمیه آب بخش کشاورزی و در یک بررسی دقیق کارشناسانه تعیین و حتی به نصف تقلیل یابد. ظرفیت های کارشناسی این حوزه به مدد خلاقیت خود به روش های ابتکاری دست خواهند زد که تاکنون زمینه آن فراهم نشده بوده است. از طرف دیگر مطالبات و پرسش های نمایندگان و افکار عمومی، انتظارات خود از مدیریت این بخش را متناسب با سهمیه آب محدودشده تنظیم خواهد کرد. در صورتی که تعیین دقیق سهمیه آب بخش کشاورزی در این شرایط با کاهش روبه رو شود، به نظر می رسد اولین تاکید وزارت جهاد کشاورزی در راستای کاهش سطح زراعت های تابستانه در مناطق خشک کشور ازجمله ذرت و یونجه و چغندرقند (بهاره) خواهد بود.
                