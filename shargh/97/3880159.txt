شنبه ۱۸ اسفند ۱۳۹۷
-----------------------------------------
سرمقاله
-----------------------------------------
در آستانه سال سخت
-----------------------------------------

                    در یکی از سخت ترین سال های اخیر، سالنامه «شرق» بازهم منتشر شد. انتشار سالنامه در آخر هر سال خواسته یا ناخواسته سنتی شده است مانند سنت های دیگر عید و عیدانه با رگه ای از اجبار. مثل پدری که صورتش را با سیلی سرخ نگه می دارد. در وضعیت دشوار اقتصادی انتشار سالنامه ای نسبتا حجیم برای روزنامه مصداق چنین حکایتی است. آن طور که از عنوان «سالنامه» انتظار می رود و زمان انتشارش که در انتهای یک سال و در آستانه سالی دیگر است، مروری است بر روزگار رفته ما در سالی که گذشت و نیز تصویر چشم اندازی که به احتمال بسیار پیش روی ماست. از آرایش نیروهای سیاسی امسال پیداست تغییری در ساختار سیاست داخلی ایران پدید آمده است. جناح های سیاسی با این واقعیت مواجه شده اند که اعتبار و توان سیاسی گذشته شان اگر از دست نرفته باشد، دست کم رو به افول گذاشته است. عرصه سیاست داخلی را انفعالی سیاسی دربر گرفت، به این معنا که سیاست، یا مفهومی تازه یا کهنه در عرصه سیاست مطرح نشد تا جناح های سیاسی موجود بتوانند حول محور آن خود را بازتعریف یا بازسازی کنند؛ گرچه اصلاح طلبان از احیای اصلاح طلبی سخن گفتند و درصدد بازسازی توانی برآمدند که در انتخابات اخیر ریاست جمهوری موجب تداوم حضور آنان در عرصه سیاست شد و بگذریم از اینکه هرچه از انتخابات گذشت، حسن روحانی و دولتیان بیشتر از اصلاح طلبان و اصلاح طلبی فاصله گرفتند و در این فاصله گذاری تا جایی پیش رفتند که رئیس دفتر رئیس جمهور گفت از ابتدا تا انتها ما را با اصلاح طلبان کاری نبوده و هرچه کردیم به همت دولت بوده است. در این میان، رئیس دولت اصلاحات نیز از «اصلاحات واقعی» سخن گفت و انتخابات پیش رو را موقعیتی دشوار ارزیابی کرد که اگر تحولی جدی رخ ندهد، کار چندانی از طیف های سیاسی موجود برنخواهد آمد. از نظر رئیس دولت اصلاحات، بعید است مردم به حرف اصلاح طلبان یا جناح های سیاسی دیگر پای صندوق ها بیایند. از طرف دیگر، انفعال خودخواسته وجه غالب اصولگرایان نیز به وضعیت خمود سیاست دامن زد؛ گویی اصولگرایان واقع بین با سکوت خود در انتظار بهره برداری از انفعال مردم در انتخابات 1400 هستند. آنان برآنند تا از عرصه خالی سیاست به نفع خود استفاده کنند و چندان بیراه نیست که در غیاب هژمونی طیف خاصی این امکان را در برابر خود گشوده می بینند. در میانه تکاپوی اصلاح طلبان برای بازخوانی گذشته و رویکرد انفعالی اصولگرایان، جای خلق سیاست از طریق ارتباط ارگانیک میان دولت و جامعه مدنی خالی است. در وضعیت کنونی، اگر چنین ارتباطی بین جامعه سیاسی و مردم شکل نگیرد، هر جناح سیاسی که دست بالا را بگیرد، تغییر عمده مثبتی در وضعیت سیاسی رخ نخواهد داد و در این میان، مردم خود ابتکار عمل را به دست می گیرند و نیروهای اجتماعی یکراست و بی واسطه در صحنه سیاسی عمل خواهند کرد. با این همه، تا این روزهای پایانی سال کسی از میان طیف های سیاسی، هیچ راه و استراتژی برای برون رفت از این وضعیت و خاتمه دادن به بی تحرکی سیاسی پیشنهاد نداده است. اما سالی که در پیش روست: به نظر می رسد جناح های سیاسی ناگزیر به نوعی تحرک برای شناسایی و معرفی نیروهایی هستند که به کار انتخابات ریاست جمهوری بیایند و بعید است وضعیت خمود سیاست همچنان در سال بعدی قابل تداوم باشد. تمام نیروهای سیاسی ناگزیر به آرایش تازه هستند حتی به قیمت اینکه از دور سیاست خارج شوند. مردم نگران و وضعیت دشوار اقتصادی و وضع تنگ معیشت، جناح های سیاسی را ناگزیر به تصمیم گیری درباره حضور و نوع حضورشان در عرصه سیاست خواهد کرد. اعتراضات دی ماه 96 و تجمعات کارگری امسال از نشانه های این ناگزیری است. جز این، درهم تنیدگی سیاست داخلی و سیاست خارجی بسیار تعیین کننده خواهد بود. تعیین تکلیف ترامپ از طریق موضع گیری ها و جای گیری های دموکرات ها و جمهوری خواهان برای انتخابات پیش رو در آمریکا، تاثیرات بسزایی بر سیاست ایران خواهد داشت. تعیین وضعیت برجام و FATF  و غیره، از رهگذر این تغییرات خواهد بود. از این روست که سال 98 با لحاظ تحریم های موجود و وضعیت مبهم برجام و تبعات تصمیمات اخیر اتحادیه اروپا درباره برجام و دست آخر وضعیت سیاسی که به نظر می رسد تداوم آن تبعات تلخی برای جامعه سیاسی و مدنی داشته باشد، همه نشانگر سررسیدن سالی سخت است. گرچه مردم ایران در آستانه نوروز چنان به انتظار معجزه ای هستند که انگار هر تازه ای با معجزه ای عجین است؛ خاصه آنکه این معجزه با بهار همراه باشد که جهان و حیات را زیرورو می کند. حیرت انگیز است که ما همچنان از معجزه دست برنمی داریم و در پس هر سختی، راحتی را به انتظار نشسته ایم و باید هم چنین باشد؛ چون زمین بدون امید رعب انگیز است. ما نیز در پریشان احوالی خویش دل به امید بسته ایم تا در گذر بهار دیگر فرجی شود و دنیا بر وفق مراد ما بگردد و «شرق» که مملو از خاطره است، با یک دهه ونیم سابقه همچنان تا سال های سال بماند که عن قریب از ما اثری باقی نیست .
فراموش نکنیم که هر سال یادی کنیم از تمام کسانی که برای روزنامه «شرق» و پابرجایی اش بسیار کوشیده اند؛ که این روزنامه از معدود جاهایی است که خرد و درشت، در آن معنا ندارد و هرکس به قدر خود در قدبرافراشتن آن سهمی داشته است درخور. پس ما قدر آنان را که اینک در یک سقف معاصریم، می دانیم و دست شان را به مهر می فشاریم و به نیکی از گذشتگان یاد می کنیم، همچنان که امیدواریم همه ما حول مفهومی که وطن باشد و هویت ملی، بتوانیم سهمی در آزادی و پویایی سیاست و فرهنگ و بهبود اوضاع اقتصادی و بازتوزیع ثروت این مملکت که کم هم نیست، داشته باشیم. 
                