چهار‌شنبه ۲۸ آذر ۱۳۹۷
-----------------------------------------
یادداشت
-----------------------------------------
شیرینی آب و تلخی کار
-----------------------------------------

                    رئیس جمهور محترم به تازگی درباره آب، گازهای گلخانه ای و معاهده پاریس نکاتی را مطرح کرده که قابل تامل و نقد است. 
1   اینکه مصرف سوخت های فسیلی از سوی قدرت های بزرگ قابل مقایسه با کشورهای ما نیست، حرف حقی است و نیز تردید نیست اینان در حقیقت جنایت علیه بشریت و کره خاکی انجام می دهند. در حقیقت معاهده محیط زیستی پاریس می خواهد به نوعی مصرف سوخت های فسیلی را کنترل کند و ترامپ، رئیس جمهور آمریکا که می گوید فقط به فکر آمریکاست، از این معاهده خارج شده و برخی مسئولان به جای آنکه این اقدام ضدبشریت ترامپ را محکوم کرده و در حقیقت استدلالی برای ناحق بودن او و اثبات ضدیت او با جهان ارائه دهند، می خواهند پا جا پای او بگذارند و به این ترتیب به نوعی کار او را تایید کنند. امروز خروج ترامپ از معاهده پاریس و نیز معاهده برجام می تواند دلیلی محکم برای محکوم کردن سیاست های او باشد. چنانچه در ایران هم به او تاسی شود، مصداقی برای «رطب خورده منع رطب چون کند» خواهد بود. 
2 کم شدن مصرف سوخت فسیلی و ازدیاد راندمان سوخت علاوه بر آنکه در نفس خود شایسته است، از لحاظ اقتصادی به نفع ایران خواهد بود. هر اندازه از مصرف سوخت فسیلی کاهش یابد، می توان آن را صادر کرد. اگر مصرف کشور روزانه یک میلیون بشکه باشد، پنج درصد آن برابر 50 هزار بشکه و با نرخ 50 دلار در هر بشکه برابر با 5/2 میلیون دلار و سالانه برابر با 750 میلیون دلار می شود. آیا رقم 750 میلیون دلار درخور توجه نیست؟ جایی که کولبر جوان و کودکان کار برای درآمد روزانه ناچیز آن همه رنج را تحمل می کنند. 
اگر هریک از ما به نفس کارها بیندیشیم، صرف نظر از موضع گیری له یا علیه دیگران راه حق و راست را برمی گزینیم و در حقیقت به توسعه پایدار می رسیم؛ اما اگر سیاست را به تشخیص خود جانشین تصمیمات ملی کنیم، یقینا زیان وارد می کنیم. کاری که رئیس جمهور در برجام کرد، در نفس خود باارزش بود و مخالفت های عنادآمیز با آن «ضدیت با آنچه به نفع ملت بود، با تشبث به سیاست های آلوده» بود. 
3 اصرار آقای رئیس جمهور به آوردن آب از دریای خزر به سمنان آن هم با رقم 2/1 میلیارد مترمکعب در سال یعنی هر ثانیه 50 مترمکعب و برخورد لفظی با مخالفان آن تنها می تواند در راستای محبوب القلوب شدن یا محبوب القلوب ماندن در استان سمنان معنی دهد. 
از یک طرف به نظر می رسد همچنان مدیریت کشور تابع مصرف هرچه بیشتر و بی رویه و غیرعلمی آب است و از سوی دیگر معلوم می شود مدیریت آب امری سخت و طاقت فرساست که با فرار از آن به سوی تامین آب هرچه بیشتر دست درازی می شود. باید درست مصرف کردن و شیوه های علمی را آموخت؛ آن گاه اگر مشکل وجود داشت، راه های گران قیمت را دنبال کرد. شیرین کردن این رقم آب اولا نیاز به برق بسیار زیاد برای تصفیه و انتقال آب و سرمایه گذاری برای دستگاه های آب شیرین کن، لوله کشی و پمپاژ آب به ارتفاع بیش از هزار متر و بازگرداندن پساب آن داریم و تازه معلوم نیست روسیه که تامین کننده آب شیرین خزر از رودخانه ولگاست، چه عکس العملی خواهد داشت. 
4 تردیدی نیست که استفاده از آب شیرین کن برای استفاده از آب دریا لازم و ضروری است؛ اما باید به هزینه ها، نحوه مصرف آب تهیه شده، بهای سرمایه گذاری تولید و انتقال آن و قیمت فروش آن توجه کرد؛ والا تنها به حرف بسنده می کنیم و چون دوران مدیریت ما گذراست، خواهیم گفت می خواستیم؛ ولی زمان اجازه نداد. 
موضوع شیرین کردن آب خزر و انتقال آن به سمنان فقط یک حرف شیرین برای مردم است؛ زیرا سرمایه گذاری آن برای دولتی که طرح های عمرانی آن راکد است، قابل تامین نیست و بعید است بخش خصوصی با توجه به قیمت تمام شده آن انگیزه داشته باشد. 
از همه اینها گذشته دولت در امری که قانونا درباره شیرین کردن آب عهده دار است، حتی قدم کوچکی برنداشته است. ماده 35 و 36 قانون برنامه ششم توسعه درباره آب و چگونگی مدیریت آب است که تاکنون مغفول مانده و تبصره ماده 36 این قانون درباره استفاده مناطق ساحلی از آب شیرین کن به میزان 30 درصد نیاز مناطق است. 
حال با گذشت دو سال از تصویب قانون برنامه پنج ساله ششم و ابلاغ آن به دولت درحالی که شهرهایی مانند اهواز، بندر ماهشهر، خرمشهر، بوشهر، بندرلنگه، بندرعباس، جاسک، چابهار و ده ها شهر ساحلی کوچک دیگر جنوب کشور در انتظار اجرای این طرح هستند و این طرح نه محدودیت های دریای خزر را دارد و نه نیاز به سرمایه گذاری برای انتقال آب با صدها کیلومتر لوله با ارتفاع هزار متر، هیچ گونه عملی انجام نشده است. چرا می خواهیم مصداق لم تقولون ما لا تفعلون شویم و چرا می خواهیم مردم بگویند «قاچ زین را بگیر، اسب سواری پیشکش». 
امیدوارم تلخی این نوشته موجب شیرینی کام هم وطنان جنوبی مان شود که در گرمای طاقت فرسای جنوب از حداقل آب شرب محروم هستند.
                