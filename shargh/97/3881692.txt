شنبه ۲۵ اسفند ۱۳۹۷
-----------------------------------------
سرمقاله
-----------------------------------------
فربگی فرودستان
-----------------------------------------

                    طبقه متوسط و به تعبیری خرده بورژ وا نقش تعیین کننده ای در رویدادهای سیاسی، اقتصادی و اجتماعی دارند. در همین اواخر طبقه متوسط اعم از کسبه، کارمندان، دانشجویان و برخی روحانیون، دوم خرداد 76 را رقم زدند و بعدازآن انتخابات 88 و به تبع آن انتخابات سال های 92 و 96  را. این طبقه خاصه، طیف دانشجویان آن، نقشی بنیادین در انقلاب اسلامی نیز داشته اند. انقلابی که به نام انقلاب مستضعفان نشانه گذاری شد. موتور کوچک انقلاب طبقات متوسط بود که موتور بزرگ (مردم) را روشن کرد. اغلب اعضای سازمان های سیاسی و مخفی قبل از انقلاب، تحصیل کرده هایی بودند که دستشان به دهانشان می رسید و اگر کارگری در این سازمان های سیاسی عضو بود، بیش از هر چیز جنبه نمادین داشت. برخی تحلیلگران انقلاب اسلامی بر این باورند که جابه جایی طبقات در جامعه و رشد بی رویه سرمایه داری بستر انقلاب را فراهم کرد. با افزایش قیمت نفت طبقات فرودست شهری، طبقه متوسط و کشاورزان، حاشیه نشین شدند و در این جابه جایی انتظاراتشان نیز تغییر کرد. خرده بورژواهایی که قبل از انقلاب به لحاظ جمعیتی رشد چشمگیری داشتند، برای رسیدن به جامعه بورژوایی و بالارفتن از نردبان قدرت تلاش بسیار کردند و حاشیه نشینان در حسرت شهرنشینی رویای زندگی بهتری را در سر پروراندند. این دیگ جوشان جامعه به علاوه کاتالیزور سازمان های سیاسی یا به تعبیری جریان های آرمان خواه، انقلابی بنیادین در جامعه پدید آورد. 
دهه نخست انقلاب، طبقات اجتماعی ناهمگون همزیستی مسالمت آمیزی داشتند و در اینکه انقلاب به نام مستضعفان ثبت شود، هیچ اعتراضی نشد. تمام اقشار در توافقی نانوشته طبقات فرودست را بر صدر نشاندند تا این باور را محقق سازند که انقلاب براساس منافع طبقه و طیفی خاص نبوده است و منفعت دیگری بر منفعت خود ترجیح دارد. اما در زیر پوست این تغییرات، جامعه دیگری در حال شکل گیری بود؛ جامعه ای با طبقه متوسط فربه. فرودست ها در گذر ایام متوسط شده بودند و بورژواهای قبل از انقلاب یا ترک وطن کرده بودند یا به طبقه متوسط سقوط کرده بودند. این سقوط و صعودها، چنان طبقه متوسط را فربه ساخت که اگر جنگ هشت ساله ایران و عراق درنمی گرفت، تضادها و تنش های این طبقه دولت های وقت را به دردسر می انداخت.
در همین ایام عده ای بی سروصدا از طبقه متوسط به بالا صعود کردند. روندی که از اوایل انقلاب آغاز شد و در دوره هاشمی سیر صعودی پیدا کرد و از آن دوران به بعد جامعه نه به نام که به معنا دارای طبقه بورژوا شد. همان طبقه ای که ستیز با آن موجب تولد جریانی سیاسی به نام اصولگرایی شد. اصولگرایان بیش از آنکه با منشوری حزبی روی کار بیایند، حلقه ای بودند با رویکردی سلبی؛ نه گفتن به هر پدیده ای که مظهر طبقه بورژوا بود. اصولگرایان با هوشی غریزی دریافته بودند که فربگی این گروه دردسرساز خواهد شد؛ خاصه اگر ساماندهی و هدایتشان دست آنان نباشد. تجربه انقلاب اسلامی و هراس از فربگی طبقات خرده بورژوا و بورژوا، حلقه سلبیون را متحد کرد. شاید خصومت اصولگرایان با آیت الله هاشمی رفسنجانی از این رهگذر باشد. اصولگرایان که اغلب از طبقات مرفه سنتی بودند، می دانستند رخدادهای سیاسی به نام مستضعفان صورت می گیرد نه به وسیله آنان. طبقه متوسط است که سودای تغییر جایگاه خویش را دارد. ازاین رو اصولگرایان، حامیان مستضعفان شدند. این حمایت بیش از آنکه رویکرد اقتصادی داشته باشد، سیاسی بود؛ وگرنه اصولگرایان خود در طبقات متوسط و مرفه سنتی جا خوش کرده بودند. مارکس و انگلس نیز طبقات اجتماعی دیگر را نادیده می گرفتند و بیش از هر چیز درصدد آگاهی و رهایی طبقه پرولتاریا بودند. مخالفت مارکس و انگلس با طبقه متوسط، مخالفتی استراتژیک بود؛ البته برای رهایی واقعی و نه فقط رسیدن به قدرت. آنان برای دستیابی به موفقیت نیاز به ایده و انسجام داشتند و تجلی این خواسته را در رهایی پرولتاریا می دیدند ولاغیر. اصرار و پافشاری مارکس و انگلس بر اهمیت پرولتاریا، بیش از آنکه یکسر اقتصادی باشد، سیاسی بود: «به نفع ماست و وظیفه مان است که انقلاب را به انقلاب مداوم تبدیل کنیم تا زمانی که همه طبقات کم وبیش دارا از قدرت برکنار شده باشند و پرولتاریا قدرت را تسخیر کرده باشد و نه فقط در یک کشور بلکه در تمامی کشورهای حاکم دنیا، تشکیلات پرولتاریا به آن حدی از پیشرفت رسیده باشد که بتوانند به رقابت پرولترها در این کشورها پایان دهند و در دستان خود حداقل نیروهای مولد تعیین کننده را متمرکز سازند. برای ما بحث بر سر تغییر مالکیت خصوصی نیست بلکه ازمیان برداشتن آن است؛ هدف ما پنهان کردن تضادهای طبقاتی نیست بلکه امحاء طبقات است؛ هدف ما بهبود جامعه موجود نیست، بلکه بنیان نهادن جامعه ای جدید است». بهبود جامعه یا بنیان نهادن جامعه جدید؟ این دو استعاره و انتخاب یکی بر دیگری، سویه ها و نتایج متفاوتی دارد. اصلاح طلبان با آگاهی از فربگی طبقه متوسط استراتژی بهبود جامعه را برخلاف ایده مارکس و انگلس برگزیدند و با مسامحه نقشی همچون سوسیال دموکرات های آلمان را برگزیدند، با این تفاوت که در اینجا از لاسال و کائوتسکی خبری نیست و هرچه هست فعالان سیاسی هستند که بیش از نظریه ای برای تغییر، به عمل باور دارند و قبل از تلاش برای بهبود جامعه درصدد راهیابی به قدرت اند؛ آن هم با توان طبقه متوسط که فربه شده بود و انتظارات بسیاری داشت. دوم خرداد اعلام حضور این طبقه و اصلاح طلبان است؛ اصلاح طلبانی که یک بار در قامت تکنوکرات ها روی کار آمدند و یک بار در قامت مصلحان سیاسی در دولت های هاشمی و خاتمی. آنان با این دو دولت نتوانستند به انتظارات واقعی این طبقه پاسخ دهند و رویاهایشان را محقق کنند. اینک شرایط با آن سال ها بسیار متفاوت است. جمعیت طبقه متوسط به دلایل اقتصادی رو به کاهش گذاشته و ریزش این طبقه به طبقات فرودست موجب فربگی طبقات فرودست شده است. ازاین رو با تسامح می توان گفت با سه طبقه مواجهیم؛ طبقه فرادست، با جمعیتی اندک و منابعی بسیار، طبقه متوسط نحیف و طبقه فربه فرودست. تلاقی ناگزیر طبقه فرودست و متوسط درهم آمیزی خطرناکی است. در حوادث دی ماه 96 در یک هفته حدود 103 شهر در اعتراضات شرکت کردند که از این میان 68 درصد اعتراضات مربوط به مسائل معیشتی بوده است. با حضور طبقه متوسط در این اعتراضات، جامعه استعداد زیادی برای سیاسی شدن از خود نشان می دهد. شاید از همین رو بوده که مخالفان ایران استراتژی تسری آتش شومینه به خانه را در سر داشتند. بعید است در جامعه ای که طبقه فرودست آن فربه است، تغییری عقلانی صورت گیرد. شاید آنچه موجب خمودگی سیاسی جامعه شده از همین جا نشئت می گیرد که اصلاح طلبان مرجعیت تام وتمام خود را از دست داده اند و اصولگرایان هم دیگر نمی توانند از طبقات فرودست بی محابا دفاع کنند. دفاع اصولگرایان از طبقات فرودست بازی در جوار انبار باروت است. چگونه باید این شرایط آچمز را پشت سر گذاشت؟ جامعه بی تضاد، جامعه ای بدون کنش است و جامعه بدون کنش مستعد سوءاستفاده قدرت های منطقه ای و فرامنطقه ای است؛ آن هم در شرایطی که طبقه متوسط بازهم به دلیل وضعیت اقتصادی نحیف تر از گذشته می شود و طبقه فرودست در تلاش برای بقاست. این وضعیت استراتژی ویژه ای را می طلبد؛ استراتژی ای که نیازمند تصمیم های قاطع و به موقع است.
* در این یادداشت از کتاب «نه طبقه - نه متوسط» تالیف مراد ثقفی استفاده شده است که در آن به فاعلیت سیاسی گروه میانی جامعه در اندیشه سیاسی چپ و اهمیت آنها در وقایع مهم و بنیان گذار تمدن غرب می پردازد. 
                