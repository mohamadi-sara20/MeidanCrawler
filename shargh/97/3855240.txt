شنبه ۱۵ دی ۱۳۹۷
-----------------------------------------
یادداشت
-----------------------------------------
سازمان صنفی به جای نظام پزشکی
-----------------------------------------

                    سازمان نظام پزشکی: این نوشتار قسمتی از مورد پژوهی یک نوشتار کامل تر با عنوان «اثر و نقش گروه های فشار در نظام سیاست گذاری عمومی سلامت» است که با توجه به اهمیت آن در یک صورت بندی مستقل ارائه می شود.  خلاصه: مطالعه موردی و تطبیقی سازمان نظام پزشکی در ایران و دیگر کشورها از جمله انگلستان، ایرلند، کانادا، چین و هند نشان می دهد که کانسیل یا انجمن نظام پزشکی در این کشورهای مطالعه شده به جز ایران اصلی ترین ماموریت خود را دفاع و حمایت از حقوق بیماران و مصرف کنندگان قرار داده اند و در کنار آن بر استانداردهای آموزشی کادر پزشکی نظارت می کنند. در این کشورها حرفه ای های پزشکی حداقل کرسی های هیئت مرکزی نظام پزشکی را اشغال می کنند و بیش از نصف کرسی ها را افراد غیر پزشک و غیر کادر پزشکی اشغال کرده اند؛ ولی سازمان نظام پزشکی در ایران خود را سازمان صنفی پزشکان معرفی می کند و خود را ملزم به دفاع از منافع حرفه پزشکی می داند و همه کرسی های آن در دست پزشکان است.  اگرچه در ماده یک قانون سازمان نظام پزشکی مصوب 18/3/1382 مجلس شورای اسلامی اهداف این سازمان شامل هر دو بند حفظ و حمایت از حقوق بیماران، حفظ و حمایت از حقوق صنفی شاغلان حرف پزشکی است (که سیاستی غلط و قانونی پارادوکسیکال و تضاد درون است)؛ ولی خود شرایط سازمان نظام پزشکی امروز نشان می دهد که اگر سازمان و نهادی توامان مسئول حفظ منافع فروشنده و خدمت دهنده یا ارائه کننده و مصرف کننده باشد و همه اعضای هیئت مدیره آن از فروشندگان یا ارائه کنندگان خدمت تشکیل شده باشند، موجب تضییع حقوق مشتری و مصرف کننده (و در اینجا بیمار) خواهد شد.  شایسته است مجلس شورای اسلامی از طریق ارائه طرح یا لایحه دولت و با اصلاح قانون سازمان نظام پزشکی موجب ایجاد انجمن یا جامعه نظام پزشکی متضمن حفظ حقوق و منافع بیماران و مصرف کنندگان شود و پزشکان و کادر پزشکی حقوق و منافع مشروع خود را از طریق ایجاد سندیکای صنفی پیگیری کنند.  مطالعه موردی و تطبیقی سازمان نظام پزشکی در ایران و دیگر کشورها از جمله انگلستان نشان می دهد که کانسیل (کلمه کانسیل یا انجمن برای سازمان های مردم نهاد و با ماهیت خدمات شهروندی انتخاب بهتری است) نظام پزشکی انگلستان (G.M.C) وظیفه خود را حمایت از حقوق بیمار و مصرف کننده در مقابل طبقه پزشکان تعریف می کند و خدمات آن به پزشکان در کنار نظارت بر آموزش پزشکی، ارائه مشاوره های حقوقی در راستای کاهش خطاهای پزشکی (Medical Errors) و حفظ حقوق بیماران (Patients Right) است. در کانادا کانسیل یا انجمن نظام پزشکی کانادا (MCC) سه سیاست عمده را دنبال می کند: ارزیابی پزشکان، اجرای آزمون های دانشجویان پزشکی و پزشکان و ارزشیابی مدارک تحصیلی، ارزیابی ارائه کنندگان خدمات بهداشتی و درمانی و مطالعات تحقیق و توسعه در این باره. کانسیل نظام پزشکی در ایرلند سه وظیفه عمده را انجام می دهد: نظارت بر استانداردهای آموزش پزشکی، ارتقای عملکرد پزشکان و پیگیری و بررسی شکایت بیماران و مردم علیه پزشکان. کانسیل نظام پزشکی چین (CMC) وظیفه خود را ایجاد استانداردهای همسان و متحد و اجرای قوانین نظارتی بر کار پزشکان، حفظ سلامت عمومی و حقوق مشتریان (شهروندان و بیماران) و نظارت و ایجاد اطمینان از رعایت استانداردهای حرفه ای پزشکی از سوی پزشکان و مراکز ارائه خدمات سلامتی می داند. کانسیل نظام پزشکی هند باز وظایف خود را در ثبت نام و تعیین اجازه کار پزشکان، یکسان سازی و ارتقای استانداردهای آموزش پزشکی و توصیه های کارشناسی برای ارزشیابی مدارک تحصیلی پزشکی عنوان می کند و همان طور که مشخص است، 
هر قدر کشور بررسی شده توسعه یافته تر است، حمایت از حقوق مصرف کننده و شهروندان در حوزه سیاست ها و وظایف نظام پزشکی پررنگ تر است؛ ولی در مجموع در هیچ کدام از این کشورها سازمان نظام پزشکی را به عنوان سازمان صنفی و سندیکای دفاع و حفظ منافع پزشکان نمی شناسند و اعضای هیئت مدیره نظام پزشکی نیز فقط پزشکان نیستند…
ولی سازمان نظام پزشکی در ایران خود را سازمان صنفی پزشکان معرفی می کند و خود را ملزم به دفاع از منافع حرفه پزشکی می داند و با این حال عمده اعتراض پزشکان در ضعف و قصور سازمان در حمایت از حقوق پزشکان خلاصه می شود و نه حقوق مردم و بیماران؛ و بیشترین رقابت ها در همه سال های سه دهه گذشته بین گروه های سیاسی پزشکی که نوعی از گروه های فشار محسوب می شوند، بوده است یا در دموکراتیک ترین حالت آن رقابت بین پزشکان متخصص و پزشکان عمومی برای حفظ منافع صنفی خود شکل گرفته است و حقوق مردم و بیماران به طور کلی مغفول بوده است. اگرچه در ماده یک قانون سازمان نظام پزشکی مصوب 18/3/1382 مجلس شورای اسلامی اهداف این سازمان شامل هر دو بند حفظ و حمایت از حقوق بیماران، حفظ و حمایت از حقوق صنفی شاغلان حرف پزشکی است (که سیاستی غلط و قانونی پارادوکسیکال و تضاد درونی است)؛ ولی خود شرایط سازمان نظام پزشکی امروز نشان می دهد که اگر سازمان و نهادی توامان مسئول حفظ منافع فروشنده و خدمت دهنده یا ارائه کننده و مصرف کننده باشد و همه اعضای هیئت مدیره آن از فروشندگان یا ارائه کنندگان خدمت تشکیل شده باشد، موجب تضییع حقوق مشتری و مصرف کننده (و در اینجا بیمار) خواهد شد و مضافا اینکه هیئت مدیره سازمان نظام پزشکی ایران از سوی پزشکان انتخاب می شوند و طبیعی است که شعار و عمل آنها متوجه حفظ منافع صنفی پزشکان می شود و با توجه به اینکه برای دور بعدی انتخابات نیز هیئت مدیره به رای پزشکان نیاز خواهد داشت و این دور باطل همین گونه ادامه پیدا خواهد کرد. در حالی که در هیچ کدام از کشورهای پیش گفته و بسیاری از کشور های دیگر نه فقط حفظ حقوق و منافع صنفی پزشکان جزء وظایف کانسیل نظام پزشکی ذکر نشده است؛ بلکه همه اعضای هیئت مدیره سازمان نیز نمی توانند پزشک و صاحب منافع در حوزه پزشکی باشند و پزشکان فقط چند نماینده در هیئت مدیره نظام پزشکی خواهند داشت.نحوه تبلیغات کاندیداها در انتخابات نظام پزشکی و سلسله پیام های رئیس قبلی و فعلی سازمان نظام پزشکی نیز کاملا در راستا و موید این درک و برداشت صنفی جامعه پزشکی از سازمان متبوع و در تعارض با فلسفه وجودی نظام های پزشکی در دنیا بود و هست. دلیل عمده رقابت صنفی ما بین گروه های فشار، منافع از جمله نهادهای سیاسی پزشکان، سطوح مختلف پزشکی (متخصص و عمومی) و بین رشته های مختلف پزشکی برای مدیریت نظام پزشکی در ایران به همین نکته برمی گردد که سازمان نظام پزشکی به سازمان صنفی و منشا دفاع از منافع و حقوق پزشکان و کادر پزشکی در مقابل حقوق مردم و مصرف کنندگان خدمات تبدیل شده و طبیعی است که هر قبیله سیاسی و طایفه صنفی که در مدیریت آن سهم داشته باشد، می تواند ایجاد و منافع بیشتری را برای خود حفظ کند و الا اگر نظام پزشکی کاملا یک انجمن شهروندی برای حقوق مردم باقی مانده بود، طبیعتا چنین رقابت سنگینی برای خدمت شکل نمی گرفت یا چهره رقابت متفاوت می شد. 
لزوم تفکیک سازمان نظام پزشکی از سندیکای صنفی پزشکان: البته باید اذعان کرد که لزوم تفکیک سازمان نظام پزشکی از منافع پزشکان و کادر پزشکی منافاتی با تشکیل نهادهای صنفی یا سندیکایی توسط پزشکان و کادر پزشکی برای دفاع از منافع و حقوق خودشان مانند همه مشاغل دیگر ندارد، ولی باید تاکید کرد که سازمان نظام پزشکی، نباید سازمان صنفی پزشکان باشد بلکه باید سازمان انضباط دهنده پزشکان و حمایت کننده از حقوق مصرف کننده یعنی بیماران و مردم در مقابل پزشکان و کادر پزشکی باشد. این گونه به روشنگری نیاز است که تغییر محتوا، ماهیت، رسالت و ماموریت سازمان های نظام پزشکی یکی از آثار مخرب گروه های فشار حرفه ای پزشکی است که در ایران نیز متاسفانه نه تنها با چنین شدت و حدتی اتفاق افتاده است، بلکه با حمایت شبکه گروه های فشار حرفه ای پزشکان در نهادهای سیاست گذار و مجری و ناظر سیاست های سلامت و آموزش پزشکی و ناآگاهی مردم از حقوق خود حالت طبیعی (Normalised) و پذیرفته شده فرهنگی (Culturalised) به خود گرفته است. 
در خاتمه باید گفت حفظ منافع و حقوق پزشکان در چارچوب حفظ و ارتقای منافع ملی و حفظ و مراقبت از منافع آحاد جامعه و مردم امکان پذیر است.درباره اصلاح جایگاه مردم نهاد سازمان نظام پزشکی در ایران، ابتدا شایسته است مجلس از طریق ارائه طرح یا لایحه دولت و با اصلاح قانون، موجب ایجاد انجمن یا جامعه نظام پزشکی ایران با مسئولیت های نظارت بر آموزش پزشکان، ثبت نام و نظم و انتظام بخشی به پزشکان و نظارت بر حسن انجام وظیفه قانونی و اخلاقی توسط آنان و تاکید بر حفظ حقوق مصرف کنندگان خدمت، مردم و بیماران و حذف حفظ و حمایت از حقوق صنفی شاغلان حرف پزشکی از قانون نظام پزشکی شود و ترتیبی اتخاذ شود که صنوف پزشکی در هیئت مدیره سازمان تنها دارای حداقل اعضا و رای در کنار حداکثر اعضای غیرپزشک که در حوزه پزشکی و سلامت تضاد منافع ندارند از جمله نمایندگان مردم باشند. این نکته آخر شایان ذکر است که در بسیاری از کشور های توسعه یافته، حتی تبلیغ کاری، تجاری و صنفی توسط پزشکان و کادر پزشکی برای کلینیک، بیمارستان و فعالیت پزشکی خود، به دلیل تضاد منافعی که می تواند با سلامتی مردم پیدا کند، ممنوع است.
                