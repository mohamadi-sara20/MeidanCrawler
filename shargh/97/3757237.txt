پنج‌شنبه ۲۴ خرداد ۱۳۹۷
-----------------------------------------
type_unknown
-----------------------------------------
وسوسه دلار
-----------------------------------------

                    شرق: ارز چهارهزارو 200 تومانی گرچه بسیاری از فعالان اقتصادی و متقاضیان ارز را با کمبود ارز مواجه کرده، اما برای بسیاری نرخ جذابی است و آنها را به فعالیت بیشتر واداشته است. میزان واردات با نرخ چهارهزارو 200 تومانی در بهار امسال نسبت به سال گذشته جهش 66 درصدی را تجربه کرده؛ در دو ماهه ابتدایی سال گذشته میزان واردات ثبت شده 12 میلیارددلار بود و در فروردین و اردیبهشت به 20 میلیارددلار رسیده است. کارشناسان این اتفاق را مثبت ارزیابی نمی کنند و معتقدند بیش از دوبرابرشدن میزان واردات به دلیل تفاوت نرخ ارز رسمی و نرخ معامله شده در بازار غیررسمی رخ داده است. موضوع دیگری که کارشناسان بر آن تاکید می کنند این است که در زمان تعدیل نرخ ارز و نرخ ارز تخصیصی ارزان تر از نرخ بازار غیررسمی، تقاضای ثبت سفارش واردات افزایش می یابد و تقاضای واقعی از غیرواقعی را نمی توان تشخیص داد. بسیاری از افراد به واسطه دسترسی به رانت، به عنوان واردکننده، از ارز چهارهزارو 200 تومانی بهره مند می شوند بدون اینکه میزان ارز عرضه شده به آنها به تولید مولدی منجر شود. باتوجه به اینکه نرخ چهارهزارو 200 تومان تعیین شده برای تامین ارز واردات تفاوت حدود دوهزارو 800 تومانی با نرخ ارز معامله شده در بازار غیررسمی دارد، بخشی از ثبت سفارش ها منجر به ورود کالا نمی شود.ضمن اینکه واردکننده کالای خود را با ارز چهارهزارو 200 تومانی وارد می کند و با قیمت ارز بازار آزاد می فروشد، همین موجب افزایش سطح عمومی قیمت ها خواهد شد. همچنان که هادی موسوی نیک، کارشناس اقتصادی، در گفت وگو با «شرق» برآورد می کند، هر 10 درصد افزایش نرخ ارز، موجب افزایش دو درصدی نرخ تورم می شود.تعدیل شکاف نرخ ارز رسمی و آزادبه گزارش «شرق»، آمارهای رسمی نشان می دهد در دو ماه نخست سال جاری، با احتساب میعانات گازی، 18میلیون و 768 هزار تن کالا به ارزش هفت میلیاردو 739 میلیون دلار از کشور صادر شده است که این میزان نسبت به مدت مشابه سال قبل از نظر وزن 4.8 درصد و از لحاظ ارزش 22 درصد رشد داشته است. براساس این آمارها، چین، امارات، عراق، افغانستان و هند پنج بازار نخست صادراتی ایران در سال جاری بوده اند. در دو ماه نخست سال جاری 20 میلیارد دلار ثبت سفارش برای واردات به کشور انجام شده است.این رقم در مقایسه با ثبت سفارش واردات 12 میلیارد دلاری در مدت مشابه سال قبل، از 66 درصد رشد حکایت دارد که می تواند پیامد سیاست های ارزی اخیر و تخصیص دلار چهارهزارو 200 تومانی به همه واردکنندگان باشد. این نکته را رئیس پژوهشکده پولی و بانکی نیز تایید می کند. او در آخرین اظهارات خود گفته است: «زمانی که نرخ ارز تعدیل می شود و نرخ ارز تخصیصی به واردات با ارز بازار تفاوت داشته باشد، به طور طبیعی تقاضای ثبت سفارش واردات افزایش قابل ملاحظه ای پیدا می کند. باید سیستمی داشته باشیم که تقاضای واقعی را از تقاضای غیرواقعی بشناسد تا تخصیص ارز برای واردات متناسب با نیازها باشد. با توجه به اینکه نرخ تعیین شده برای تامین ارز واردات نرخ جذابی است، ثبت سفارش های غیرواقعی به وجود آمده است.به نظر من این طبیعی است و تردیدی نیست بخشی از ثبت سفارش ها واقعی نباشد و حتی ممکن است بخشی از ثبت سفارش ها به واردات کالا هم منجر نشود». درحالی که رئیس پژوهشکده پولی و بانکی ثبت سفارشات غیرواقعی را طبیعی می داند، اما کارشناسان اقتصادی تاکید می کنند که دولت باید سیستمی را برای نظارت و کنترل ثبت سفارشات واردات ایجاد کند، در غیر این صورت سطح عمومی قیمت ها افزایش پیدا می کند بدون اینکه حاصل تولید مولدی باشد.طبق نظریه های اقتصادی، واردات کمتر و ساماندهی صادرات باید یکی از اهداف سیاست های ارزی کشورها باشد، اما آمارها نشان می دهند در حال حاضر رویه ای عکس این مسئله در حال پیشروی است. در شرایط کنونی، جذابیت صادرات برای صادرکننده با قیمت ارز فعلی کاهش یافته و واردکننده که می تواند از ظرفیت های مختلف فعلی استفاده کند، تشویق به واردات می شود. بخش مهمی از علت افزایش 66درصدی واردات، استفاده از فرصت ایجادشده برای دریافت ارز دولتی است که تفاوت بیش از دوهزار و 500تومانی با نرخ معامله شده در بازار آزاد دارد. این موضوع بسیاری از افراد را به تکاپو وا داشته تا به دنبال ثبت سفارش واردات باشند.هادی موسوی نیک، کارشناس اقتصادی، در گفت وگو با «شرق»، تنها راه برون رفت از بزرگ نمایی واردات را تعدیل مابه التفاوت نرخ ارز رسمی و نرخ مورد معامله در بازار می داند. او توضیح داد: درحال حاضر میان نرخ رسمی و نرخ ارز بازار تفاوت دوهزارو 800 تومانی وجود دارد. با این اختلاف طبیعی است افرادی که در تجارت هستند، تمایل زیادی به دسترسی ارز دولتی داشته باشند. بهترین راه به دست آوردن این دسترسی کانال واردات و ثبت سفارش است. در این شرایط تاجر کالایی را که وارد می کند، متناسب با نرخ های بازار آزاد آن را عرضه می کند.او افزود: در چنین شرایطی رقابت میان واردکننده ها که کدام یک به ارز چهارهزارو 200 تومانی دسترسی پیدا کنند، شدت پیدا می کند و استفاده از رانت و تمایل به اخذ رانت قوی تر می شود.پیش بینی نرخ تورم دو رقمی برای ماه های پیش روموسوی نیک در توضیح نقش سامانه نیما در نظارت و کنترل بر ثبت سفارش ها گفت: سامانه نیما نمی تواند هیچ تغییری در این فضا به وجود بیاورد چون اساسا چنین کارکردی برای آن تعریف نشده است. اینکه کدام ثبت کننده سفارش واردکننده واقعی هست و کدام نیست، اصلا قابل رصد نیست. میزان سفارشات را فقط می تواند کنترل کند.او تاکید کرد: علت عمده افزایش 66درصدی میزان واردات تفاوت نرخ ارز رسمی و غیررسمی است و دولت برای ساماندهی میزان واردات چاره ای ندارد جز اینکه این شکاف را تعدیل کند. اینکه در چه رقمی این دو نرخ به یکدیگر نزدیک شوند، به شرایط سیاسی بین المللی ما ربط دارد. موسوی نیک با تاکید بر اینکه افزایش نرخ ارز همواره همراه با افزایش سطح عمومی قیمت هاست، گفت: افزایش هر 10 درصد نرخ ارز، افزایش حدود دودرصدی نرخ تورم را به دنبال دارد. اگرچه در دو ماه اخیر ما بروز تورمی افزایش قیمت ارز را بر آمارها و اطلاعات منتشرشده شاخص قیمت کالا ها و خدمات مصرفی ندیده ایم، اما نهادهای آماری چندان هم دستشان باز نیست که با تغییر ضرایب اهمیت سعی در کتمان اثر تورمی افزایش نرخ ارز داشته باشند. بنابراین در ماه های پیش رو قطعا نرخ تورم ما دیگر تک رقمی نخواهد بود.
                