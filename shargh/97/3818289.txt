چهار‌شنبه ۱۸ مهر ۱۳۹۷
-----------------------------------------
type_unknown
-----------------------------------------
سهمیه بندی سناریوی جدی دولت
-----------------------------------------

                    گروه اقتصاد، : حاشیه سود بالای فروش سوخت در داخل و لب مرز، چنان بازار قاچاق را داغ کرده که دیگر مسئولان را به فکر چاره اندیشی برای آن انداخته است. راه حلی که البته به نظر نمی رسد همان افزایش قیمت باشد، چراکه التهاب ایجادشده به واسطه تحریم، نوسانات نرخ ارز و گرانی های پی درپی و افزایش نرخ تورم، چیزی نیست که ریسک حاصل از آن را هر دولت یا مجلسی بتواند بپذیرد. به همین دلیل هم هست که وزیر کشور در اظهارنظری احیای دوباره کارت سوخت را مطرح می کند. عبدالرضا رحمانی فضلی در حاشیه دومین جلسه ستاد اطلاع رسانی و تبلیغات اقتصادی کشور در اظهارنظری پیشنهاد فعال سازی کارت های سوخت را مطرح کرد و گفت: قرار است مالک هر خودرو فقط از کارت سوخت خود استفاده کند و وزارت نفت هم مامور به بررسی این موضوع است. به گفته رحمانی فضلی، براساس گزارش وزارت نفت، بیش از 350 هزار کارت سوخت مهاجر در مناطق مرزی وجود دارد.افرادی هستند که کارت آنها در تهران صادر شده، اما با کارتشان، در سیستان و بلوچستان، هرمزگان و دیگر استان ها سوخت گیری می شود. حالا باید دید در تصمیم دولت برای سرنوشت نرخ سوخت که قاچاق آن براساس اظهارنظرهای متفاوت بین 10 تا 20 میلیون لیتر در روز را نشان می دهد، نظارت بر مصرف سوخت در اولویت قرار می گیرد یا راه حل رادیکال افزایش نرخ بنزین.
  سهمیه بندی در گذشته، ترمز 12 میلیون لیتری سوخت را کشید
یک منبع آگاه در وزارت نفت در گفت وگو با «شرق» از سناریوهای احتمالی برای کنترل قاچاق، این گونه می گوید: با توجه به حجم گسترده قاچاق سوخت در کشور با درنظرگرفتن حاشیه سود بسیار بالایی که از ناحیه تفاوت قیمت سوخت در داخل و بیرون از کشور برای قاچاقچیان پدید آمده، ضرورت ایجاب می کند که دولت سیستمی را در نظر بگیرد که طبق آن، مدیریت بر عرضه و مصرف سوخت بیشتر شود. به گفته او، وزارت نفت به عنوان اجراکننده تصمیم دولت در زمینه سوخت مطرح است و خود نمی تواند برنامه مشخصی ارائه دهد، اما بررسی کارشناسی پیشنهاد سهمیه بندی مصرف سوخت با استفاده از کارت سوخت که از سوی وزیر کشور مطرح شده، در وزارت نفت انجام خواهد شد.
این مقام آگاه با اشاره به اینکه سناریوهای مختلفی برای افزایش قیمت سوخت طرح می شود، ادامه داد: یکی از این سناریوها، درنظرگرفتن یک نرخ مشخص برای حجم مشخصی از سوخت است که در کنار آن، با افزایش هرچه بیشتر استفاده از سوخت، افزایش قیمت نیز بر آن اعمال شود. این ارقام بین هزارو 500 تا چهار هزار تومان مطرح شده است.
او با بیان اینکه احتمال احیای کارت هوشمند در کنار تعدیل قیمت سوخت بیش از سایر سناریوهاست، می افزاید: برای اجرای هر طرحی برای کنترل قاچاق، موارد دیگری نیز مطرح است که باید از سوی دولت در نظر گرفته شود. مواردی مانند سرنوشت دهک های آسیب پذیر، احتمال افزایش قیمت در بخش خدمات شهری و حمل ونقل و آمادگی روانی مردم برای پذیرش هرگونه تغییری از آن جمله است که باید با دید باز درباره آنها تصمیم گیری شود.  این کارشناس ادامه می دهد: برخی از کارشناسان نیز بر این باورند که نظام دونرخی سوخت نیز می تواند کارایی داشته باشد. فرضا مابه التفاوت قیمت پایه با سایر سطوح مصرف در نظر گرفته شود تا به این طریق، حلقه نهایی عرضه از طریق کارت هوشمند سوخت کنترل شود که به این ترتیب، عرضه ای خارج از چرخه رسمی توزیع سوخت انجام نشود.
  ترمز قاچاق با کارت سوخت کشیده شد
او با اشاره به موفق  بودن طرح نظام سهمیه بندی در کشور می افزاید: تجربه استفاده از کارت سوخت در سال 86 نشان می دهد مصرف بالای 70 میلیون لیتر در روز، بعد از اعمال سهمیه بندی و توزیع از طریق کارت هوشمند، ترمز 12 میلیون لیتری گرفت؛ درواقع مصرف کاهش یافت. (بخوانید قاچاق)
به گفته این مقام آگاه، با توجه به اینکه اکنون تولید بنزین در پالایشگاه ها، مناسب است، قطعا در فاز اول اجرا، سهمیه بندی سوخت چندان آزاردهنده نخواهد بود. حال اگر کسی بیش از سرانه نرمال، مصرف داشته باشد می توان به صورت پلکانی، افزایش قیمت را برای آن در نظر گرفت و درعین حال، از محل افزایش درآمدهای حاصل از فروش سوخت، حمایت از دهک های آسیب پذیر، هدفمندی یارانه در تولید، توسعه راه ها و زیرساخت ها، بهبود حمل ونقل و… را در نظر گرفت.
  حاشیه سود 12 برابری قیمت سوخت در مرز
جواد نوفرستی، کارشناس انرژی، نیز در بررسی چگونگی کنترل قاچاق سوخت به «شرق» می گوید: واقعیت آن است که حجم قاچاق به شدت افزایش یافته، هرچند عدد آن قابل اثبات نیست، اما قاچاق بنزین با حداقل روند رشد، 10 میلیون لیتر در روز است و بر همین اساس نیز می توان ادعا کرد که به همین میزان، گازوئیل هم در کشور قاچاق می شود. امروز فاصله قیمتی بین نرخ داخل و مرز ایران، در شرق کشور، 75 سنت است که 9 تا 12 برابر بیش از نرخ آن در داخل است. به این ترتیب با درنظرگرفتن دلار با نرخ آزاد، سود قاچاق روزانه بالاتر از یارانه نقدی ای خواهد بود که دولت پرداخت می کند.
نوفرستی با بیان اینکه حذف کارت سوخت تصمیم اشتباهی بود، ادامه می دهد: این اقدام سبب شد تا مصرف بنزین به جای اینکه 78 میلیون لیتر در روز باشد، به 90میلیون لیتر در روز برسد، اما متاسفانه زمانی  که وزارت نفت در دولت روحانی در سال های 93 و 94 تاکید بر حذف سامانه کارت سوخت داشت، رشد مصرف بنزین به 1.7 و 2.1 درصد و به نوعی به تعادل رسیده بود و آنها استدلال می کردند که قیمت بنزین تقریبا به قیمت فوب خلیج فارس نزدیک شده که سبب شده بود نرخ بنزین داخل حتی از نرخ بنزین فوب هم بالاتر برود. آن زمان اعلام کردیم که قیمت جهانی نفت روی آن قیمت نمی ماند، زیرا اقتصادی نیست و صرفا منطق سیاسی دارد، اما هشدار دادیم که حذف کارت سوخت قطعا منجر به افزایش قاچاق سوخت خواهد شد.
این کارشناس در ادامه با نگاهی به عدم تغییر نرخ بنزین نیز می افزاید: عدم تغییر قیمت آن با درنظرگرفتن حداقل 10 درصد تورم سالانه، سیاست اشتباهی بود، زیرا مردم را به مصرف بیشتر بنزین ترغیب می کرد. بااین حال، زمانی  که در بودجه امسال، دولت پیش بینی کرده بود قیمت بنزین را به هزارو 500 تومان در لیتر برساند، مخالف جدی بودم، زیرا این افزایش قیمت به صلاح نبود و کمکی هم به کاهش قاچاق نمی کرد. وقتی سه سال بنزین گران نشود و به یک باره گران شود، جامعه کشش آن را نخواهد داشت. به علاوه آنکه در آن زمان، هنوز بحران اقتصادی کنونی اتفاق نیفتاده بود. حتی با فرض اینکه قیمت بنزین دوبرابر یا سه برابر شود (باز هم با نرخ واقعی دلار تفاوت فاحش دارد) که در شرایط کنونی محال است، هیچ کمکی نه به کاهش مصرف و نه به کاهش قاچاق خواهد کرد، زیرا همچنان قاچاق بنزین سودآور خواهد بود، اما تورمی که ایجاد می کند، کمر خانوار را خواهد شکست و دولت و مجلس چنین تصمیم اشتباهی نمی گیرند. او با اشاره به تجربه موفق کارت سوخت می گوید: شرایط برای احیای کارت سوخت فراهم است، اما پیشنهاد آن است که فقط بر فروش سوخت در جایگاه ها تاکید نداشته باشیم و از نقطه شروع (واردات، تولید و گمرک) تا مراکز توزیع در جایگاه ها، نیز سوخت را کنترل کنیم.
  ایجاد کارت انرژی
این کارشناس انرژی با تاکید بر اینکه یکی دیگر از راهکارها که به نظر می رسد دولت به آن نیز می اندیشد، برقراری کارت انرژی است، توضیح می دهد: بستر ایجاد کارت انرژی فراهم شده است. با توجه به 90 میلیون لیتر بنزینی که در روز از سوی کمتر از 50 درصد مردم استفاده می شود، نوعی یارانه از جیب بیت المال به عده خاصی می رسد. با برقراری این سیستم، خودرو سهمیه سوخت نمی گیرد و هر ایرانی سهمیه سوخت خواهد گرفت. آن موقع بنزین آزاد و شناور می شود و هر ایرانی یک لیتر سهمیه می گیرد که در سال حدود 365 میلیون لیتر می شود. درواقع کسی که از این بنزین استفاده نمی کند، ارزش ریالی آن را در جیب خود خواهد داشت.
  دولت و مجلس ریسک افزایش قیمت بنزین را نمی پذیرند
او در یک پایان بندی می گوید: تا زمانی  که بنزین از بیت المال یارانه می گیرد و قیمت آن تا لب مرز، فاصله چشمگیری دارد که انگیزه برای قاچاق آن ایجاد می شود، هیچ راهکاری جز راهکار کارت سوخت وجود ندارد، زیرا افزایش قیمت سوخت، تورمی ایجاد می کند که قطعا نه دولت و نه مجلس ریسک آن را نخواهند پذیرفت، زیرا بسیار پرخطر است. 
                