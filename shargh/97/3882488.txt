سه‌شنبه ۲۱ اسفند ۱۳۹۷
-----------------------------------------
سرمقاله
-----------------------------------------
در عربستان بن سلمان چه می گذرد
-----------------------------------------

                    عربستان بازترین جامعه بسته است! جوامع بسته غالبا جوامعی هستند که آرمان های خودشان را بهترین و منسجم ترین آرمان ضامن خوشبختی می پندارند. عربستان جامعه بسته ای است که درهایش به روی ده ها میلیون مسافر در سال گشوده است؛ مسلمانانی که همه روزه برای حج عمره و زیارت حرم پیامبر یا برای حج تمتع در ماه ذیحجه به آنجا سفر می کنند و گردش مالی درخورتوجهی برای آن شهرها دارند. صدها هزار کارگر و تکنیسین هم برای استخراج، تصفیه، ساخت وسازهای صنعتی و نفتی و کارهای عمرانی به آن کشور سفر می کنند تا سیل صدها میلیارد دلاری دلارهای نفتی را نصیب آن جامعه کنند. دلارهایی که قدرت و کرنش می آفرینند و موجب می شوند جهان آزادی که مهندسانش را به آنجا می فرستد و از پول و نفت شان منتفع می شود، چشم خود را به روی دیگر جنبه های اجتماعی آن کشور و آنچه در آنجا می گذرد، ببندند. با این همه عربستان جامعه ای بسته است. سیل زائران در مسیرهای خاصی از فرودگاه به اقامتگاه های ویژه می روند و طواف و احکام حج را انجام می دهند و تصفیه حساب می کنند و بازمی گردند. کارگران نیز میان کمپ های خودشان در مسیر خوابگاه به کارگاه تردد دارند و مهندسان و مدیران خارجی نیز در جوامع مدرن جزیره ای خودشان زندگی می کنند که با امکانات دسترسی به فروشگاه ها و مراکز فرهنگی و بهداشتی و... انگار در اروپا به سر می برند. با این حال این مراودات گسترده و آن دلارهای بی شمار، تلفن های هوشمند و شبکه های اجتماعی امروزی، ترک های رو به افزایشی در دیوارهای آن جامعه بسته پدید آورده است. از سویی پول بهداشت، آموزش، مسکن، ماشین، سفر و تحصیل در خارج هم به همراه دارد. جامعه ای که تا کمتر از 30 سال پیش 80 درصد آن قبیله ای و روستایی بود، اکنون 80 درصد جمعیتش را در شهرها اسکان داده است. اکنون عربستان دچار تنشی در رویارویی با فرهنگ متحول امروزی و محافظه کاران سنت گراست و از قضا هر دو گروه ضمن انتقادهای جدی که در مقایسه با یکدیگر دارند، منتقد خاندان حاکم هستند. 
سنت گرایان که انتقال به شهر آنها را مدنی نکرده است، رفتار تجددخواهانه حکومت را برنمی تابند و منتقدان مدنی، خواهان آزادی های واقعی و حقوق فردی و اجتماعی مشروع برای خود هستند و سروری اربابانه شاه و شاهزادگان را بر نمی تابند. ولیعهد کنونی می کوشد با غربی سازی ظواهر زندگی مدرنیسم را تقویت کند؛ بی آنکه رفتارهای قبیله ای و داعشی وار را کنار بگذارد. ماجرای قتل و سوزاندن خاشقجی ضربه بزرگی به آن تجدد ساختگی وارد کرده است. با وجود آنکه سلطه و نفوذ محمد بن سلمان بر پدر و خاندانش توانسته است اقتدار او را تثبیت کند؛ اما آن شکاف نسل ها ظاهرا میان خود او و پدرش نیز وجود دارد. یک اظهار نظر محمد بن سلمان در حمایت از برخی ادعاهای اسرائیل خشم پدر را بر انگیخت. ملک عبدالله سال ها پیش سیاست پذیرش واقعیت اسرائیل را در لوای قطع نامه های شورای امنیت پذیرفته بود و ملک سلمان نیز ظاهرا بیش از آن را نمی پذیرد. این تقابل اسرائیل را برمی انگیزد و حتی آمریکا را درباره فروش بی حد و مرز تسلیحات به عربستان مشکوک و مردد می کند. بیم آن می رود که اگر طرفداران محافظه کار تر خاندان سلطنتی که بر اثر رفتارهای محمد بن سلمان دل خوشی هم از او ندارند، موفق شوند و این تسلیحات به دست «نااهلان» بیفتد، تکلیف شان چه خواهد بود؟ اثبات دست داشتن بن سلمان در دام گستری و ترور جمال خاشقجی، او را در دیدارهای بین المللی نیز منزوی و تنها کرده است. در هفته جاری، شورای حقوق بشر سازمان ملل که سال 2006 تاسیس شد، زبان به انتقاد شدید از عربستان گشود و در بیانیه ای اعلام کرد درباره گزارش های رسیده در موضوع ادامه بازداشت ها و دستگیری های خودسرانه مدافعان حقوق بشر در عربستان به شدت نگران است. این بیانیه را «هارالد آسپلوند» نماینده ایسلند در شورای حقوق بشر قرائت کرد و 36 عضو این نهاد بین المللی از آن حمایت کردند. نکته درخور توجه آن است که همه 28 کشور عضو اتحادیه اروپا آن را تایید کردند و کانادا و استرالیا نیز که جزء متحدان آمریکا هستند، از آن حمایت کردند. محافل و مراجع حقوق بشری با بهره مندی از موقعیت ایجاد شده پس از قتل روزنامه نگار ناراضی عربستانی، مسائل حقوق بشری عربستان را مطرح و قصورها را محکوم می کنند. معلوم نیست سرعت گسترش نفوذ مدنی ها که در هر حال آینده را در اختیار خواهند داشت، در مقابل مقاومت سنت گرایان و سلفی ها در چه زمانی به آنان توانمندی لازم برای مشارکت سیاسی و اجتماعی متجددانه را بدهد؛ اما تزلزل درونی حاکمیت سعودی موجب شده این روزها حتی موضوع تلاش سلطان بن سلمان برای ترور برادرش محمد بن سلمان، ولیعهد، مطرح شود که ظاهرا ناموفق بوده است. پول پاشی های ولیعهد نیز این تردید را به وجود می آورد که این اقدام مغایر منافع ملی چه بر سر خزانه آن کشور خواهد آورد و چگونه پاسخ گوی ملت خود خواهد بود؟ شرایط عربستان از همیشه نگران کننده تر و شکننده تر است.
                