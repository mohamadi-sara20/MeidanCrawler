دو‌شنبه ۲۰ فروردین ۱۳۹۷
-----------------------------------------
سرمقاله
-----------------------------------------
پیام های مخالفت با استعفای نجفی
-----------------------------------------

                    پس از انتخابات پرنشاط اردیبهشت 96، شورای شهر تهران با گرایش اصلاح طلبی شکل گرفت و در نخستین گام برای انتخاب شهردار خود در ابتدای دوره جدید مدیریت شهری، تمام بررسی ها و نکات شایان ملاحظه را مدنظر قرار داد. فردی انتخاب شد که ضمن اینکه مورد وفاق همه اعضای شورا بود، به واسطه شش سال عضویت در شورای سوم شهر تهران، شناختی کافی از فعالیت های مدیریت شهری در کلان شهر تهران داشت. او مدیریت کلان را می شناخت و با سه دهه سابقه وزارت و معاونت رئیس جمهوری، فردی خوشنام، پاکدست و از مدیران تراز اول کشور در چهار دهه انقلاب به شمار می رفت. شنیده ها حاکی از آن بود که در انتخاب محمدعلی نجفی، ملاحظات نهادهای رسمی و موثر نظام در نظر گرفته شد تا مخالفتی با منتخب شورا نداشته باشند. این مراحل با دقت طی شد تا کلید شهرداری به نجفی سپرده شود. آنچه در هفت ماه گذشته از عملکرد مدیریت شهری پیش روی ماست -با درنظرگرفتن شرایطی که تهران هنگام سپرده شدن مسئولیت به مدیران جدید با آن مواجه بود و همچنان هست- به لحاظ مدیریت خدماتی، مالی، فرهنگی و عملکردی قابل دفاع است. مناسبات مالی- مدیریتی نظم پیدا کرد و مراکزی که مشکوک به تخلفات مالی و اقتصادی بودند، با تابیده شدن نورافکن، ناچار به شفاف سازی شدند تا شرایط به سمت اصلاح پیش برده شود. نوع تعامل شهرداری، به رسمیت شناختن آداب، سنن و نیازهای آحاد شهروندان تهرانی، یکی از نقاط قوت این چند ماه است؛ اما سیری را که با استعفای نجفی آغاز شد، از چند زاویه می توان بررسی کرد و احتمالاتی را می توان برای آن در نظر گرفت. آنچه به عنوان دلیل در سخنان شهردار و متن استعفای او اعلام شد، موضوع بیماری جدیدی است؛ موضوعی که قطعا واقعیت دارد و حادث هم شده که اگر شدت آن قابل جمع با ادامه کار اجرائی نباشد به خودی خود می تواند دلیل موجهی برای استمرارنیافتن دوره مدیریتی شهردار باشد. واضح است برخی وقایع از پیش بینی انسان خارج است و می تواند به اشکال مختلف رخ دهد و در دایره اختیارات بشر قرار نگیرد. اگر واقعا تنها دلیل کناره گیری شهردار تهران همین باشد -که به نظر در آینده نزدیک روشن می شود- می تواند کنار رفتن او را توجیه کند و منطقا نیز ایرادی به هیچ یک از طرف های ماجرا وارد نمی شود. با این حساب و با اصرار دوباره او به کناره گیری، اگرچه خواسته قلبی شورا و هیچ یک از دلسوزان کشور و علاقه مندان به توسعه شهر تهران با این تصمیم انطباق ندارد؛ اما باید موضوع را به عنوان یک واقعیت پذیرفت و تلاش کرد زمینه برای انتخاب شهردار بعدی فراهم شود. محور دوم، این است که به جز موضوع بیماری، فشارهای مختلف واردشده، مجموعه مدیران شهرداری را به این نقطه رسانده باشد که ادامه فعالیت ندهند. رای روز گذشته شورا در نفی استعفای نجفی، پیام روشنی برای احتمال دوم بود. اگر فشارهای موجود بر شخص شهردار عامل اصلی کناره گیری باشد، پیام رای اکثریت شورا این بود که مجموعه شورا به عنوان منتخبان بلافصل شهروندان تهران، حمایت از شهردار منتخب را در دستور کار دارند. در صورت صحت این فرضیه، انتظار می رود مجموعه مدیریتی شهرداری بر اساس این رای با احساس پشت گرمی از حمایت شورا، رای اکثریت را فصل الخطاب بداند و به فعالیت پرنشاط خود ادامه دهد.
                