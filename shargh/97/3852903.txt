یک‌شنبه ۹ دی ۱۳۹۷
-----------------------------------------
یادداشت
-----------------------------------------
اهمیت صادرات برق به عراق
-----------------------------------------

                    سفر سه روزه وزیر نیرو در روزهای پایانی هفته گذشته به کشور همسایه یعنی عراق که از برخی جهات، همسایه ای منحصربه فرد برای ایران است، فرصتی برای پرداختن به موضوع فوق راهبردی و ژئواکونومیک تبادلات برق با کشورهای همسایه است که اهمیت آن هنوز برای بسیاری از آحاد مردم و حتی رده های مختلف مسئولان، ناشناخته مانده است. این یادداشت در سه بخش مرتبط با یکدیگر نوشته شده است. 
اول: با آنکه میزبان وزیر نیروی کشورمان در سفر به عراق، وزیر برق این کشور لوی خطیب بود؛ اما وزیر نیرو، به عنوان نماینده جمهوری اسلامی، علاوه بر مذاکرات بسیار سازنده با وزیر برق عراق، ملاقات ها و گفت وگوهای مهمی با وزیر آبادانی و مسکن این کشور همچنین علی العلاق، رئیس کل بانک مرکزی و نخست وزیر، در این سفر سه روزه داشته است. اردکانیان در مراسم امضای سند همکاری های برقی ایران و عراق، اظهار کرد: «براساس این سند، چارچوب یک همکاری بلندمدت در زمینه بازسازی صنعت برق عراق شکل گرفته است و این توافق به عنوان یک روز تاریخی در صنعت برق این کشور ثبت خواهد شد». اینکه چرا این توافق در صنعت برق عراق یک توافق تاریخی است، در ادامه بیشتر روشن می شود. 
دوم: ایران اصلی ترین نقطه جغرافیایی برای تحقق هاب انرژی الکتریکی و به تعبیر درست تر، تنها کشوری است که ظرفیت جامع و کاملی برای هاب منطقه ای شدن برای تبادلات برق را دارد. سابقه تبادلات برق ایران با کشورهای همسایه، به سال 1371 به منطقه نخجوان کشور جمهوری آذربایجان بازمی گردد. از آن زمان تاکنون به دلیل برخورداری از ظرفیت های متعدد کم نظیر کشورمان، ایران می رود تا هاب انرژی الکتریکی در منطقه شود؛ به همت دولت های دکتر روحانی، تاکنون این مهم در گام های بزرگی محقق شده است؛ اما تا رسیدن به هدف هاب منطقه ای شدن انرژی الکتریکی تا سال 1400 قدم های بزرگ دیگری باید برداشت. در میان کشورهای همجوار، ما با کشورهای جمهوری آذربایجان و ارمنستان تبادلات برق هم در بخش واردات و هم در صادرات داریم. از ترکمنستان، خریدار خالص برق هستیم و به کشورهای پاکستان، افغانستان و عراق، فقط فروش و صادرات برق را داریم. درباره صادرات برق به ترکیه، به دلیل مشکلات مالی فیمابین با شرکت خریدار غیردولتی ترکیه ای برق از ایران، متاسفانه صادرات برق از سال گذشته تا تعیین تکلیف این موضوع متوقف شده است. 
تبادل برق با کشورهای همسایه، تنها یک موضوع صرفا اقتصادی به موازات کمک به تامین برق مورد نیاز و پیک سایی نیست؛ بلکه ابعاد سیاسی، اجتماعی و امنیتی آن تا آن اندازه اهمیت دارد که استمرار و توسعه این بسته سیاستی، بالقوه می تواند اصلی ترین کلید هم افزایی همه کشورهای منطقه با یکدیگر، حتی با کشورهای کویت و جنوب خلیج فارس یعنی عمان و کشور امارات باشد. ابعاد تبدیل شدن ایران به هاب انرژی الکتریکی، ظرفیت توسعه قابل دسترسی برای اتصال شبکه برق ایران از غرب و شمال تا اروپا و روسیه، از شمال شرق تا تاجیکستان و ازبکستان و از جنوب شرق تا شبه قاره هند را دارد. در کنار این موضوع ظرفیت دست نخورده ای برای هاب منطقه ای شدن ایران در حوزه انتقال دیتا از طریق فیبرهای نوری تعبیه شده در همین شبکه به هم پیوسته انتقال برق ایران وجود دارد که در تعریف و تبیین اهمیت دستیابی به اهداف مد نظر باید گفت، جمهوری اسلامی ایران در آینده ای نزدیک، ازجمله مهم ترین نقاط جهان برای هم افزایی میان ملل و دولت های صلح طلب در سطح جهان خواهد بود. تحلیل ابعاد آن را به یادداشت دیگری به توفیق حق، وعده می دهیم. 
سوم: صادرات برق به کشور دوست و برادر را نمی توان از صرف درآمدزایی آن، تحلیل و تفسیر کرد که شاید کوچک ترین بعد از ابعاد آن، همین بعد اقتصادی و درآمدزایی آن باشد. ظرفیت نصب شده برق در کشورمان درحال حاضر، بالغ بر 80 هزار مگاوات است که بخش درخور توجهی از این ظرفیت، صرفا برای رشد مصرف فصلی در تابستان و مدیریت پیک های مصرف برق است. در بسیاری از ماه های سال، این ظرفیت کاملا بلااستفاده می ماند؛ اگر برای صادرات برق به کشورهای همجوار از طریق خطوط به هم پیوسته انتقال استفاده نشود.
اگر در کشورمان، مدیریت منطقی در مصرف برق اعمال و محقق شود، نه تنها از اسراف و تبذیر جلوگیری می شود، بلکه امکان درآمدزایی ارزی و اشتغال زایی بیشتر برای دولت و ملت ایران اسلامی فراهم می شود. درآمدی که ارقام آن می رود تا بخش چشمگیری از صادرات غیرنفتی کشورمان را به خود اختصاص دهد. 
در این راستا، نگارنده در ستون یادداشت روزنامه وزین «شرق» و پیش از این، در تحلیلی مستند با عنوان «برای نیرو، قبل از واقعه نیرو بگذاریم»، به تبیین ابعاد، مبانی و دلایل خاموشی های تابستان سال 1397 پرداخت که یکی از آثار آن، توقف ناخواسته صادرات برق و در برهه ای کوتاه، به کشور عراق بود. اعلام برخی نارضایتی های مردمی در عراق از ناحیه این مسئله، منجر به تظاهرات محدودی در نجف اشرف شد که البته به همین مقدار نیز بسنده شد، اما در فاصله ای کوتاه پس از آن، برخی دست های خارجی با سوءاستفاده از این اظهار و ابراز ناراحتی و نارضایتی ها در شهر نجف، با حضور برخی عوامل نشان دار، یک سری تظاهرات محدود خشن و سپس آشوب های کاملا هدفمندی را ترتیب دادند تاآنجاکه با حمله به کنسولگری جمهوری اسلامی در بصره و آتش زدن ساختمان آن، اموالی را نیز از آن محل به سرقت بردند. خوشبختانه با حضور آگاهانه مردم عراق، در کنار درایت مسئولان هر دو کشور، آتش این آشوب، در نطفه خفه شد. عربستان درصدد بود تا از عواقب این تحولات بهره برداری کند. ماجرا از این قرار بود که عربستان در همین برهه اعلام کرد دو برابر ظرفیت مورد نیاز فعلی عراق یعنی ظرفیت سه هزار مگاوات را با قیمتی به مراتب کمتر در اختیار دولت و مردم عراق قرار می دهد. از آن زمان تا به امروز حتی 10 مگاوات از توان برق مورد نیاز عراق را عربستان تامین نکرده است، چرا؟! زیرا این حرف، صرفا یک بلوف بود. عربستان به دلایلی از قبیل هزینه گزاف ساخت نیروگاه برای ایجاد ظرفیت سه هزار مگاوات، زمان بربودن آن و ملاحظات امنیتی، هرگز در داخل خاک عراق دست به چنین کاری نخواهد زد. برای دراختیارگذاشتن حتی نصف این ظرفیت از توان تولید برق خود عربستان به عراق، به هزارو 500 کیلومتر خطوط انتقال نیاز است که نه این خطوط موجود است و نه حتی با ساخت پرهزینه و زمان بر آن، امکان انتقال بهینه برق با این ظرفیت وجود دارد. به غیر از تمام این موانعی که برشمرده شد، عراق دارای سه منطقه جنوب، مرکز و شمال در انتقال و توزیع برق است و مانند ایران دارای یک شبکه سراسری به هم پیوسته نیست. پس عربستان چگونه با این موانع می خواهد برق تولیدی روی کاغذ را به سراسر عراق صادر و منتقل کند؟! سوالاتی که عربستان برای آن پاسخی ندارد.  عراق، کشوری است که سه جنگ بزرگ و طولانی را در این چهار دهه پشت سر گذاشته است و بازسازی زیرساخت های نابودشده یا آسیب دیده این کشور، به حداقل 12 سال کار مداوم تا سال 2030 نیاز دارد. عراق در حال سرمایه گذاری گسترده در بخش صنعت برق است، اما وجود خطوط انتقال مطمئن از ایران به بخش های جنوب، مرکز و شمال این کشور با پشتوانه بزرگ ظرفیت مازاد نصب شده برق در کشورمان، یک پشتوانه عظیم برای این کشور در راه تکمیل مراحل توسعه است که این توسعه خود، دربردارنده افزایش مستمر و قابل توجه مصرف برق خواهد بود و احداث نیروگاه های جدید برق در عراق تا دست کم 10 سال آینده، هرگز نمی تواند نیاز این کشور به ایران را برای بهره گیری مستمر از هزارو 500 تا سه هزار مگاوات ظرفیت تولید برق را تا 2030 برطرف کند.  اجازه اخیر آمریکا به عراق در معافیت 90روزه جدید دیگر برای خرید برق از ایران، یک بلوف از سوی آمریکاست. آمریکا نمی تواند تبعات اجتماعی و امنیتی کمبود برق مصرفی ناشی از اعمال تحریم عراق را تحمل کند. تامین کمبود برق مورد نیاز عراق، نه از سوریه و ترکیه امکان پذیر است و نه از کویت و عربستان. تنها گزینه عراق در تامین حجم درخور توجه برق مورد نیازش از مسیر واردات، یک پاسخ دارد: ایران.
                