دو‌شنبه ۵ آذر ۱۳۹۷
-----------------------------------------
یادداشت
-----------------------------------------
عدالت اجتماعی با عدم النفع بنزین
-----------------------------------------

                    آژانس بین المللی انرژی (IEA) گزارش مبسوطی در حوزه انرژی منتشر کرد. در این گزارش یک ارزیابی در زمینه میزان یارانه انرژی در ایران ارائه شد که به شدت مایه نگرانی است. طبق گزارش این نهاد معتبر بین المللی، میزان یارانه پرداختی در حوزه انرژی در ایران حدود 45 میلیارد دلار است که به سبب افزایش نرخ ارز عملا در مقایسه با سال گذشته جهشی 55درصدی داشته است. برآورد این موسسه نشان می دهد میزان یارانه روی نفت (فراورده های نفتی) حدود 16.5 میلیارد دلار، برق 12.3 میلیارد و گاز حدود 16.3 میلیارد دلار است؛ در نتیجه، ایران با کمال افتخار بالاترین میزان یارانه پرداختی در حوزه انرژی در جهان را دارد؛ یعنی ایران با داشتن کمتر از دو درصد جمعیت جهان عملا 15درصد کل یارانه پرداختی در حوزه انرژی را به خود اختصاص می دهد. البته آنچه در این گزارش و همچنین نزد دولتمردان و نخبگان ایرانی به عنوان یارانه از آن یاد می شود، عملا نوعی عدم النفع است که از جیب دولت رفته است. اگر هر لیتر بنزین به قیمتی کمتر از هزینه تولید و عرضه آن (شامل هزینه استخراج نفت، هزینه پالایش و هزینه توزیع آن در سطح کشور) به عامه مردم فروخته شود، این مابه التفاوت را می توانیم یارانه بنامیم؛ اما زمانی که دولت بنزین را با قیمتی بیش از هزینه تولید به مردم می فروشد، عملا متحمل هزینه ای اضافی نشده است؛ دریافت نکردن قیمت فوب خلیج فارس به مردم نوعی عدم النفع (به میزانی معادل مابه التفاوت قیمت بنزین در داخل و در بازارهای بین المللی) برای دولت ایجاد می کند.
این شیوه پرداخت به اصطلاح یارانه باعث شده است که قسمت اعظم نفع قابل حصول و درآمد دولت نصیب طبقات متوسط و مرفه جامعه شود و قاچاق بنزین از کشور را تشویق و سود سرشار آن را نصیب قاچاقچیان کند؛ در نتیجه عملا به اقشار محروم و نیازمند، سهم خاصی تعلق نمی گیرد.
به محاسبات زیر توجه کنیم:
- در ابتدای سال 97 وزارت کار، رفاه و تعاون آمار لازم برای حذف 35 میلیون نفر از یارانه بگیران را در اختیار داشت.
- اگر جمعیت را 80 میلیون نفر در نظر بگیریم، تعداد یارانه بگیران 45 میلیون نفر برآورد می شود. 
- از این جمع، 11میلیون نفر از طبقات کم درآمد اتومبیل ندارند. 
-  با توجه به میزان تولید 90 میلیون لیتری بنزین در روز، سهم هر ایرانی روزانه 1/1 لیتر یا ماهیانه
33 لیتر خواهد بود.
- اگر قیمت فوب بنزین را با درنظرگرفتن نرخ 9هزارو 500 تومانی برای دلار چهارهزارو 750 تومان معادل 50 سنت هر لیتر محاسبه کنیم، دولت از 
35 میلیون نفر متمکن که نباید یارانه بگیرند، ماهانه حدود پنج هزار و 500 میلیارد تومان بابت فروش بنزین دریافت خواهد کرد. از این رقم، چهارهزار و 330 میلیارد تومان عدم النفعی است که امروزه دریافت نمی کند. 
- با این دریافتی از طبقه مرفه، دولت می تواند به هر یک از 11 میلیون نفری که اتومبیل ندارند، مبلغی حدود 123هزارو 750 تومان، یعنی معادل عدم النفع 33 لیتر بنزین در ماه بر مبنای لیتری سه هزارو 750 تومان بپردازد. کل این مبلغ در ماه بیش از هزار و 360 میلیارد تومان خواهد شد؛ مبلغی بسیار چشمگیر که می تواند کمک بزرگی برای طبقات کم درآمد باشد و فاصله طبقاتی را کاهش دهد.
- مابه التفاوت آنچه ماهانه از طبقات مرفه دریافت می شود و مبلغی که به طبقه کم درآمد پرداخت خواهد شد، دو هزار و 970 میلیاد تومان است که دولت می تواند آن را بین طبقات متوسط جامعه توزیع کند؛ یعنی به هر نفر بیش از 87 هزار تومان در ماه برای جبران قیمت بالای بنزین یارانه دهد و قیمت بنزین را برای طبقه متوسط به حدود دو هزار تومان در لیتر برساند. البته اگر افراد متمکن بیش از 33 لیتر بنزین در ماه مصرف کنند -که فرض چنین است- درآمد بیشتری برای دولت ایجاد خواهد شد که می تواند صرف توسعه وسایل نقلیه عمومی شود.
- البته دولت می تواند با عدم النفعی که از طبقه مرفه دریافت می کند (چهار هزار و 330میلیارد تومان)، به همه افراد در طبقه متوسط و طبقه کم درآمد (45 میلیون نفر) نفری حدود صد هزار تومان در ماه بپردازد.
- به یاد داشته باشیم که در تمامی این راه، بنزین فقط با قیمت فوب خلیج فارس فروخته می شود و بنزین چندنرخی نداریم و پمپ بنزین ها و شرکت پخش فراورده های نفتی دچار مخمصه فروش با قیمت های متفاوت نمی شوند.
در این مسیر دو راهکار وجود دارد:
- دولت قیمت بنزین را آزاد کند و با قیمت فوب خلیج فارس آنها را به فروش برساند. در مقابل با استفاده از درآمدهای حاصله و از طریق سیستم فعلی پرداخت یارانه، مبلغی را به حساب سرپرستان خانوار واریز کند.
- در قالب کارت حامل های انرژی، مشابه کارت سوخت، سهمیه هر فرد از بنزین به او تعلق بگیرد یا به حساب سرپرستان خانواده واریز شود تا با استفاده از این کارت افراد بتوانند سهمیه خود را دریافت کرده یا حتی به فروش برسانند. این رویه دو منفعت دارد، اولا، بدون تزریق پول جدید به جامعه (در قالب یارانه مستقیم) عملا یارانه انرژی را به افراد پرداخت کرده و این مبادله سهمیه، باعث بازتوزیع منابع بین اقشار مختلف (خریداران و فروشندگان سهمیه بنزین) شده؛ بنابراین هم زمان هم باعث افزایش درآمد طبقات کم درآمد شده و هم با به کارگیری مکانیسم خرید و فروش سهمیه بنزین به صورت مستقیم، یک فرصت درآمدزایی عملی برای افراد فراهم می آید و انگیزه بیشتری برای کاهش مصرف و افزایش درآمد ایجاد می کند.
نکات درخور توجه:
- افراد مازاد سهمیه خود را به دولت خواهند فروخت و دولت این مازاد را یا صادر کرده یا با نرخ آزاد به مصرف کنندگان دیگر می فروشد.
- ممکن است تصور شود فروش سهمیه به دولت و دریافت وجه آن عملا مشابه پیشنهاد اول است؛ اما تفاوت های عمده ای در اینجا وجود دارد. در قالب پیشنهاد اول، عملا مبلغ یارانه پرداختی به همه افراد یکسان و پرداخت آن در زمانی معین از ماه (همانند یارانه فعلی) انجام می شود که فشار زیادی به دولت می آورد؛ در حالی که با سیستم و روشی که در ادامه گفته می شود، دولت می تواند سهمیه افراد را با فاصله (مثلا در دو یا چهار مرحله در ماه) در اختیار مستحقان بگذارد. به این ترتیب هم فشار کمتری به دولت وارد و ورود نقدینگی به بازار هم  تدریجی می شود.
- در قالب این روش خودبه خود بخشی از اقشار جامعه تشویق به مصرف کمتر و فروش مازاد به دولت می شوند و می توانند درآمدزایی بیشتری داشته باشند.
- از نقطه نظر فنی پیاده سازی چنین راهکاری ساده بوده و حتی بر بستر شبکه عابر بانک ها و کارت های عضو شبکه شتاب کاملا امکان پذیر است و حتی از طریق یکپارچه سازی آن با حساب بانکی افراد این امکان می تواند فراهم شود تا مستقیما و از طریق حساب مزبور اقدام به خرید یا فروش بنزین کنند. در نتیجه دردسرهای محاسباتی شرکت پخش هم کاهش می یابد.
- نکته دیگر این است که با تغییر نرخ بنزین در بازارهای بین المللی و خلیج فارس دولت می تواند هر ماه قیمت خرید و فروش را با استفاده از تکنولوژی کارت های شتاب تغییر دهد و نرخ ها را واقعی و به روز کند.
- افزایش قیمت باعث کاهش مصرف، حذف قاچاق منابع ملی و چند درصد تورم خواهد شد؛ اما افزایش عدالت اجتماعی، شاید ارزش تحمل یکی، دو سال تورم را داشته باشد. آنچه مهم است، این است که عزم دولت برای واقعی سازی قیمت بنزین در ابتدا؛ و بقیه حاملان انرژی متعاقبا است که متاسفانه تا به امروز زیر چکمه سیاسی کاری دولت ها له شده است.
                