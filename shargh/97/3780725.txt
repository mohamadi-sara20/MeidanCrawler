چهار‌شنبه ۱۰ مرداد ۱۳۹۷
-----------------------------------------
یادداشت
-----------------------------------------
مذاکره با آمریکا؟
-----------------------------------------

                    بعد از توافق شش قدرت جهانی با ایران بر سر برنامه هسته ای و آغاز توافق برجام، تصور این بود که آثار و تبعات مثبت برجام و گسترش تعاملات خارجی، فضای کشور را مساعد می کند. ایران و ایالات متحده در ماجرای برجام، دو کشور اصلی مذاکره کننده بودند. فضای مثبت این ارتباط مستقیم و بی واسطه سبب شد چند زندانی میان ایران و آمریکا مبادله شود. پیش از آن در ماجرای ورود ملوانان آمریکایی به آب های سرزمینی ایران و بازداشت آنها هم، کانال مستقیم تماس میان ظریف و جان کری و البته رفتار منطقی سپاه، باعث شد مسئله ابعاد سیاسی پیدا نکند. به هرحال در همان زمان تاکید کردم برجام بستر لازم برای ایجاد تغییر در روابط ایران و آمریکا را مهیا می کند، اما حتما برای ایجاد ثبات در روند سیاست خارجی باید به سمت حل مسائل دو کشور حرکت کرد و اگر روابط براساس احترام متقابل، عادی نشود، کوچک ترین تغییر در آمریکا می تواند میان دو کشور مسائلی جدی ایجاد کند. برآورد آمریکا حاکی از این است که امنیت خاورمیانه با مواضع ایران گره خورده است. برجام با وجود کارشکنی مجلس نمایندگان آمریکا، در دوران اوباما می توانست زمینه همکاری اقتصادی دو کشور را فراهم کند. وزیر نفت ایران از شرکت های آمریکایی دعوت کرد به ایران بیایند و ازآنجاکه چین و اتحادیه اروپا برای سرمایه گذاری های اقتصادی در ایران پیش قدم بودند، شرکت های آمریکایی نیز خواستار رفع محدودیت های همکاری با ایران بودند و برای مثال بویینگ توانست مجوز اوفک برای تجارت با ایران را دریافت کند. در همان زمان در ایران و آمریکا، لابی ها و برخی گروه ها مانع جدی بر سر بهبود روابط به شمار می رفتند، اما موج مثبت برجام، بهبود شرایط اقتصادی ایران، سرمایه گذاری مستقیم خارجی و بهبود گردشگری، می توانست قوی تر از این گروه ها عمل کند. برخی گروه ها در ایران در کنار لابی اسرائیل و نمایندگان جمهوری خواه مجلسین آمریکا علاقه مند به شکست برجام به عنوان میراث دموکرات ها برای پیروزی خود در انتخابات ریاست جمهوری آمریکا بودند. شاید در آن مقطع می شد با سرعت عمل بیشتری حرکت کرد. می دانیم تصمیم ها برای تنش زدایی در رابطه با آمریکا را مقامات ارشد کشور می گیرند و در آن مقطع با نگاه مثبت به این ماجرا نگریسته شد. اگر آثار و تبعات مثبت برجام و گسترش تعاملات خارجی ادامه می یافت، این احتمال جدی وجود داشت که مقامات ارشد تصمیم گیرنده، نگرش خود در بی اعتمادی به آمریکا را تغییر دهند. این امکان وجود داشت ادامه این همکاری در موضوع سوریه دنبال شود، حتی اگر برخی کشورها به صورت غیرمستقیم دنبال کارشکنی در حل مسئله از طریق گفت وگوی میان ایران و آمریکا شوند، در آن صورت هیچ احتیاجی به حضور روسیه در سوریه و امتیازگیری این کشور از ایران نبود. حتی برجام، رابطه ایران با کشورهای عربی را تغییر داده بود. در گذر تاریخ هر زمان زمینه برای بهبود روابط میان ایران و آمریکا فراهم شد، برخی کشورهای عربی در نگاه اول نگران شده اند، اما به تدریج به سوی بهبود روابط خود با ایران حرکت کرده اند. خدشه در روابط ایران و غرب، آرزوی عرب ها و اسرائیل و حتی روسیه و چین است و بهبود روابط ایران و آمریکا در آرایش سیاسی منطقه تاثیر بسزایی خواهد داشت. اجرای برجام و بهبود روابط ایران و آمریکا، موضع گیری عرب ها و طرح ادعای دخالت ایران در عراق، یمن، سوریه، بحرین و لبنان را تعدیل کرد و ایران و عربستان توافق کردند از ابزار نفت برای تضعیف یکدیگر که تضعیف بازار نفت معنا می شد، پرهیز کنند. انتخاب ترامپ به ریاست جمهوری آمریکا، این روند را به شدت تحت تاثیر قرار داد. او در مبارزات انتخاباتی خود بارها برجام را به عنوان برگ برنده دموکرات ها به باد انتقاد گرفت. در نزدیک به دو سال گذشته نیز از هر فرصتی برای حمله به ایران بهره گرفته که اوج آن در اعلام خروج از برجام و برقراری دوباره تحریم های این کشور مشاهده شد. دو روز قبل ترامپ در نشست خبری با نخست وزیر ایتالیا در پاسخ به سوالی درباره ایران، از مذاکرات بدون پیش شرط سخن گفت. به نظر می رسد با توجه به رفتار و عملکرد او و تیم همراهش در کاخ سفید، او خروجی مذاکره با ایران را پیشاپیش یک پیروزی برای آمریکا محاسبه کرده است. او در شرایطی از مذاکره بدون پیش شرط سخن گفته که وزیر خارجه تازه واردش چندی قبل 12 شرط برای ایران تعیین کرده بود که با واکنش های داخلی و خارجی مواجه شد. معمولا تلاش دو طرف مذاکره این است که هیچ یک احساس تهدیدشدن از سوی طرف مقابل را نداشته باشد. به هرحال مشکلاتی که بعد از خروج آمریکا از برجام ایجاد شده و فضای روانی ناشی از آن برای اقتصاد ایران، در بسیاری از رسانه های دنیا مورد بحث قرار گرفته است. جهش نرخ دلار و کاهش ارزش ریال، ایرانیان را نگران کرده و فرار سرمایه از ایران را در پی داشته است. فکر می کنم به دو شکل می توان با مسئله مذاکره با آمریکا مواجه شد...نخست اینکه دولتمردان به شکل واقعی و نه شعاری، همه مسائل را با مردم مطرح کنند و در ضمن برای ترمیم کابینه یا تغییر روندهای اشتباه، پیش قدم شوند. مسئله دوم، تلاش برای تسریع اعلام موضع از سوی اروپاست. تکلیف چین و روسیه روشن است و آنان همواره در شرایط تهدید، تلاش کرده اند از کارت ایران برای حداکثری کردن منافع اقتصادی و حتی دیپلماتیک خود با غرب بهره بگیرند. نباید روی آنها حساب خاصی کرد، اما اتحادیه اروپا تا حدی این توانایی را دارد. بعد از اجلاس وزرای خارجه ایران و 1+4، اعلام شد اروپا به دنبال خرید یک میلیون بشکه نفت ایران و همچنین معرفی چند بانک اروپایی برای فعالیت های مالی و تبادلات بانکی و سرمایه گذاری است. با توجه به اعلام نشدن موضع روشن از سوی اروپایی ها، امیدها درباره بسته جبرانی اروپا در ازای ماندن ایران در برجام، کم رنگ شده است.مشاهده می شود هنوز حتی قبل از اجرائی شدن تحریم های نفت و پتروشیمی در 13 آبان، کشورهایی نظیر هند، چین، کره جنوبی و ژاپن پیشاپیش از کاهش خرید از ایران و جایگزین کردن سایر کشورها سخن می گویند و روسیه خواهان معامله های تهاتری با ایران است! با توجه به درگرفتن جنگ تعرفه ها میان چین و آمریکا، این کشور تمایل ندارد حجم مبادلات اقتصادی با آمریکا نیز تحت تاثیر تحریم های ایران قرار بگیرد؛ بنابراین باید تلاش کرد اروپایی ها در موضعی قرار بگیرند که در مقابل مواضع ترامپ بایستند. به هر حال تحریم های آمریکا، تحریم های یک جانبه مضاعف است و هر شرکت و دولتی آن را رعایت نکند، از داد و ستد تجاری و مالی با آمریکا کنار گذاشته می شود. همین مسئله سبب خواهد شد شرکت های نامدار و بزرگ اروپا به دلیل سرمایه گذاری های مشترک با طرف های آمریکایی و استفاده از بازار ایالات متحده، از خیر حضور در ایران بگذرند. اروپا اعلام کرده قانون محافظت از سرمایه گذاران اروپایی در ایران را به روز کرده، اما هنوز بسته جامع این کشور در اختیار ایران قرار نگرفته و زمان در حال گذر است. به نظر می رسد باید با استفاده از حمایت افکار عمومی داخلی و البته تلاش برای رفع نگرانی های اروپا، اوضاع ایران را سامان داد، سپس به مذاکره در موضع برابر با ایالات متحده اندیشید. در چنین شرایطی است که می توان منافع ملی ایران را در این مذاکرات تامین کرد.
                