پنج‌شنبه ۲ اسفند ۱۳۹۷
-----------------------------------------
یادداشت
-----------------------------------------
اینستکس؛ تست گرم عبور از جهان تک قطبی
-----------------------------------------

                    پرونده هسته ای ایران یکی از دنباله دارترین پرونده های قرن حاضر محسوب می شود که به شکل گیری شدیدترین و بی سابقه ترین تحریم های تاریخ سازمان ملل و جهان پس از جنگ سرد انجامیده است. فرازوفرودهای مختلف این پرونده، همه قدرت های بزرگ جهان را درگیر خود کرد؛ هرچند در گام های اولیه حل این بحران از مسیر اتحادیه اروپا و بدون دخالت دادن ایالات متحده پیگیری می شد؛ اما واقعیت نظام تک قطبی و صفت ابر قدرت (SUPER POWER) برای ایالات متحده، چاره ای جز مذاکرات مبتنی بر حضور و جلب نظر ایالات متحده باقی نگذاشت؛ چرا که ذات ابرقدرت بودن در نظام تک قطبی چنین اقتضایی دارد. هیچ بحران و پرونده ای در جهان بدون خواست و اراده او مختومه نمی شود و در همه پرونده های جهانی، منطقه ای و گاهی دوجانبه منافع او باید لحاظ شود. درک این موضوع عیان می کند که چرا اقدامات اتحادیه اروپا پیش از شکل گیری مذاکرات ایران و 1+5 نتوانست منجر به نتیجه ای شود. برجام نیز بدون هیچ گونه داوری و صرفا به عنوان یک معاهده بین المللی در واقع تلاش ایران و ایالات متحده برای حل این مشکل با همراهی تسهیل کننده پنج قدرت دیگر تلقی می شود؛ راه حلی که ایالات متحده به عنوان ابر قدرت ستون اصلی آن بوده و بر مبنای حفظ حداکثری منافع ممکن الوصول تنظیم شده است. خروج ایالات متحده به عنوان محور اصلی حیات این معاهده و اعمال مجدد تحریم های همه جانبه علیه ایران باید به عنوان نشانه قطعی فروپاشی و تجاوز به روح و جسم برجام تلقی شود؛ اما اتحادیه اروپا در کنار روسیه و چین تلاش دارند تا براساس راهکارهایی این معاهده را زنده نگه داشته و در حد ممکن بدون حضور ابر قدرت به حل مسئله از مجاری اراده جمعی و حقوق بین الملل بپردازند. راه حل ارائه شده ساختاری است که با عناوینی مثل «ابزار حمایت از مبادلات تجاری» (INSTEX ) یا «سازوکار جبرانی ویژه تبادلات» (Special Purpose Vehicle-SPV) یا «کانال ویژه مالی اروپا» شناخته می شود. سوال مهم برای جمهوری اسلامی، کارایی این سازوکار برای تامین اهداف مالی و مبادلاتی تضمین شده در برجام است؛ اما به نظر یک سوال مهم دیگر نیز باید مورد توجه قرار گیرد؛ چرا اتحادیه اروپا با وجود تجربه شکست خورده قبلی، مجددا بدون حضور ابرقدرت و برخلاف منافع آن به دنبال حل یک مسئله جهانی به صورت قطعی است؟ برای پاسخ به این پرسش باید سفری در زمان داشته باشیم. پس از جنگ جهانی همواره منافع ایالات متحده در همه پرونده های بین المللی مد نظر بوده است. فروپاشی اتحادیه جماهیر شوروی نقطه نهایی تغییر سیستم دوقطبی بین المللی به سیستم تک قطبی مبتنی بر هژمون مقتدر است. منافع ابرقدرت در نظام بین الملل جدید تبدیل به تنها مولفه مهم در سرانجام هر اتفاق یا بحرانی شد. همه جنگ ها، اختلافات مهم بین المللی و نزاع های اقتصادی جهانی صرفا در یک چارچوب بررسی می شد و آن یافتن راه حلی مبتنی بر خواست و منافع ایالات متحده بود. جنگ اول خلیج فارس به عنوان ماجراجویی ایالات متحده برای اثبات یکه تازی خود در جهان قلمداد می شود؛ اما هزینه انجام آن را تمام جهان پرداخت کرد. اشغال افغانستان نیز به عنوان غرامت حمله به برج های دوقلو، تحت حمایت همه کشورهای بزرگ جهان قرار گرفت. در حمله دوم به عراق و اشغال آن در سال 2003 کشورهایی مانند فرانسه، آلمان و روسیه تلاش داشتند از یک جانبه گرایی و رفتار خودسرانه ایالات متحده در حمله به این کشور جلوگیری کنند؛ اما قدرت رقابت ناپذیر هژمون باعث شد تا در نهایت این کشورها تسلیم شده و با قطع نامه ای در شورای امنیت، مشروعیت حقوقی این حمله را تایید کنند. در این زمان ها هر باور احتمالی درباره امکان خارج کردن ایالات متحده از مناسبات جهانی و حل یک بحران بدون تایید آن منجر به شکست شد. از شرقی ترین نقطه زمین و بحران های شبه جزیره کره تا غربی ترین نقاط عالم و بحران های آمریکای جنوبی امکان حل یک بحران بدون حضور ایالات متحده هرچند صرفا در قامت یک ناظر بی طرف امکان پذیر نبود. نیروی نظامی آمریکایی، سربازان بین المللی ارتش جهان یکپارچه قلمداد می شدند و آرمان های سرمایه داری ایالات متحده همه کشورها را در یک راستا قرار داده بود. هر چرخه قدرت در نهایت روزی به اوج اقتدار خود خواهد رسید و زمان حرکت زوالی آن آغاز خواهد شد. برای ایالات متحده می توان بحران مالی جهانی دهه اول قرن جدید را که در سال 2008 نمایان شد، شروع زنجیره سقوط اقتدار قلمداد کرد. ایالات متحده با صادرکردن این بحران به کشورهای دیگر از طریق سیستم اعتباری و اقتصادی مسلط خود بخش مهمی از تکانه های این بحران را از خود دور کرد و باعث نابودی اقتصاد بسیاری از کشورها به ویژه در اروپای متحد شد. بحران های مالی در اتحادیه اروپا منجر به افزایش قدرت جریانات راست گرا و تقویت ملی گرایی در برابر منطقه گرایی اتحادیه اروپا بود. این ملی گرایی نوین پایه های نظام جمعی اتحادیه اروپا را متزلزل کرد که برگزیت (BREXIT) و بحران های اخیر فرانسه نمادهای مهم آن تلقی می شود. تقویت باورهای ملی گرایانه در سطح جهان با انتخاب ترامپ به عنوان رئیس جمهور ایالات متحده تقویت شد. خروج از معاهدات بین المللی، یک جانبه گرایی افراطی در رفتارهای بین المللی و بی اعتنایی به حقوق بین الملل، لزوم همکاری های سازنده و چندجانبه را مورد پرسش قرار داد؛ اما این موضوعی جدید در روابط ایالات متحده و اروپا تلقی نمی شد. در گذر تاریخ نظام تک قطبی، اروپا همواره شاهد مواردی از این نوع رفتار منفعت طلبانه ایالت متحده بوده است، اما چه تفاوتی در این زمان وجود دارد؟ افول قدرت چندوجهی ایالات متحده انکارناپذیر است؛ اما نقطه ثقل باور به حل یک بحران بین المللی بدون نیاز به ابرقدرت را باید در پرونده داعش و سوریه جست وجو کرد. داعش محصول هرچه که بود، به بحران وسیعی تبدیل شد که خارج از مرزبندی های ملی، تمام جهان را تهدید می کرد. تروریست ها از شرق آسیا تا شهرهای اروپا و قلب ایالات متحده را با حمله های خود درنوردیدند. نظم و امنیت بین المللی مختل شد و این به معنای لزوم حضور ابرقدرت برای بازگرداندن نظم و تعادل به سیستم جهانی بود. آمریکا و متحدان اروپایی طرحی بلندمدت را برای نابودی داعش ترسیم کردند تا از طریق آن نظم را به سیستم بازگردانند. در طرح غربی حضور نیروهای نظامی سوریه را رسما از جریان مقاومت خارج می کرد که دستاورد جانبی مهمی برای ایالات متحده و شرکای منطقه ای او محسوب می شد. ایران به عنوان مخالف این طرح یک اقدام بیشتر نمی توانست انجام دهد و آن تلاش برای حل بحران خارج از چارچوب و اراده ابرقدرت بود. همین امر منجر به شکل گیری اتحاد سه جانبه و در ادامه چهارجانبه ایران، سوریه، روسیه و عراق شد و با ورود ترکیه به بازی غیرآمریکایی، اتفاق مهمی رخ داد. بحرانی بین المللی بدون حضور ایالات متحده و برخلاف منافع او، خاتمه یافته بود و این نشان دهنده ترک های عمیق در دیوار نظام تک قطبی جهان بود. این ترک ها برای اتحادیه اروپا که از یک جانبه گرایی ترامپ خسته است، یک معنا بیشتر ندارد و آن امکان جایگزینی نظم و نظام بین المللی است. حال می توان یک بار به تصویر بزرگ تری که ایجاد شده نگاه کرد، تصویری که نشان می دهد بندهای مستحکم نظام تک قطبی در حال پاره شدن هستند و اروپا می کوشد قدرت خود را برای خروج از سیستم تک قطبی محض به سیستم چندقطبی منعطف آزمایش کند. تلاش اروپا در راستای حفظ برجام را از این منظر می توان درک کرد، چراکه نشانه ای از پایان دوران تصمیم های نظام تک قطبی محسوب می شود، اما آیا منافع ایران در این میان تامین می شود؟ جواب به شدت ساده است؛ منافع کوتاه مدت ایران در عرصه های مالی و مبادلات تجاری و بانکی در حد بسیار محدودی تامین می شود، چراکه اروپای متحد علاقه ندارد پیش از سنجش خسارت های احتمالی، نبرد برای تغییر سیستم جهانی را آغاز کند و طبیعی است که با احتیاط فراوان در مرزهای حداقلی، بخواهد این بازی را به سرانجام برساند. این بیان کننده آن است که نمی توان در کوتاه مدت توقع زیادی از کانال مالی ایجاد شده توسط اتحادیه اروپا داشت، اما در بلند مدت چطور؟ باید گفت شکل گیری باور به امکان مقابله با سیستم جهانی در اتحادیه اروپا و فروپاشی سیستم تک قطبی بی شک به نفع جمهوری اسلامی خواهد بود، اما هزینه این باور می تواند در کوتاه مدت ناخوشایند باشد. در واقع پیروزی اروپا در حفظ برجام هرچند برای ایران دستاوردی نخواهد داشت، اما می تواند امید به جهانی آزادتر را به ارمغان بیاورد. برجام، جمهوری اسلامی و کانال ویژه مالی اروپا در واقع تست گرم عبور از دنیای تک قطبی است. البته ساده انگارانه است که اعتماد به اروپا بدون قید و شرط انجام شود. حرکت صحیح این است که در طرحی جامع، اروپا را به سمتی سوق داد که مقدمات ایجاد یک عزم جهانی در این راستا فراهم شود. اکنون زمان تصمیم گیری است. آیا در همراهی با اتحادیه اروپا مسیری برای خاتمه دادن به نظام ظالمانه تک قطبی را باید جست وجو کرد که البته صدمات کوتاه مدت آن نیازمند تحمل است یا مسئولان ایران ترجیح می دهند این بازی را هرچند بدون قصد، به نفع ایالات متحده به پایان ببرند؟ با همراهی با اروپا شاید بتوان متحدی توانا برای تغییر در سیستم جهانی به دست آورد. دوراندیشی یا کوتاه نگری همه و همه به تصمیم هفته های اخیر در ایران بستگی دارد.
                