سه‌شنبه ۱۹ تیر ۱۳۹۷
-----------------------------------------
یادداشت
-----------------------------------------
تعدد احزاب؛ بلای جان اصلاحات!
-----------------------------------------

                    احزاب سیاسی در جوامع معاصر به عنوان حلقه واسط مردم و حاکمیت اهمیت بسیاری دارند و نوعی رابطه دوسویه میان تحزب و دموکراسی برقرار است. اینکه حزب سیاسی از مبانی لیبرالیسم و دموکراسی غربی است و البته نظرگاه های منفی در میان برخی از گرایش های محافظه کار جامعه به احزاب عمدتا به این موضوع برمی گردد که حزب مولود مدرنیته است و طبیعی و قابل فهم است که بین سنت گرایان و متجددان تعارض و کشمکشی دائمی برقرار باشد. البته نواندیشان دینی که قرائتی دیگرگونه از دموکراسی و لیبرالیسم و احزاب سیاسی دارند، طبیعتا تحزب را از مبانی بنیادین مردم سالاری دینی می دانند و به آن به دیده ضرورت می نگرند. اگرچه در مجموع اغلب گرایش های سنتی و مذهبی در اسلام برای تحزب ضمن دارابودن مبنای فقهی، به صورت مشروط و مقید آن را می پذیرند؛ به شرطی که عامل تفرق امت اسلامی نشود. ‎فارغ از انگاره های نظری مذهبی اما در ایران امروز دلیل ضرورت و کارکرد اثرگذار گرایش های سیاسی در تصاحب قدرت سیاسی و در حوزه عمل سیاسی حتی اصولگرایان مذهبی به ویژه در مناسبت های سرنوشت ساز سیاسی الزامات تحزب و ضرورت تنظیم کردار و کنش سیاسی شان با احزاب هم فکر و هم سو را در جهت گیری ها معطوف به انتخابات ها نشان می دهند. فارغ از اینکه نیروهای وفادار به کارکرد احزاب و ضرورت حضور و کارآمدی و فعالیتشان در سایر ایام غیر از ایام انتخابات در ایران در میان هر دو جناح سیاسی بسیار پایین و کم طرفدار است و از این منظر با توجه به تعداد بسیار اندک نیروهایی که به صورت حرفه ای به فعالیت سیاسی به عنوان شغل نگاه می کنند، می شود...نگرش های مبتنی بر کارکرد صرفا انتخاباتی در میان دو جریان اصلی قدرت در کشور را اکثریت تلقی کرد و مدافعان کارکرد دائمی و غیرمناسبتی تحزب را در اقلیت دید. ‎یکی از عمده ترین دلایل فراوانی احزاب که از وزارت کشور جواز فعالیت گرفته اند، نگرش های معطوف به سهم خواهی در مناسبت های انتخاباتی است. در دو دهه گذشته هر زمان که بخت و اقبال مردمی با اصلاح طلبان بوده، بیشترین نگرش های حاکم بر رفتار شهروندان در جهت انتخاب براساس جهت گیری احزاب شاخص و موثر بوده و طبیعتا برایندهای انتخاباتی دو جریان موثر در قدرت ایران در منازعات سیاسی و کشمکش های درون گفتمانی شان شکل گرفته؛ به گونه ای که عمدتا سهم خواهی و منفعت طلبی های رایج و مرسوم میان احزاب نیز به نوعی به تناسب میزان نفوذ و عده و عده احزاب تصمیم گیر به رسمیت شناخته می شده است. از آنجایی که توزیع قدرت در بخش های انتخابی ساختار سیاسی و تخصیص سهم به احزاب سیاسی در مرحله نخست نیاز به تاسیس حزب و اعلام موجودیت دارد و شرط لازم داشتن نام یک حزب و اعلام حضور در فضای سیاسی کشور است؛ اما در گام بعدی ورود به یک سری کلونی های سیاسی می تواند تضمین کننده سهم و حق رای برای انتخاب در سطح بالای سیاست گذاری انتخابات های پیش رو باشد. شوربختانه رویکردی که درحال حاضر مبنای پذیرفته شده جریانات اصلی کشور و به ویژه جریان اصلاحات است، خود مقوم چنین احزاب قارچ گونه، فصلی و مناسبتی است. افراد برای گسترده کردن حوزه اثر خود در مناسبات قدرت به دنبال تقویت احزاب اصلی و پذیرفته شده در ساخت فرصت سیاسی نمی روند؛ بلکه با این پیش فرض پیش می روند که هرچه تعدد احزاب همفکر و هم گرا بیشتر باشد، سهام بیشتری را در مناسبات انتخاباتی از آن خود خواهند کرد. به عبارت دیگر، پدیدارشدن گرایش های منفعت گرایانه برای گرفتن سهام بیشتری از قدرت و به دنبال آن رفتن به سمت ایجاد یک کیوسک به جای تقویت هایپرمارکت، می تواند تفرق را جایگزین تقویت تحزب کند و به جای تقویت تحزب، تضعیف کننده روندهای حزبی و تحکیم کننده سکتاریسم و فرقه گرایی سیاسی است. در دموکراسی های پیشرفته و دارای تجارب مدنیت عرصه پالیسی در اختیار دو حزب قدرتمند و اندکی از احزاب کمتر موثر سیاسی است و طبیعتا مردم کمتر به احزاب نوپا در برابر احزابی که قدمت چنددهه ای در فضای سیاسی دارند، گرایش پیدا می کنند. طبیعتا به میزانی که اعتماد و گرایش شهروندان در انتخاب های سیاسی به سمت احزاب ریشه دار باشد، امید به برخاسته های حزبی پایدارتر است و به هر مقدار بین انتخاب شهروندان و احزاب نوپا همبستگی به وجود بیاید، دموکراسی ناپایدارتر است. تجربه وطنی و ایرانی اقبال شهروندان در انتخابات دوره دوم شوراها به حزب آبادگران و پیروزی این خرده حزب از جریان راست، به دورخیزش برای فتح سایر ارکان انتخابی کمک کرد و با انتخابات ریاست جمهوری نهم این حزب پیروز میدان شد و عمده دو جریان اصلی کشور یکی از همان روز بعد از انتخابات دل نگران گذار دموکراتیک و بازگشت به گذشته و از بین رفتن دستاوردهای دوران اصلاحات بود و دیگری که با این حزب نوپا و برخاسته اش پیوند سیاسی داشت، پس از تقسیم امکانات قدرت و جایگاه های سیاسی کم کم به صف منتقدان پیوست؛ به گونه ای که بعد از دوره دوم ریاست جمهوری، جریان سیاسی حامی اش به صف مخالفان و بعضا منکران از حمایت از ایشان پیوست. به هرحال، آنچه مسلم است اینکه در شرایط امروز ایران ضرورت رفتن به سمت تقویت بنیان های حزبی و تلاش برای صورت بخشیدن به شفافیت مواضع احزاب و شکل گیری دو جریان عمده سیاسی با مبناهای پذیرفته شده مدرن نظیر احزاب عمده ای که در کشورهای اروپایی تجربه گران سنگی دارند و سمت و سودادن به مبارزات پارلمانی از طریق رویکردهای حزبی و برجسته کردن نقش احزاب در پارلمان و حتی تلاش برای اصلاح قوانین براساس رویکردهای حزبی مرسوم و پذیرفته شده که هر حزبی به فراخور وزن و اعتبار اجتماعی از سوی مردم اصل نمایندگی در پارلمان را تصاحب کند و نه رویش دائم التزاید احزابی که صرفا تداعی کننده کارکرد شبه انتخاباتی معطوف به سهم خواهی باشد. ‎ پرسش اساسی حول این موضوع است که در شرایط واقعی ساخت فرصت های سیاسی در ایران به غیر از احزابی نظیر حزب اتحاد ایران اسلامی و حزب کارگزاران سازندگی و حزب اعتماد ملی که تا حدود زیادی هر کدام سلایق متفاوتی از جریان اصلاح طلبی را نمایندگی می کنند، سایر احزاب اسمی کدام طیف از قشرهای گوناگون مردم را نمایندگی می کنند و خلا ناشی از نبود نمایندگی را با گرفتن مجوز بدون فعالیت سراسری تشکیلاتی پر می کنند؟! مسئله اساسی و محوری در ضرورت شکل گیری تحزب، ایفای اصل نمایندگی موثر است.در این میان آنچه محل تامل و درخور توجه جدی است اینکه ‎از میان بخش های مختلف وزارت کشور که علی القاعده درخصوص پروژه توسعه سیاسی اهتمام جدی داشته باشد، اما به جای تلاش های اصولی برای دستیابی شهروندان به حقوقی نظیر حق اجتماع و اعتراض و تلاش برای به رسمیت شناختن فعالیت های مدنی و سیاسی، بدون ملاحظات مرسوم در عمل به ماشین امضای صدور مجوز برای احزاب بدل شده است که به لحاظ امنیتی نیز حساسیت چندانی بر متقاضیان حزبی متمرکز نیست. توضیحات دفتر امور سیاسی وزارت کشور مندرج در شماره 3196 مورخ 26/4/97
                