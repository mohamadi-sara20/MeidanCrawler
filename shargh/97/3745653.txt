شنبه ۲۹ اردیبهشت ۱۳۹۷
-----------------------------------------
یادداشت
-----------------------------------------
بازگشت به استراتژی هسته ای دلواپسان؟
-----------------------------------------

                    توافق برجام پیروزی بزرگی برای مردم ایران است و خواهد بود، چراکه بدون تداوم بحران و تنش و تحریم، سبب اخذ پروانه بین المللی فعالیت هسته ای و کسب منزلت در میان کشورهای صاحب دانش و صنعت هسته ای شد. با نقض برجام توسط ترامپ نه تنها از درستی راه دیپلماسی ایران کاسته نشده، بلکه حقانیت آن در ابعاد جهانی آشکارتر شده است. مهم ترین وجه این پیروزی زمینه سازی بروز تحول در نحوه نگرش به پدیده ها در عرصه حیات بین المللی و مسائل داخلی کشور است؛ موهبتی که به دلیل برخی لجبازی ها در داخل، کند اما پیش رونده است. برای آنکه درستی این توافق و دستاوردهایش را مدلل کرده باشیم و نیز برای درک موقعیت کنونی ایران، ناگزیر زمانی را یادآور می شویم که پرونده هسته ای ایران در شرف ارجاع به تله شورای امنیت سازمان ملل بود؛ تله ای که پای هر کشوری در آن گیر کرد، جز با جنگ از آن رها نشد. در این ایستگاه است که مخالفان داخلی برجام موسوم به دلواپسان وطنی باید به این پرسش پاسخ دهند که چرا چنین اتفاق حیرت انگیز و تاسف باری در دولت آرمانی ایشان رخ داد؟ آیا به ذهن آقایان خطور نکرد که چه حوادث شکننده و ناگواری در انتظار مردم ماست؟ آیا از ناحیه نخبگان و نیز منتقدان دولت احمدی نژاد هیچ هشداری در کار نبود؟ اگر بود چرا شنیده نشد؟ علت تجدیدنظر در سیاست هسته ای کشور چه بود؟ عملکرد مخالفان دولت آقای روحانی پس از امضای برجام تا نقض آن توسط ترامپ چه تاثیری بر عدم بهره مندی کامل ایران از برجام داشت؟ چرا دلواپسان همچنان بر غلط بودن برجام و آتش زدن آن پافشاری می کنند؟ اکنون که ترامپ برجام را نقض کرده، چرا به جای تامل بیشتر درباره سیاست منتهی به افکندن ایران در تله شورای امنیت، این برجام به مثابه خواست مردم و ثمره تلاش های جانکاه برای خارج کردن گریبان ملت از چنگال تحریم های جهانی است که توسط جریان دلواپس مذمت می شود؟ برای وضوح بیشتر ناگزیر از بازگشت به عقب هستیم: پرونده هسته ای ایران در پایان سال 1384 و پس از آنکه دولت یکدست احمدی نژاد روی کار آمد، به دلیل سوء مدیریت در سیاست خارجی کشور، با اجماع جهانی بی نظیری در طول تاریخ مناسبات بین المللی پس از جنگ جهانی دوم، به شورای امنیت سازمان ملل متحد ارجاع شد و هیچ یک از دو کشور چین و روسیه در برابر آن مقاومتی از خود بروز ندادند. با این تحول تکان دهنده، پرونده مناسبات بین المللی ایران قریب به یک دهه تحت کنترل کامل اعضای دائم شورای امنیت سازمان ملل متحد و به ویژه عضو ارشد آن یعنی ایالات متحده آمریکا قرار گرفت تا هر تدبیری به نفع ایران در این شورا، نیازمند رای مثبت آمریکا شود. در زمستان سال 1385 که فرایند تحریم های شورای امنیت سازمان ملل متحد عملیاتی شد، بزرگ ترین فرصت به مخالفان جمهوری اسلامی ایران در جامعه جهانی داده شد تا ایران را با تحریم های گسترده جهانی و نه آمریکایی، از پای درآورند.توافق برجام، پایان حیات موذیانه آفت تحریمی بود که «خود ما» فرمانش را در اختیار آمریکا (یعنی دشمن خود ما) و سایر مخالفانمان قرار داده بودیم. فرمان این تحریم ها بدون تدابیر دیپلماتیک ایران در دولت اول آقای روحانی، می توانست برای سالیان دراز، همچنان کالبد اقتصاد و توسعه ایران را بجود و تخریب و منهدم کند. انتظار می رفت بررسی درست و واقع بینانه علل بروز این بحران به همه نخبگان و دست اندرکاران کشور کمک کند تا هرگز اجازه ندهند که بی خردی بر مناسبات بین المللی کشور حاکم شود. این انتظار تا حدودی برآورده شد، اما نه به طور کامل. برای اینکه نشان دهیم حداقل صداهای هشدارآمیزی در عرصه سیاست و اطلاع رسانی بلند شده بود تا روزهای پیش رو را صلا دهد، باید به این نکته اشاره گذرا داشته باشیم که بعضا هشدارهای کارشناسانه درباره اشکالات استراتژی هسته ای ایران مطرح می شد. اما پیامدهای بعدی نشان داد که این هشدارها چندان مورد توجه مسئولان و دست اندرکاران و حتی نخبگان جامعه قرار نگرفت و به ابعاد موضوع و پیامدهای خطرناک سیاست خارجی کشور در دوران هشت ساله دولت یکدست احمدی نژاد در زمینه هسته ای، مثل سایر زمینه ها هیچ توجهی نشد. منتقدان دولت مهرورز تلاش کردند تا توضیح دهند مشکل اصلی تصمیم گیری در جمهوری اسلامی ایران درباره بحران هسته ای، سردرگمی یا اختلاف بر سر راهبرد کشور در زمینه هسته ای است و اینکه استراتژی یک برنامه صلح آمیز هسته ای می تواند بسیار شبیه مورد ژاپن باشد و نه کره شمالی. اما هیچ اصلاحی در مسیر دیپلماسی هسته ای ایران صورت نگرفت و هر روز سهم مذاکره و دیپلماسی در رسیدن به اهداف هسته ای کشور کمتر شد. تا آنجا که برای اخذ پروانه بین المللی یک برنامه صلح آمیز هسته ای، گفت وگو با جامعه جهانی رها شد. حاصل این سیاست، کشاندن کشور به درون باتلاقی بود که با سوءمدیریت دولت یک دست احمدی نژاد، هر روز عمیق تر شد. هرچند مسئولان عالی کشور با استفاده از همه فرصت های بسیار کارساز بین المللی و منطقه ای، موفق شدند شرایط خارج کردن ایران از این باتلاق کشنده را فراهم و کشور را از آن وضعیت خارج کنند اما واقعیت این است که در دوران سابق، تمامی مسیر سرسبز و پرنشاط سیاست و اقتصاد کشور به بیابان خشک و کم آب وعلفی تبدل شده بود که خارج شدن از آن به معنای پایان دشواری های ناشی از این انحراف در استراتژی نبود بلکه تنها آغازی برای بیابان زدایی در سیاست و اقتصاد کشور بود. هدف ما از اشاره به این گذشته تاریک این است که توجه نخبگان جامعه را به پرسش مهمی در رابطه با سیاست خارجی ایران جلب کنیم و از خودمان و همه صاحب نظران بپرسیم که اگر به مدت یک دهه اشتباه بزرگی در کشور رخ داد، علت بروز چنین اشتباهی در اندیشه نخبگان و مسئولان کشور چه بود؟ بی تردید دولت احمدی نژاد مقصر اصلی این مسائل است اما اگر فقط مسئولان دولت او را در وقوع این اشتباه مقصر بدانیم، ممکن است از مسیر درست ریشه یابی منحرف شویم. بسیاری از آنان که بعدها انتخاب استراتژی ژاپنی را به عنوان استراتژی درست هسته ای ایران، امری بدیهی دانستند، آیا در سال های مزبور با این استراتژی همراه نبودند و آیا حتی علیه آن فعال نبودند؟ اکنون که کره شمالی نه با تاکتیک نرمش قهرمانانه بلکه با چرخش ناگهانی، جهشی، یک شبه و لابد با جشن و سرور! گام در مسیر حل وفصل پرونده هسته ای خود گذاشته، بهتر می توان پیش بینی های قبلی را درباره تجزیه وتحلیل عملکرد ماجراجویانه کره شمالی مورد توجه قرار داد و آشکار کرد که خسارات پیش روی یک برنامه هسته ای بدون دیپلماسی خردمندانه تا چه حد می تواند فاجعه بار باشد. نباید از یاد برد که در دهه یادشده و حتی پس از امضای برجام تا یکی، دو هفته اخیر که رهبر جوان کره شمالی در برابر دولت ترامپ اعلام عقب نشینی کرد و موجب نومیدی و روزه سکوت کسانی شد که همواره به دولت روحانی و حامیان برجام سرکوفت می زدند که چرا حداقل از مقاومت این پسرک شجاع درس نگرفته اند، عده ای ساده لوحانه، واقعا باور کرده بودند که کره شمالی در استراتژی خود موفق شده و آمریکا را منفعل کرده و بنابراین ایران می تواند و باید با الگوگرفتن از این رهبر شجاع و البته با اقتدار بیشتر ناشی از موقعیت به مراتب بهتر ایران، به اهداف هسته ای خود آن هم بدون تفاهم دیپلماتیک با جامعه جهانی، دست یابد!با این مقدمات حال اگر بخواهیم پرسش های معطوف به زمان تحریم ها و در ادامه نکات مربوط به شرایط و دوره کنونی، یعنی نقض برجام توسط ترامپ را شرح و بسط بیشتری بدهیم، سیاهه مفصلی پیش روی مان قرار می گیرد که موجب ملال خوانندگان خواهد شد، بنابراین فقط به موارد معدودی اشاره گذرا می کنیم:الف: دوره پیشابرجام:تا قبل از ارجاع پرونده هسته ای ایران به شورای امنیت سازمان ملل یعنی در 9 سال منتهی به 1385 شیوه دیپلماسی هسته ای ژاپنی ها برای جلوگیری از کشانده شدن کشور به باتلاق تحریم ها جدی گرفته نشد و انسجام نخبگان نیز در حمایت از تدبیر سیاسی برای حل بحران هسته ای در دوران تحریم ها سامان نیافت اما در عوض و در پی امضای برجام به شکلی متفاوت به موضوع نگاه شد و بسیاری در طرز تلقی خود تجدیدنظر کردند و در نتیجه اجماعی میان نخبگان برای حل این بحران به وجود آمد.در این میان چه چیزی تغییر کرده بود؟ آیا غیر از این بود که در آن سال ها تفکر سیاست خارجی کشور دچار افراط گرایی بود؟ آیا بازی با پدیده هسته ای، برای رسیدن به اهداف مدنظر در پهنه سیاست داخلی ساخته و پرداخته شده بود؟ آیا تلازمی در سیاست داخلی (پول پاشی برای خرید وفاداری مردم) و سیاست خارجی (تجویز نسخه ای جادویی برای القای ملموس دشمن هراسی به منظور تحکیم مواضع و قدرت داخلی و منفعل ساختن منتقدان و در نتیجه به دست گرفتن کنترل افکار عمومی) در کار بود؟ آیا این گونه شکل دادن به فرایند امور و تعبیر عینی آن، باعث نشد عده ای فرصت های عظیم ملی را چنین سخاوتمندانه قربانی کنند؟ آیا قرار بود در پس مناقشه هسته ای ضعف های سیاست داخلی پنهان شود؟ واقعا این گونه بود؟ چرا؟ آیا اشتباه در تصور نخبگان از انرژی هسته ای و تاثیر آن در اقتدار ملی ایران، باعث بروز این اشتباهات نشد و آیا علت این اشتباهات آن نبود که نخبگان کشور درک درستی از تصمیم اجماعی همه کشورهای قدرتمند جهان اعم از دوستان و مخالفان ایران علیه ایران نداشتند و هزینه های عظیم تحریم یک کشور با اجماع جهانی را درک نمی کردند؟ آیا نخبگان ما از وضعیت فاجعه بار کره شمالی و زندگی رقت انگیز مردم این کشور شناخت کافی نداشتند و بنابراین از خسارات استراتژی مشابه کره شمالی بی اطلاع بودند یا آن را هزینه ای می دانستند که باید از جیب ملت ما پرداخت می شد؟ب: دوره پسابرجامچرا با وجود تجربه تلخ تحریم های شکننده و گشایش ناشی از برجام که حداقل موجب ازسرگیری صادرات نفت و بازگشت پول های بلوکه شده ایران شد، نه تنها تقدیر شایسته ای از دولت نشد، بلکه آشکارا یا به لطایف الحیل سعی کردند شیرینی موفقیت برجام را بر کام مردم تلخ کنند؟ از ابتدای توافق برجام، به جای سیاست ورزی در منطقه، رویکرد نظامی گری و تنش زایی میان برخی همسایگان یکباره اوج گرفت؛ به طوری که از یک طرف سعودی ها شیخ نمر را ناجوانمردانه گردن زدند و آنگاه که حکومت عربستان در کانون ملامت جهانیان قرار گرفت، ناگاه سفارت عربستان در تهران به آتش کشیده شد تا عربستان از فشار جهانی رها شود و حربه برنده ای به دست بیگانگان داده شود تا چهره ای بی ثبات کننده از ایران در عرصه بین الملل به تصویر بکشند. این رویدادها تصادفی بود؟ دلواپسان در پسابرجام از رفت وآمدهای هیئت های خارجی و اروپایی به ایران گرفته تا اقداماتی مانند عقد قرارداد خرید هواپیماهای مسافری و قرارداد توتال، طوری حساسیت هیستریایی از خود بروز می دادند که گویی دولت منتخب مردم درصدد چوب حراج زدن به منابع مملکت و روی آوردن به طرح های بدون اولویت یا تجملی است. پرسش ما این است که چرا دلواپسان هیچ تلاشی نکردند تا شرایط برای استفاده از فرصت های جهانی در راستای فقرزدایی و کاهش بی کاری در مملکت فراهم شود؟ علاوه بر مخالفان داخلی برجام، هم زمان و پیوسته این توافق نامه از ناحیه مثلث اسرائیل، عربستان و فرقه رجوی نیز با هجمه مواجه شد تا اینکه با آمدن ترامپ، خواب این سه گانه تعبیر شد؛ ولی این صدای شادی مخالفان داخلی بود که بلندتر از همه طنین افکند و درحالی که اکثر شهروندان آمریکایی مخالف نقض برجام بودند، این پرچم آمریکا و نه حتی مثلا تصویر ترامپ بود که از سوی دلواپسان در صحن مجلس و در سکوت هیئت رئیسه آن به آتش کشیده شد. واقعا چرا کاسبان تحریم در ایران بیشتر از جنگ افروزان در آمریکا از خروج ترامپ از برجام به وجد و سماع درآمدند. گروهی برجام و گروهی پرچم آمریکا را آتش می زنند و دسته ای هم زمزمه استیضاح و عزل روحانی را سر دادند و البته عده ای در مجلس خبرگان بی کار ننشستند و خواهان عذرخواهی رسمی رئیس جمهور شدند! اگر بر فرض بپذیریم که برجام از نگاه منافع مملکت توافق بدی است و بهتر از این قابل تصور و عملی بود، در این گزاره نباید کسی تردیدی داشته باشد که ارجاع پرونده هسته ای ایران به شورای امنیت سازمان ملل در سال 1384 بدترین اتفاقی بود که می توانست رقم بخورد. بنابراین محل منازعه منطقا این خواهد بود که کدام مسیر برای رهایی مردم ایران از چنگال شورای امنیت می توانست بهترین گزینه باشد؟ اگر گزینه بهتری متصور بود، چرا دلواپسان نتوانستند به اجرا درآورند تا جبران بی کفایتی خویش را در انداختن ایران در تله شورای امنیت جبران کرده باشند؟ ارجاع پرونده هسته ای ایران شاید از نظر عده ای به منزله شجاعت آنان تلقی شود، اما آیا با مشاهده تجربه پسرک شجاع کره ای حاضرند به این تهور خود همچنان ببالند و مسئولیت آن را بپذیرند؟ ظهور پدیده هایی چون بابک زنجانی و دکل های گمشده و موج فسادهای زنجیره ای که در لوای دورزدن تحریم ها شکل گرفت، این معنای بدیع از شجاع بودن را در فرهنگ واژگان سیاسی به خوبی آشکار و قابل لمس کرده است. درهرحال آنچه نیاز و اقتضای شرایط کنونی کشور است، درس آموزی از عملکرد گذشته و ایجاد همسویی و تفاهم در داخل و تدبیر و کیاست در پهنه بین الملل برای مقابله موثر با توطئه های تیم ترامپ به منظور زمین گیر کردن دوباره ایران و ایجاد تنش در منطقه به سود رژیم صهیونیستی و مستهلک کردن توان مردم کشورهایی است که به تازگی با رهایی از شر داعش، آینده آرام و بهتری را انتظار می کشند.
                