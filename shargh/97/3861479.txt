یک‌شنبه ۲۳ دی ۱۳۹۷
-----------------------------------------
یادداشت
-----------------------------------------
وکیل اصیل
-----------------------------------------

                    هجدهم شهریور سال جاری، به همت و ابتکار انجمن حقوق شناسی و با مشارکت خانه اندیشمندان علوم انسانی، شورای اسلامی شهر تهران و انتشارات کتابخانه گنج دانش، مراسم نکوداشت استاد بهمن کشاورز، وکیل برجسته دادگستری، برگزار شد. بهمن کشاورز فرزند فرخنده و کریم کشاورز متولد 21 شهریور 1323 در تهران است. او که یکی از برجسته ترین و مشهورترین وکلای دادگستری در تاریخ ایران است، سه سال ریاست کانون وکلای دادگستری مرکز و 10 سال ریاست اتحادیه سراسری کانون های وکلای دادگستری ایران (اسکودا) را در کارنامه مدیریتی خود دارد. وی فارغ التحصیل مقطع کارشناسی ارشد حقوق جزا و جرم شناسی از دانشگاه ملی سابق (دانشگاه شهید بهشتی) و همین طور کارشناسی ارشد حقوق خصوصی از همان دانشگاه است و آثار مکتوب بسیاری در حوزه حقوق تالیف کرده است. از آثار او می توان به کتاب های «آیین تنظیم قراردادها»، «آیین نگارش حقوقی و کلیات عملی علم حقوق (دوره دوجلدی)»، «سرقفلی و حق کسب و پیشه و تجارت در حقوق ایران و فقه اسلام»، «متن محشای قانون و آیین نامه اصلاح قانون تشکیل دادگاه های عمومی و انقلاب»، «هنر دفاع در دادگاه ها (دوره دوجلدی)»، «مجموعه محشای قانون تعزیرات حکومتی»، «یادداشت های محکمه»، «بررسی تحلیلی و روابط اقتصادی موجر و مستاجر»، «بررسی تحلیلی قانون جدید روابط موجر و مستاجر»، «فرهنگ حقوقی»، «اعتراض شخص ثالث در دادرسی های مدنی»، «تحلیل حقوقی قتل عمد» و ده ها مقاله و یادداشت در نشریات عمومی و علمی اشاره کرد. یادداشت حاضر، دلنوشته ای است به قلم دکتر تهمورث بشیریه، عضو هیئت علمی دانشگاه علامه طباطبایی، وکیل دادگستری و مدیرعامل انجمن حقوق شناسی که سال هاست افتخار شاگردی ایشان را دارد و متن کامل آن به عنوان مقدمه در کتاب «وکالت نامه» مجموعه مقالات اهداشده به استاد کشاورز منتشر شده است. 
کم کم پای به جوانی می گذاشتم و آفت عشقی تازه درگرفته و جانسوز داشتم که هوای سیاست ولوله ای دیگر در جانم انداخت. آری! نوجوانی بودم تازه به دانشگاه پای نهاده که شور از سرم می ریخت و شر از برم؛ فتنه ها در سر داشتم و غوغاها در دل؛ در روزگاری که علی رغم عوارض بلوغ و به اقتضای دورانی ز سردی شلوغ، رنگش خاکستری بود. روزگاری که سپهر سیاست چندان خواست جوانان را نمی دید و عشق را مجال چندانی نبود. آنگاه بود که مردی از تبار نجابت گامی جدی در عرصه سیاست نهاد و شوری به دل کسانی افکند که طرحی نو طلب می کردند. آری سال 1376 بود و طبق معمول خردادهای پرماجرا. تازه داشتیم صورت روزگار را آذین می بستیم که شهردار وقت تهران را به میز محاکمه کشاندند و این نقطه ای شد که من نوجوان در حقوق نوزاد و در سیاست نونهال، چشم خیره دارم که غوغای چیست و سودای کیست؟ 
متحانات پایان نیم سال دوم حقوق را هم زمان با جشن باشکوه جام جهانی 1998 می گذراندیم که محاکمه شهردار وقت تهران آغاز شد و در آن روزها پخش آن از تلویزیون، هیجانی مضاعف به جام جهانی داد. یادم می آید بعضی از شب ها با دو تلویزیون هم زمان از دو قصه غافل نبودیم؛ یکی مسابقات فوتبال که از تصویرش حظ می بردیم و دیگری دادگاه شهردار که صوتش را می شنیدیم و گاهی دیده بر قسمت های مهیج محاجات و مباحث نقش داران آن می دوختیم. هم نسل های من و کمی زودتر و دیرتر از من سه چهره را در آن محاکمات بیشتر به یاد دارند که طبعا یکی قاضی، آقای محسنی اژه ای، بود و دیگری متهم، آقای کرباسچی؛ اما شخص دیگری در آن ماجرا اسب فصاحت استدلال در میدان بلاغت حقوق می راند که برای من تازه حقوق دیده، رفتار و گفتارش شورانگیز بود و تحسین آمیز. مردی که در نهایت وقار و متانت، آنچنان ابزارهای شکلی و مستمسکات ماهوی حقوقی را در پیش چشمان آن زمان من، تردستانه به کار می گرفت که ناخودآگاه مسابقه ای را هم که یک سوی آن تیم دل انگیز برزیل بود، وامی نهادم تا ببینم چه می کند و چه می گوید. آن مرد، وکیلی بود فرهیخته و بیانش به سحر ادب و فن حقوق آمیخته. آری! او وکیلی بود حاذق و سخنوری ماهر به نام بهمن کشاورز.  آن ماجرا با فرازونشیب هایش به پایان رسید و چرخ روزگار من تازه جوان را تقدیری دیگر آفرید تا در پی حوادثی باشکوه و ناشکوه در آزمون وکالت پذیرفته شوم و اکنون گاه آن بود تا به رسم معهود، وکیل سرپرستی داشته باشم.  پدر قاضی بود و خود مشرف به این شغل شریف و آشنا به شرفای قوم حقوق. لذا پس از قبولی اشارتم داد که باید نزد بزرگان روی تا بزرگی بیاموزی -بگذریم که رفتم و نیاموختم- و مصداق آن را خود برایم ترسیم کرد که همان وکیل سرشناس بود یعنی بهمن کشاورز.  باری اینچنین بود که استدعای کارآموزی خویش را تقدیم استادی کردم که کمی پیش از آن او را محبوب ترین چهره سریال محاکمه شهردار دیده بودم. به هرحال استاد بهمن کشاورز پذیرفتند که در آن زمان، افتخار کارآموزی شان را بیابم و مدتی را در محضر پروقر و مهرشان زانو زنم و بیاموزم.  از آن زمان بود که رویی دیگر از آن استاد برایم نمایان تر شد که البته قابل حدس بود؛ رویی سراسر متانت و اکرام به شخصیت انسانی در کنار بحری از دانسته های حقوقی و تاریخی و اجتماعی و مطایباتی ظریف و نغز. باری آن روزگار هم گذشت و سال ها در کار صنفی و نه وکالتی که توفیق انجام آن به واسطه معلمی کمتر دست می داد و می دهد از ایشان بزرگی دیدم و گذشت و حسن خلق و ادب و سعه صدر و هرگاه که ما شاگردان ایشان از رفتار دیگران نسبت به ایشان برآشفته می شدیم آراممان می کردند و مانع رفتاری می شدند که بعدا پشیمان شویم گرچه گاه ترجیح می دادیم توصیه ایشان را یواشکی! نادیده انگاریم و به راه خویش کوشیم! امروزه می توان گفت که تقریبا وکیلی را نمی توان یافت که آوازه بهمن کشاورز را نشنیده باشد و البته همین آوازه و نیز آزادگی او در واکنش به برخی مدیران و البته بی پاسخ گذاشتن برخی صحبت ها، موجب سعایت هایی نیز شده است اما اکثریت قریب به اتفاق آنانی که او را می شناسند بر متانت و وقار و ادب و تاثیر او در حرفه وکالت و حتی گاه در نظام حقوقی ایران گواهی می دهند چه اینکه هم او بود که با دفاع جانانه اش در محاکمه فوق الذکر، اشکالات دادگاه های عمومی و انقلاب را دقیق تر و موثرتر به تصویر کشید و در نگاشته هایش نیز چیزی فرو نگذاشت.
بهمن کشاورز را هر کس از ظن خود می شناسد و من نیز برآنم تا بگویم که بزرگ ترین ویژگی او حسن خلق و مدارا در عین آزادگی است. درعین حال آنچه از ایشان دریافته ام این است که پیوسته پذیرای دیدگاه های نو بوده اند و هیچ گاه ولو روزی از تحولات مختلف عقب نمانده اند. تقریبا به یاد ندارم که بی دلایل متقن با پیشنهادی مخالفت کرده باشند و تسامح در پذیرش در ایشان، ملکه است به نحوی که گاه با دوستان به شوخی از ایشان نقل می کنیم که «عیب ندارد» و این یکی از تکیه کلام های ایشان است که خود بر روحیه خاصی دلالت دارد که نه تنها در پی عیب جویی نیست بلکه هر مطلب را تجربه ای نو می انگارد و از مواجهه با نوشدن هراسی ندارد که این از ویژگی های بزرگان و خلاقان است.
به علاوه درایت در اداره امور و تمشیت مسائل مختلف با ذکاوتی مثال زدنی، در ضمن مشورت پذیری از وجوهی است که می توان بدیشان نسبت داد. افزون بر اینها ایشان علاوه بر استادبودنشان برای ملازمان دور و نزدیکشان پدرگونه رفتار می کنند و به وقتش نیز از عتاب لازم دریغ ندارند به نحوی که ما مهر و هیمنه اش را یکجا دریافته ایم. استغنا -فارغ از وضعیت معیشتی- از ابعاد دیگر شخصیت ایشان است که نمی توان آن را از نظر دور داشت. ایشان تن به هر پرونده ای در حرفه وکالت نداده اند و ما را نیز نهی و منع کرده اند و برخلاف آنانی که بزرگی خود را در مدارک دانشگاهی می بینند به دنبال مدرک دکترا نرفته اند گرچه لحظه ای حتی در بیمارستان و در اوج ناخوشی، مطالعه را فرو نگذاشته اند و همین جا بگویم که در همان ناخوشی ها هم لحظه ای روی خوش و گشاده شان را ترش نکرده اند. به هرحال آنچه می توانم در یک کلام در وصف استاد بگویم «اصالتی» است که حتی نادوستدارانش منکر آن نیستند. به قول اصولیون تبادر از علائم حقیقت است و از بهمن کشاورز اول از همه «اصالت» به ذهن متبادر می شود.
                