شنبه ۲۷ مرداد ۱۳۹۷
-----------------------------------------
سرمقاله
-----------------------------------------
پشت درهای نیمه باز ایران
-----------------------------------------

                    نظریه پردازان و فعالان سیاسی اپوزیسیون خارج از ایران در مواجهه با ساختار سیاسی کشور، اغلب از عبارت «طبقه حاکم» استفاده می کنند و اگر هم تعابیر دیگری را به کار می گیرند، نزدیک به همین مفهوم و مضمون است. «مفاهیم»، معناها و رویکردها را تشخص و تعین می بخشند و آنان را از یکدیگر متمایز می کنند. بی دلیل نیست که در سال های آغازین جمهوری اسلامی بسیاری از تحلیل های سیاسی اپوزیسیون خارج از کشور نادرست از آب درمی آمد. این نظریه پردازان از مفاهیمی برای تحلیل های خود سود می جستند که بر شرایط سیاسی ایران چفت وبست نمی شد. اگرچه در سال های اخیر با مهاجرت بسیاری از فعالان سیاسی و رسانه ای به خارج از کشور از حجم تحلیل های نادرست کاسته شده و این تحلیل ها به سمت وسویی واقع بینانه تر سوق پیدا کرده است، باز اغلب تحلیل های اپوزیسیون بیش از آنکه با وضعیت موجود سازگار باشد، بیانگر آمال و آرزوهای راویان آنهاست، که در مواقعی حکایت از قدرشناسی نسبت به کسانی دارد که تریبونی در اختیارشان قرار داده اند. این دو نکته و دوری این دست نظریه پردازان از جغرافیای سیاسی ایران نه تنها موجب روشنگری نشده بلکه به آشفته بازاری دامن زده است که مردم را بیش ازپیش سرگردان می کند.در ساختار سیاسی ایران به دشواری می توان از تعبیر «طبقه حاکم» نام برد. طبقه حاکم اصطلاحی مارکسیستی است که هم زمان دو مفهوم را نمایندگی می کند: «طبقه»، اصطلاحی اقتصادی است و «حاکم» اصطلاحی سیاسی.بنابراین عبارت «طبقه حاکم» متضمن این نظریه است که یک طبقه اقتصادی از لحاظ سیاسی حکومت می کند. شاید اقتصاد نفتی ایران در تقویت و تسری این نگاه بی تاثیر نبوده است اما واقعیت ساختار سیاسی ایران به این سادگی ها نیست. اگر این نظریه الگویی هم برای ساختار سیاسی باشد، اضلاعی دارد که بدون تامل در آن نمی توان به کنه ماجرا پی برد. با اینکه 40 سال از عمر انقلاب اسلامی می گذرد و اقتصاد ایران تنش های بسیاری را پشت سر گذاشته، تغییری اساسی در ساختار سیاسی ایران رخ نداده است. درصورتی که نظریه طبقه حاکم بر ستیز طبقاتی استوار است؛ ستیزهایی که تغییر چشمگیر و جابه جایی های اساسی در ساختار پدید آورند. ساختار سیاسی ایران هرچه باشد، صلب نیست اما چندان انعطاف پذیر هم نیست. شاید ازاین روست که این ساختار با پشت سر گذاشتن فرازونشیب اقتصادی، سیاسی و اجتماعی هنوز پابرجاست. ساختار سیاسی ایران بیش از هرچیز با عنوان «نظام» شناخته می شود. نظامی که نظمی مختص به خود و کریدورهای بسیاری دارد و در هر دوره ای نقش یکی از این کریدورها پررنگ تر می شود. شاید برای تعین دادن به این کریدورها بتوان از نظریه «نخبگان قدرت» سی رایت میلز سود جست و چنین ادعا کرد؛ کریدورها، موجبیت های اقتصادی، سیاسی و نظامی اند که در شرایط بحرانی ائتلاف می کنند و یکدیگر را مقاوم می سازند. موجبیت های اقتصادی سویه های متفاوتی دارند؛ از جمله بخش خصوصی، دولتی و خصولتی که در شرایط حاد ائتلاف می کنند و منافع حداکثری را فدای منافع حداقلی نخواهند کرد. از این رو بعید است برخورد با مفاسد اقتصادی صوری باشد و مفسدان اقتصادی ای که وابستگی حاد و جدی با جریان های سیاسی نداشته باشند، مجازات خواهند شد. اگرچه اتفاقاتی که این روزها در دستگیری عوامل و افشای مفاسد اقتصادی رخ می دهد، حاصل شرایطی بحرانی است اما نباید نادیده گرفت که اراده ای نیز وجود دارد که شرایط را مغتنم شمرده تا با تراشیدن زائده هایی که سال ها به بدنه اقتصاد چسبیده اند، آن را دوباره احیا کند. این کار به سهولت صورت نخواهد نگرفت، دامنه فساد اقتصادی چنان گسترده شده که شاخه های آن به مجلس نیز کشیده شده است. برخی نمایندگان بیش از آنکه دغدغه حل مشکلات مردم را داشته باشند، پای معامله نشسته اند و استیضاح و عدم استیضاح ها، خالی از رقابت های اقتصادی نیست. بی تردید این مجلس و برخی نمایندگان آن پرحاشیه ترین نمایندگان چهار دهه انقلاب اسلامی اند. موجبیت سیاسی از انعطاف بالایی برخوردار است. ائتلاف های پنهانی و آشکار در شرایط حساس به سهولت به وقوع می پیوندد و چون در سیاست داخلی مردم نقش پررنگی دارند، در مواقع بحرانی حضور و آرای این مردم مانند «خاکریزهای جامعه مدنی» گرامشی عمل می کنند. تغییر مواضع در موجبیت سیاسی چندان دشوار نیست؛ نه از طرف اصولگرایان و نه اصلاح طلبان. یکی از نمونه های این تغییر مواضع اساسی را می توان در مواضع روزنامه کیهان به وضوح مشاهده کرد. تحلیلگران این روزنامه از منتقدان جدی حسن روحانی بودند که اخیرا تمام قد از او حمایت می کنند؛ در عین حال همچنان بر طبل مخالفت با اصلاح طلبان می کوبند و آنان را به متلون مزاجی متهم می کنند. اصلاح طلبان نیز در شرایط گوناگون مواضع متفاوتی داشته اند و بیش از آنکه در اصلاح امور کوشا باشند اهل تساهل و مدارا بوده اند. تساهل و مدارا با مردم و با نظام. اگر اصلاح طلبان را «مداراطلبان» بنامیم، چندان با سابقه تاریخی آنان تعارض نخواهد داشت. چنانکه اصولگرایان را «فزون طلبان» می توان خواند. با به کارگیری این عبارات ماهیت دیگری از اصلاح طلبی و اصولگرایی پدیدار خواهد شد. اصلاح طلبان را مدارا سر پا نگه داشته است و اصولگرایان را فزون طلبی که با مصالحه و معامله پیوندی تنگاتنگ دارد.موجبیت نظامی، مهم ترین رکن ساختار سیاسی ایران است. اگرچه نظامیان در سیاست حضوری چندان مرئی ندارند اما نامرئی هم نیستند. مقایسه موجبیت نظامی ایران با کشورهای دیگر تحلیلگران را به بیراهه خواهد برد.هرکدام از این موجبیت ها در عین استقلال وابسته به مرکزند؛ مرکزی که خود اضلاع دیگری دارد که در بحران و فشارهای ناشی از شرایط حاد اجتماعی، سیاسی و اقتصادی با تقسیم کار، قدرت تخریبی بحران را کاهش خواهد داد.آنچه در فهم و درک عمیق این ساختار سیاسی نقش اساسی دارد، حضور در جامعه متکثر و متغیر ایران است. تحلیل های غلط مبتنی بر آمال از همین عدم حضور نشئت می گیرد. ازاین رو است که دولت ایران حتی از حضور خودی های بیگانه شده هم به عنوان میهمان استقبال نمی کند. درهای ایران همواره نیمه باز است.
                