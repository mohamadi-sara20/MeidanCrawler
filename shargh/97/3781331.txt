پنج‌شنبه ۱۱ مرداد ۱۳۹۷
-----------------------------------------
سرمقاله
-----------------------------------------
تله سخنگویی برای جهانگیری
-----------------------------------------

                    از احتمال سخنگوشدن معاون اول رئیس جمهور حکایت دارد و برخی اخبار نیز سپرده شدن آن به رئیس دفتر رئیس جمهوری را محتمل دانسته اند. پیش از این بارها از سوی نگارنده و برخی استادان رسانه و ارتباطات تاکید شده پست سخنگویی دولت یک سمت به شدت تخصصی و نیازمند تسلط کامل بر حوزه رسانه های رسمی و اجتماعی و البته روابط عمومی است. ریزه کاری های این حوزه، واقعا درخور توجه است و اگر هر دولتی چنین نگاهی به این بخش نداشته باشد، از آن لطمه خواهد خورد. بعد از انتخابات ریاست جمهوری دوازدهم تاکید کردم شبکه های اجتماعی و فضای مجازی در این انتخابات، صدا و سیما را که در جایگاه اپوزیسیون دولت قرار گرفته بود، از دور خارج کردند. اگرچه رقیب نیز از رسانه های اجتماعی بهره هایی برد؛ اما گفتمان اصلاح طلبی در آن فضا کاملا دست بالا را داشت. بخش وسیعی از این فضای رسانه ای می توانست در اختیار دولت دوازدهم قرار بگیرد. با وجوداین به عنوان یک کارشناس کوچک رسانه از اینکه تیم اطلاع رسانی دولت اعم از سخنگو و گروه رسانه ای آن راهبرد و استراتژی لازم را ندارد، متاسف بوده و هستم. فقدان راهبرد مدون برای استفاده مطلوب از ظرفیت رسانه ای، ضعف جدی دولت به شمار می رود و دکتر روحانی نتوانسته بهره لازم را از این امکانات به روز شده در دنیای امروز ببرد. کنار رفتن سخنگوی پیشین از این سمت، نظر برخی چهره های مطلع را به اثبات رساند که رئیس جمهوری حاضر نیست نوبخت از سازمان برنامه و بودجه کنار برود و با واگذاری پست سخنگویی به نوعی حضور او در کابینه را تثبیت کرد. درعین حال این نگاه به خوبی روشن می کند که پست سخنگوی دولت برای رئیس جمهور، دارای جایگاه راهبردی نیست و ترجیح می دهد فردی برای ماندن در کابینه آن را به دیگری واگذار کند. سخنگوی دولت حتما باید از میان افراد خبره و صاحب فن و البته بدون داشتن هیچ شغل و مشغله دیگری انتخاب شود. سخنگوی دولت مسئولیتی مستقل است و نباید به چهره هایی که خود دارای مسئولیت سنگین و وقت گیر در دولت هستند، سپرده شود.تجربه موفق دولت اصلاحات در استفاده از چهره ای سیاسی و آشنا به کار رسانه و روابط عمومی علاوه بر اثبات نگاه کارآمد رئیس جمهوری دوران اصلاحات به اهمیت گفت وگوی موثر با مردم و رسانه ها، اهمیت تمام وقت بودن مسئول این سمت را نشان داد. در صورت انتصاب معاون اول رئیس جمهوری به این سمت، شرایط از دوران سخنگوی قبلی هم بدتر خواهد شد؛ چرا که دکتر جهانگیری به عنوان معاون اول رئیس جمهوری، فرمانده اقتصاد مقاومتی و همچنین مسئول کمیته ویژه اقتصادی، مجالی برای تمرکز بر این سمت کلیدی نخواهد داشت. نگارنده به عنوان طرفدار و دوستدار او به طور جدی خواستار تجدیدنظر در این تصمیم هستم. شرایط کشور و دولت و تنزل محبوبیت آن میان مردم به دلیل پاره ای از تصمیمات اشتباه مانند همین اصرار بر حضور چهره های ناکارآمد اقتصادی در کابینه، وظیفه خطیری را بر عهده سخنگو گذاشته و اختصاص زمان کامل برای بررسی لحظه ای تحولات و موضع گیری درباره آن و خارج شدن از شیوه سنتی نشست خبری هفتگی را می طلبد. شاید برخی عنوان کنند در میان چهره ها و افراد مورد وثوق رئیس جمهوری، فردی برای تصدی این سمت وجود ندارد. این در حالی است که چهره ای مانند دکتر فریدون وردی نژاد در حال حاضر با ریاست دفتر رئیس جمهوری در حال همکاری رسمی است و می تواند به طور مستقل در پست سخنگو ایفای وظیفه کند.در عین حال لزوما نباید چهره ای از درون دولت در این سمت حضور یابد. در میان گروه های حامی رئیس جمهوری و حتی در بین استادان ارتباطات که سابقه فعالیت سیاسی و رسانه ای را در کارنامه دارند، می توان چهره های توانمندی برای سخنگویی دولت دوازدهم یافت. سخنگو با توجه به ارتباط با وزارتخانه ها و دستگاه های دولتی و شخص رئیس جمهوری، در جریان آخرین مواضع دولت و رئیس جمهوری قرار می گیرد و به شکل سیستماتیک و با استفاده از ترفندهای ارتباطی و رسانه ای، آن را بیان می کند؛ بنابراین لزوما احتیاجی به انتخاب آن از بین چهره های اصلی اطراف دکتر روحانی نیست. 
                