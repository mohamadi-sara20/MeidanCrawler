دو‌شنبه ۲۵ تیر ۱۳۹۷
-----------------------------------------
سرمقاله
-----------------------------------------
مقاومت در برابر فرمان روحانی؟
-----------------------------------------

                    فرمان رئیس جمهور برای پیگیری و مجازات کسانی که با اقدام به ثبت سفارش غیرقانونی مبادرت به واردات بیش از شش هزار دستگاه خودروی لوکس و گران قیمت کرده اند، می تواند نقطه شروع مبارزه عملی با فساد مالی و اداری باشد؛ مشروط بر آنکه ساختار متصلب و پنهان اداری، برای اجرای این فرمان واقعا شجاعانه، عملی و بدون ملاحظه روابط شبکه های منافع اقدام کند. این شرط، شرط بزرگ و دشواری است که باید بسیار به آن توجه شود. از نظر اصول اداری و سازمانی، اساسا نیازی به ورود رئیس جمهور به این مسئله نبود؛ اما ظواهر امر نشان می دهد ترکیبی از کاهلی، مقاومت و تلاش به پنهان کاری سازمان های اداری ذی ربط در پرونده ثبت سفارش غیرقانونی خودرو های لوکس و گران قیمت، رئیس جمهور را مجبور کرده است شخصا و راسا وارد شود و به صدور دستور پیگیری به وزارتخانه ها اقدام کند. وقتی در یک دستگاه اداری تخلف اداری یا جرمی رخ می دهد، این وظیفه همان دستگاه است که پیگیری های لازم را انجام دهد و در صورت نیاز، به مراجع قانونی ذی ربط شکایت کند تا رئیس جمهور مجبور نشود مستقیما وارد کارزار شود.از چند هفته پیش که خبر ثبت سفارش غیرقانونی بیش از شش هزار خودروی لوکس و گران قیمت در رسانه ها پیچید، تلاش زیادی شد که این موضوع مکتوم بماند؛ اما بزرگی و اهمیت این خبر چنان بود که وزارت صنعت، معدن و تجارت نیز ناگزیر به واکنش و تایید شد. همه پذیرفتند که ثبت سفارش ها غیرقانونی بوده است. به بیان دقیق تر، ثبت سفارش ها در فرایندی مجرمانه رخ داده اند. پرسش اینجا است که چرا همان وزارتخانه راسا اقدام به شکایت علیه مظنون ها و مرتکبان نکرده است؟ همه خبرها نشان از آن دارند که کمترین تردیدی در غیرقانونی و متخلفانه بودن ثبت سفارش ها باقی نمانده است. در اینجا سخن از منافع عمومی و پرونده فاسدی است که بر اساس قیمت های بازار ایران، ارزشی چندهزارمیلیاردتومانی دارد. سخن از پرونده ای است که در فرایندی فاسد، منافع نامشروع و هنگفتی را برای مرتکبان آن داشته است. هر سازمان عمومی در هریک از قوای کشوری، امین ملت و حافظ منافع عمومی است. وزارتخانه های مسئول در این پرونده نه تنها در اطلاع رسانی درباره پرونده بسیار محافظه کارانه و پنهان کارانه عمل کرده اند، بلکه از شکایت به مراجع قضائی و پیگیری قضائی موضوع نیز تاکنون طفره رفته اند. بعد از دستور اخیر رئیس جمهور، وزارت صنایع مدعی شده با تشکیل هیئتی این پرونده را بررسی کرده است. چرا گزارش این هیئت را منتشر نمی کنند. شاید پاسخ بدهند به دلیل حفظ حقوق اشخاص موجود در این پرونده؛ پاسخ درستی است؛ اما آنها می توانند بدون ذکر نام افراد، گزارش کامل خود را منتشر کنند. پرسش های فراوانی درباره این پرونده فساد وجود دارد که ملت از آنها بی خبر هستند و گویا هستند کسانی که دوست ندارند پاسخی برای این پرسش ها پیدا شود. پرسش جدی این است کسانی که با وسایل غیرقانونی چندین هزار میلیارد تومان کاسبی داشته اند، حریمی امن در ساختار اداری کشور دارند که برای جلوگیری از انتشار اخبار آنها این گونه خست و جدیت به خرج می دهند؟ اگر پیش از آن وزارتخانه های مسئول، خود اقدام می کردند و شجاعت و اراده مبارزه با فساد را داشتند، نیازی به فرمان رئیس جمهور نبود.مجموعه روندی که در موضوع ثبت سفارش غیرقانونی خودرو های لوکس و گران قیمت سپری شده است، این نگرانی جدی را پدید آورده که ساختارهای بوروکراتیکی که این اتفاق در بستر آنها رخ داده، همچنان برای منافعی مرموز و ناشناخته از انتشار اطلاعات و اعلام شکایت به قوه قضائیه مقاومت می کنند. از روش های متداول برای گریز از پاسخ در این قبیل مواقع، طولانی کردن مسیر است. هر اندازه زمان بیشتر بگذرد، موضوع در افکار عمومی ضعیف تر شده، از گفت وگوهای خبری خارج و در نهایت به بوته فراموشی سپرده می شود. این اتفاقی است که در سال های گذشته نیز درباره بسیاری از اخبار فساد در کشور رخ داده است. آیا باز هم برای مردم ایران این تجربه تکرار خواهد شد؟اینجاست که فرمان آقای رئیس جمهور باید با شفافیت کامل از همه دستگاه های ذی ربط که در آن فرمان ذکر شده اند؛ یعنی وزارت صنعت، معدن و تجارت، وزارت دادگستری، وزارت امور اقتصاد و دارایی و معاونت حقوقی رئیس جمهور مطالبه شود. ادامه پنهان کاری و خودداری از اطلاع رسانی دقیق و شفاف دراین باره، نشانه ای از مقاومت در اجرای فرمان رئیس جمهور و مبارزه با فساد تلقی خواهد شد.گزارش های منتشرشده از سوی مقامات رسمی این وزارتخانه ها و معاونت حقوقی، حکایت از این دارد که بسیاری از جزئیات موضوع برای این دستگاه ها روشن است. اگر این سازمان ها اراده ای برای مبارزه با فساد دارند و اگر مقاومتی در مقابل اجرای دستور آقای رئیس جمهور ندارند، به عنوان گام اول این گزارش ها را منتشر کنند. در این مرحله نیازی به ذکر نام افراد نیست؛ مهم شناخت بستر و سازوکار تولید فسادی به این بزرگی است. رسیدگی قضائی به صورت خارج از نوبت و تعیین مجازات برای مرتکبان مکمل این روند است.
                