سه‌شنبه ۲۲ خرداد ۱۳۹۷
-----------------------------------------
یادداشت
-----------------------------------------
اصلاح طلبی و سکولاریسم
-----------------------------------------

                    یکی از ابهاماتی که همواره اصلاح طلبی با آن روبه رو بوده، این است که چه نسبتی بین این مفهوم و سکولاریسم وجود دارد. آقای سعید حجاریان، به عنوان استراتژیست اصلاح طلبی، در نشست «اصلاحات امتداد انقلاب» گفته بود: «تلاش برای عرفی کردن قدرت یکی از وظایف جدی اصلاح طلبان است» (روزنامه «شرق»، 19/12/96). در مقابل، برخی اصولگرایان به انتقاد از این موضع پرداختند و گفتند: «هم عرفی گرایی و هم اصرار بر جدایی روحانیت از حکومت به معنی سکولاریسم است. عرفی گرایی به معنای حذف اسلامیت نظام است». به راستی، معنای سکولاریسم چیست و آیا موضع اصلاح طلبی در برابر آن روشن است؟سکولاریسم یا عرفی گرایی در غرب به معنای جدایی نهاد سیاست (دولت) از نهاد دین (کلیسا) است، اما در ایران علاوه بر آن معنا، بر جدایی خود دین از سیاست نیز دلالت می کند. بر اساس معنای اخیر، دین گزاره ای درباره سیاست ندارد؛ بنابراین از اصطلاح «عرفی گرایی» در ایران دو معنا درک می شود: جدایی دولت از نهاد روحانیت و جدایی دین از سیاست. طرفه آنکه در جامعه ما، همین معنای دوم (که در غرب به عنوان معنای سکولاریسم درک نمی شود) در بدو امر به ذهن متبادر می شود؛ یعنی اگر گفته شود فلانی سکولار نیست، به این معنا خواهد بود که سیاستش عین دیانتش است. کار عجیبی که آقای حجاریان در سخنرانی یاد شده کرده، این است که در جامعه ایران سخن گفته، اما از سکولاریسم معنای اول را اراده کرده است! جالب این است که کمتر متنی (تخصصی یا غیرتخصصی) این دو معنای سکولاریسم را از هم تمییز داده اند. با این وصف، چگونه می توان انتظار داشت که از معنای اول عرفی گرایی سخن بگوییم و انتظار داشته باشیم خواننده دچار خلط مفهومی نشود. بهترین نشانه آن است که منتقدان ایشان، یا معنای دوم یا هر دو معنا را از کلامشان برداشت کرده اند.با فرض اینکه آقای حجاریان آزادند اعتقاد خود را درباره نسبت دین و سکولاریسم توضیح دهند، سه نکته دیگر در این زمینه باقی می ماند: اولا همه اصلاح طلبان سکولار نیستند، خصوصا اگر معنای دوم آن (جدایی دین از سیاست) لحاظ شود، اصلاح طلبی در اصل با اندیشه و عمل آقای خاتمی شناخته می شود و به طورقطع می توان گفت ایشان حداقل به معنای دوم عرفی گرا نیستند. نکته دوم این است که اگر اصلاح طلبی به معنای دوم سکولاریسم پیوند بخورد، در حقیقت به چالش های نظری و عملی خود دامن زده است. از حیث نظری، اصلاحات چندان معنای محصلی ندارد که اینک بخواهد با عرفی گرایی به شکل دقیق نسبت سنجی شود.اگر اصلاحات به این معنا باشد که اصل حفظ شود و رفرمی در آن صورت پذیرد، باید دید در این بین طرح مسئله عرفی گرایی و عرفی سازی چه جایگاهی پیدا می کند. از حیث جامعه شناختی نیز اصلاحات در شرایط خوبی قرار ندارد و این گونه موضع گیری ها از محبوبیت آن خواهد کاست. نکته آخر اینکه در شرایطی که چپ هایی مانند هابرماس از پست سکولاریسم و حضور دین در جامعه سخن می گویند، سزاوار نیست اصلاح طلبان مفهوم قدیم عرفی گرایی و عرفی سازی را به شکل خام مطرح کنند.
                