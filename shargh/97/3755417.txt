دو‌شنبه ۲۱ خرداد ۱۳۹۷
-----------------------------------------
حرف اول
-----------------------------------------
مردی برای ایجاد اختلاف
-----------------------------------------

                    ویژگی های روحی و شخصیتی ترامپ به تدریج ظاهر می شود و او در حال تبدیل شدن به دردسری برای جهان است. بعد از جنگ دوم جهانی، درحالی که همه کشورها مشغول بازسازی نظام سیاسی و ویرانی های کشورشان بودند، آمریکا آستین بالا زد و نظمی را تدارک دید که آرام آرام با تصحیح اروپایی ها تبدیل به نظم جهانی شد و پایه های روابط بین الملل و تکامل حقوق بین الملل و تجارت آزاد بر دوش این نظم قرار گرفت و بقیه جهان هم نانوشته این نظم را پذیرفتند. با ظهور نابهنگام دونالد ترامپ که با عقاید و افکار شخصی اش رئیس جمهور آمریکا شده، نظم ایجادشده آمریکای قبلی به دست ترامپ زیر سوال رفته است. در این یک سال واندی که از دوران زمامداری او می گذرد، دستاوردهایش صرفا به هم ریختن جهان بوده است. کنوانسیون حفظ محیط زیست پاریس که دستاورد جمعی ابنای بشر روی کره زمین بود، به شکل احمقانه ای از سوی ترامپ کنار گذاشته شد و سپس سراغ نقض بقیه توافقات جهانی رفت. سازمان جهانی تجارت و توافقات آن مبنی بر بازبودن همه بازارهای جهانی روی همه اعضا که نتیجه مذاکرات طولانی گات بود، از پایه های دیگری در نظم جهانی به شمار می رود که ترامپ آن را به تمسخر گرفت و این فریاد اعتراض همه متحدان و رقبای آمریکا نظیر اروپایی ها، چین، ژاپن و بقیه را برانگیخت.نقض توافقات گروه 1+5 در قالب توافق هسته ای با ایران از دیگر مواردی بود که جهان به آن واکنش نشان داد؛ زیرا مایل نیست مذاکراتی که چندین سال طول کشیده و همه قدرت های جهان در تدوین و تنظیم آن شرکت داشته اند، یکباره بر باد برود و سابقه ای در جهان باقی گذارد که دیگر وفای به عهد در توافقات بین المللی اعتباری نداشته باشد. وجه دیگر نگرانی جهان از این نقض توافق، به خطرافتادن امنیت بین الملل است که می تواند ناخواسته قدرت های جهان را درگیر خود کند اما دونالد ترامپ به افکار خود می اندیشد. او در دوران مبارزه انتخاباتی قول داده این نظم جهان را به نفع منافع آمریکا در هم بریزد و اکنون در تخریب مظاهر و پایه های این نظم، گام به گام می کوشد؛ امری که کاسه صبر همه متحدان آمریکا را لبریز کرده است. ترامپ سه هدف دارد؛ اول، آمریکا کشور شماره یک در جهان باشد، دوم، همه کشورها و از جمله متحدان آمریکا در صورت لزوم باید به نفع منافع آمریکا کوتاه بیایند و سوم، منافع و امنیت ملی اسرائیل که تاکنون زمین مانده باید به بهترین صورت استیفا شود. به این ترتیب ساختارهای سابق مثل گروه هفت کشور صنعتی که روند اقتصاد جهانی را رقم می زدند، برای دونالد ترامپ مزاحم و بی معنا شده و این برای اعضای این گروه که عمدتا اروپایی هستند، یک شوک محسوب می شود. ترامپ تمایل نداشت در این اجلاس حاضر شود زیرا ساختاری که خودش آن را به هم ریخته، دیگر جذابیتی برای او ندارد. وقتی ترامپ رسما علیه اروپا، کانادا، ژاپن و استرالیا اعلان جنگ تجاری کرده، دیگر چگونه با آنها روبه رو شود. همه اعضای گروه 7 انتظار داشتند ترامپ حرفی برای گفتن داشته باشد و منطقی در این اجلاس بیان کند که توجیه کننده علت جنگ تجاری آمریکا باشد ولی مشاهده کردند ترامپ مرد منطق و دلیل و استدلال نیست و به توافقات قبلی آمریکا با متحدان هم پایبند نمی ماند. ترامپ با ترزا می، نخست وزیر بریتانیا هم که متحد اصلی او به حساب می آید، ملاقات نکرد؛ زیرا از توصیه های «معلم وارانه» او خسته شده و نمی خواهد ترزا دوباره نظم و منطق جهانی را برای او بازگو و تکرار کند! ترامپ منزوی شده، از شرکت در تمام جلسات و سازمان هایی که خودش آنها را به هم ریخته، خودداری می کند؛ زیرا نزد متحدان خود، حسابی کم آورده است و نمی خواهد آنان آشکارا زبان به انتقاد از او بگشایند. رئیس جمهور آمریکا در اجلاس گروه 7 دیرتر شرکت کرد و زودتر هم آن را ترک کرد تا مجبور نباشد روی بیانیه گروه 7 چانه زنی کند. برای اولین بار گروه هفت کشور صنعتی نام خود را به گروه 1+6 تغییر داد تا گویای اختلاف بقیه اعضا با آمریکا باشد و بیانیه مستقلی هم ارائه داد که بیانیه گروه 6 بود.آخرین تلنگری که ترامپ به گروه 7 زد، درخواست برای بازگرداندن روسیه به این گروه بود. می دانیم این اقدامی تنبیهی بود که چهار سال پیش در پی اشغال کریمه و اوکراین و به پیشنهاد آمریکا انجام شد و بناست تا زمانی که روسیه به اشغال خود پایان ندهد، در گروه هفت کشور صنعتی پذیرفته نشود. اکنون با کمال تعجب اروپایی ها که هنوز از ماجرای اسکریپال در بریتانیا و نقض حاکمیت این کشور آرام نگرفته اند، مشاهده می کنند آمریکا تصمیمات و پیشنهادهای قبلی خود را به تمسخر گرفته و درخواست ورود روسیه به گروه هفت کشور صنعتی را دارد. اعضای گروه 7 می دانند این نتیجه بخشی از توافقات نتانیاهو با پوتین بر سر ایران بود که قرار شد ترامپ دستمزد آن را با دعوت از روسیه به گروه هفت کشور صنعتی بدهد و این درخواست برای گروه غیرقابل قبول و به عنوان باج خواهی روسیه و بی عرضگی ترامپ در قبال نتانیاهو تعبیر می شود.
                