چهار‌شنبه ۶ تیر ۱۳۹۷
-----------------------------------------
type_unknown
-----------------------------------------
واکنش نوبخت به سردار رحیم صفوی
-----------------------------------------

                    شرق: سخنگوی دولت روز گذشته طبق روال سه شنبه ها، نشست خبری خود را در حالی برگزار کرد که مسعود کرباسیان، وزیر اقتصاد و رضا اردکانیان، وزیر نیرو را هم در کنار خود داشت. آنها حضور داشتند تا با توجه به شرایط اقتصادی این روزها به سوالات خبرنگاران پاسخ دهند. محمدباقر نوبخت در این میان به سوالات سیاسی هم پاسخ داد. او درباره اظهارنظر سردار رحیم صفوی، فرمانده سابق سپاه که گفته بود کشور بدون دولت بهتر اداره می شود، عنوان کرد: «روز دوشنبه، جلسه شورای عالی امنیت ملی با حضور فرماندهان نیروهای مسلح برگزار شد. من در آن جلسه هماهنگی، همدلی و هم راستایی را در میان فرماندهان نظامی دیدم. اگر کسی حرف متفاوتی می زند، نظر شخصی اوست.صحبت های رئیس ستادکل و سپاه مشخص است. کسی که درجه نظامی بالایی دارد و حرفی می زند، نظر شخصی می دهد؛ نه نظر ارگان و سپاه و این اظهارنظر هم نشانه آزادی سیاسی و آزادی بیان در کشور است.به هرحال نظرات حضرت امام و مقام معظم رهبری درباره حضور نظامیان در سیاست مشخص است و من هم امیدوارم همه به این توصیه ها عمل کنند».امام خمینی (ره) در وصیت نامه سیاسی- الهی خود صراحتا بر ممنوعیت ورود نیروهای مسلح به عرصه سیاست، تاکید داشتند. ایشان در وصیتی به فرماندهان نظامی نوشتند: «بر فرماندهان لازم است که افراد تحت فرمان خود را از ورود در احزاب منع نمایند و چون انقلاب از آن همه ملت و حفظ آن بر همگان است، دولت و ملت و شورای دفاع و مجلس شورای اسلامی وظیفه شرعی و میهنی آنان است که اگر قوای مسلح، چه فرماندهان و طبقات بالا و چه طبقات بعد، برخلاف مصالح اسلام و کشور بخواهند عملی انجام دهند یا در احزاب وارد شوند که -بی اشکال به تباهی کشیده می شوند- و یا در بازی های سیاسی وارد شوند، از قدم اول با آن مخالفت کنند و بر رهبر و شورای رهبری است که با قاطعیت از این امر جلوگیری نماید تا کشور از آسیب در امان باشد».مقام معظم رهبری نیز در دیدار با فرماندهان سپاه در شهریور 1392، گفته بودند: «لزومی ندارد حتما سپاه در عرصه سیاسی برود به پاسداری بپردازد؛ اما باید عرصه سیاسی را بشناسد. این خلط مبحثی که بعضی می کنند، باید به دقت روشن بشود. نمی شود مجموعه ای به عنوان بازوی نگهبان و پاسدار انقلاب در کشور تعریف شود؛ اما در زمینه جریان های گوناگون سیاسی - بعضی انحرافی، بعضی غیرانحرافی، بعضی وابسته به اینجا و آنجا- چشم بسته و ناآگاه و نابینا داشته باشد. این معنی ندارد؛ باید بداند که از چه می خواهد دفاع کند». مهر 95 هم «سیاست های کلی انتخابات» از سوی مقام معظم رهبری به روسای قوای سه گانه و رئیس مجمع تشخیص مصلحت نظام ابلاغ شد که در بند 16 آن از ممنوعیت ورود نیروهای مسلح گفته شده و آمده است: «ممنوعیت ورود نیروهای مسلح، قوای سه گانه اعم از وزارتخانه ها و دستگاه های تابعه آنها، دستگاه های اطلاعاتی و امنیتی، سازمان ها، نهادها و شرکت های دولتی و نهادهای عمومی در دسته بندی های سیاسی و جناحی انتخاباتی و جانبداری از داوطلبان». همچنین ماده 40 قانون «مجازات جرائم نیروهای مسلح» درباره مجازات ورود نظامیان به سیاست و انتخابات این گونه گفته است: «عضویت کارکنان نیروهای مسلح در سازمان ها، احزاب و جمعیت های سیاسی و مداخله یا شرکت یا فعالیت آنان در دسته بندی ها و مناقشه های سیاسی و تبلیغات انتخاباتی ممنوع است و مرتکبان به شش ماه تا سه سال حبس محکوم می شوند و درهرحال ادامه خدمت یا رهایی این گونه افراد از خدمت برعهده هیئت های رسیدگی به تخلفات نیروهای مسلح است».عده ای اصرار دارند دولت را ناکارآمد نشان دهندسخنگوی دولت همچنین در پاسخ به این پرسش که عده ای دنبال طرح عدم کفایت رئیس جمهوری هستند و واکنش دولت درباره این موضوع چیست، گفت: «اینکه عده ای اصرار دارند دولت را ناکارآمد نشان دهند، به دوره اخیر محدود نمی شود و در دوره قبلی هم همه تلاش آنان بر همین بود؛ اما مردم در انتخابات نه دیدگاه جناح مقابل دولت، بلکه دیدگاه خود دولت را تایید کردند؛ اما باید گفت که هنوز برای عده ای انتخابات تمام نشده و برخی تلاش دارند که ناامنی در کشور ایجاد شود و انتظارات تورمی در مردم به وجود آید».نوبخت در واکنش به انتشار عکسی از رئیس جمهوری در تله کابین توچال، عنوان کرد: «شما دیدید که از یک حضور کوتاه رئیس جمهوری در جمعی، آن هم در یک روز تعطیل چه استفاده هایی کردند؛ اما به هرحال باید گفت که در نهایت دولت فضای نقد و انتقاد را به رسمیت می شناسد و می خواهد که آنان بیایند و حرف هایشان را بزنند و انتقادات شان را بیان کنند؛ چراکه ما این موضوع را لازمه دموکراسی می دانیم و قضاوت را در این زمینه به مردم واگذار می کنیم».اشاره سخنگوی دولت به عکسی است که از روز یکشنبه در فضای مجازی منتشر شد که حسن روحانی را با لباس ورزشی در کنار رئیس دفترش و وزیر بهداشت نشان می داد که برای کوه نوردی به تله کابین توچال رفته بودند. منتقدان در واکنش به این عکس گفتند در شرایطی که اوضاع اقتصادی کشور نامناسب است، چرا حسن روحانی به جای حل مشکلات به کوه رفته است. محمود واعظی، رئیس دفتر رئیس جمهوری، هم در پاسخ به معترضان گفته بود که ما روز جمعه شش صبح کوه رفتیم. آیا اینکه کسی شش صبح که بقیه در منزل خود خواب هستند، به کوه برود، اشکال دارد؟ علی مطهری، نایب رئیس مجلس هم حضور رئیس جمهوری در مجموعه تفریحی توچال را عادی دانسته بود.بهتر بود مجلس به ما اعتماد می کردسخنگوی دولت در پاسخ به این پرسش که آیا با کنار رفتن طرح تفکیک وزارتخانه ها در مجلس، دولت اقدامات تازه ای در این زمینه در نظر دارد، عنوان کرد: «باید بگوییم اینکه حوزه بازرگانی را در صنعت و معدن تجمیع کردیم، باعث کارآمدی مدیریت در این حوزه ها نشد و صرفا در انتخاب یک وزیر صرفه جویی به عمل آمد. موضوع مسکن یک موضوع مهم است؛ اما اینکه یک نفر بخواهد هم برای مسکن و هم برای موضوعات مهم دیگر به تنهایی تصمیم بگیرد، کار را برای او مشکل تر می کند».او ادامه داد: «بهتر بود مجلس به ما اعتماد می کرد. ما در هر جلسه این موضوع را با نمایندگان محترم مطرح کردیم؛ اما در نهایت تصمیمی که گرفته شد، چیزی نبود که به دولت کمک کند».حرف روسای صنوف و اتحادیه را خواهیم شنیدخبرنگاری با توجه به اعتراضات صورت گرفته از سوی اصناف از نوبخت پرسید، دولت برنامه ای برای برگزاری جلسه با بازاریان دارد؟ که او در پاسخ گفت: «جلساتی با روسای صنوف و اتحادیه در بالاترین سطح با حضور رئیس جمهوری برگزار می کنیم تا حرف های آنها را بشنویم. ما استدلال و برنامه داریم و به سوالات مطرح شده حتما جواب می دهیم. البته محل هایی برای تجمع مشخص شده که باید سازوکار آن طراحی شود تا تجمعات در آن مکان ها برگزار شود». او درباره این موضوع که آیا لازم نیست رئیس جمهوری با توجه به تجمعاتی که در بازار رخ داد، با مردم شفاف و مستقیما به گفت وگو بنشیند، عنوان کرد: «فراموش نکنید که رئیس جمهوری همیشه در اظهارات شان صرفا به دنبال شخص خود و شخصیت خویش نیستند؛ بلکه منافع ملی را هم در نظر می گیرند و به آن می اندیشند. پس اگر اظهارنظری را نافی این منافع بدانند، بر زبان نمی آورند؛ اما در شرایطی که فضا مهیا باشد، قطعا موضوعاتی را مطرح می کنند».
                