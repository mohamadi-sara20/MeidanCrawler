پنج‌شنبه ۲۲‌شهریور ۱۳۹۷
-----------------------------------------
یادداشت
-----------------------------------------
حق تحصیل برای همه
-----------------------------------------

                    لایحه الحاق یک تبصره به قانون سنجش و پذیرش دانشجو در دانشگاه که به تصویب هیئت وزیران رسیده است، به زودی تقدیم مجلس می شود. به موجب این تبصره، «حق آموزش جزء حقوق اساسی همه ایرانیان است و هیچ کس را نمی توان به بهانه ای غیر از عدم صلاحیت علمی مقرر، از آموزش در مقاطع مختلف تحصیلی محروم کرد». تصویب این لایحه در مجلس، گام مثبتی است که می تواند به محرومیت برخی از پذیرفته شدگان کنکور سراسری در رشته های خاص و نیز ستاره دارشدن دانشجویان دانشگاه ها و مراکز آموزش عالی و دغدغه فعالان سیاسی و مدنی درباره محرومیت موقت یا دائم از تحصیل پایان دهد. ستاره دارشدن دانشجویان دانشگاه ها و مراکز آموزش عالی ایران، طالع نحسی بود که در دهه 80 ظهور کرد و هرچند در سال های اخیر کم سو شده، ولی هنوز این ستاره ها هرازگاهی به صورتی آزاردهنده چشمک می زنند و برای دانشجویان هراس ایجاد می کنند. سزاوار است در تصویب این لایحه، آن را عطف به ماسبق کنند تا برای دانشجویانی که به دلیل فعالیت سیاسی، مدنی و فرهنگی از تحصیل محروم شده اند، جبران مافات شود. اقداماتی که بعد از انتخابات دوره دهم ریاست جمهوری شدت یافت، نه تنها سودی برای جامعه و دولتی که آن را باب کرد نداشت، بلکه هزینه های فراوانی نیز برای مردم و کشور ایجاد کرد. بر اساس قانون اساسی ایران، همه افراد ملت اعم از زن و مرد، یکسان در حمایت قانون قرار دارند و باید از همه حقوق انسانی، سیاسی، اقتصادی، اجتماعی و فرهنگی به صورت مساوی برخوردار باشند. وانگهی همین قانون، رفع تبعیضات ناروا و ایجاد امکانات عادلانه برای همه و در تمام زمینه های مادی و معنوی را وظیفه دولت دانسته و نباید مخالفان سیاسی را از این حقوق محروم کرد. ستاره دارشدن دانشجویان و منع برخی افراد از ورود به بعضی رشته های تحصیلی در سال های پیشین، آنچنان تاثیر ناخوشایندی گذاشت که همیشه از آن به عنوان اقدامی خلاف قانون اساسی یاد می کردند. اکنون که تلاش بر آن است که این ستاره ها را از بین ببرند، باید گفت بر اصلاحیه اخیر قانون سنجش، با وجود محاسنی که دارد، این ایراد وارد است که در آن برخی افراد، در مقاطع مختلف تحصیلی از شمول تبصره الحاقی مستثنا شده اند. هرچند این استثنا فقط درباره مرتکبان بدترین جرائم در نظام های مختلف حقوقی است، با این حال در سیستم قضائی کشور ما و اغلب کشورها، حتی درباره مرتکبان این گونه جرائم، فلسفه تعقیب مجرم و اعمال مجازات، اصلاح و متنبه شدن بزهکار است و نه انتقام گیری از او. از طرف دیگر، در قانون مجازات اسلامی «محرومیت از تحصیل» جزء مجازات های تبعی یا تکمیلی نیست و برعکس در مجازات های تبعی الزام مجرم به تحصیل در نظر گرفته شده است. نظر قانون گذار هم بر این است که درباره مجازات های سنگینی مانند حد، قصاص و حبس از شش ماه تا حبس ابد، مجازات های تبعی نیز اعمال شود...چون مجازات تبعی مدنظر قانون گذار نباید بیش از دو سال باشد، پیش بینی محرومیت دائم از تحصیل مرتکبان جرائم مستثناشده در لایحه اصلاحیه یادشده، خلاف اصول قانون مجازات اسلامی و حقوق طبیعی انسان است. افزون بر این، حتی درباره مرتکبان جرائم مستثناشده در اصلاحیه پس از محاکمه، اعمال موارد تشدید و تخفیف می شود و محروم کردن آنان از تحصیل مخالف روح حفظ حقوق شهروندی است. رویکرد این افراد پس از تحمل کیفر به تحصیل در مقاطع مختلف، نشانی از دورشدن آنان از ارتکاب جرم و متنبه شدن است. بنابراین اعمال این استثناها برای محکومان جرائم فوق، خلاف مساعدت و ارفاقی است که در قانون برای محکومان متنبه شده در نظر گرفته می شود.
                