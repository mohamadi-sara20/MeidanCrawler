شنبه ۲۷ مرداد ۱۳۹۷
-----------------------------------------
type_unknown
-----------------------------------------
نقش ابدی آقای بازیگر
-----------------------------------------

                    یادنوشته ها: بهزاد فراهانی، خسرو سینایی، محمدرضا خاکی، ایرج راد اصغر فرهادی، مرضیه برومند، کتایون ریاحی و احترام برومنداز ساعات آغازین روز جمعه، 26 مرداد، خبر درگذشت عزت الله انتظامی و دست به دست شدن آن در فضای مجازی بسیاری را شوکه کرد. برخی که در چند ماه گذشته اخبار کذبی مبنی بر درگذشت او شنیده بودند، این بار هم اخبار درگذشت این بازیگر پیش کسوت را شیطنتی از سوی برخی می دانستند و تا ساعتی، بسیاری سفر ابدی او را باور نمی کردند اما این بار خبر از جانب نزدیکان او تایید شد. «آقای بازیگر» که مدت ها به دلیل بیماری اوقاتش را در خانه سپری می کرد، جمعه، چهار صبح، از دنیا رفت. از ساعات ابتدایی روز گذشته بسیاری از هنرمندان ضمن همدردی با بازماندگان این بازیگر پیش کسوت، ضایعه درگذشت او را تسلیت و از فقدان حضور او در سینما گفتند. علی نصیریان، ایرج راد، علی دهکردی، رضا کیانیان، منوچهر شاهسواری و مازیار میری از جمله هنرمندانی بودند که در خانه او حضور یافتند. رسیدگی به چگونگی برگزاری تشییع پیکر او به نحوی که شایسته «آقای بازیگر» باشد از جمله مسائلی بود که بسیاری از اهالی سینما درباره آن صحبت کردند و در نهایت ستاد برگزاری مراسم تشییع استاد عزت الله انتظامی متشکل از خانه تئاتر، خانه سینما، خانه موزه استاد انتظامی و خانه هنرمندان ایران اطلاعیه ای را منتشر کردند. در این اطلاعیه آمده: «با کمال تاسف و تاثر، درگذشت این هنرمند برجسته عرصه ایران را به جامعه هنر کشور تسلیت عرض می نماییم. در جهت برگزاری مراسمی در شان و منزلت استاد انتظامی ستاد برگزاری تشییع این هنرمند شاخص متشکل از خانه تئاتر، خانه سینما و خانه موزه استاد انتظامی و خانه هنرمندان ایران تشکیل شد. کلیه اطلاعات مربوط به تاریخ و مکان برگزاری مراسم تشییع استاد عزت الله انتظامی و همچنین برنامه های دیگر از طریق این ستاد در اختیار رسانه ها قرار می گیرد». در ساعاتی پس از تشکیل ستاد رسیدگی به تشییع پیکر این بازیگر سینما، اعلام شد که مراسم تشییع عزت الله انتظامی روز یکشنبه، 28 مرداد، ساعت 9:30 از تالار وحدت انجام خواهد شد و پیکر او به قطعه هنرمندان بهشت زهرا (س) بدرقه می شود.کارنامه درخشان آقای بازیگرعزت الله انتظامی متولد 30 خرداد 1303 در تهران و فارغ التحصیل دانشکده هنرهای زیبای تهران در سال 1351 است. او برای ادامه تحصیل به مدرسه شبانه تئاتر و سینما در هانوفر رفت و در سال 1337 به ایران بازگشت. «واریته بهاری» نخستین حضور او در سینما بود؛ فیلمی که زنده یاد عزت الله انتظامی و زنده یاد ناصر ملک مطیعی را رسما به دنیای سینما وارد کرد، اما قطعا حضور انتظامی و دیده شدنش در سینما را با فیلم «گاو» داریوش مهرجویی به خاطر می آوریم؛ فیلم تحسین شده ای که یکی از فیلم های ماندگار سینمای ایران لقب گرفته است. انتظامی در کتاب «آقای بازیگر» در صحبت هایش اشاره ای به حضورش در فیلم «گاو» کرده است و گفته: «برای اجرا و نمایش فیلم گاو خیلی تحقیق و ممارست کردم. حتی به کمک دوستی، 15 روز به محلات رفتم و در منزل شخصی سکونت کردم و او توانست گاو خود را 10، 12 روز به چرا و صحرا نبرد و به من این فرصت داده شد که راحت روی گاو مطالعه کنم. بارها صاحب گاو به طویله می آمد و وقتی می دید من در گوشه ای نشسته ام و ساعت ها گاو را زیر نظر دارم و با دقت نگاه می کنم، تعجب می کرد و گاهی با پوزخندی مرا تنها می گذاشت...
                