شنبه ۱۴ مهر ۱۳۹۷
-----------------------------------------
type_unknown
-----------------------------------------
احضار علی دایی و صادق زیباکلام به آگاهی
-----------------------------------------

                    گروه جامعه: روزهای پنجشنبه و جمعه گذشته علی دایی و صادق زیباکلام فرم های احضاریه خود به پلیس آگاهی را در اینستاگرام منتشر کردند. بر اساس جزئیات منتشرشده در این احضاریه ها از آنان خواسته شده تا برای ارائه پاره ای از توضیحات در مورد چگونگی و میزان جمع آوری کمک های مردمی در زمان زمین لرزه سرپل ذهاب، به مرکز تشخیص هویت پلیس آگاهی ناجا مراجعه کنند. احضاریه این دو نفر طبق دستور بازپرس شعبه ششم دادسرای رسیدگی به جرائم پولی و بانکی ناحیه 36 تهران صادر شده است؛ موضوعی که هم علی دایی و هم صادق زیباکلام در اینستاگرام خود به آن واکنش نشان داده اند. روز گذشته سردار محمدرضا مقیمی در گفت وگو با ایسنا، درباره تصاویر منتشرشده از احضارنامه برخی سلبریتی هایی که اقدام به جمع آوری کمک های مردمی برای زلزله کرمانشاه کرده بودند، گفت: پلیس آگاهی ناجا ضابط قوه قضائیه است و وظیفه اجرای دستورات قضائی را دارد. وی با اشاره به زلزله کرمانشاه اظهار کرد: زمانی که کمک های مردمی برای هم وطنان زلزله زده جمع می شد، ابتدا سازماندهی مشخصی برای آن وجود نداشت و افراد مختلفی زحمت کشیده و اقدام به جمع آوری کمک کردند. الان لازم است بدانیم که این کمک ها چه میزان است و کجا اتفاق می افتد. مقیمی با بیان اینکه «دعوت افراد مختلف به پلیس آگاهی برای انجام مصاحبه در این خصوص بوده است»، گفت: افرادی که به پلیس آگاهی دعوت شدند، نه به عنوان مجرم و متهم، بلکه به عنوان مطلع دعوت شدند و این دعوت نامه برای خیلی ها صادر شد و آنها هم آمدند و صحبت کردند و توضیحاتی را ارائه کردند؛ البته برخی هم نیامدند. رئیس پلیس آگاهی ناجا با تاکید بر اینکه «به هیچ عنوان بحث مجرمیت و بازداشت این افراد مطرح نیست»، خاطرنشان کرد: این افراد با حکم قضائی دعوت شدند و قاضی از ما خواسته بود از این افراد دعوت کنیم و ما هم این کار را انجام دادیم. در مورد چند نفری هم ما قبلا چندبار رفتیم و جوابی ندادند و ماموران ما مجبور شدند برای اجرای دستور قضائی احضاریه را الصاق کنند. بااین حال نوشته های زیباکلام و دایی در اینستاگرام به گونه ای دیگر این ماجرا را روایت می کند. این متن نوشته زیباکلام دراین باره است: «نمی دانم جناب آقای علی دایی چه میزان کمک های مردمی جمع آوری کرده اند؛ اما خودم در حدود سه ونیم میلیارد تومان به حسابم از ابتدا تا به امروز ریخته شده و هنوز هم مردم دارند به حسابم پول می ریزند. یک نفر که در حد ششم ابتدایی سواد داشته باشد می تواند همه اطلاعات اعم از میزان کمک هایی که به حساب بنده یا آقای دایی ریخته شده و درمقابل هزینه هایی هم که شده را ملاحظه نماید؛ اما قوه قضائیه اصرار دارد با بنده یا جناب آقای دایی و ایضا سایر سلبریتی ها، نه همچون متهمین بالقوه بلکه مجرمین بالفعل برخورد نماید». 
در ادامه نوشته اینستاگرامی زیباکلام آمده است: «بنده یک بار در اوایل تیرماه به دادستانی احضار و بازپرسی شدم و مجددا چهارشنبه (11مهرماه) سه ساعت در آگاهی بازجویی شدم. در طی این 11 ماه 17 بار از منطقه و چگونگی پیشرفت کارها بازدید داشته ام و هربار هم گزارش کتبی در صفحه اینستاگرام و کانال تلگرامی ام منتشر کرده ام. آخرین بازدیدم در اول مهرماه بود که گزارش آن را نهم مهرماه منتشر کردم. نه عوامل محترم دادستانی و نه مسئولین محترم آگاهی حتی یک سطر از این قریب به یک صد صفحه گزارش ها را نخوانده بودند. به هر دو گروه پاسخ دادم که ریز کلیه کمک هایی که مردم به  حساب من در بانک ملی ریخته اند را بانک می تواند ظرف چندثانیه به مقام قضائی یا آگاهی دقیقا اعلام نماید. مانده حسابم هم روشن است. میزان دقیق بهره ای که به  حساب تعلق گرفته هم روشن است. کلیه مخارجی که صورت گرفته دقیقا فهرست شده و دادستان، آگاهی یا هر نهاد دیگری می توانند تک تک آیتم ها را بررسی نمایند. اگر مانده حساب هایمان به علاوه جمع رقم هزینه ها با رقم پول هایی که به حساب هایمان ریخته شده مطابقت نکند، در آن صورت بنده یا جناب آقای علی دایی یا هرکدام دیگر از سلبریتی ها می بایستی پاسخ گو باشیم. درحالی که رفتار قوه قضائیه به گونه ای است که بنده یا آقای علی دایی مجرم هستیم. 
علی دایی هم در اینستاگرام خود به سبکی دیگر به این احضاریه واکنش نشان داده است. او با انتشار توضیحات مفصل خود که با ریز جزئیات هزینه های انجام شده است، در این باره نوشت: «آخر و عاقبت 11 ماه تلاش شبانه روزی برای ساخت وساز خانه های مردم زلزله زده کرمانشاه: احضار به آگاهی. مسئولانی که در این مدت به جای اینکه حامی من در ارائه خدمات بهتر به هم وطنان نیازمند باشند، فقط موجب دلسردی و اختلال در این امر شدند. به خاطر وظیفه انسانی و اخلاقی از روز زلزله شروع کردم به کمک رسانی، یک بار دادسرای اصفهان و بعد دادسرای مشهد حسابم را بست. سپس مقامات رسمی و غیررسمی با کمترین تحقیق، شایعه پراکنی کردند و بیشتر توان فکری و مالی من، صرف پاسخ گویی به مراجع شد. از روز اول در این صفحه همه مراحل کمک رسانی را قدم به قدم نشان دادم و الان هم معلوم نیست اصلا شاکی چه کسی است؛ چون مردم که همیشه به من محبت داشته اند. با پیشرفته ترین تکنولوژی و بهترین نوع مصالح، خانه سازی را شروع کردم و ادامه می دهم؛ چون اعتقاد دارم باید کار را اصولی انجام داد. کمک های نقدی شما عزیزان همراه سود تعلق گرفته مبلغ 11 میلیارد و 123 میلیون تومان بوده که محل هزینه ریال به ریال این پول تا به الان، در دو جلد زونکن به همراه همه مدارک ارائه شد. هرگز مایل به طرح این موضوع نبودم؛ اما در این راه بارها از حساب شخصی خودم برای تسریع کار ساخت وساز هزینه کردم و امروز می بینیم که سرانجام تلاش هایمان برگه احضاریه بوده است؛ اما بالاترین محکمه و بهترین قاضی مردم هستند».
این اولین بار نیست که موضوع کمک های مردم و نحوه هزینه کرد آنها به دست چهره های شناخته شده برای زلزله زدگان کرمانشاه خبری و حاشیه ساز می شود. اردیبهشت سال جاری قاسم جاسمی، نماینده مردم کرمانشاه، دراین باره در اظهارنظری اعلام کرد 12 میلیارد پولی که مردم برای زلزله زدگان کمک کردند، در حساب زیباکلام و علی دایی خاک می خورد. او همچنین با توجه به وضعیت نامناسب زلزله زدگان از سلبریتی ها درخواست کرد هرچه سریع تر وضعیت پول های جمع آوری شده را تعیین تکلیف کنند.
هوشنگ بازوند، استاندار کرمانشاه، نیز در خرداد گذشته اعلام کرد که علی دایی قرار است از محل کمک های مردمی که برای زلزله زدگان جمع آوری کرده، یک روستا را به صورت کامل احداث کند. او اظهار کرد: این روستا شامل 70 تا 80 واحد مسکونی خواهد بود که تمام اقدام های عمرانی آن از محل کمک های جمع آوری شده از سوی علی دایی تامین می شود. این فوتبالیست مشهور کشورمان اکنون در مناطق زلزله زده حضور دارد تا روستای مدنظر خود برای ساخت را انتخاب و روند احداث آن را آغاز کند. او به کمک های جمع آوری شده از سوی صادق زیباکلام نیز اشاره کرد و گفت: زیباکلام طرحی را ارائه کرده است که براساس آن قصد دارد کمک های جمع آوری شده را صرف سیستم های آب و فاضلاب و تامین برق از طریق انرژی خورشیدی کند.
                