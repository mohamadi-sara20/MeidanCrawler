یک‌شنبه ۲۷ آبان ۱۳۹۷
-----------------------------------------
حرف اول
-----------------------------------------
چرا نامزد انتخابات شدم
-----------------------------------------

                    اواسط آبان ماه بود که در بیانیه ای خطاب به همکاران صنفی، دلایل حضورنیافتن در انتخابات نماینده مدیران مسئول در هیئت نظارت بر مطبوعات شرح داده شد. یکی از اصلی ترین این دلایل، بی فایده بودن ورود به انتخاباتی است که در آن نتیجه از قبل معلوم باشد و فقط ظاهر قانون رعایت شود. در آنجا اشاره شد زمینه سازی برای ورود مجدد یک چهره دولتی در قالب نماینده مدیران مسئول علاوه بر ضایع کردن حق مطبوعات در انجام یک رقابت برابر، موجب افزایش احتمال تعارض منافع در این نهاد کلیدی و حساس می شود. بعد از آن بیانیه نیز روسای هیئت مدیره خانه مطبوعات و رسانه های کشور، انجمن مدیران روزنامه های غیردولتی، انجمن مدیران نشریات کشور و انجمن نشریات تخصصی کشاورزی در کنار مدیرعامل شرکت تعاونی مطبوعات کشور بیانیه دیگری صادر کردند و نسبت به دولتی شدن انتخابات مذکور هشدار دادند. بعد از این دو اقدام، تماس ها و ملاقات های بسیاری با ما امضاکنندگان بیانیه اول صورت گرفت که بیش از گذشته، خواستار تداوم حضور ما در میدان انتخابات برای جلوگیری از تضییع حقوق این صنف مهم در هیئت نظارت بر مطبوعات شدند. مراجعان دو دسته بودند؛ دسته نخست همان همکاران صنفی و رسانه ای که در روز نخست به عنوان مشوق و حامی، ما را به عنوان نمایندگان خود برای این رقابت برگزیدند و گروه دوم، افرادی که در جریان وضعیت ایجادشده در انتخابات نبوده و درست بعد از این بیانیه ها بود که برای ضربه نخوردن صنف، خواهان کنارنکشیدن ما از فرایند انتخابات بودند. با توجه به هم گرایی و هم صدایی ایجاد شده میان همه طرفداران صنف تاثیرگذار مطبوعات برای جلوگیری از انتخاب فردی دولتی که مصالح و منافع رسانه های مستقل را در نظر نمی گیرد، مدیران مسئول انجمن مدیران روزنامه های غیردولتی به شکل فعال وارد عرصه شده و خواستار آن شدند تا فردی از جنس مطبوعات مستقل، نامزد اجماعی همه حامیان تغییر در کرسی نماینده مدیران مسئول در هیئت نظارت بر مطبوعات شود. با آنکه همه تلاش خود را کردم که یکی از شایستگان انجمن یعنی مدیران مسئول توانمند کشور، این وظیفه را بر عهده بگیرد اما اصرار و پافشاری همه دوستان، قرعه فال را به نام نگارنده زد.
 به عنوان نامزد انجمن مدیران روزنامه های غیردولتی حتما تلاش خواهم کرد در این مسیر اعتقادات جمعی خود را بار دیگر و با صدای بلندتری اعلام کنم.
1-چرخش نخبگان به عنوان یک اصل آزمون شده در جهان امروز، به عنوان یک هدف راهبردی مدنظر ائتلاف ما قرار دارد و از همین رو، خواستار تغییر در کرسی نماینده قبلی مدیران مسئول هستیم تا گمان نرود این یک جایگاه مادام العمر است.
2-نماینده مدیران مسئول باید فرازوفرودهای این مسئولیت دشوار از منظر اقتصادی، اجتماعی و سیاسی را تجربه کرده و مستظهر به پشتیبانی مخاطبان، افکار عمومی و اعضای صنف خود باشد نه نهادهای دولتی و غیره.
3-دولت و نهادهای دیگر به اندازه کافی کرسی در این هیئت هفت نفره دارند. حال لازم است مدیرمسئولی بر این صندلی بنشیند تا صدای واقعی این صنف و بیان کننده نظرات و منویات آنان باشد.
4- گزارش دوره ای از روند کار هیئت نظارت حتما باید در دستور کار نماینده منتخب باشد و بنده در صورت انتخاب حتما چنین خواهم کرد.
با تاکید بر این چهار محور و علیرغم باقی بودن عمده ایراداتی که در بیانیه سه نفره طرح شده بود، در انتظار حضور همکاران ارجمند خود خواهیم بود تا خودمان برای سرنوشت صنف خودمان تصمیم بگیریم نه آنکه نتایج از پیش تعیین شده برای انتخابات را پذیرفته و از این حق مهم و قانونی چشم پوشی کنیم.
                