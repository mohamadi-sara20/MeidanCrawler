دو‌شنبه ۳ اردیبهشت ۱۳۹۷
-----------------------------------------
type_unknown
-----------------------------------------
دادستان سابق به بند 241 اوین منتقل شد
-----------------------------------------

                    بالاخره بعد از 51 روز از صدور حکم جلب، گیرش آوردند. سعید مرتضوی؛ محکوم پرونده جنایت کهریزک، قاضی و دادستان سابق تهران که اصالتا اهل «تفت یزد» است و شایعه بازداشت او در «شهر ری» تکذیب شده بود، روز گذشته برای تحمل دو سال زندان در «مازندران» دستگیر و به زندان اوین «تهران» منتقل شد. رئیس کل دادگستری استان مازندران درباره جزئیات دستگیری قاضی مرتضوی به ایسنا گفت: محکوم خانه ای به اتفاق یکی از بستگان در منطقه سرخرود مازندران اجاره کرده بود که با نیابت از مرجع اجرای احکام تهران دستگیر و تحت الحفظ به مرجع قضائی در تهران اعزام شد. دادسرای عمومی و انقلاب اسلامی تهران هم اعلام کرد مرتضوی بعدازظهر دیروز به زندان اوین تحویل داده شده است. رسانه ها خبر داده اند که او برای گذراندن دوران محکومیتش به بند 241 انتقال داده شده است. خبر حکم جلب دادستان سابق تهران را اواسط اسفند سال گذشته وکیل مدافع روح الامینی، یکی از شکات پرونده کهریزک، رسانه ای کرد، اما با جمله ای که سخنگوی قوه قضائیه در اواسط فروردین امسال گفت جنجالی شد. محسنی اژه ای در حاشیه نشست خود با دانشجویان در مشهد به خبرنگار روزنامه خراسان که درباره جلب مرتضوی پرسیده بود، این گونه پاسخ داد: «حکم جلبش صادر شده، ولی هنوز متاسفانه گیرش نیاورده اند، حالا نمی دانم چطور هست». قریب به یقین، قاضی مرتضوی به اخطاریه معرفی خود برای اجرای حکم بی توجه بوده که حکم جلبش صادر شده بود، چون براساس قانون، پرونده بعد از صدور حکم قطعی به اجرای احکام دادسرای مربوطه ارسال می شود و بعد از تعیین شعبه اجرای احکام، قاضی شعبه اخطاریه ای به محکوم علیه جهت معرفی خود برای اجرای حکم صادر می کند. محکوم علیه نیز مکلف است در مهلت تعیین شده که براساس رویه دادسراها 10 روز است، خود را برای اجرای حبس معرفی کند، اما در صورت عدم حضور در مهلت قانونی مطابق قانون آیین دادرسی کیفری وثیقه تعیین شده ضبط و حکم جلب محکوم علیه صادر خواهد شد. جالب آنکه یک روز بعد از انتشار خبر صدور حکم جلب مرتضوی در سال گذشته، او در جوابیه ای به «شرق»، خود را «مدیر نمونه کشوری» خواند و نوشت:...«تابه حال از طرف اجرای احکام هیچ گونه احضار یا دعوتی از این جانب یا ضامن به عمل نیامده؛ بنابراین چنانچه بدون طی مراحل آیین دادرسی اقدامی هم صورت گرفته باشد، این جانب از آن بی اطلاع بوده و خلاف قانون و رویه معمول در اجرای احکام و آیین دادرسی عمل شده است».«گیرنیاوردن» مرتضوی با واکنش هایی هم مواجه شده بود، رسانه ها هم از اطرافیان او سراغش را می گرفتند. تلفن همراه مرتضوی همیشه خاموش بود. «اعتمادآنلاین»، چند باری سراغ همسر او رفت و هر بار جواب متفاوتی گرفت؛ یک بار گفت «مگر می شود از همسرم بی خبر باشم»؛ اما چند روز بعد که شایعه دستگیری مرتضوی پخش شده بود، گفت: «من هیچ خبری از آقای مرتضوی ندارم». خبرنگار «شرق» هم یکی از محافظان قاضی سابق را پیدا کرد، اما او با بیان اینکه حق مصاحبه ندارند فقط این را گفت: «حدود یک ماه است که سعید مرتضوی دیگر تیم حفاظت ندارد و من هم اخبار مرتبط با او را از رسانه ها می شنوم». مقامات رسمی نیز هریک به نوعی به گیرنیاوردن مرتضوی واکنش نشان دادند. «حسام الدین آشنا»، مشاور رئیس جمهوری، در توییتی نوشت: «مراقب باشیم مرتضوی، خاوری نشود؛ نه فرار کند و نه فراری داده شود. او حامل رازهای سربه مهر فراوانی است. بدون او تاریخ قضائی ایران در طول بیش از یک دهه پنهان خواهد ماند».شهیندخت مولاوردی، دستیار رئیس جمهور در امور حقوق شهروندی هم درباره چگونگی دسترسی پیدانکردن قوه قضائیه به سعید مرتضوی به خبرآنلاین، گفته بود: «اولش این تصور بود که یک شوخی است که دسترسی به او نیست و ظاهرا از وقتی سخنگوی قوه قضائیه مطرح کرد، موضوع جدی گرفته شد. سوال ما نیز همین است و همه تعجب ها نیز از همین مسئله بود که حساسیت های بیشتری را در جامعه ایجاد کرد. این سیاست و تدبیر داخلی را می طلبد که چگونه با این موضوعات برخورد و چگونه این موضوعات طرح و پیگیری شود تا به حساسیت ها دامن زده نشود، چون واقعا موضوع، موضوع کم اهمیتی نیست».عباس جعفری دولت آبادی، دادستان تهران، 28 فروردین، در جمع کارکنان دادسرای پولی- بانکی درباره مجرم پرونده کهریزک گفته بود: «دادستانی درمورد پرونده هایی که با حیثیت دستگاه قضائی مرتبط است، طبق قانون عمل کرده و خواهد کرد و درمورد این محکوم نیز دستورات لازم برای اجرای حکم به ضابطین داده شده و به کسانی که مسئول پیگیری موضوع هستند، تاکید شده است که باید حکم صادره اجرا شود».تقاضای مرتضوی از رئیس قوه قضائیه«سعید ایوبی»، وکیل مدافع سعید مرتضوی است. او که عصر روز گذشته اعلام می کرد از بازداشت موکلش بی اطلاع است، به ایسنا گفت: «اطلاعی که از او داشتم این بود که به دنبال اعمال ماده 477 قانون آیین دادرسی کیفری است و قصد دارد راسا از ریاست محترم قوه قضائیه تقاضا کند که پرونده را شخصا مورد بازبینی قرار دهد. اگر رئیس محترم قوه قضائیه واقعا این رای را خود شخصا تایید کنند که قانونی و شرعی صادر شده، مطمئن باشید آقای مرتضوی حتما تحمل مجازات می کند. بنده از جامعه حقوقی، حقوق دانان، قضات و وکلای محترم و کسانی که دوست دارند کار پژوهشی و تحقیقی انجام دهند دعوت می کنم این رای را تحلیل و نقد کنند».او سعی کرد مطبوعات را که روزگاری مرتضوی قاضی پرونده های آنان بود، به بزرگ نمایی محکوم کند و گفت: «فارغ از اینکه آقای سعید مرتضوی در پرونده کهریزک به ناحق محکوم شدند و رای صادره حتی به او ابلاغ نشد، امروز شاهد هستیم که این موضوع به شکلی به آن پرداخته شد که نوعی مجازات مضاعف به او تحمیل شد و رسانه ها برخلاف رسالت مطبوعاتی شان به نحوی به تبلیغات پرداختند و موضوع را بزرگ نمایی کردند».ایوبی، پیشنهادی هم به مدافعان حقوق بشر داشت: «بنده از مدافعان حقوق بشر و مدعیان این امر که البته طیفی از مخالفان موکل من را تشکیل می دهند، به عنوان وکیل مدافع تقاضا دارم رای مذکور را بنا بر رسالت شان آن گونه که ادعا دارند، تحلیل و نقد کنند تا روشن شود دستگاه قضا تا چه اندازه در این پرونده احقاق حق کرده است».«ماده 477» مرتضوی را نجات می دهد؟اما «ماده 477 قانون آیین دادرسی کیفری» که هم سعید مرتضوی در جوابیه اش به «شرق» و هم موکلش از آن نام برده اند، چیست. این ماده در فصل چهارم آیین دادرسی کیفری قرار دارد. فصلی که ناظر بر اعاده دادرسی است. متن کامل ماده 477 به شرح است: «در صورتی که رئیس قوه قضائیه رای قطعی صادره از هریک از مراجع قضائی را خلاف شرع بین تشخیص دهد، با تجویز اعاده دادرسی، پرونده را به دیوان عالی کشور ارسال می کند تا در شعبی خاص که توسط رئیس قوه قضائیه برای این امر تخصیص می یابد، رسیدگی و رای قطعی صادر شود. شعب خاص مذکور مبنیا برخلاف شرع بین اعلام شده، رای قطعی قبلی را نقض و رسیدگی مجدد اعم از شکلی و ماهوی به عمل می آورند و رای مقتضی صادر می کنند». به نظر می رسد دادستان سابق تهران به دنبال این است تا رئیس قوه قضائیه شخصا به پرونده او ورود پیدا کند و این گونه از حبس رها شود.مرتضوی برای چه به زندان رفت؟سعید مرتضوی، با آنکه خود قاضی دادگاه مطبوعات و مدت زمانی دادستان تهران بوده است، نامش در چند پرونده می درخشد. دو پرونده مهم او یکی پرونده «سازمان تامین اجتماعی» است که برای بخشی از آن هنوز حکمی صادر نشده است. دومی هم پرونده «بازداشتگاه کهریزک» است. داستان دو سال حبس سعید مرتضوی به شکایت دوباره اولیای دم «محسن روح الامینی» به پرونده جنایت کهریزک برمی گردد. او در این پرونده تبرئه شده بود؛ اما با اعتراض اولیای دم روح الامینی این پرونده به شعبه 38 دیوان عالی کشور ارجاع شد و دیوان عالی هم این پرونده را برای رسیدگی مجدد به شعبه 22 دادگاه تجدیدنظر استان تهران ارجاع داده بود. 18 مهر و 30 آبان سال گذشته، دو جلسه رسیدگی به این پرونده بدون حضور سعید مرتضوی برگزار شد و او تنها برای دادگاه لایحه دفاعیه فرستاد.«محسن روح الامینی»، «محمد کامرانی» و «امیر جوادی فر»، سه بازداشتی ای بودند که بعد از بازداشت در روز 18 تیر 88 و انتقال به بازداشتگاه غیرقانونی کهریزک بر اثر شدت جراحات و عفونت فوت کردند؛ اما در نامه ای که مسئولان بازداشتگاه درباره علت فوت این سه نفر خطاب به دادستان وقت تهران می نویسند، علت فوت، «مننژیت» اعلام می شود. بهداری زندان 210 کهریزک نیز علت اولیه فوت جوادی فر را مشکل تنفسی و مننژیت و همچنین ایست قلبی اعلام کرده بود. در این نامه تاکید شده بود: «هیچ گونه ضرب وشتمی درباره متهمان در زندان صورت نگرفته است». نکته جالب در ماجرا این بود که نه پزشک وظیفه شاغل در بهداری و نه رئیس بهداری «فاتب»، هیچ کدام حاضر به تایید و امضای این گزارش نشده بودند و متهمان دادگاه انتظامی کهریزک مدعی شدند متن این گزارش خلاف واقع از سوی سعید مرتضوی به آنان داده شده و او از آنان خواسته چنین گزارشی را بنا بر مصلحت به دادستان عمومی تهران ارائه کنند.سردار احمدی مقدم، فرمانده نیروی انتظامی، هم بعدا در گفت وگویی فاش کرد که انتقال بازداشتی های حوادث 88 به کهریزک با اصرار سعید مرتضوی بوده است. علت مرگ سه جوان در حالی صدمات و جراحات واردشده بر بدن 72 ساعت قبل از فوت و عفونی شدن بدن اعلام شده بود که از سوی مراجع و مقامات بالاتر در آن چند روز بارها به دادستان تهران تکلیف شده بوده که هرچه زودتر بازداشتی ها از کهریزک به اوین منتقل شوند؛ به احتمال قوی در صورت انتقال، هیچ کدام فوت نمی شدند. اولین دادگاه مربوط به پرونده کهریزک در سال 91 برگزار شده بود. نخستین جلسه دادگاه، هشتم اسفند 91 آغاز شد و اول خرداد 92 بعد از 11 جلسه پایان یافت. در جلسات آخر دادگاه، خانواده جوادی فر از سعید مرتضوی اعلام رضایت کردند که همه را در شوک فرو برد. مرتضوی مدتی قبل نامه عذرخواهی برای خانواده های کشته شدگان کهریزک نوشته بود و از آنها با عنوان «شهید» یاد کرد؛ اما خواهر محمد کامرانی در پاسخ گفت: «عذرخواهی درمان ناله های جان سوز مادرم نیست». در نهایت پرونده کهریزک بعد از کلی فرازونشیب و تجدیدنظرخواهی به دیوان عالی رفت و حکم صادر شد. «معاونت در قتل»، «مشارکت در بازداشت غیرقانونی» و «معاونت در تنظیم گزارش خلاف واقع»، اتهامات سعید مرتضوی در پرونده بازداشتگاه کهریزک بود. او به دلیل بازداشت غیرقانونی افراد و انتقال آنها به کهریزک به انفصال دائم از خدمات قضائی و پنج سال انفصال از خدمات دولتی محکوم شد. او به علت تنظیم گزارش خلاف واقع به پرداخت مبلغ 200 هزار تومان جریمه محکوم شده بود؛ اما شعبه 38 دیوان عالی کشور این اتهام را وارد ندانست و در نهایت مرتضوی از این اتهام تبرئه شد. او از اتهام معاونت در قتل محمد کامرانی و امیر جوادی فر هم تبرئه شد؛ اما چون شکایت خانواده روح الامینی ضمیمه پرونده کهریزک نشده بود و به صورت مستقل بررسی شد، سعید مرتضوی به خاطر معاونت در قتل به دو سال حبس محکوم شد.
                