شنبه ۱۳ بهمن ۱۳۹۷
-----------------------------------------
حرف اول
-----------------------------------------
SPV؛ یک گام به پیش
-----------------------------------------

                    از ابتدای خروج یک جانبه ترامپ از برنامه جامع اقدام مشترک، این احتمال وجود داشت که ایران با پایبندی خود به تعهد جهانی برجام، کشورهای دیگر را ناگزیر به همراهی و اهمیت دادن به امضای خود کند. پیش از این هم زمزمه های اختلاف میان اتحادیه اروپا و ایالات متحده شنیده می شد. خانم موگرینی معتقد بود اروپایی ها متعهد به منافع اتحادیه هستند. ترامپ در اجلاس گروه 20 پاسخ داده بود، ما فقط به آمریکا می اندیشیم و در همان جا مکرون، رئیس جمهور فرانسه، جواب داده بود ما فقط به اتحادیه اروپا می اندیشیم. فاصله بین اتحادیه اروپا و آمریکا اگرچه نمی تواند تمام روابط و منافع دو طرف را تحت الشعاع قرار دهد و همچنان در موارد متعدد، همسویی جبهه غرب مشهود است؛ اما حداقل با روی کارآمدن ترامپ و روش هایی که به کار می گیرد، در پاره ای موارد به حقیقت پیوسته است. از روزهای اول بعد از بیرون رفتن آمریکا از برجام در اردیبهشت 97، تاکید بر حفظ اتحادیه اروپا به عنوان یک تاکتیک، از سوی بسیاری از کارشناسان توصیه می شد. به نظر می رسد مجموعه نظام هم با توجه به اهمیت استفاده ایران از منافع برجام، به این گزینه به صورت نسبی نیم نگاهی داشت. همان روزها بیانیه مشترک سه کشور اروپایی عضو برجام و سپس اظهارنظرهای متعدد مسئول سیاست خارجی و بعدها وزیر خارجه و معاون وزارت خارجه آلمان درباره آغاز بررسی ساز و کار ویژه حمایتی و سپس درنظرگرفتن مکانی برای سروسامان دادن به سازوکارهای بانکی با ایران، روزنه های امید به زنده ماندن برجام را باز نگه داشت. اگرچه آمریکایی ها در صنایع حساس اروپای غربی حدود 28 درصد سرمایه گذاری کرده اند؛ ولی اتحادیه اروپا تن به پذیرش تحریم های جدید آمریکا علیه ایران نداده و حداقل در بعد دولت ها، این مسئله پذیرفتنی نبوده است.
ایران در دوران دولت احمدی نژاد با توجه به استراتژی انسجام بخش دولت باراک اوباما با متحدان، دچار تحریم های بین المللی با پشتوانه شورای امنیت بود؛ اما امروز فضا مانند گذشته نیست و ایران با توجه به مذاکرات برجام و سایر موفقیت هایی که در دیوان بین المللی دادگستری و… کسب کرده، کشوری متعهد به نرم های بین المللی شناخته می شود. کشورهای اروپایی نیز درگیر چالش های اقتصادی هستند و ایران با توجه به بازار بزرگ در اختیار و ثروت درخور توجه، امکان مناسبی برای صادرات اروپاست و شاید کمترین بازاری در منطقه از این امکانات برخوردار باشد. تاخیر در سرمایه گذاری اتحادیه اروپا نیز به دلیل تبعات پیش بینی پذیر و تنبیه احتمالی ایالات متحده بود. با توجه به بیانیه سه کشور اروپایی درباره راه اندازی SPV و سخنان معاون وزیر خارجه ایران درباره نیاز به یک زمانبندی مشخص برای ایجاد سازوکار موازی آن در ایران، احتمالا شرکت های اروپایی در ابتدا با نوعی محافظه کاری وارد این سازوکار خواهند شد؛ اما به تدریج و در صورت دوام، این اتفاق سیاسی مهم به یک مدل تازه در مراودات جهانی تبدیل می شود. ایران خواهان استفاده سایر کشورها از این مکانیسم اروپایی است و باید دید خریداران نفت ایران نظیر چین، کره، هند و ژاپن تا چه حد می توانند در این حوزه مشارکت کنند. به هر حال ایستادگی ایران بر حقوق خود در برجام و تایید پایبندی کشورمان از سوی آژانس انرژی اتمی، باعث خواهد شد مشروعیت ایران برای داد و ستد های بین المللی با وجود تحریم های آمریکا افزایش یابد.
                