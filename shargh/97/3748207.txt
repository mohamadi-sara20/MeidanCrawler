چهار‌شنبه ۲ خرداد ۱۳۹۷
-----------------------------------------
حرف اول. اقتصاد
-----------------------------------------
جذب مدیران وزارت نیرو از طریق فراخوان عمومی
-----------------------------------------

                    وزارت نیرو در اقدامی بی سابقه در نظام اداری ایران، جذب پنج مدیر - از جمله مدیرعاملان دو شرکت آب منطقه ای خراسان رضوی و آذربایجان شرقی- را فراخوان کرده است. این وزارتخانه پیش تر در زمستان 1396 نیز از طریق فراخوان، مدیر کل روابط عمومی خود را انتخاب کرده بود، اما بسیاری بعد از آنکه برخی مدیریت ها بدون فراخوان انتخاب شدند، بر این باور بودند که آن رویه ادامه نخواهد یافت، اما وزیر نیرو اکنون نشان داده که بر نهادینه کردن رویه انتخاب مدیران از طریق فراخوان عمومی اصرار دارد. او پیش از این در برنامه ارائه شده به مجلس شورای اسلامی به نحوی بر شایسته گزینی تاکید کرده بود و در اولین سخنرانی پس از حضور در وزارت نیرو نیز اعلام کرده بود...به تدریج به سمتی حرکت خواهد کرد که اکثر پست های مدیریتی از طریق فراخوان انتخاب شوند.مخالفان ارائه فراخوان برای جذب مدیر دیدگاه های متفاوتی دارند که مهم ترین آنها به شرح زیر است.1. فراخوان نوعی نمایش است که برای شایسته گزینی نشان دادن انتخاب های از پیش تعیین شده برگزار می شود.2. تعداد کسانی که شایسته قرارگرفتن در سمت های مدیریتی هستند زیاد نیست، بنابراین فراخوان دادن برای انتخاب مدیر از میان تعدادی محدود، بیهوده صرف کردن زمان است.3. فراخوان سبب دلسردشدن مدیران فعلی می شود و صلاحیت های آنها را زیر سوال می برد. فراخوان به معنای بی اعتمادی به نامزدهای قرارگرفته در سمت های مدیریتی درون سازمان نیز هست. هر سازمان درون خود کسانی را دارد که خود را برای قرارگرفتن در سمت های مدیریتی آماده کرده اند و فراخوان دادن، نوعی به چالش کشیدن یا زیرسوال بردن ایشان نیز هست و به معنای تضعیف مدیریت هاست.4. فراخوان باعث می شود تعداد زیادی از افرادی که شایستگی ندارند، خود را نامزد کسب سمت های مدیریتی کنند و خطای احتمالی در گزینش این افراد، هزینه زیادی برای سازمان خواهد داشت.5. تعداد نامزدهای اشغال پست های مدیریتی در سازمان ها معمولا زیاد نیست و هرکدام از آنها می دانند که با چه کسانی باید رقابت کنند، اما فراخوان این قاعده را به هم می زند و نامزدهای جایگزین نمی دانند برای نشستن بر کرسی مدیریت باید با چه کسانی رقابت کنند.6. فرایندهای انتخاب از میان کسانی که برای احراز سمت مدیریت داوطلب می شوند شفاف نیست و تضمینی برای انتخاب برترین ها وجود ندارد.7. فراخوان دادن به معنای باور به ناکافی بودن ظرفیت های درون سازمان برای احراز سمت های مدیریتی است و سبب تضعیف سازمان در قبال سایر سازمان ها می شود.8. افراد شایسته - به دلایل فرهنگی - معمولا خود را برای کسب سمت های مدیریتی نامزد نمی کنند و این سبب می شود میدان فراخوان فقط پیش روی کسانی باز باشد که خود را نامزد می کنند و شایستگان از انتخاب شدن بازمی مانند.این هشت استدلال به نوعی دربرگیرنده همه دلایلی است که مخالفان فراخوان برای جذب مدیر ارائه می کنند، اما در مقابل همه اینها می توان پاسخ هایی قانع کننده ارائه کرد و از فراخوان دادن برای جذب مدیر در وزارت نیرو دفاع کرد و حتی آن را اقدام و موفقیتی کوچک و درعین حال بزرگ برای دست یافتن به موفقیت های بزرگ تر دانست.فراخوان برای انتخاب مدیر فی نفسه نمایش نیست، بلکه ممکن است ابزاری نمایشی باشد، اما اگر وزارت نیرو به گونه ای عمل کند که نهادهای نظارتی بتوانند درستی و سلامت فراخوان و گزینش حاصل از آن را در نهایت شفافیت راستی آزمایی کنند، دیگر نمایش نخواهد بود. سوال این است که چرا نباید فرایند فراخوان، شرکت کنندگان، نامزدها و کیفیات آنها برای همگان آشکار شود. پاسخ این است که شرکت کنندگان در چنین فراخوان هایی اغلب همکار هستند، پس از مشخص شدن نتیجه باید با یکدیگر کار کنند و آشکار شدن رقیب بودن آنها برای کسب یک سمت، نتیجه سازمانی خوبی به همراه نخواهد داشت؛ بنابراین محرمانه بودن نام شرکت کنندگان در فراخوان، ضروری است، اما درصورتی که هرکدام از شرکت کنندگان به فرایند اعتراض داشته باشند، باید رویه ای روشن برای رسیدگی به اعتراضشان وجود داشته باشد. این امکان باید وجود داشته باشد که معترضان بتوانند از طریق نهادهای نظارتی – به ویژه در فراخوان برای انتخاب مدیران دولتی – از سلامت فرایند انتخاب و برتربودن گزینه منتخب براساس معیارهای مشخص مطمئن شوند.گزینه های کسب سمت های مدیریتی بی شمار نیستند اما به همان تعداد اندکی که برخی تصور می کنند نیز نیستند. هر فردی تعداد محدودی از مدیران را در شبکه اطراف خود می شناسد اما این به آن معنا نیست که تعداد افراد شایسته برای احراز سمت مدیریت بسیار محدود است. فراخوان اجازه می دهد تا همه افرادی که دسترسی به فرایندهای لابی ندارند نیز خود را در معرض انتخاب قرار دهند. رویه سنتی لابی گری همواره مانع از آن شده است که افرادی بیرون از حلقه های مشخص سیاسی یا بوروکراتیک به پست های مدیریتی دست یابند. رویه فراخوان نوعی مقابله با سازوکار سنتی لابی گری است. این نکته را نیز باید مدنظر داشت که لابی گران تلاش می کنند تا سازوکار لابی را به سطح بالاتری یعنی لابی با انتخاب کنندگان انتقال دهند، اما شفافیت می تواند مانعی در برابر این اقدام باشد.آن دسته که استدلال می کنند فراخوان به معنای بی اعتمادی به مدیران موجود یا زیرسوال بردن صلاحیت های آنهاست، به این نکته توجه ندارند که فراخوان مانع از مشارکت مدیران فعلی در رقابت برای کسب سمت های مدیریتی نیست. مدیران فعلی و همه مدیران درون سازمان می توانند در فراخوان شرکت کنند.بنابراین فراخوان مانعی نیست که معنایش صلاحیت نداشتن مدیران فعلی باشد بلکه خلق میدان رقابتی است که ممکن است مدیرانی شایسته تر از مدیران فعلی نیز در آن شرکت کنند.فراخوان همواره به استناد تعیین معیارهای مشخص حداقلی برای مشارکت افراد در فرایند انتخاب مدیران برگزار می شود. هر فردی با هر سابقه و توانمندی ای نمی تواند در فراخوان شرکت کند و بنابراین ریسک شرکت کردن تعداد زیادی افراد فاقد صلاحیت در رقابت برای انتخاب مدیران بسیار اندک است. ضمن آنکه غربال های اولیه و بعد از آن غربال های سختگیرانه تر در مراحل بعدی به انتخاب کنندگان امکان می دهد تا مشارکت کنندگان فاقد صلاحیت را حذف کنند. ریسک گزینش خطا را نمی توان به کلی کنار گذاشت اما در فرایند فراخوان به دلیل گستره بیشتر انتخاب هایی که در اختیار انتخاب کنندگان قرار می گیرد، این ریسک کاهش می یابد. این نکته را نیز باید مد نظر داشت که ثمره چندین دهه انتخاب مدیران بدون فراخوان ریسک پایینی نداشته و همه سازمان های ما مملو از مدیرانی است که از نظر کارکنان خود سازمان و مردمی که به این سازمان ها می نگرند، شایسته قرارگرفتن در سمت های مدیریتی نیستند.گسترده ترشدن فضای رقابت میان مدیران برای کسب سمت های مدیریتی، سازوکاری شبیه رقابت در بازار دارد. مصرف کننده (در اینجا مدیر انتخاب کننده یا وزیر) به دنبال برترین مدیران می گردد و بدیهی است که مانند مصرف کننده کالاها و خدمات، از گسترده ترشدن انتخاب هایش استقبال کند. مخالفان رویه فراخوان نمی توانند توامان دغدغه کیفیت مدیریت داشته باشند و در عین حال با رویه ای که سبب گسترده ترشدن انتخاب ها می شود و انحصار را می شکند – درست همان گونه که همین مدیران از انحصار کالاها در بازار خرسند نیستند – مخالفت کنند.رویه های سنتی موجود که لابی گری یکی از اصلی ترین آنهاست، همواره در جهت نادیده گرفته شدن ظرفیت های درون سازمان ها عمل کرده اند. تکرارشدن مدیریت ها در حلقه بسته ای از افراد – که نتیجه آن را می توان در بالاتررفتن میانگین سنی مدیران ارشد کشور مشاهده کرد – به تدریج خلاقیت، انعطاف و ایده های نو را از سازمان ها می گیرد. فراخوان به معنای بی اعتمادی به ظرفیت های درون سازمان نیست بلکه به این معناست که مدیریت ارشد باور دارد نیروهایی درون سازمان هستند که به اندازه کافی دیده نشده اند و رویه های سنتی مانع از بروز و ظهور آنان شده است. این همچنین به آن معناست که مدیریت ارشد مایل است ظرفیت مدیریتی درون سازمان را در مقایسه با ظرفیت های بیرون سازمان بسنجد و از شرایط رقابتی برای تعریف رویه های خلاقانه تر استفاده کند. مدیران بسیاری در کشور همواره از انحصار و حتی انزواطلبی سازمانی و ملی انتقاد کرده اند. این گروه نمی توانند مخالف رویه ای باشند که فضای سازمانی را به روی رقابت مدیریتی می گشاید.اصلاح رویه های فرهنگی بالاخره باید از نقطه ای آغاز شود. مدیر ارشد نمی تواند به استناد آنکه برخی مدیران شایسته خود را در معرض انتخاب قرار نمی دهند، از اعمال رویه جدید خودداری کند. این مشکل در کشورهای دیگر نیز وجود دارد و برای غلبه بر آن شرکت هایی ایجاد شده اند که کار آنها یافتن افراد شایسته و تشویق کردن آنها به شرکت در فراخوان های انتخاب مدیر است. این شرکت ها کم و بیش در ایران نیز ایجاد شده اند. مدیران شایسته اگر قصدی برای اصلاح رویه های مدیریتی کشور داشته باشند، بهتر است مشتاقانه در این فراخوان ها شرکت و فضای رقابتی تری ایجاد کنند.فراتر از نقدهای ارائه شده و پاسخ آنها، فراخوان دادن برای انتخاب مدیران میانی در وزارت نیرو را می توان در راستای موارد زیر نیز مثبت ارزیابی کرد.اول، مردم سال ها نسبت به تکرارشدن مدیران در حلقه های بسته، واردنشدن ایده های جدید به سازمان ها و شایسته گزین نبودن نظام اداری و استخدامی شکایت داشته اند. مردم بخشی از ناکارآمدی، فساد و بسیاری از ناخرسندی های دیگر را به پای رویه نادرست انتخاب مدیران بر اساس فرایندهای لابی گری و پارتی بازی نوشته اند. فراخوان برای جذب مدیران، رویه ای آزمون شده در دنیاست و ظرفیت آن را دارد که به تدریج در کشور نهادینه شود و ابزاری برای جلب اعتماد مردم باشد. این اقدام را می توان یکی از گام های کوچک اما مهم برای کارآمدسازی دولت تلقی کرد.دوم، مدیرانی که بر اساس رویه فراخوان و به استناد شایستگی های خود برگزیده شوند، با اعتمادبه نفس بیشتری خود را وامدار کسی جز شایستگی های خویش نمی دانند. همه لابی گران و کانون های قدرت و منافع تلاش خواهند کرد تا چنین مدیرانی را نیز تحت تاثیر قرار دهند، اما بخت موفقیت ایشان به نسبت زمانی که مدیرانی را با لابی گری خود انتخاب کرده باشند بسیار کمتر است. انتخاب مدیران از مسیر فراخوان، اعتمادبه نفس و استقلالی در ایشان ایجاد می کند که قادرند در مقابل خواسته ها و مطالبات غیرکارشناسی و نادرست مقاومت بیشتری داشته باشند.سوم، انتخاب مدیران از طریق فراخوان -به شرط رعایت شدن اصول معتبر و کارشناسی دقیق و قابل راستی آزمایی-مشروعیت مدیر را در سازمان تحت مدیریتش افزایش می دهد. مدیرانی که در فرایندهای لابی گری و بدون شایستگی انتخاب می شوند، به پادشاه لخت داستان هانس کریستین آندرسن شباهت زیادی دارند. این مدیران – به ویژه اگر به کلی محصول لابی گری باشند و شایستگی درخوری نداشته باشند– پادشاه لختی هستند که با وجود برتن کردن قبایی از عنوان مدیر، هرآن منتظرند زیردستان شان فریاد برآورده و ناشایستگی های ایشان را به رخ شان بکشند. نبود مشروعیت و در نتیجه ترس از دست زدن به اقدامات درست و شجاعانه و در نهایت امتیازدادن به گروه های قدرت و ثروت، خصیصه چنین مدیریت هایی است. چهارم، مدیرانی که در فرایندهای سنتی و لابی گری انتخاب می شوند، با وجود آنکه اغلب پنهانی برای کسب سمت های مدیریتی هزارجور دست و پا می زنند، اما خود را بی رغبت نیز نشان می دهند. این مدیران اغلب در نهایت به گونه ای رفتار می کنند که انگار به صورت تحمیلی، از سر خواهش و التماس مدیران ارشد، از آن نظر که شرایط را خطیر یافته اند و تشنه خدمت بوده اند، وارد عرصه مدیریت شده اند. نتیجه چنین وضعیتی، آن است که در نهایت وقتی در معرض مطالبه پاسخ گویی قرار می گیرند، بهانه می آورند که ما خواستار این سمت ها نبودیم و بر ما تحمیل شد. اینها اغلب مدیرانی طلبکار می شوند که خود را ملزم به پاسخ گویی نمی دانند. من بر این باورم فراخوان برای جذب مدیران و درست اجراشدن این رویه –همان گونه که تجربه جهانی آن موفقیت آمیز بوده– در کنار سایر ابداعات سازمانی، ظرفیتی برای اصلاح و کارآمدی بیشتر در نظام اداری ایجاد خواهد کرد. بهتر است وزارت نیرو و به ویژه شخص وزیر نیرو که تعیین کننده ترین نقش را در آغاز این رویه داشته است، با دوراندیشی در همه جوانب این موضوع، در نهایت دقت برای مستندسازی و تمهید شرایط راستی آزمایی و تعیین اعتبار انتخاب ها، بر نهادینه شدن این رویه اصرار ورزند. این موفقیت کوچک در زمانه ای که همه به دلیل انبوه مشکلات، نشانه های ناامیدی و ناکارآمدی را بیش از نشانه های مثبت و موفقیت آمیز جذب می کنند، سرآغاز رویکردی جدید، روشن و امیدآفرین است. همه اصلاح گران نظام اداری، امیدواران به موفقیت برای رسیدن به افق های روشن تر و تلاشگران برای بهبود شرایط را باید به حمایت از این رویه دعوت کرد. مخالفان این رویه به راحتی از میدان به در نخواهند شد و انواع روش ها را برای ناکارآمد جلوه دادن و بی اثر کردن آن خواهند آزمود. به جاست که دغدغه مندان ایران از این رویه اصلاحی دفاع کرده و چشم انداز امیدآفرین حاصل از این گونه ابداعات سازمانی را بیشتر تبیین کنند. رویه ای که وزارت نیرو در پیش گرفته، نسبت به ابعاد اصلاحات و ابتکارهای سازمانی که باید در ایران به کار گرفته شود، «موفقیتی کوچک» به حساب می آید، اما تداوم موفقیت آمیز آن می تواند دومینویی از اصلاحات و افزایش ظرفیت های سازمانی را در پی داشته باشد.
                