سه‌شنبه ۱۸ اردیبهشت ۱۳۹۷
-----------------------------------------
یادداشت
-----------------------------------------
احمد توکلی و وعده ای که فراموش شد
-----------------------------------------

                    آذر ماه گذشته در شرایطی که اعتراضات سپرده گذاران موسسات غیرمجاز در حال گسترش بود، آقای احمد توکلی رئیس سازمان مردم نهاد دیده بان شفافیت و عدالت در جمع خبرنگاران گفت: «برای آخرین بار به دریافت کنندگان تسهیلات از موسسه ثامن الحجج که اکثرا از فرزندان علما، قضات باسابقه و شخصیت های سیاسی هستند، هشدار می دهیم که اقدامی کنند. در غیر این صورت اسامی آنها را منتشر می کنیم». با گذشت حدود پنج ماه از آن ایام، آقای توکلی نه اسامی «مشتریان خاص و بانفوذ» موسسه مزبور را منتشر کرده، نه گزارشی درباره کارسازبودن تهدید خود و سرودست شکستن این افراد برای بازپرداخت بدهی و خروجشان از فهرست مذکور ارائه کرده و نه درباره علت سکوت درباره این پرونده و به فراموشی سپردن آن سخنی گفته است. در چند سال گذشته موسسات مالی و اعتباری غیرمجاز فسادی عظیم در اقتصاد کشور به راه انداختند که پرداخت تسهیلات به «مشتریان خاص و بانفوذ» یکی از اقلام کوچک آن است. بازپرداخت نکردن این قبیل تسهیلات دولت را در موقعیتی قرار داد که از سر ناچاری مبالغی هنگفت برای رفع مشکل سپرده گذاران تخصیص بدهد. آقای توکلی در ادامه سخنان خود در همان نشست خبری به نکات جالبی از وضعیت موسسه مزبور اشاره می کند که ارزش تامل بسیار دارد:1- مدیرعامل موسسه حکم جلب آقای بهمنی رئیس کل وقت بانک مرکزی را در جیبش داشت!2- موسسه به بازرسان بانک مرکزی اجازه ورود به شعب خود را نمی داد!3- موسسه از بانک مرکزی دولت آقای احمدی نژاد تشویق نامه گرفته بود!4- اعضای هیئت اجرائی که از طرف دولت آقای روحانی برای بررسی تخلفات این موسسه تشکیل شده بود، در آبان ماه 96 به صورت دسته جمعی استعفا دادند. انتقاد آقای توکلی به بانک مرکزی این است که چرا علت استعفای این هیئت را اعلام نمی کند که فشار از کدام طرف باعث این اقدام شد. آقای توکلی در ادامه سخنانش چنین جمع بندی می کند که رئیس کل بانک مرکزی که از یک حکم جلب بترسد، به درد اداره یک شعبه بانک هم نمی خورد. با کنارهم گذاشتن همین چند نکته، تصویری شگفت انگیز از وضعیت مالی و پولی در سال های گذشته پیش چشم نمایان می شود. فعالان بازار پول چنان قدرتی دارند که نهادهای دولتی را اسیر و مقهور خود می کنند و در نهایت کار را به جایی می کشانند که مال باختگان اقدام به دادخواهی و برگزاری تجمع خیابانی کنند.اینک شرایط در بازار پول تا حد زیادی دستخوش تغییر شده است. موسسات غیرمجاز محدود شده اند. برخی بانک ها به عنوان عامل برای تسویه حساب با سپرده گذاران معرفی شده اند و دولت ناگزیر شده با تخصیص منابعی از جیب مردم این بحران را مدیریت کند.شیوه برخورد آقای توکلی به عنوان رئیس و بنیان گذار یک موسسه مردم نهاد با این پرونده بسیار قابل تامل است. گویی از دید ایشان همین که دولت ملزم شد تا از جیب مردم این خسارت را بپردازد، مسئله دیگر منتفی است و نیازی به پیگیری و تهدید «مشتریان خاص» احساس نمی شود. ایشان باید به این پرسش ساده پاسخ بدهد که آیا مشتریان خاص (آقازاده ها و...) بالاخره حاضر به پرداخت بدهی خودشان شدند و اگر نه، چرا به وعده خود عمل نکردند و فهرستی را که طبعا از آذرماه گذشته در اختیار دارند، منتشر نمی کنند. گفتنی است آقای توکلی موارد دیگری نیز از این گونه «اقدامات نیمه تمام» در کارنامه سال های اخیر خود دارند. مثلا ایشان در ماه های اول فعالیت دولت یازدهم، دولتمردان را متهم کردند که رانت 650 میلیون یورویی در اختیار افراد خاص گذاشته اند و مسئولان مربوط توضیح دادند که رانتی در کار نیست. بااین حال آقای توکلی هیچ گزارشی به مردم ارائه نکرد که بالاخره با توضیح مسئولان ابهام برطرف شده و ایشان قانع شد یا نه و اگر قانع نشد، چرا از پیگیری پرونده دست برداشت. همچنین نامه معروف آقای توکلی به مرحوم آیت الله هاشمی در گرماگرم کارزار تبلیغاتی انتخابات مجلس خبرگان و مجلس شورای اسلامی در اسفند 94 نیز از نوع همین «اقدامات نیمه تمام» است. وی در این نامه با اشاره به حمایت دولت انگلستان از فهرست کاندیداهای مورد حمایت آیت الله، از ایشان خواست تا واکنشی مناسب از خود نشان بدهند و صدالبته آیت الله پاسخی به این نامه نداد. اگر آن هشدار آقای توکلی معقول باشد، اینک باید گفت (با پوزش از ساحت منتخبان مورد احترام و اعتماد مردم) لابد با پیروزی قاطع لیست انتخاباتی (که به زعم آقای توکلی و همفکرانش موردحمایت ملکه انگلیس بودند!) اینک مقدرات کشور دست انگلیس است و ما خودمان خبر نداریم! ورود موسسه تحت سرپرستی ایشان به پرونده موسوم به املاک نجومی شهرداری تهران و ارائه اظهارات اولیه از جانب ایشان و سپس پیگیری نکردن ماجرا و ملزم نکردن مسئولان شهرداری به تعیین تکلیف و رفع کلیه ابهامات پرونده تا مرحله بازگرداندن حقوق شهروندان تهرانی نیز یکی دیگر از همین «اقدامات نیمه تمام» است.
                