دو‌شنبه ۲۹ مرداد ۱۳۹۷
-----------------------------------------
سرمقاله
-----------------------------------------
علاج واقعه قبل از وقوع
-----------------------------------------

                    در میان خبرهای گوناگونی که هفته گذشته درباره موضوع مفاسد اقتصادی مطرح شد، اعلام علنی بودن دادگاه های رسیدگی به جرائم فساد مالی و انتشار جریان محاکمات در رسانه ها و پخش آن از صداوسیما از سوی دادستان کل کشور، اذهان عمومی را به خود جلب کرد. فساد اقتصادی در هر کشوری و آلوده شدن برخی مسئولان، مهم ترین تهدید برای آن مجموعه است.تاب آوردن برنامه های کوتاه مدت و بلندمدت اقتصادی و نظام امور کشور که برعهده کارگزاران است و نیز اجرای صحیح برنامه ها همگی در گرو میزان تلاشی است که برای مصون ماندن کارگزاران از بیماری موسوم به فساد اقتصادی انجام می شود. در کشورهایی که نظام اقتصادی آزاد دارند و از تمرکز امور اقتصادی در دست دولت اجتناب کرده اند، دغدغه بروز مفاسد اقتصادی و ابتلای مسئولان به این بیماری مطرح نیست. اگر مواردی نادر و جزئی هم پیدا شود، افکار عمومی از طریق رسانه ها که چشم و گوش مردم و از عوامل اصلی ایجاد شفافیت در جامعه هستند، مطلع می شوند و برای آن چاره جویی می کنند. امروز کشورها دو راه برای مقابله با مفاسد اقتصادی و تهدید هویت خود در پیش گرفته اند:رویکرد اول جلوگیری از درزکردن اخبار و اطلاعات به بیرون و ممانعت از آگاهی جامعه است؛ در این کشورها کارگزاران را در معرض آزمون و خطای دائم و مراجعه به داوری جامعه قرار نمی دهند. اگر در مواردی هم متهمان این گونه جرائم اقتصادی تحت تعقیب قرار گیرند، فقط خبر محکومیت آنان منتشر می شود. این گونه دادرسی های بدون اطلاع جامعه نه فقط درمان درد نیست؛ بلکه موجب سلب اعتماد جامعه و گسترش فساد می شود؛ اما رویکرد دوم برعکس اول است.پذیرش آزادی مطبوعات به عنوان یک ضرورت؛ در این کشورها با ایجاد شفافیت در گردش آزاد اطلاعات، جامعه را در برابر فساد واکسینه و علاج واقعه را قبل از وقوع می کنند. در این کشورها فضای باز برای مطبوعات و آزادی گردش اطلاعات را به عنوان یک ضرورت و نه یک مصلحت پذیرفته و برای تثبیت آن هزینه های کلان را هم می پذیرند. در کشورهایی که به این راه رفته اند، هم میزان جرائم اقتصادی و فساد دولتمردان کمتر است و هم به نوعی نظام سیاسی خود را بیمه کرده اند.کشور ما در سه دهه گذشته کمتر به راه دوم توجه کرده است. محدودیت رسانه ها با این بهانه که افشای مفاسد اقتصادی موجب سوءاستفاده خارجی می شود، از شفاف سازی کنش ها و واکنش های منجر به فساد کاسته است. طرفه آنکه در 40 سال گذشته در هر دوره ای که مطبوعات آزاد بوده، هم بر عملکرد کارگزاران نظام نظارت بیشتری صورت گرفته و هم دولت ها بیشتر به مسئولیت های اجرائی خود توجه داشته و مصون از شائبه فساد مالی بوده اند.بهترین دوران شفاف سازی مطبوعات و گردش آزاد اطلاعات در سال های آخر دهه 50 و دوره هشت ساله اصلاحات بود که در این دوره ها، فساد مالی رسمی محدود بود و کسی در جلسات غیرمنتظره و غیرعادی دولت و هیئت امنا از کار برکنار نشد! رشد فساد اقتصادی در دوره هایی بوده که مطبوعات مستقل با محدودیت هایی مواجه بودند و راه برای رشد تصاعدی فساد باز شد. بیشتر کسانی که امروز در مظان اتهام فساد مالی اند، کسانی هستند که بیشترین مخالفت را با انجام رسالت آگاهی رسانی مطبوعات داشته اند. پس از پایان دوره اصلاحات، دولت بعد و اعضای آن، مدعی صفات و خصوصیاتی شدند که متصف به آن نبودند. به گفته ناپلئون اشخاص دنبال آنچه هستند که ندارند. هر روز هم در تایید و تکریم آنان در تریبون ها داد سخن داده شد. به تازگی نیز پیش از اعلام شروع دور اول تحریم های آمریکا ضد ایران، هم زمان با افشای فسادهایی که در موسسات مالی و اعتباری در دوران احمدی نژاد آغاز شده بود، فسادهای اقتصادی کلان جدیدی برملا شد که کلیت کشور را هدف گرفته است. اکنون که با مفاسد اقتصادی کلان مواجه هستیم، تعقیب این متهمان به شیوه قانونی و محاکمه عوامل آن با انجام تحقیقات کامل و مستند و انتشار جریان دادگاه ها در رسانه های عمومی نه فقط لازم، بلکه ضروری است. امروز مردم بیش از هر زمان دیگری دچار بی اعتمادی شده اند. البته شرط این اقدام، محاکمه قانونمند متهمان از طریق قضاتی است که در میان اهالی قضا به خوشنامی معروف اند و در صورتی تاثیرگذار است که درباره متهمان پیدا و پنهان، مر قانون اجرا شود. اقدامات اخیر در محدودکردن دسترسی متهمان مفاسد اقتصادی به وکلای مدنظر از موارد نقض اصول قانون اساسی و ایجاد تبعیض در بین شهروندان و محرومیت متهمان از دادرسی عادلانه و در یک کلام نقض قوانین شکلی دادرسی است. بدیهی است محاکمه سریع و عادلانه متهمان مفاسد اقتصادی با نقض قوانین اساسی و شکلی و ماهوی کشور، خروجی مناسبی نخواهد داشت.
                