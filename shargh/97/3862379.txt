پنج‌شنبه ۲۷ دی ۱۳۹۷
-----------------------------------------
یادداشت
-----------------------------------------
یکتاپرستی ایرانیان در شاهنامه
-----------------------------------------

                    اگرچه بخش بزرگی از شاهنامه به دوره ای از حیات ایرانی بازمی گردد که در مه نشسته است و تعیین دقیق زمان ها و مکان های آن دشوار و حتی گاه ناممکن می نماید اما بی هیچ گزافه ای باید گفت شاهنامه یکی از سندهای استوار و محکمی است که می توان با اتکا به آن بسیاری از حوادث و رویدادهای گذشته های دور ایران و ایرانی را بازشناخت و دلیل اصلی آن، تکیه و تاکید این اثر شگرف بر خرد است، تا آنجا که نه تنها سخن را در ستایش خرد و خردورزی آغاز می کند که وقتی از خداوند باری یاد می کند به والاترین صفت او یعنی خرد، اشاره دارد. 
به نام خداوند جان و خرد
کزین برتر اندیشه برنگذرد
خداوند نام و خداوند جای
خداوند روزی ده رهنمای
خداوند کیوان و گردان سپهر
فروزنده ماه و ناهید و مهر
و بر خردورزی خداوند تاکید دارد و بدیهی است که یکی از نشانه های خردورزی «داد» است و در شاهنامه به قاطعیت می توان گفت بیش از صدها بار واژه داد به کار گرفته شده و فراتر اینکه نه تنها این واژه معادل عدل و انصاف و نصفت است که در معنای خرد نیز هست. 
در پیکره اصلی شاهنامه با این اندیشه مواجهیم که برجسته ترین خصوصیت و صفت الهی که به انسان منتقل شده و انسان را به پیروی از آن دعوت می کند، خرد است. 
خرد بهتر از هرچه ایزد بداد
ستایش خرد را به از راه داد
خرد رهنمای و خرد دلگشای
خرد دست گیرد به هر دو سرای
و حکیم فردوسی آنگاه که از خرد می گوید، متاثر از آن نامه پهلوی است که دوستی فرزانه طبع برای او می آورد و فردوسی را ترغیب به سرودن آن متن، به فارسی امروز می کند و آن حکیم با سرایش شاهنامه هویتی به ایران و ایرانی می بخشد؛ ستودنی. 
گرایش به خرد و تاکید بر خردورزی یزدان پاک، ایرانی خردورز را متوجه مبدا و منشایی می کند که این گیتی را آفریده است و به طور غریزی این انسان خردشناس و خداشناس، خداپرست نیز می شود و باور دارد که جهان را آفریننده ای است و بر هستی هدفی مترتب، تا آنجا که از همان آغاز شاهنامه و سپس در جای جای آن، سخن از جهان آفرین است؛ جهان آفرینی یکتا و بی شریک. 
نخستین باری که در شاهنامه از جهان آفرین و یکتایی خداوند یاد می شود، آن گاه است که فریدون جوان پس از قیام کاوه آهنگر قصد دارد به جنگ ضحاک برود و از مادر خویش می خواهد او را دعا کند تا از این نبرد سربلند بیرون آمده و ایران را از چنگال بیگانه ستمگری به نام ضحاک برهاند. 
سوی مادر آمد کمر بر میان
به سر برنهاده کلاه کیان
که من رفتنی ام سوی کارزار
تو را جز نیایش مباد ایچ کار
ز گیتی جهان آفرین را پرست
از او دان به هر نیکی ای زور دست
و آنگاه که دو دختر جمشید را که در شبستان ضحاک به فساد کشیده شده اند، نزد خود فرامی خواند، فرمان می دهد: 
بفرمود شستن سرانشان نخست
روانشان از آن تیرگی ها بشست
نخستین کوشش فریدون برای نجات جسم و جان انسان، شستن به نشانه پالودن روح است تا از بت پرستی فاصله بگیرند و به یکتاپرستی و پرستش یزدان پاک روی آورند. فریدون زمانی که بر اورنگ شهریاری تکیه می زند و جهان را از بیداد ضحاک رهایی می بخشد و اندوه را از زمانه می زداید، راه ایزدی را نشان می دهد و به لطف ایزدی شدن است که زمانه بی اندوه می شود. 
به روز خجسته سر مهر ماه/به سر برنهاد آن کیانی کلاه /زمانه بی اندوه گشت از بدی /گرفتند هرکس ره ایزدی
و هنگامی که فریدون تاج کیانی بر سر می گذارد و بزرگان و لشکریان به حضورش می آیند تا به نوعی با او بیعت کنند و فرمانپذیری خویش را ابراز دارند، او را با صفت یزدان پرست می ستایند. 
بزرگان لشکر چو بشناختند/بر شهریار جهان تاختند /که ای شاه پیروز یزدان شناس / ستایش مر او را و زویت سپاس
و نیز وقتی منوچهر، نواده ایرج انتقام خون نیای پاکدل خود را از تور می گیرد و برای فریدون، نیای بزرگ خویش، آن نبرد را گزارش می کند، سر نامه را با یاد خداوند آغاز می کند. 
به شاه آفریدون یکی نامه کرد/ ز مشک و ز عنبر سر خامه کرد/نخست از جهان آفرین کرد یاد / خداوند خوبی و پاکی و داد
یکی از چهره های برجسته و ستودنی در شاهنامه، کیخسرو فرزند سیاوش و دخت افراسیاب است که در توران زاده می شود و افراسیاب سودای آن دارد که آن کودک را نیز نابود کند که به لطف پیران ویسه از مرگ رهایی می یابد و به همت گیو گودرز به ایران بازگردانده می شود. کیخسرو پس از تکیه زدن بر اورنگ پادشاهی در پی یک رشته نبردهای طولانی سرانجام انتقام خون سیاوش را از نیای مادری ددمنش خویش می گیرد و پس از ظاهرشدن سروشی بر او که به سرای دیگر می خواندش، به تمنیات دنیوی پشت می کند و لذایذ اخروی را می طلبد. اورنگ شهریاری را رها می کند و انزوا می جوید. اما در روزگار لهراسب است که یکتاپرستی ایرانیان رنگ وبوی تازه ای به خود می گیرد و آتشکده های مختلف ازجمله آذربرزین ساخته می شود و شاه به هنگام تکیه زدن بر اورنگ شهریاری، بزرگان کشور را این گونه فرامی خواند: 
چو لهراسب بنشست بر تخت داد /به شاهنشهی تاج بر سر نهاد /جهان آفرین را ستایش گرفت / نیایش ورا در فزایش گرفت/ چنین گفت کز داور داد و پاک / پرامید باشید و با ترس و باک/ نگارنده چرخ گردنده اوست /فزاینده فره بنده اوست/ چو دریا و کوه و زمین آفرید /بلندآسمان از برش برکشید
و این پادشاه یکتاپرست تنها مردمان خود را به یکتاپرستی نمی خواند که رسولانی را به سرزمین های آباد آن زمان مانند روم و هند و چین روانه می کند تا معارف دین بهی را آموزش و گسترش بخشند.
                