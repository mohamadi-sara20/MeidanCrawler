پنج‌شنبه ۱۳ اردیبهشت ۱۳۹۷
-----------------------------------------
یادداشت
-----------------------------------------
کلاه را قاضی کنیم
-----------------------------------------

                    اکنون 40 سال از عمر انقلاب اسلامی ایران می گذرد؛ انقلابی که با یک ایدئولوژی تمام عیار به ستیز با سلطنت طلبی و تمامیت خواهی خاصه خواهان و خاصه پروران رفت تا کشور را از دهان دیو بدسیرت حکومت خانواده محور بر جامعه ایرانی نجات بخشد! مردم هم به واقع و نه از سر احساس، تنگ آمده از نظام استبدادی خانواده محور، به منادیان انقلاب، آری قاطع دادند تا سفره مملکت پهنای خود را به درازای اقوام و قبایل و دیدگاه های موجود در ایران بگستراند، سفره ای که در اضلاع و گوشه های آن نه فقط یک فرد و خانواده که ایرانیان، لر، ترک، کرد، بلوچ، عرب، ترکمن، فارس و... همه و همه دیده شوند تا مبادا دیگر سر گرسنه بر بالین و تن بیماری بی تیمار رها باشد.سیاست داخلی و خارجی، اقتصاد و فرهنگ را به اهلش می سپارم که بیایند و ما را روشن کنند، اما سلامت و سبک زندگی ایرانیان در عصر حاضر اندکی به علم نویسنده مرتبط است، بنابراین من فقط از دریچه سلامت نیم نگاهی به شبهه بالا می افکنم، به این امید که کورسوهای این مقال، من و شما را امیدوار کند که دل به سفره منقول خوش کرده و برای40 سال دوم سرمایه گذاری کنیم.«سبک زندگی ایرانیان» درحال حاضر در چه سطحی است؟ لطفا شرایط امروز را با پیش از انقلاب مقایسه نکنید. قیاس اکنون با 40 سال قبل نه دلسوزانه است و نه منصفانه! هیچ عقل سلیمی دیگر قیاس به گذشته را در تایید وضعیت امروز نمی پذیرد. پس دوستداران این مملکت بیایید برای پیشبرد این کشور، برای همیشه عملکرد امروز را با امروز خودمان بسنجیم! عملکرد امروز را با دولت های خودمان بسنجیم! دقت کرده اید که عملکرد امروز را حتی با دوران جنگ هم سنجه یابی نمی کنند، چرا که همه پذیرفته اند این جنگ خاتمه یافته و الان بیش از 30 سال است در سازندگی هستیم! همه اینها را نوشتم که بگویم شاید برخلاف نظام اقتصادی، سیاسی و فرهنگی، امروز در حوزه پزشکی بین سایر کشورهای منطقه و جهان بدون قیاس با دوران ستم شاهی، در جایگاه مثبتی قرار داریم. اما مگر حوزه سلامت فقط پزشکی است؟ اینجا پاسخ منفی است. «سلامت» در تمام جهان، تعریف خاص خود را دارد و چقدر جالب است که بگویم انقلابیون دهه 50 به این تعریف مدرن واقف بوده اند و هیچ بهانه ای وجود ندارد که کاسه و کوزه را بر سر آنها بشکنیم. از سوی دیگر کم کاری و عقب ماندگی امروز را هم نمی توان به بهانه آشنانبودن سلف انقلابی با واژه سلامتی دانست.بیایید برای آنکه بهانه «عدم آشنایی درست انقلابیون با واژه سلامتی» را از ذهن ها خارج کنیم، به چند اصل قانون اساسی جمهوری اسلامی ایران نگاهی بیندازیم!کتاب قانون اساسی جمهوری اسلامی را که باز کنید اولین اصلی که بویی از تعمیم و تامین «سلامت» به معنای مدرن آن می دهد، بند دوازدهم از اصل سوم است:«پی ریزی اقتصاد صحیح و عادلانه بر طبق ضوابط اسلامی جهت ایجاد رفاه و رفع فقر و برطرف ساختن هر نوع محرومیت در زمینه های تغذیه و مسکن و کار و بهداشت و تعمیم بیمه».حالا به تعریف سلامت از دیدگاه سازمان جهانی بهداشت توجه فرمایید:«سلامت عبارت است از برخورداری از آسایش کامل جسمی، روانی و اجتماعی و نه فقط نداشتن بیماری و نقص عضو».پس تا اینجای کار اینکه سرتان، دلتان، پایتان یا هر جایتان درد نکند و دچار بیماری نباشید، صرفا به این معنی نیست که شما در سلامتی به سر می برید. بر اساس قانون اساسی که 99 درصد به آن رای آری داده اند، من و شما باید:در یک اقتصاد سالم و عادلانهدارای رفاه باشیفقیر نباشیممحروم از تغذیه نباشیممحروم از مسکن نباشیمشاغل باشیمبهداشت کامل در شریان های مملکت، خانواده و فرد جاری باشدو از یک بیمه عادلانه بهره مند باشیم.در تمام کشورهای توسعه یافته که از نظر شاخص های سلامتی مقام اول جهان هستند، دقیقا همه موارد بالا در حد پذیرفتنی اجرا می شود. یک برهان ساده به ما این گونه القا می کند که اگر درحال حاضر ما و جامعه در سلامت کامل نباشیم که قطعا نیستیم، یک یا چند مورد از فرازهای بالا وجود ندارد.به اصل 43 نیز در اینجا فقط اشاره ای می کنم:اصل 43 برای تامین استقلال اقتصادی جامعه و ریشه کن کردن فقر و محرومیت و برآوردن نیازهای انسان در جریان رشد، با حفظ آزادگی او، اقتصاد جمهوری اسلامی ایران بر اساس ضوابط زیر استوار می شود:1- تامین نیازهای اساسی: مسکن، خوراک، پوشاک، بهداشت، درمان، آموزش وپرورش و امکانات لازم برای تشکیل خانواده برای همه. 2 تامین شرایط و امکانات کار برای همه به منظور رسیدن به اشتغال کامل و قراردادن وسایل کار در اختیار همه کسانی که قادر به کارند، ولی وسایل کار ندارند، در شکل تعاونی، از راه وام بدون بهره یا هر راه مشروع دیگر که نه به تمرکز و تداول ثروت در دست افراد و گروه های خاص منتهی شود و نه دولت را به صورت یک کارفرمای بزرگ مطلق درآورد. این اقدام باید با رعایت ضرورت های حاکم بر برنامه ریزی عمومی اقتصاد کشور در هریک از مراحل رشد صورت گیرد.قانون اساسی چیزی کم نگذاشته است. اگر فقط به همه بندهای اصل 43 نظری اجمالی بیندازید، جاری شدن اشک دلیل بر سلامت شماست!چه خوش گفت آن نکوگوی نکوکارکه سر خواهی سلامت سر نگهدار.
                