دو‌شنبه ۵‌شهریور ۱۳۹۷
-----------------------------------------
حرف اول
-----------------------------------------
مرغ طوفان!
-----------------------------------------

                    روز داروساز و داروسازی امسال را نمی توان بدون درنظرگرفتن شرایط نامناسب صنعت داروسازی کشور یا فارغ از حس ناامیدکننده سرشار از شرمندگی و پریشان خاطری ناشی از ملاحظه کمبودهای دارویی و در نتیجه افزایش رنج و تعب بیماران مختلف به داروسازان عزیز تبریک گفت. قشری که تامین یکی از حیاتی ترین نیازهای جامعه در نظر اول بر عهده آنان است و همواره با شروع کمبودهای دارویی، فشار مضاعفی دامن گیر آنها می شود. همان طورکه در ماه های اخیر و با تشدید کمبودهای دارویی می توان شاهد بود که چگونه از یک سو با هجمه بی وقفه و کوبنده رسانه های ریز و درشتی مواجه شده اند که به جای ریشه یابی و تهیه گزارش های راهبردی از مشکلات متعدد این بخش استراتژیک صنعت و سلامت به مسائل سطحی و ظاهری امور می پردازند و از سوی دیگر نیز با بی برنامگی ها و حرکات مسئولانی روبه رو هستند که علنا خود را از هرگونه مسئولیتی در ارتباط با رفع معضلات موجود مبرا می دانند و در برابر احقاق حق و ارائه راهکار برای خروج از بحران به وجودآمده فقط اقدام به تغییر یا جابه جایی مدیران اجرائی و میانی خود می کنند! در این شرایط خاص به هیچ وجه شاهد گشایشی در جهت تسهیل امور مربوط به تهیه مواد اولیه تولید دارو نیستیم و روزبه روز بر حادترشدن اوضاع افزوده می شود. در هفته های اخیر و با سردرگمی ایجادشده نسبت به تخصیص ارز در این بخش، عملا یورو از سبد ارزهای تخصیصی حذف شده و با توجه به اینکه بخش مهمی از واردات مواد اولیه و بسته بندی صنعت تولید دارو به تهیه و حواله این ارز وابستگی تام دارد، بسیاری از خطوط قادر به ادامه تولید نخواهند بود و این موضوع با وجود وعده هایی است که در جلسه مشترک مدیران عامل شرکت های داروسازی با کارشناسان و مدیران بانک مرکزی درباره امکان تخصیص ارز مورد نیاز صنعت دارو از طریق هالک بانک ترکیه داده شده بود. مقادیر معتنابهی مواد اولیه هم که از هفت خان دریافت مجوز واردات عبور کرده و به گمرکات کشور وارد شده اند، هم اکنون و بدون توجه به نیاز کارخانجات به بهانه دریافت مابه التفاوت نرخ ارز نگه داشته شده اند و مشمول پرداخت مبالغ ناخواسته و گاه هنگفت حق توقف و انبارداری شده اند، درحالی که مواد اولیه تولید از ابتدا ارتباطی با این قضیه نداشته اند.همین سیاست بی منطق در نحوه قیمت گذاری داروهای تولید داخل نیز تاثیر مخربی بر جای گذاشته است، به نحوی که این روند با بهانه تخصیص ارز 42هزار ریالی در حد افزایش 9 درصد پایه ریزی شده که این امر منوط به استفاده از این ارز در تمام موارد است، ولی اکثر مواد اولیه جانبی و ملزومات بسته بندی با ارز آزاد تهیه می شوند که نرخ آنها با رشد چند برابری همراه بوده و گفتنی است با گذشت چند ماه از سال در بسیاری موارد هنوز همان افزایش قیمت 9 درصدی هم محقق نشده است. اینها در حالی است که به موازات این ناملایمات و صدمه زدن به صنعت داروسازی داخلی با مشاهده کمبود ساده ترین داروها، به جای پیگیری از تولیدکنندگان داخلی در جهت رفع مشکلاتشان، فورا اقدام به صدور مجوز واردات داروی ساخته شده خارجی بعضا از منابع نه چندان خوش نام و با قیمت های بسیار بالاتر می شود! ازجمله شیاف بیزاکودیل که جزء ساده ترین داروها از نظر ساخت است، در ماه های گذشته تمام درخواست های تامین ارز برای واردات اقلام مورد نیاز تولید آن در داخل کشور با بی توجهی روبه رو بوده است. این قضیه و بی توجهی به بار مالی ناشی از چندبرابربودن قیمت تمام شده واردات داروی مشابه خارجی آن که بر دوش بیماران و بیمه ها خواهد افتاد، در درازمدت باعث می شود علاوه بر توقف یک به یک خطوط تولید و تعطیلی کارخانجات داروسازی و تزریق بی کاری در کشور، هزینه های تحمیلی بر سیستم تامین سلامت جامعه را که فعلا خودش نیز بیمار است و حال چندان خوبی ندارد، چند برابر کند. توجه بیشتر به این بخش استراتژیک که از گردش مالی چندان زیادی هم در قیاس با بسیاری از صنایع دیگر برخوردار نیست، می تواند در آینده نقش مهمی را در حفظ سلامت مردم ایفا کند، با کمک همه عوامل از بخش قانون گذار تا مجریان دخیل در زنجیره تامین دارو، برای کمک به ادامه حیات این صنعت شتافت فردا خیلی دیر است.
                