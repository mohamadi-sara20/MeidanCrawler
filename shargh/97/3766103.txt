سه‌شنبه ۱۲ تیر ۱۳۹۷
-----------------------------------------
یادداشت
-----------------------------------------
کوبیدن بر طبل نارضایتی
-----------------------------------------

                    دادستان تهران در اظهاراتی محکم و منطقی درباره برنامه براندازی آمریکا در کشورمان اظهار کرده است «دشمن می خواهد با دامن زدن به مطالبات مردم، این مطالبات را به عنوان نافرمانی مدنی جلوه گر کند و از هر تنش، تجمع و اعتصاب کم اهمیت، حوزه ای از نافرمانی مدنی را شکل دهد». این اظهارات مهم، هم دقیق است و هم با اطلاعات به دست آمده از رسانه های خارجی تطبیق دارد، پس هوشیاری دادستان محترم ستودنی است؛ اما در اینجا می خواهیم اندکی به مصداق های این سخنان توجه کنیم و واژه های موثر و کلیدی آن را بشکافیم. برای مثال می توان به واژه های «مطالبات مردم» و «نافرمانی مدنی» دقت کرد و تاحدودی به جمع بندی ای از مصداق های آن دست یافت. «مطالبات مردم»: تا آنجا که به خاطر دارم، این واژه پس از انتخاب آقای سیدمحمد خاتمی به ریاست جمهوری ابداع شد. ایشان با شعار اصلاحات سیاسی و فرهنگی انتخاب شد و در بدو ریاست جمهوری نیز آن را پیگیری می کرد. مخالفان ایشان برای مقابله با ایشان، به اصطلاح یک پاتک فراهم کردند و برای رویارویی مردم با ایشان واژه «مطالبات اقتصادی مردم» را ابداع و در رسانه های وابسته به خود چنین مطرح کردند. این ادعا؛ یعنی مطالبات اقتصادی مردم، در کار رئیس جمهور موثر افتاد و چنین شد که دنبال تامین مطالبات اقتصادی مردم روانه شد؛ غافل از اینکه تامین این شعار نه ممکن است و نه روشن؛ زیرا شعارهای کلی حد یقفی نه در گستره مردم دارد و نه در گستره درخواست ها. در حقیقت با ابداع این واژه ها که در ابتدا برای مقابله با شخص یا جریان سیاسی خاصی به وجود آمده بودند، با هم افزایی بیگانگان نوعی مقابله با نظام فراهم شد و آن اینکه مردم در مقابل نظام مطالباتی دارند که به آن وقعی گذاشته نمی شود. نیروهای سیاسی کشور به جای مقابله با این پدیده؛ یعنی دامن زدن به مطالبات، هریک بر این آتش دمیدند و موضوع مطالبات مردم به عنوان یک اصل در کشور مطرح شد. اتفاقا همین موضوع؛ یعنی طرح مطالبات مردم که ناهوشیارانه از سوی برخی مطرح شد، نطفه شکاف بین دولت و مردم را بست. اگر به طور مشخص بهبود وضع معیشتی محرومان ذکر می شد (امری که مقام معظم رهبری نیز بر آن تاکید دارند)، بهبود معیشتی مردم به عنوان یک مطالبه عمومی مطرح نمی شد. سیاست بازان بعد از شروع ریاست جمهوری یازدهم نیز با تاکید بر مطالبات اقتصادی مردم، بر شاخی نشستند که بن آن را می بریدند. حقیقت آن است که بهره مندی مردم ایران از مواهب طبیعی کشور، حتی از کشوری مثل ژاپن نیز بالاتر است و البته این بهره مندی با مصرف طبیعت و ثروت های خدادادی کشور حاصل شده و نه از قبل کار و تلاش جامعه و هنگامی می تواند تحقق یابد که تولید ناخالص ملی به طور چشمگیری افزایش پیدا کند. در غیر این صورت، به قول رهبر انقلاب، با توزیع پول میان مردم کار درست نمی شود و صد البته افزایش تولید ناخالص ملی با برنامه ریزی اقتصادی و ارتباطات بین المللی اقتصادی حاصل می شود و در شرایط تحریم و دشمنی بیگانگان و محدودیت واردات اقتصادی بین المللی، امکان بهبود وجود ندارد و باید در همین حال هرچه بیشتر به برنامه ریزی داخلی، انضباط قانونی، رفع رانت خواری ها، مقابله با قاچاق و ثروت اندوزی نابجا اهتمام داشت. آنان که با مقاصد خاص سیاسی دنبال ملکوک کردن رئیس جمهوری و دولت هستند و موضوع برکناری، استعفا، عدم کفایت دولت و رئیس جمهور را مطرح می کنند، می توانند مصداق گفتار دادستان تهران باشند. بی گمان در دولت مانند سایر دستگاه ها، نقاط ضعف و قوت یافت می شود و قابل رصدکردن و راهنمایی و انتقاد است؛ اما بی توجهی به سیاست گذاری هایی که دولت مجری آن است، جای سوال دارد. ریاست فهیم قوه مقننه در سخنان چند روز قبل، از قانون بودجه انتقاداتی به حق داشت. این بودجه از سوی خود مجلس تصویب شده و دولت مجری سیاست های ترسیمی بودجه است؛ هرچند در شکل گیری آن نیز نقش اساسی داشته است؛ اما اگر پرسیده شود چرا تصویب شده، همه می گویند چاره ای جز تصویب آن نبود و اینک اگر لازم باشد، همان را تصویب می کنند. همین سیاست ها؛ یعنی افزایش تورمی بودجه جاری و غافل شدن از اعتبارات عمرانی و اجرانشدن برخی طرح ها و راکدماندن طرح های عمرانی و پرداخت نکردن مطالبات به حق کارآفرینان از سوی دولت، موجب محرومیت جامعه و مردم از آبادانی کشور شده و از سویی، به همین دلیل موجب بروز مشکلات زیستی و تولیدی در کشور شده است. به باور نگارنده، طرح هر نوع مطالبه سیاسی و اقتصادی از نظام در شرایط فعلی گامی نادرست است. جامعه برای مقابله با دشمنان ایران، اعم از نیروهای سیاسی خارجی، نامهربانی طبیعت، کمبود آب و اضمحلال محیط زیست، نیاز به همدلی و هم داستانی دارد. در یک سخنرانی برای گروهی از دانشجویان ترقی خواه پلی تکنیک تهران گفتم مطالبات جزئی و نادرست را کنار بگذارید و از دولت و نظام مطالبه «حفظ ایران» و رشد و ترقی ایران را داشته باشید، نه چانه زنی برای امتیازات سیاسی و اقتصادی فردی بیشتر.نافرمانی مدنی: هرچند این واژه تفسیرهای بسیاری دارد و از لحاظ حقوقی، به دلیل فقر اطلاعات نمی توان آن را در اینجا تشریح کرد؛ اما از دیدگاه عمومی، آنچه تصمیمات مقام های رسمی کشور بوده و طبعا می تواند از طریق سازوکارهای خود محل نقد، بازنگری و حتی برگشت قرار گیرد، چنانچه از طریق غیرقانونی و ایجاد تشنج به آن اعتراض و نیز حسب تعاریف مشابه باعث ناآرامی شود، نافرمانی مدنی خواهد بود. حتی مواردی مانند آنچه برخی نامزدهای ریاست جمهوری در دوره های اخیر انتخابات علیه ماهیت شخصی دیگر بیان کردند نیز مصداق این امر است. هنگامی که شورای نگهبان قانون اساسی حسب استعلام های مختلف از مراکز اطلاعاتی به بررسی صلاحیت نامزدها می پردازد و در نهایت افراد صاحب صلاحیت را اعلام می کند، دیگران و به ویژه نامزدهای دیگر چنانچه عدم صلاحیت نامزد دیگر را مطرح کنند، نوعی نافرمانی مدنی در قبال تصمیم یک مرجع صلاحیت دار نشان داده اند که متاسفانه به سادگی از آنچه در انتخابات ریاست جمهوری دوره های اخیر گذشته، عبور شده است. نافرمانی مدنی تنها تظاهرات غیرقانونی، تخریب، حمله به ماموران انتظامی و امور مشابه نیست.هنگامی که نقد و انتقاد به صورت علمی و منطقی صورت نمی گیرد و با صراحت کامل به ملکوک کردن، حذف، ایجاد شکاف در یکچارچگی نظام تصمیم گیری و تحریک مردم علیه دولت پرداخته می شود، نوعی نافرمانی مدنی آن هم علیه سطح مدیریت کشور صورت گرفته است. جمهوری اسلامی از بدو پیروزی انقلاب اقدامات بسیاری را در راستای ارتقای سطح زندگی مردم انجام داده و به طور متوسط از بسیاری از کشورها پیش افتاده است؛ اما این امکانات نه از طریق بالابردن تولید ناخالص ملی، بلکه از طریق مصرف امکانات طبیعی و خداداد کشور فراهم شده است و چون به هرحال این ثروت ها محدود و جایگزین نشدنی هستند، بیش از این نمی توان امکانات کشور را مصروف کرد. طبعا ایجاد رفاه بیشتر و حل مسائل اقتصادی، نه از این دولت و نه از هر دولت دیگر با هر گرایش و اندیشه ای ممکن نخواهد بود. بهتر است مسئولان فارغ از اندیشه های خیال پردازانه و وعده های بی سرانجام، بسیار صریح موضوع آینده کشور را مطرح کنند، مطالبات را تجریه و تحلیل کنند و حقیقت توانایی نداشتن در ارتقای وضع معیشتی مردم (و نه محرومان) را به آنان بگویند و رفتار مدنی در قبال این حقایق را از مردم بخواهند. بی گمان مردم دارای چنین شعور و فهمی هستند و آنقدر کشور خود را دوست دارند (نمونه آن احساسات اخیر مردم برای تیم ملی فوتبال در جام جهانی) که در صورت وجود رفتار صادقانه، گفتار حقیقت یاب و آینده نگری ملی، هم مطالبات خود را معقول می کنند و هم رفتار مدنی بسیار مناسبی بروز می دهند؛ هرچند بیگانگان دانسته یا ندانسته، حتی در لباس خیرخواهان، دمادم به طبل نارضایتی مردم از آنچه در ایران می گذرد، خواهند کوبید.
                