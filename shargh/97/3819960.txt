دو‌شنبه ۲۳ مهر ۱۳۹۷
-----------------------------------------
یادداشت
-----------------------------------------
همه پرسی و سبک شدن بار مسئولان
-----------------------------------------

                    قانون اساسی کشورها، زیربنا و مبنای سایر قوانین کشورهاست و اداره امور کشورها و تصویب قوانین عادی در بخش های داخلی و خارجی با استناد به قانون اساسی انجام می شود. درباره اصل 59 قانون اساسی نیز تاکید شده «درباره مسائل بااهمیت سیاسی، اجتماعی و فرهنگی، مجلس وظیفه تصویب همه پرسی را دارد. درخواست مراجعه به آرای عمومی نیز باید به تصویب دوسوم مجموع نمایندگان برسد». در چند سال اخیر، روسای جمهور مختلف بر استفاده از این ظرفیت قانون اساسی برای حل مسائل کشور و روشن شدن تکلیف موضوعات محل مناقشه، تاکید کرده اند و دکتر روحانی نیز چند بار به این مسئله پرداخته است. آنچه به قانون بازمی گردد، دولت می تواند در قالب یک لایحه، از مجلس درخواست برگزاری همه پرسی در موضوعی مشخص را داشته باشد. چنانچه مجلس با دوسوم آرا با آن موافقت کرد، مسیر همه پرسی هموار می شود. پس از آن اجرای همه پرسی باید از سوی شورای نگهبان تایید شود. با توجه به اینکه فرمان همه پرسی نیز از اختیارات پیش بینی شده در قانون اساسی برای رهبری است، بعد از تصویب همه پرسی از سوی مجلس، تایید شورای نگهبان می تواند نشانه موافقت با برگزاری همه پرسی باشد. مردم مستقیما نمی توانند درخواست همه پرسی داشته باشند اما به واسطه احزاب، نخبگان، مطبوعات و رسانه های اجتماعی می توانند از دولت یا مجلس، آن را مطالبه کنند. قوانین کشور و اداره امور آن نمی تواند برخلاف اصول قانون اساسی باشد. افزون بر این، آیین نامه ها، تصویب نامه ها، بخش نامه ها و به طور کلی هر اقدامی که در کشور صورت می گیرد، باید بر مبنای قانون اساسی باشد. افزون بر این تنها مرجع تصویب قوانین در ایران، مجلس است. براساس اصول قانون اساسی، شورای عالی امنیت ملی در موارد و تصمیمات کلان اتخاذ تصمیم می کند و اختیارات شورای عالی امنیت ملی هم که اعضای آن تقریبا از تصمیم گیرندگان اصلی کشور هستند، نمی تواند برخلاف قانون باشد. اما اصل فراتر از اینها، منبعث بودن قوانین از اراده ملت است تا خواست ملی اعمال شود. اصل پنجاه ونهم قانون اساسی بر همین اساس تصریح دارد در مسائل بسیار مهم سیاسی، اقتصادی، اجتماعی و فرهنگی اعمال قوه مقننه از راه همه پرسی و مراجعه مستقیم به آرای مردم انجام شود. درواقع قانون گذار پیش بینی کرده که ممکن است در مجالس بعد از تصویب قانون اساسی در میان نمایندگان ملت اختلاف نظر و تعدد آرا ایجاد شود. یعنی نمایندگان نتوانند درباره موضوعات مهم که در سرنوشت کشور موثر است، به تصمیم واحد برسند یا تصمیمی اتخاذ شود که بخش عمده ای از مردم درباره آن رضایت نداشته باشند. 
برای اینکه سرنوشت ملت در مسیر رفاه، آسایش، آرامش و امنیت باشد، می توان از نظر مردم، بهره گرفت. دولت فعلی، مسائل اقتصادی و سیاسی را پیش رو دارد و می تواند با ایجاد آمادگی در اذهان مردم ضرورت مراجعه به همه پرسی را دنبال کند. در ماه های اخیر، در رسانه های اجتماعی و البته در برخی موارد نظیر اعتراض کامیون داران، بازاریان، معلمان، کارگران و… از تصمیمات و اقدامات دستگاه های مختلف گلایه شده است. برخی نیز این مسائل را هدف دار یا مرتبط با رقابت های سیاسی در کشور ارزیابی می کنند. همین که دولت این ضرورت را احساس کرده که می توان با برگزاری رفراندوم به نظر واقعی مردم پی برد، یک گام جلو است. هنوز هم در کشور کسانی هستند که با وجود گسترده ترشدن ابزارهایی که مردم به واسطه آنها صدای خود را به گوش مسئولان می رسانند، باوری به رای مردم ندارند. آنها در موارد متعدد بدون اینکه مستقیما با اصول قانون اساسی مخالفت کنند، با بعضی از اصول و اعمال آن در جامعه مخالفت می کنند. این موضوع نه مسئله ای تازه و نه موضوعی است که نهفته باقی بماند. این مسائل همیشه مطرح بوده است. این در حالی است که هرچه فرصت بیان نظرات مردم در قالب موضوعات مشخص ایجاد شود، می توان مسائل را با مسئولیت مردم پیش برد و از این نظر، فقط بار تصمیمات بر دوش ارکان کشور نخواهد بود.
                