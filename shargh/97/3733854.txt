سه‌شنبه ۴ اردیبهشت ۱۳۹۷
-----------------------------------------
سرمقاله
-----------------------------------------
ماه عسل آمریکایی- کره ای
-----------------------------------------

                    دیدار کیم جونگ اون از چین، سرآغاز اعلام مذاکره کره شمالی با آمریکا درباره سلاح های موشکی و هسته ای این کشور شد و موجی از خوشحالی را در جهان و به ویژه میان همسایگان کره شمالی به وجود آورد. این خوشحالی پس از آن بود که در چند ماه گذشته، کره شمالی و آمریکا تا سرحد جنگ هسته ای پیش رفتند و رهبران دو کشور یکدیگر را به باد تحقیر و ناسزا گرفتند؛ اما اخبار مثبت خیلی زود اوج گرفت و در هاله ای از نگاه خوش بینانه پیش رفت، تا حدی که با اصل موضوع کم کم فاصله گرفته است. هنگامی که در یک سال گذشته دونالد ترامپ پس از انبوهی از ناکامی ها در داخل و خارج از آمریکا، آن قدر با کیم جونگ اون سروکله زد که رهبر کره شمالی را در فاصله کوتاهی وادار کرد به تکمیل آزمایش های هسته ای و برد قاره ای موشک هایش بپردازد و سیاست مداران در آمریکا و اروپا به انتقاد جدی از ترامپ پرداختند مبنی بر آنکه تندروی او باعث چنین جهشی در صنعت هسته ای و موشکی کره شمالی شده که امنیت جهانی را با خطر جدی روبه رو کرده است. همین موضوع، دلیلی منطقی برای اروپایی ها شد تا روی توافق هسته ای گروه 1+5 با ایران سرسختانه بایستند، به نمایندگان مجلس و دولتمردان آمریکا نامه بنویسند، به آمریکا سفر کرده و با اعمال فشار بر ایران، ترامپ را متقاعد کنند به بخشی از خواسته هایش رسیده و او را از خروج از توافق هسته ای برحذر دارند. در چنین شرایطی، هر نوع نرمش کره شمالی، برای دونالد ترامپ دستاورد محسوب می شود و چهره او را بازسازی می کند. ازجمله ترامپ اعتمادبه نفس به دست می آورد که از اروپایی ها بخواهد فشار بیشتری بر ایران وارد کنند. بنابراین در کوتاه مدت، آمریکای ترامپ مایل است امواج خوش بینی همکاری رهبر کره شمالی با آمریکا را تقویت کرده و به آنها فرکانس بیشتری دهد تا دونالد ترامپ ناکام، در این موضوع موفق جلوه کند. آنچه کره شمالی بیان می کند، این است که مدتی برای دستیابی به رشد اقتصادی، آزمایش های هسته ای و موشکی قاره پیمای خود را به حالت تعلیق درمی آورد و آنچه می گوید، این است که کره شمالی آماده مذاکره بر سر خلع سلاح هسته ای است که بین این دو سخن، تفاوت از زمین تا آسمان است. به عبارت دیگر، ممکن است آمریکای ترامپ ابتدا خلع سلاح هسته ای کره شمالی را تبلیغ کند تا دستاوردی تبلیغاتی برای ترامپ محسوب شود و ناکامی های او فراموش شوند؛ اما آنچه در عمل درباره تعلیق آزمایش های هسته ای و موشکی مذاکره خواهد شد، به عنوان نقض و عهدشکنی رهبر کره شمالی جلوه خواهد کرد. چنانچه واقع بینانه به موضوع نگریسته شود، رهبر کره شمالی هیچ قراری برای خلع سلاح هسته ای منعقد نمی کند؛ زیرا همان طور که خودش به صراحت گفته، توان هسته ای و موشکی کره شمالی را شمشیری طلایی می بیند که تنها نگهبان امنیت و حفظ تمامیت ارضی کشور در قبال تعرضات آمریکا و تنها اهرم برای روان سازی روابط سیاسی و اقتصادی با غرب محسوب می شود. هرگاه دیداری بین کیم جونگ اون و دونالد ترامپ صورت بگیرد، طرفین سعی می کنند طرف مقابل را مدیریت و ارزیابی کنند؛ آیا می توان او را به اهداف خود نزدیک کرد؟ کره شمالی فهرست بلندبالایی از خواسته ها دارد که ضمانت امنیتی آمریکا، آتش بس دائمی در مرز دو کره، تثبیت جایگاه کره شمالی در منطقه، سرازیرشدن کمک های اقتصادی و تکنولوژیک آمریکا و بالاخره خروج نیروهای آمریکایی از کره جنوبی را شامل می شود. آمریکا نیز به هدف طلایی خود یعنی خلع سلاح هسته ای کره شمالی می اندیشد تا بتواند سیل کمک ها را به این کشور سرازیر کرده و بازی جدیدی در قبال چین، ژاپن و کره جنوبی راه اندازد. کره شمالی تعلیق طولانی مدت آزمایش های هسته ای و موشکی را هدف نهایی مذاکرات بین آمریکا و کره شمالی می داند و آمریکا آن را پیش شرط مذاکرات فرض می کند. قطعا کره شمالی و آمریکا وجه و هدف مشترکی در چنین مذاکره ای نخواهند داشت؛ زیرا آنچه آمریکا هدف قرار داده، در دید کره شمالی اهرم محسوب می شود؛ ولی طرفین فعلا تا چندین ماه دوران ماه عسل خود را سپری می کنند تا تکلیف تندروهایی مانند جان بولتون، مایک پمپئو، نیکی هیلی و دیگران در کاخ سفید و سیاست هایشان روشن شود. آمریکا در مذاکرات آینده به زور بازوی خود تکیه دارد و فکر می کند این زورمندی، باعث نرمش رهبر کره شمالی شده است. کره شمالی نیز به عقل و کیاست دوستان چینی خود اعتماد دارد که چگونه رهبری سی وچندساله را در مقابل رهبری 70ساله اداره کنند. آینده مذاکرات آمریکا و کره شمالی شاهد تحولات فراوانی خواهد بود، نباید قضاوت عجولانه کرد.
                