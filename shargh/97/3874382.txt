دو‌شنبه ۶ اسفند ۱۳۹۷
-----------------------------------------
حرف اول
-----------------------------------------
ولیعهد سردرگم
-----------------------------------------

                    وضعیت ملک سلمان و فرزندش در مقام ولیعهد در ماه های گذشته به ویژه پس از قتل جمال خاشقجی با مشکلات جدی داخلی از جمله در عرصه سیاست خارجی روبه رو شده و فشارهای زیادی را در سطوح مختلف تجربه کرده است. در این میان ولیعهد سعودی فشارهای مضاعفی را تحمل می کند. فشارها و بازی روانی ترکیه، قطع همکاری ایالات متحده با ائتلاف یمن، تلاش کنگره برای جلوگیری از فروش تسلیحات به عربستان و پایان دادن به جنگ یمن، ناکامی در عرصه سیاسی و نظامی در یمن و متهم شدن محمد بن سلمان در قتل خاشقجی موجب شده بود تا حکومت عربستان سعودی متحمل فشارهای زیادی شود که آثار سوء بسیاری هم در عرصه داخلی برای این کشور به همراه داشت. در چنین شرایطی باید برای بقا و ترمیم چهره ملک سلمان و فرزندش محمد بن سلمان، فردی قربانی شده و همه تقصیرها و قصورها متوجه او می شد. در این زمینه نوک انگشت اتهامات متوجه عادل الجبیر شد؛ به ویژه اینکه او از خاندان پادشاهی هم نبود. البته همه کاره در عربستان سعودی محمد بن سلمان است و او تصمیم گیر و سیاست گذار اصلی است. در عربستان آرای مردم تاثیرگذار نیست، مجلس هم که وجود ندارد، این کشور یک شورای مشورتی دارد که آن هم انتخابی است و باز بیشترش اعضای آن خود خانواده سعودی هستند و تصمیم خود خانواده سعودی است که بن سلمان همچنان ولیعهد باشد یا اینکه مصلحتشان ایجاب کند ایشان کنار برود و دیگری به قدرت برسد. اگر ایشان کنار بروند و دیگری بیاید که مسئله ای نیست ولی اگر تاکید داشته باشند که ایشان باید باشد، تهدیداتی هم که در روابطشان با آمریکا هست، به جان خواهند خرید؛ چون تهدید خاصی هم برای عربستان وجود ندارد که از نظر امنیتی حمایت ویژه آمریکا را نیاز داشته باشد. روسیه هم خیلی مایل است رابطه جدیدی را با عربستان داشته باشد، به عنوان اینکه هر دو بزرگ ترین تولیدکننده نفت در جهان هستند، قبلا نیز با هم یک تعاملاتی را انجام دادند. بنابراین من بعید می دانم عربستان قبول کند که ولیعهدش برکنار شود؛ ولی به علت یک سری اقدامات داخلی و زندانی شدن برخی شاهزاده ها و گرفتن  700 میلیون دلار یا بیشتر از اعضای خانواده با عنوان مالیات، شاید این سبب شده است که در درون خاندان سعودی هم افرادی باشند که نسبت به ایشان نظر مساعد نداشته باشند. بن سلمان این روزها سراغ کشورهای آسیایی رفته است و در عین حال اکنون نیاز شدیدی به حمایت امنیتی حس نمی کند. در مقطعی در جهان جنگ سرد برقرار بود، یک سری کشورها هم محور غیرمتعهد بودند ولی الان دیگر آن شرایط نیست. اتفاقا چین، روسیه و هند هم از نظر نفت و این مسائل روابط حسنه ای با عربستان دارند، روسیه هم که مایل است اگر چنین شرایطی پیش بیاید، رابطه نزدیک تری با عربستان برقرار کند؛ بنابراین درباره اینکه همه چیز با چراغ سبز آمریکا باشد، باید گفت از نظر امنیتی این نگرانی وجود ندارد. فرض کنید ایران و عربستان اگر هم با هم منطقه ای دارند، دیگر آن رقابت دوره پیش از انقلاب وجود ندارد. رقابت در این منطقه بین ترکیه، عربستان و ایران بوده است. آن جایگاه ایران زمان شاه و بحث امنیت خلیج فارس با یک استراتژی دوستونی تعریف شده بود؛ یکی ستون مالی عربستان و دیگری ستون نظامی ایران. ولی عملا ستون مالی فقط سمبولیک بود؛ وگرنه هزینه اش را هم خود ایران تامین می کرد و عربستان کوچک ترین نقشی نداشت.  عربستان متعهد شده بود که 400 میلیارد دلار در آمریکا سرمایه گذاری کند و 110 میلیارددلار هم از آمریکایی ها سلاح بخرد. این کشور احساس می کند آمریکا به آن احتیاج دارد. تصمیم عربستان به شکل خانوادگی و در قالب تصمیمات خاندان سعودی است، اعضای خانواده هستند که تصمیم می گیرند چه کسی باشد یا نباشد. بنابراین به نظر می رسد اگر بخواهند تجربه تقابل با آمریکا را داشته باشند، می خواهند در مقابل آن ایستادگی کنند؛ خوشحال هم می شوند که هزینه هایی را که قرار است به آمریکا بدهند، مستمسکی برای فشار روی آنها قرار دهند. البته در آمریکا رئیس جمهور قدرت بلامنازعی دارد و آزاد است برای مصالح و منافع آمریکا تصمیماتی را بگیرد که نیازی هم به کنگره نیست. از این رو ترامپ می تواند بدون پاسخ گو بودن به کنگره برنامه هایی را پیش ببرد.  اما چیزی که در حال حاضر درباره قتل روزنامه نگار عربستانی و حمایت ترامپ از بن سلمان اتفاق افتاده زیرسوال رفتن به اصطلاح ارزش های آمریکایی است؛ هضم نشدن رفتار کسی که مرتکب این نوع قتل به صورت وحشیانه شده است. کنگره معتقد است غربی ها به ارزش های حقوق بشری و... پایبند هستند و حتی یکی از دلایلی که موجب شد آمریکا از انزوا خارج شود، این بود که باید ارزش های انسانی را به جهان خارج صادر می کرد. بنابراین این اقدام ترامپ ادعایی را که آمریکایی ها درباره حفظ ارزش های انسانی داشتند، نادیده انگاشت ولی از لحاظ ساختار حکومتی او مجاز است به روابط با عربستان ادامه دهد و تعاملاتی را که داشته، پیگیری کند. این برخوردی است بین حفظ ارزش های انسانی یا منافع اقتصادی و امنیتی که درهرحال در آمریکا منتقدان و حامیانی دارد. کلاف رخدادهای خاورمیانه هر روز پیچیده تر می شود. 
                