شنبه ۳۱‌شهریور ۱۳۹۷
-----------------------------------------
یادداشت
-----------------------------------------
الزام عراق به امضای سند صلح با ایران
-----------------------------------------

                    امروز 31 شهریور، سی وهشتمین سالگرد جنگ عراق علیه ایران است. جنگی خانمان سوز که در انتهای قرن بیستم به دنبال پیروزی انقلاب اسلامی، برای ایران رخ داد و موجب خشنودی غرب و شرق شد. اگرچه به همت و پایداری مردم شریف ایران و رزمندگان اسلام و رهبری بلامنازع رهبر فقیه انقلاب اسلامی، این جنگ با وجود بیش از 500 هزار شهید و مجروح، نتوانست ایران را از پادرآورد یا سرزمین های ایران را در اشغال عراق نگه دارد اما با بهانه ابطال «عهدنامه مرز دولتی و حسن هم جواری دولتین ایران و عراق – 1975» در 31 شهریور 1359 جنگ رسما از سوی صدام با بمباران بیش از 10 شهر مهم ایران آغاز و در 28مرداد 1367 با پذیرش آتش بس از سوی عراق، متوقف شد. اهداف اصلی ایران به عنوان شروط پایان جنگ، از فتح خرمشهر در سوم خرداد 1361 تا توقف جنگ در یک جمله خلاصه می شد: «محکومیت متجاوز و پرداخت غرامت». این دو هدف در طول جنگ، با وجود رشادت نیروهای ایرانی، هیچ گاه به دست نیامد و دو سال پس از جنگ و به مناسبت تجاوز صدام به کویت، با تلاش دیپلماتیک وزارت امور خارجه کشورمان، شورای امنیت سازمان ملل متحد پذیرفت آغازگر جنگ شناسایی شده و میزان خسارات ایران و عراق تعیین شد. به این ترتیب عراق صدام به عنوان آغازگر جنگ محکوم شد، اما موضوع غرامت در یک پیچیدگی حقوقی سیاسی قرار گرفت. آنچه بعد از 30 سال از آن غفلت شده، این است که ایران و عراق از نظر حقوقی در مرحله آرمیستیس (Armistice) قرار دارند، یعنی آتش بس را پذیرفته اند، ولی هیچ گاه یک توافق پایان جنگ و توافق صلح را با یکدیگر امضا نکرده اند. با نگاهی به وضعیت کره شمالی با آمریکا، اهمیت این موضوع روشن تر می شود. کره شمالی سال هاست تلاش می کند حالت آرمیستیس بین دو کشور را که در 27 جولای 1953 امضا شد، به یک موافقت نامه پایان جنگ و اگر بشود به یک موافقت نامه صلح تبدیل و با آمریکا امضا کند. اگر دقت شود شرط اصلی رهبر کره شمالی در ملاقات با دونالد ترامپ همین موضوع بود، زیرا معنای مخالفتش این است که هرگاه آمریکا بداخلاقی و بدعهدی کند، می تواند بعد از 65 سال دست به تجاوز و حمله به کره شمالی بزند و استناد حقوقی آن به آرمیستیس خواهد بود. درباره عراق تصور می شود کمتر کسی است که پیش بینی نکند در اثر کمترین تحولات یک صدام دیگر از این سرزمین برمی خیزد و دوباره خود را مطلوب و سوگلی کشورهای عربی یا آمریکا نشان می دهد و قصد تجاوز به ایران می کند. ایران خود را فدای عراق کرد و با همه امکانات به کمک همین نخست وزیر فعلی رفت تا بتواند داعش را از کشورش بیرون براند و سرزمین خود را آزاد کند، ولی وقتی خیالش از خطر تروریسم راحت شد، سخنانی ناشی از قدرنشناسی ایراد کرد که قلب هر ایرانی را به درد آورد. صدام که در 31 شهریور 1359، عهدنامه 1975 را جلوی دوربین ها پاره و ابطال آن را اعلام و جنگ را آغاز کرد، در طول هشت سال جنگ هیچ گاه نتوانست به اهدافی غیر از اهداف مندرج در این عهدنامه دست یابد؛ یعنی خرمشهر ایرانی باقی ماند و اروندرود براساس خط تالوگ در حاکمیت مشترک دو کشور قرار گرفت، اما هیچ گاه در ایام حیات خود رسما هیچ سندی با ایران در تثبیت مجدد عهدنامه 1975 امضا نکرد که اشتباه خود را رسما جبران کند. رهبران عراقی بعد از او همچنین اقدامی انجام ندادند و شاید مسئولان ایرانی هم این موضوع مهم را پیگیری نکردند. در شش ماه اول سال 1369 که نگارنده برای انجام مذاکره با عراق و انتقال نتایج آن به شورای عالی امنیت ملی که تازه تاسیس شده بود، هفته ای چندبار به ژنو سفر می کردم، از برزان تکریتی، برادر صدام، چندین نامه خطاب به آیت الله هاشمی رفسنجانی به ایران آوردم که در یکی از این نامه ها که هفته بعد از آزادی اسرا صادر شده بود، صدام گفت: «آقای رفسنجانی، رئیس جمهوری ایران، با این تصمیم ما (آزادی اسرا) همه چیز روشن و تمام خواسته ها و مسائلی که بر آن تکیه می کردید، تحقق می یابد و چیزی نمانده است مگر آنکه موافقت نامه ها آماده و امضا شوند تا هریک از ما برای ورود به زندگی جدید، اشراف واضح داشته باشیم». مرحوم آیت الله هاشمی رفسنجانی برای صدام نوشتند: «اعلام پذیرش مجدد معاهده 1975 از سوی شما، راه اجرای قطع نامه و حل اختلاف در چارچوب قطع نامه 598 و تبدیل آتش بس موجود به صلح دائم و پایدار را هموار ساخت. شروع عقب نشینی نیروهای شما از اراضی اشغالی ایران را دلیل صداقت و جدی بودن در راه صلح با جمهوری اسلامی ایران به حساب می آوریم و خوشبختانه در موعد مقرر، آزادی اسرا هم آغاز شد که امیدواریم عقب نشینی نظامیان شما طبق زمان بندی اعلام شده و آزادی اسرای دو طرف، با آهنگ و سرعت هرچه بیشتر ادامه یافته و تکمیل شود». به این ترتیب مشکل سیاسی ایران و عراق با این نامه نگاری حل شد، اما از نظر حقوقی، اقدامات لازم برای پایان جنگ و تثبیت مجدد عهدنامه 1975 به طور رسمی بین دو کشور انجام نشد؛ نکته ای که مشاوران حقوقی عراق به صدام تذکر داده بودند و او در نامه اش به امضای توافقات بین دو کشور اشاره کرد. به هرحال با توجه به ناسپاسی در میان مسئولان عراقی و ناتمام ماندن پروسه صلح بین دو کشور، مناسب است در کنار هزینه های سنگین و متعددی که ایران در عراق می کند، در پرتو روابط دوستانه موجود بین ایران و عراق، نسبت به صدور اعلامیه پایان جنگ و عبور از مرحله آرمیستیس و تثبیت مجدد عهدنامه 1975 از طریق امضای سندی بین دو کشور اقدام شود.
                