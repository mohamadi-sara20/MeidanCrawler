سه‌شنبه ۳۰ بهمن ۱۳۹۷
-----------------------------------------
type_unknown
-----------------------------------------
پنجاه سال تاخیر فوت دارم!
-----------------------------------------

                    
باورش سخت نیست که باید دست کم پنجاه سال از مرگ نویسنده ای بگذرد تا میراث او به کار اهل فرهنگ و مسئولان فرهنگی بیاید! محمود دولت آبادی به «شرق» می گوید از سالیانی پیش تصمیم گرفته است تا دست نوشته ها و کتابخانه اش یا به تعبیر خود «ثروت هایش» را به نهادهای فرهنگی بسپارد اما دریغ از اقدام مناسب یا پاسخی درخور جز نامه ای که خطاب به او نوشتند «ما… پنجاه سال بعد از مرگ نویسنده دست نوشته های او را می خریم!». دولت آبادی شرح این «تجربه شکست حراج ثروت های انباشته»اش را در کتابی با عنوان «عبور از خود» نیز نوشته است که پس از قریب به یک دهه، سرانجام مجوز گرفته و در دست انتشار است. ماجرا ازاین قرار است که بیماری فرزند محمود دولت آبادی او را به صرافت حساب وکتابی انداخت که تا پیش از این هیچ سر آن نداشت. «چهل سال و اندی گذشته بود از پیشه ی نویسندگی من به سال یک هزاروسیصدوهشتادودوی شمسی خیامی، و من از عهده ی سلوکی پنج ساله برآمده بودم در گذر از گدارهای سخت و بسیار ناهموار در بودن سرد سرمایی که دمی سلسله اعصاب مرا آرام نمی گذاشت، و نمی گذارد هم… پس در گذر حفره حفره ی وهم زده ی آن دهلیزها، پنداشتم نظری کنم به برگ و داشته و حاصل کار خود که عایله مندی ناگزیرم می داشت از آن بازنگری. شکر. بادی در مشت بود، فقط! شاید فریب دل خود را خوردم یا شیوه ی زبان آدمیان را که به صرافت فروش ثروت هایم افتادم» و این ثروت ها دست نوشته های رمان «کلیدر» بود که دیگر جزو میراث ادبیات کلاسیک ما به شمار می آید و دست نوشته ی «جای خالی سلوچ» و دیگر دست نوشته ها و کتابخانه ای پروپیمان. پس محمود دولت آبادی به یکی از مدیران فرهنگی مراجعه می کند تا مکنت و حاصل عمر را به ایشان پیشنهاد کند اما آن مسئول به جای آنکه راهی پیش روی نویسنده بگذارد، نخست «شرحی مبسوط از نبوغ خودش را که توانسته است بنای یک نهاد فرهنگی-دایره المعارفی را بسازد» به دست می دهد و وصف دیگر هنرها و فهرستی از لیاقت های خود که به قول دولت آبادی «هیچ کم نگذاشت» در این باب و سرآخر گفت که نزد رئیس جمهور خاتمی آبرویی دارد و این کار را خواهد کرد. «حتی خواست که دست نوشته ها را بدهم آن جا صحافی و آماده بکنند که نیازی نبود زیرا صحافی شده بود». بعد اشخاصی از آن نهاد فرهنگی به خانه دولت آبادی می آیند تا «اصل جنس» را رویت کنند و دولت آبادی بعد از این آمدوشدها و مراسم اداری نامه ای می نویسد به ریاست مربوطه تا ماجرا صورت اداری و اجرائی بگیرد. جواب نامه سال بعد می رسد به امضای «پنج روشنفکر بسیار موجه» که ما پنجاه سال بعد از مرگ نویسنده دست نوشته هایش را می خریم. «به خود می گویم تو پنجاه سال تاخیر فوت داری!». محمود دولت آبادی به طعن و مطایبه می نویسد آن پنج تن هم یک لحظه نیندیشیده اند که خود حضرات هم پنجاه سال دیگر بخواه نابخواه رفته اند. دولت آبادی که چندین دهه سانسور کتاب هایش را تاب آورده است، این بار هم از پا نمی نشیند و به رئیس مرکز فرهنگی دیگری «هم شان موسسه پیشین» رجوع می کند که البته از رئیس قبلی کمتر تعارفی بوده است. باز روال اداری و حضور کارمندان و سیاهه برداری از کتاب ها که دولت آبادی می گوید من قصد اهدا دارم، نیازی به فهرست برداری نیست، بیایید ببرید، اگر جای مناسب داشتم به صرافت خلاص شدن از حجم این کتاب ها نیفتاده بودم… این بار هم پاسخ می آید ما هم جا نداریم و ماجرا به همین جا ختم می شود! دولت آبادی البته بعدها هم چندباری به فکر سپردن کتاب ها و دست نوشته هایش می افتد اما بار دیگر به شکستی تلخ تر منجر می شود: نهادی با پشتوانه مالی و اعتبار فرهنگی پا پیش می گذارد تا تمام دارایی نویسنده را خریداری و در موزه ای نگه داری کند و به نمایش بگذارد اما دولت آبادی که متوجه می شود مسئله موزه منتفی است و احتمالا این نهاد هم در انتظار است تا سالیانی بعد از او که ماترکش قدر و قیمت بیشتر پیدا کند، در حراج و مزایده ای آنها را به فروش برساند، پا پس می کشد و قرار را برهم می زند. روایت محمود دولت آبادی، نویسنده مطرح معاصر ما، از اهدا و فروش داشته هایش بیش از هر چیز از غیاب سیاست فرهنگی خبر می دهد که هیچ دغدغه میراث فرهنگی ندارد. در این اوضاع، حتی باور آن که مرگ نویسنده ای دست نوشته ها و ماترک او را به قیمت برساند و به صدر بنشاند هم خطاست. نمونه اش آن چه از نیما، مهم ترین شاعر مدرن ما برجا ماند و سالیانی در گونی در فرهنگستان ماند و تنها یکی دو سال است که کسانی به استنساخ آن ها برآمدند آن هم در شرایطی که بر سر فروش آن میان این نهاد و وارثان جدلی شکل گرفته است. یا دست خط ها و به جامانده های هوشنگ گلشیری که آن قدر ماند تا سرانجام به دانشگاه استنفورد اهدا شد و از وطنش بیرون رفت. دولت آبادی هم با این تجربیات می گوید: «هم چنان زیر بار ثروت هایم دارم خناق می گیرم و قانع می شوم که نه؛ از گیر گذشته ی خود نمی توان رها شد!». اما «عبور از خود» جز حکایت این تجربیات، روایت های خواندنی دیگر هم دارد. دولت آبادی می گوید «عبور از خود، کتاب کم صفحه ای است که به خودم، زندگی خودمان مربوط می شود. کمی درباره اشخاص است و درباره دوره زندان و نیز، درباره موقعیت که در این سالیان چه الطافی به من شد! همان طور که نوشته ام یک از هزار گفتن است». 
کتاب «عبور از خود» نوعی خودزندگی نامه یا به تعبیر نویسنده اش «شناسنامه طور» است که البته برمبنای پیوستار تاریخی نوشته نشده بلکه دولت آبادی چند مقطع خاص از زندگی خود را در این کتاب روایت می کند: «تا این هزار فرسنگ» و «حدیث نفس» درباره نویسندگی است و تلقی مولف کتاب از مفهوم «ادبیات»؛ از ترکیب «نفرین و موهبت نویسنده بودن» تا «انزوای نویسنده» و ضرورت رسیدن به سکوت و خلوت برای خلق و نوشتن. بعد مقاله ای در باب اصطلاحی که از بیست سال پیش «تخم لق» شده و زیر دندان هایی شکسته شده با عنوان «نسل نگری در ادبیات». بخش بعدی زیر نام «گفتانوشت» گفت وگوی مفصلی است درباره مقوله ادبیات سیاسی و نسبت ادبیات با سیاست که در آن بحث از مشروطه آغاز می شود و ادبیات بعد از کودتای 28 مرداد که شاخصه های آن در نظر دولت آبادی، آل احمد بود و ساعدی و ابراهیم گلستان و بهرام صادقی، و ادبیات شان عمدتا «واکنشی است در مقابل شکست نهضت ملی ایران در 28 مرداد». نظرات دولت آبادی درباره نویسندگان شاخص معاصر در همین گفتانوشت آمده است و بعد نوبت می رسد به بخش های سیاسی کتاب. روایت زندان و هم بندی ها، از طالقانی و سلطانپور و شریعتی تا رجوی و کرباسچی و هاشمی و منتظری و پورنجاتی و دیگران. در این میان اما دولت آبادی برای محمود طالقانی حساب جداگانه ای باز می کند. «مردی شبیه خود» عنوان بخشی از کتاب است که نوعی ادای دین به طالقانی است که در نظر مولف «خیلی عزیز بود، سعه ی صدر داشت و بزرگوار بود و شبیه هیچ کس نبود». بازداشت نویسنده به خاطر دو داستان «گاواره بان» و «باشبیرو» هم روایت دیگری است از زندان که دولت آبادی در آن به چندوچون دستگیری اش در «یک روز نه چندان سرد اسفندماه یک هزاروسیصدوپنجاه وسه شمسی» و حبس دو ساله اش پرداخته است. اینکه بهانه رژیم برای بازداشت او این بود که در هر خانه ای برای دستگیری مبارزین می رفتند کتاب های او آنجا بوده است! دولت آبادی سر آخر می نویسد که همیشه از سیاست فاصله گرفته است، در زندان غیرسیاسی شده و پس از پایان حبس هم بارها گفته است که «به من مثل زندانی سیاسی نگاه نکنید، من فقط نویسنده هستم». گرچه او به ما می گوید: «سیاست بر سر نویسنده آوار می شود و وظیفه و مسئولیت نویسنده حفظ خودش است». از محمود دولت آبادی جز «عبور از خود» رمان «طریق بسمل شدن» نیز پس از یک دهه مجوز گرفته و چندی پیش در نشر چشمه منتشر شده است. او هم چنین به «شرق» از نوشتن رمانی تازه خبر می دهد با نام «بیرون در» که در فاصله چهار پنج ماهه از تیر امسال نوشته و اخیرا تمام کرده است. رمانی که در اوایل انقلاب، سال های 57، 58 می گذرد. دولت آبادی درباره این رمان می گوید: «وقایع این رمان در روزهای چرخش انقلاب و شلوغی دانشگاه اتفاق می افتد. در دوره فشرده کوتاهی. می توانم بگویم کاری نوشته ام که بسیار دوستش دارم. هم تم رمان را که به صورت اشراقی پیدا شد و نوشتم اش و هم مضمون آن را که به اقلیت ها پرداخته ام و از ارامنه و قفقاز و گرجستان نوشته ام». از محمود دولت آبادی دو کتاب، یکی «داستان سیاوش» و دیگری، «داستان اسفندیار» نیز زیر چاپ است: «هر دو را با صدا خوانده ام و درباره هرکدام هم تحلیلی نوشته ام زیر عنوان طومار که زیر چاپ اند». مجموعه ای از سخنرانی های این نویسنده نیز با نام «سخن در سنگ» در نشر سلوک در دست انتشار است.
                