پنج‌شنبه ۲۲ آذر ۱۳۹۷
-----------------------------------------
یادداشت
-----------------------------------------
همه می خواهند پزشک شوند؟!
-----------------------------------------

                    در فرهنگ ایرانیان شفابخشی، طبابت و طبیب/ حکیم بودن با مفاهیمی اخروی و معنوی مانند خدمت به خلق، کار فی سبیل الله و تقرب الهی ارتباطی تنگاتنگ داشته است. بر اساس حرفه ای سازی مشاغل در دنیای مدرن، شاغلان حرف پزشکی نیز مانند دیگر مشاغل خدماتی، در ازای ارائه خدمت خاص، اجازه دریافت هزینه را بر اساس توافق طرفین یا تعرفه از پیش تعیین شده خواهند داشت. به همین دلیل، به تدریج در فرهنگ عامه نام طبیب/حکیم که پیش از این یادآور جنبه های اخروی- عرفانی بود، نه تنها با مسائل مادی و دنیوی گره خورد بلکه برجسته کردن رابطه مالی در نظام درمانی، وضع معاش پزشکان و کشمکش های بیماران در تقبل هزینه های بهداشت و درمان، به ابزاری برای فروکاستن رابطه پزشک- بیمار و تقبیح کارکنان نظام سلامت به ویژه پزشکان بدل شد. در عین حال، همین جذابیت مادی بخش زیادی از افراد جامعه را مترصد دستیابی به این رشته و رشته های مشابه مانند داروسازی و دندان پزشکی کرده است. طبق آمارهای منتشرشده در سال های اخیر، تمایل به رشته های علوم تجربی به خصوص سه رشته اصلی پزشکی، دندان پزشکی و داروسازی افزایشی روزافزون داشته است. بر اساس آمارهای سازمان سنجش آموزش کشور، در سال 1397، تعداد شرکت کنندگان رشته تجربی 63 درصد کل شرکت کنندگان کنکور را تشکیل می داد که حدود 4.5 برابر شرکت کنندگان رشته ریاضی - فیزیک بوده است. برای پی بردن به عمق تغییر رخ داده، کافی است به آمار 10 سال قبل مراجعه کنیم. در سال 1387 تعداد شرکت کنندگان رشته تجربی تنها 30 درصد شرکت کنندگان را شامل می شد که 1.4 برابر شرکت کنندگان رشته ریاضی- فیزیک بود. در روندی مشابه، در دهه 60 و نیمه نخست دهه 70، ظرفیت های سه رشته شاخص نیز به صورت درخور ملاحظه ای در حال افزایش بوده است. تاسیس واحدهای بین الملل متعدد با اکثریت قریب به اتفاق دانشجویان ایرانی در دل دانشگاه های علوم پزشکی (برخلاف رسالت اولیه این مراکز که جذب دانشجوی غیرایرانی، ارتقای عمومی سطح آموزش پزشکی و تحصیل به زبان انگلیسی بوده است)، ایجاد رشته محل های جدید، افزایش ظرفیت چندبرابری رشته محل های قدیمی و گسترش دانشگاه آزاد در این چند سال، از اقدامات دولت یا ارگان های شبه دولتی برای پاسخ به این نیاز روزافزون به تحصیل در رشته های دکترای حرفه ای و به بهانه کمبود نیروی انسانی بوده است. به صورت ویژه، وزارت بهداشت با عذر بهبود «شاخص های استاندارد کف مقبول نسبت پزشک به جمعیت» و «بهبود توزیع» اقدام به افزایش ظرفیت رشته های دکترای حرفه ای عمومی و تخصصی کرده است. ولی آیا کشور ما به این تعداد شاغلان رشته های دکترای حرفه ای نیاز دارد؟ آیا زیرساخت های آموزشی به موازات این افزایش، ارتقا یافته است؟ آیا توجه به کیفیت آموزش پزشکی در عمل قربانی تاکید بر کمیت ها نبوده است؟ عواقب اجتماعی گرایش افراطی به این رشته ها چیست؟ چرا جامعه ای که اعتمادی رو به افول به پزشکان دارد و در نقد پزشکان و خطاهای حرفه ای آنان بسیار سخت گیر است، چنین مشتاق به تحصیل فرزندانش در این رشته هاست؟ در این مقاله می کوشیم به عوارض ناگوار اجتماعی و اقتصادی این میل مفرط و غیرمنطقی بپردازیم. عوارض اقتصادی و اجتماعی گرایش افراطی به رشته پزشکی: بی کاری سال های اخیر و احتمالا سال های پیش رو بزرگ ترین معضل اجتماعی ای بوده و خواهد بود که به نوعی ام الفساد مشکلات دیگر است. در کشوری که ثروت صرفا از فروش منابع طبیعی تامین می شود، تخدیر پول بادآورده بر تمام جنبه های زندگی اجتماعی سایه می افکند، خلاقیت و کار رنگ می بازد و مصرف بیشتر منابع یا دسترسی بیشتر به آنها به معنای برخورداری بیشتر خواهد بود. در این شرایط، مشاغل مبتنی بر مصرف بهینه، بازیافت یا تولید منابع جدید به حاشیه رفته و به مشاغل مبتنی بر مصرف روزمره بها داده می شود. باید اذعان کرد سه رشته پزشکی، دندان پزشکی و داروسازی هرچند به ارائه خدمات می پردازند و مسیر تحصیلی دشواری را حداقل روی کاغذ دارند، اما در واقع به مصرف منابع طبیعی کشور و بودجه عمومی مشغول اند. در بعد کلان و در تمام جنبه های زندگی، ما دچار یک توافق و رضایت همگانی در مصرف بی حدوحصر منابع شده ایم. این رضایت همگانی در انتخاب شغل، با همدستی سه سویه دولت، خانواده ها و افراد هدف شکل گرفته است. به نوعی دولت بخشی از کسری بودجه خود را در آموزش عالی، با فروش صندلی های پول ساز جبران می کند، خانواده ها از نجات فرزندان خود از درآمد کم یا بی کاری و همچنین تفاخر اجتماعی خوشحال اند و خود فرد نیز به نوعی از آسیب های اجتماعی حداقل تا یک بازه زمانی هفت تا 12ساله در امان خواهد بود. در فاصله سال های 1392 تا 1396، تعداد دانشکده های پزشکی ایران از 48 واحد به 63 واحد افزایش یافته است. طبق آمارهای استنادشده از سوی مسئولان وزارت بهداشت و نظام پزشکی، 15 هزار نفر از دانش آموختگان رشته پزشکی «غیرفعال» هستند که به معنای مهاجرت از کشور یا اشتغال به شغل دیگری غیر از طبابت است. در اغلب موارد، هزینه گزاف آموزش در رشته های دکترای حرفه ای از بودجه عمومی کشور تامین می شود. استفاده از پزشکان در مشاغل غیرمرتبط، مهاجرت به خارج از کشور و بی کاری دانش آموختگان این رشته ها، همگی موجب هدررفت این سرمایه عظیم است.  جنبه دیگر مصرف منابع، هدررفت منابع انسانی است. سالانه تعداد زیادی از نخبگان ما با ورود به این سه رشته در عمل از چرخه تولید فکر و ثروت خارج می شوند. به علل گوناگون، تولید ثروت جمعی در علوم پزشکی ما از راه هایی مانند شرکت در تولید و عرضه داروهای نوین، تولید علم قابل تبدیل به کالا یا خدمت نوین، ارائه آمارهای دقیق و قابل فروش یا شکل دهنده رویکردهای اجتماعی و اقتصادی به غایت نازل است. ما به نوعی با پدیده ای مواجه هستیم که در آن استعداد ذاتی و توان نخبگان به خیر جمعی ختم نمی شوند و سود شخصی و جمعی در یک راستا قرار نگرفته اند. 
در این شرایط نخبگان که به صورت طبیعی از استعداد ذاتی برای رسیدن به خیر شخصی بهره می برند، زمینه های پیشرفت اجتماعی را مهیا نمی کنند و تنها «گلیم خویش به در می برد ز موج».
تاسیس واحدهای بین الملل عملا به ابزاری برای جذب سرمایه مشتاقان ایرانی تحصیل در رشته های پزشکی توسط دانشگاه های علوم پزشکی بدل شده است. سرمایه هایی که پیش تر در هند، اوکراین، روسیه، مالزی و کشورهایی ازین دست صرف ورود به دانشگاه های دسته چندم علوم پزشکی می شد، حالا به بازاری جذاب برای دانشگاه های علوم پزشکی تبدیل شده است. مروری اجمالی بر پورتال های اینترنتی این واحدها، آمارهای شاغلان به تحصیل در این واحدها و مقایسه آنها با موارد مشابه، نه در کشورهای ممتاز، بلکه در کشورهای حاشیه خلیج فارس، به خوبی نشان می دهد ادعای رقابت در جذب دانشجویان غیرایرانی و جذب سرمایه برای کشور چقدر عاری از واقعیت است.
در عمل نیز به دلیل تناسب نداشتن عرضه صندلی ها با تقاضا، خانواده ها و افراد زیادی در صف این رشته ها ورود به بازار کار را به تعویق انداخته یا رشته قبلی خود را رها کرده اند و هزینه مضاعفی به بودجه عمومی وارد می کنند. افراد زیادی به دلیل عدم توفیق در دستیابی به این سه رشته در افسردگی، بی مصرفی مزمن یا حسرت دائمی به سر می برند. تعداد زیادی از نوجوانان ما به جبر یا اختیار بروز خلاقیت های فردی را موکول به موفقیت در کنکور یا آینده ای نامعلوم می کنند و مسیری برخلاف استعدادهای ذاتی خود برمی گزینند. این روند ناامیدکننده در طیف سنی مولد جمعیت نشان می دهد الگوی مصرف نسل بعد ما براساس نحوه انتخاب شغل از هم اکنون در حال شکل گیری است و ما با پیش خور منابع سال های آتی روبه رو هستیم و نباید انتظار مواجهه با نسلی مترقی را در آینده داشته باشیم. عواقب افزایش ظرفیت برای نظام سلامت، آموزش پزشکی و بیماران: افزایش ظرفیت سه رشته پرتقاضای علوم تجربی با افزایش نیروی انسانی آموزش دهنده، فضای آموزشی و امکانات آموزشی همراه نبوده است. بخش زیادی از آموزش پزشکی آموزش مبتنی بر «مورد» (Case based learning) است. در این نوع آموزش، مواجهه کمتر با بیماران به عنوان «مورد» موجب تجربه کمتر آموزش گیرنده و نقص آموزشی می شود. در شرایطی که تعداد آموزش گیرندگان افزایش اما فضای آموزشی تغییری نداشته باشد، متراژ کمتری از فضای آموزشی و تعداد کمتری از بیماران در اختیار آموزش گیرنده قرار می گیرد. از همین رو نقص آموزشی جبران ناپذیری برای دانشجویان در حال آموزش روی می دهد که باید منتظر عواقب آن در آینده نزدیک باشیم. این مسئله فارغ از تقسیم بیشتر سهم ناچیز دانشجویان از ظرفیت نازل منابع الکترونیک و غیرالکترونیک و امکانات کمک آموزشی دانشگاه های علوم پزشکی است که در مقاله ای جداگانه به ابعاد تاسف بار آن خواهیم پرداخت. نگاه کمی صرف به نیاز به نیروی انسانی باعث شده تا ما به جای تولید پزشکان کیفی که نیاز مبرم امروز ماست، به تکثیر پزشکان بی کیفیت بپردازیم که در آینده هزینه های مالی و جانی فراوانی به بار خواهند آورد.
لازم به یادآوری نیست همین آموزش نامناسب تابه حال نقش چشمگیری در استفاده بی رویه از ابزارهای تشخیصی، ارجاعات نادرست و تجویز غیرمنطقی دارو، تشخیص و درمان نادرست بیمار، افزایش احتمال خطای پزشکی و کاهش بیشتر اعتماد عمومی به نظام سلامت داشته است. امروزه ما بیش از هرچیز به پزشکان حاذق، آموزش دیده و متعهد به اخلاق حرفه ای نیازمندیم تا بتوانیم آلام و هزینه های کلان مصرف بی رویه در نظام سلامت را تسکین دهیم. ناقوس گسترش بی کاری و کاهش رضایت شغلی در رشته های علوم پزشکی دیرزمانی است که به صدا درآمده است و با این روند افزایش ظرفیت باید منتظر گسترش دامنه بی کاری به سمت رشته های اصلی علوم تجربی یا سیل گستره تر مهاجرت باشیم. مسئولیت وضعیت فعلی و آتی متوجه مسئولان برنامه ریز (اگر بخواهیم خوش بین باشیم و نگوییم مدیران سودانگار) است. قوانین کوتاه اثر، سردرگمی مدیران و راه حل های مقطعی شرایط فعلی را ایجاد کرده است. مانند هر عرصه دیگر، شفاف سازی در ارائه آمار و عرضه عمومی داده ها شاید نخستین گام در نمایاندن چهره واقعی وضعیت کنونی نظام بهداشت، درمان و آموزش پزشکی ما باشد. طرفه مطلب آنکه برای نگارش همین یادداشت، دسترسی به آمارهای متقن در مورد وضعیت شاغلان و دانش آموختگان رشته های علوم پزشکی عملا ناممکن بود. به گواهی نویسندگان و برخی دیگر از شاغلان در نظام سلامت، در اغلب موارد تطابقی میان آمارهای رسمی پذیرش و تعداد واقعی شاغلان به تحصیل نیست. مقایسه این وضعیت با وضعیت آمارهای سرشار از جزئیات و در دسترس همگان بسیاری از کشورها، شاید نمایه ای کوچک از وضعیت مبهمی باشد که سهمی چشمگیر در دمیدن بر آتش همگانی «دکتربودن» دارد. هرچند از یک مقاله انتظار تغییر بنیادین در روند فعلی و رخداد معجزه نیست، اما شاید بتوان به سهم ناچیز خود، تلنگری در ذهن مسئولان یا مشتاقان سراب خوشبختی پزشک شدن ایجاد کرد.
                