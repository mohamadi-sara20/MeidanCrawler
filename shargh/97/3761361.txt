یک‌شنبه ۳ تیر ۱۳۹۷
-----------------------------------------
حرف اول
-----------------------------------------
رانندگان، سیاست گذاری عمومی و «گناه نخستین»
-----------------------------------------

                    قرارداد اجتماعی از طریق تنظیم گری دولتی-حکومتی سرنوشت معماری نظامات اجتماعی را رقم می زند. این معماری می تواند به مثابه گناه یا ثواب نخستین باشد که بقیه مناسبات اجتماعی بر آن سوار می شود. از این رو مطالعه تحلیلی آن برای هر نظام سیاسی-اداری ضروری است. اردیبهشت و خرداد 1397 کشور در شوک اعتصاب گسترده کامیون داران و رانندگان قرار گرفت اما این رخداد برای کسانی که از نزدیک اجحاف های وارده بر این قشر را دیده بودند، غیرمنتظره نبود. جان کلام مقاله این است که این قشر از جامعه دیرزمانی است که در چنگال مقررات، سیاست ها و قواعدی گرفتار شده اند که اسباب بهره کشی از آنها را به وجود آورده است. اما در این میان افزایش کرایه حمل بار مسئله ای بسیار فرعی است که اساسا هیچ یک از مشکلات آنان را حل نمی کند. نمونه های شبیه به رانندگان در نظام سیاست گذاری ما کم نیستند؛ این نمونه ها تاکنون نمود رسانه ای نداشته، در شبکه های اجتماعی دیده نمی شده، سخنگویی نداشته اند و معمولا از اقشار پایین یا متوسط جامعه اند. آنها اکنون به مدد شبکه های اجتماعی به تدریج خودآگاهی اجتماعی پیدا کرده اند و کافی است یکی، دو نمونه اعتراضی ببینند تا خودی نشان دهند.اگر قراردادهای اجتماعی ناقص و آلوده به «گناه نخستین» و ایجاد «فرصت استثمار» باشد، کل نظام سیاست گذاری را آلوده می کند. 1 - دریافت «کمیسیون های پنهان اولیه» ای که از سوی شرکت های دولتی برای حمل کالا اعمال می شود، یکی از گناهان نخستین است که هزینه های آن به رانندگان و کامیون داران تحمیل می شود. این هزینه های پنهان اولیه در یک سیر سلسله مراتبی از بالا جریان می یابد و در عمل بر پایین ترین لایه یعنی کامیون داران و رانندگان تحمیل می شود. این هزینه ها در بخش دولتی از سوی دو شرکت اصلی که مالکیت 60 درصد بار کشور را در دست دارند، اعمال می شود. از سوی دیگر در 40 درصد باقی مانده در بخش خصوصی نیز جریان مشابهی طی می شود که کمیسیون پنهان اولیه را از طریق سیستم دلالی خصوصی قبل از شرکت های حمل ونقل اخذ می کند. در لایه بعدی برخی از مدیران شرکت های خصوصی هستند که با تبانی با صاحب کالا (بار) کمیسیون شخصی خود را دریافت می کنند. در مرحله بعدی شرکت حمل ونقل کمیسیون رسمی خود را دریافت می کند. در پایان کمیسیون نانوشته دیگری بر راننده یا صاحب کامیون اعمال می شود. یعنی عملا برای حمل یک کالا تا پنج بار کمیسیون دریافت می شود. به اینها اضافه کنید هزینه هایی که بابت اعطای مجوز یا اجاره غرفه از سوی دستگاه های مربوطه از شرکت حمل ونقل اخذ می شود و توجیه لازم را برای تخلف شرکت حمل ونقل فراهم می کند. 2- بازتولید مناسبات ملوک الطوایفی سنتی ایرانی در دیوان سالاری دولتی از طریق رانت هایی است که کارمندان و مدیران در حوزه های گوناگون دولتی برای خود تعریف می کنند و به وسیله مقررات و تنظیم گری دولتی آن را تحکیم و تثبیت می کنند. اینکه تا چه حد شرکت ها و سازمان های دولتی و حکومتی انحصار برخی خدمات را از طریق قانون گذاری و مقررات گذاری در اختیار گرفته اند، می توان بررسی و مطالعه نمونه پژوهی کرد. شرکت های حمل ونقل، آموزشگاه های رانندگی، شرکت های متکفل خدمات دریایی، شرکت های کاریابی، سازمان های صنفی اعم از پزشکی و مهندسی، دفاتر پیشخوان رسیدگی به امور اتباع خارجی و... ردپای دستگاه های مختلف را در خود دارند که در سال های دراز شکل گرفته اند و ضرورتا ارتباط وثیقی با دولت دکتر روحانی ندارد. در این راستا نمونه پژوهی شرکت هایی چون تایدواتر، رهگشا، خدمات انفورماتیک، شاپرک، شرکت بازرگانی دولتی و شرکت پشتیبانی امور دام و... آموزنده و احتمالا تکان دهنده خواهد بود. 3- شرکت های خودروساز و بانک ها نیز آلوده گناه نخستین هستند که سیاست گذاری عمومی فرصت هایی استثماری را برای آنان فراهم می کند. این موسسات به مدد فرصت هایی که قوانین و مقررات برای آنها فراهم می کنند، با قراردادهای یکجانبه و افزایش قیمت های ناگهانی یا سودهای مضاعف بانکی عملا کسانی که خودروی فرسوده خود را تبدیل به احسن می کنند، تا مرز ورشکستگی پیش می برند. فقط یک قلم افزایش قیمت در سال گذشته از سوی یک شرکت خودروساز 130 میلیون تومان بوده است که هیچ توجیه تورمی اقتصادی جز منافع این شرکت نداشته است. محمل حقوقی چنین افزایش هایی آن است که شرط یکجانبه ای در قراردادها مبنی بر محاسبه قیمت در هنگام تحویل به راننده تحمیل می شود. توجیه اشتغال صنایع «خودروساز و خودروباز» و صنایع وابسته در حالی مطرح می شود که اشتغال حوزه حمل ونقل با بیش از 600 هزار نفر بسیار بیشتر از اشتغال در حوزه خودروسازان خودروهای سنگین است. خودروهای سنگین ساخت داخل بسیار گران تر از خودروهای خارجی است و هزینه این تفاوت قیمت سرسام آور را باید در وهله اول کامیون داران و رانندگان و در نهایت مردم بپردازند تا «خودروسازان» و «خودروبازان» به سودهای کلان دست یابند. در برهه هایی از زمان خودروهای بسیار بی کیفیت وارد شده اند. (خودروهای چینی هوو و دانگ فانگ و...) برخی از این خودرو ها با هزینه اولیه شش میلیون تومان ثبت نام می شده اند. این هزینه اندک عملا در حکم کرمی بوده است که بر قلاب ماهیگیری می گذارند تا بدین سان افراد به خیال کامیون دارشدن سراغ این شرکت ها بیایند. سپس با وام 55 میلیون تومانی در دام بانک ها گرفتار می شده اند. در نهایت، در سال نخست بعضا تا 60 میلیون تومان هزینه تعمیر و نگهداری خودروی سنگین بی کیفیت چینی صفر کیلومتر! شده است. این هزینه سنگین عملا سبب شد که رانندگان از بازپرداخت وام ها ناتوان شده و دچار ورشکستگی بشوند. خودرو از سوی بانک مصادره شده و برخی از رانندگان هنوز پس از گذشت 15 تا20 سال باید بهره بانکی بپردازند. قرارداد تحویل خودرو و وام بانکی بسته شده و راننده/کامیون دار در تار عنکبوت مهلکی گرفتار شده است. بانک ها، «خودروسازان» و دلال های صنفی سود خود را به بهای خردشدن استخوان های این صنف و نابودی زندگی آنان برده اند. نتیجه آنکه صنف ها یا موسسات قدرتمند با اعمال فشار در درون دستگاه ها سیاست ها و مقررات را به گونه ای شکل می دهند که فرصت های استثماری فراوانی را برای آنها ایجاد می کند. شناخت تفصیلی و تحلیلی و نمونه پژوهی های موردی به سادگی می تواند مشت بسته اینان را باز کند. راه حل ها از درون این نمونه پژوهی ها نمایان است؛ به شرط آنکه افشای رسانه ای در اولویت قرار گیرد و اراده سیاسی برای رفع و رجوع این نابسامانی ها شکل گیرد.
                