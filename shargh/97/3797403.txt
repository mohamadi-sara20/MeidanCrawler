سه‌شنبه ۶‌شهریور ۱۳۹۷
-----------------------------------------
سرمقاله
-----------------------------------------
توسعه بومی صنعت نفت
-----------------------------------------

                    صنعت نفت ایران در سال های اخیر، راهبردهای اساسی توسعه را به عنوان موتور پیشران صنعت و اقتصاد کشور، با اعتمادبه نفس در دستور کار قرار داده است. وزارت نفت به تدریج از جایگاه یک «شرکت بزرگ تولیدکننده نفت خام» به جایگاه یک «مجموعه بزرگ توسعه دهنده صنعت بالادستی و پایین دستی نفت» ارتقا یافته است؛ به طوری که هم اکنون دامنه فعالیت های این صنعت، فراتر از اقدامات مجموعه وزارت نفت و در قالب صدها شرکت کوچک و بزرگ تولیدکننده محصولات هیدروکربوری، سازندگان کالا و تجهیزات، ارائه کنندگان خدمات مهندسی، پیمانکاران و هلدینگ های بزرگ، سامان یافته است.این مهم در دولت هفتم جمهوری اسلامی ایران، با حمایت مادی و معنوی وزارت نفت از ایجاد رشته های تخصصی نفت در دانشگاه های معتبر کشور برای توسعه منابع انسانی متخصص و راه اندازی انستیتوهای تخصصی نفت برای گسترش ظرفیت های علمی و پژوهشی مرتبط با صنعت نفت، آغاز شد.به موازات این اقدام بنیادین، روند توسعه تاسیسات و ظرفیت های تولیدی هم، در قالب توسعه میادین بزرگ نفتی و گازی، ساخت پتروشیمی ها و پالایشگاه های بزرگ از طرف شرکت های بزرگ بین المللی با استفاده حداکثری از توانمندی های شرکت های مهندسی و پیمانکاران بزرگ و کوچک ایرانی، ادامه یافت؛ به گونه ای که به هنگام ترک شرکت های خارجی، توسعه صنعت نفت کشور نه فقط متوقف نشد؛ بلکه با آهنگ و شتاب مقبول اما این بار با اتکای بیشتر به شرکت های ایرانی و بهره گیری از برخی ظرفیت های خارجی ادامه یافت. اوج این توانمندی ها در عرصه صنعت نفت به هنگام تکمیل هم زمان شش فاز پارس جنوبی به ارزش 20 میلیارد دلار در اسفند 1396 متبلور شد.از نتایج راهبردهای اساسی توسعه بومی صنعت نفت، ایجاد تحرک چشمگیر در بخش خصوصی مرتبط با صنعت نفت است. امروزه قریب به 65 درصد کالاهای مورد نیاز طرح ها و پروژه ها، از سوی شرکت های کوچک و بزرگ خصوصی ایرانی طراحی و ساخته شده و صددرصد خدمات مهندسی تفصیلی و خدمات اجرائی طرح ها و پروژه ها را شرکت های مهندسین مشاور، پیمانکاران و سازندگان داخلی انجام می دهند. وزارت نفت در این پهنه گسترده صرفا به عنوان ناظر عالیه، نقش راهبردی خود را در هماهنگ سازی و مدیریت پرتفولیوها و زنجیره های ارزش تعریف کرده است. از آنجاکه امور مهندسی، پژوهش و فناوری سه رکن اساسی در توسعه بومی صنعت نفت ایران به حساب می آیند و راهبری کلان فعالیت ها در این سه حوزه در یک معاونت وزارت نفت متمرکز شده است؛ بنابراین اصل بهره گیری از ظرفیت های موجود کشور و همچنین توسعه و ارتقای توانمندی های ظرفیت های داخلی مورد اهتمام جدی این معاونت قرار دارد.این معاونت در راستای سیاست های وزیر محترم نفت، ابتدا چارچوب های فنی کار را با تدوین و انتشار صدها استاندارد فنی در زمینه های خدمات مهندسی، تامین کالا و تجهیزات، خدمات اجرائی و همچنین تدوین و ابلاغ دستورالعمل های مورد نیاز در امور مهندسی و نظام فنی و اجرائی و انتشار اسناد همسان قراردادی، فعالیت های مهندسین مشاور و پیمانکاران، نظام مند کرد. همچنین به طور موازی با تدوین و به روزرسانی فهرست های بهای تاسیسات سطح الارضی صنعت نفت و انتشار ضوابط تعدیل، زمینه فعالیت های حرفه ای و عادلانه فعالان بخش را فراهم کرده است.از سوی دیگر با راهبری و نظارت عالیه بر مگاپروژه ساخت 10 گروه خانواده کالایی، حمایت از ایجاد نهاد صدور گواهینامه کیفیت سازندگان، برقراری فرایند شناسایی اقلام با کاربری دوگانه، راهبری فرایند خرید کالا در زنجیره تامین با راه اندازی سامانه یکپارچه تامین الکترونیکی کالا، گام های دیگری را با هدف ارتقای توانمندی سازندگان داخلی و رونق کسب وکارهای ظرفیت های داخلی برداشته که امید می رود نتایج اثر بخشی را به دنبال داشته باشد.در حوزه پژوهش و فناوری وزارت نفت هم، انعقاد و اجرای 9 قرارداد مهم پژوهشی در حوزه بالادست و 12 قرارداد مهم پژوهشی در حوزه پایین دست و پنج قرارداد مهم پژوهشی در حوزه اکتشاف منابع نفت و گاز ایران با دانشگاه های معتبر داخلی با شرط فعالیت مشترک با مراکز تخصصی معتبر بین المللی، جلوه دیگری از تعمیق پژوهش و فناوری در راستای توسعه بومی صنعت نفت و تقویت پایه های دانشی این صنعت استراتژیک است.به موازات فعالیت های برشمرده، وزارت نفت در دولت یازدهم به مقوله «انتقال فناوری در قراردادهای جدید نفتی (IPC)» با هدف انتقال فناوری و توانمندسازی شرکت های داخلی در حوزه های اکتشاف و تولید، توجه ویژه ای کرده است. به این ترتیب در قالب پیوست فناوری قراردادهای جدید نفتی، فرایند انتقال فناوری های مرتبط در چهار سطح پیمانکاران اکتشاف و تولید (E&P)، پیمانکاران EPC، GC، سازندگان کالا و تجهیزات نفتی، مراکز پژوهشی و دانشگاه ها را مدنظر قرار داده است.در این باره شناسایی و ارزیابی شرکت های اکتشاف و تولید (E&P) ایرانی با فراخوان و ارزیابی سه مرحله ای داوطلبان انجام گرفت و 17 شرکت اکتشاف و تولید ایرانی برای فعالیت در قراردادهای جدید نفتی تایید صلاحیت شدند.در مجموع می توان اذعان کرد مقوله توسعه بومی، انتقال فناوری، گسترش تحقیق و توسعه، توانمندسازی و اعتماد به سازندگان ایرانی همگام با دیگر فعالیت های اثر بخش وزارت نفت در عرصه توسعه ملی، درخور توجه و دارای نقشی اساسی در رونق و گسترش فضای کسب وکار کشور است. 
                