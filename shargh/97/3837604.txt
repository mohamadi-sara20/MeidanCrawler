چهار‌شنبه ۷ آذر ۱۳۹۷
-----------------------------------------
یادداشت
-----------------------------------------
کرسی مهم برای نماینده مستقل
-----------------------------------------

                    هیئت نظارت بر مطبوعات جز دوره ای محدود، در بقیه دوران عمر خود با نهادهای صنفی و مدنی و اعضای آنها همسو نبوده است. در دوران مجلس ششم و دولت اصلاحات به دلیل اینکه اصلاح طلبان کاملا مدافع نهادهای مدنی بوده و نگاه توسعه گرا در زمینه اعطای مجوزها و غیر لازم بودن توقیف ها داشتند، اکثریت اعضای این هیئت نیز متاثر از آنان عمل می کردند. در یک جمع بندی می توان گفت هیئت نظارت بر مطبوعات کمتر رنگ و بوی مدنی و صنفی گرفته و کمتر مدیران مسئول متوجه اهمیت کرسی نمایندگی خود در این هیئت شده اند. وقتی رسانه ها و مطبوعات پل اتصال مردم با حاکمیت هستند، نمی توان یک طرف آن یعنی خود مدیران مطبوعات را نادیده گرفت. امروز که نشریات به دنبال انتخابات نماینده خود در هیئت نظارت بر مطبوعات و خبرگزاری ها هستند، به نظر می رسد می توان با تشریک مساعی و حرکت جمعی، گامی در جهت گرایش بیشتر این نهاد به مدنی شدن آن برداشت. عقل حرفه ای اقتضا می کند نماینده جامعه مدنی و نماینده غیر دولتی مطبوعات را روانه این هیئت شود. از منظر دیگر هم خوشبختانه نماینده جامعه مدنی و رسانه های مستقل، مدیرمسئول رسانه ای است که اولا سابقه و کسوت طولانی در عرصه مطبوعات دارد و تجربه دوران انتشار روزنامه او نشان داده که افت و خیز های کمتری در مقایسه با جراید حتی اصلاح طلب دارد. مدیر مسئول «شرق» با اینکه همیشه هویت خود را حفظ کرده؛ اما توانسته نوعی گفتمان آموزشی و ترویجی را در میان خوانندگان خود گسترش دهد. امروز بعد از حدود 17 سال وقتی به «شرق» بنگریم، با عکس ها، تیترها، سرمقاله و یادداشت هایی مواجه می شویم که برخی از آنها شاید در زمان انتشار خود در سال های مختلف، انتقاداتی را برمی انگیخت؛ اما بعدها مشخص شده نگاه منصفانه ای به رویکردها و راهبردهای آن مقاطع داشته و بعدها در خیلی حوزه ها آثار خود را نشان داده است. شاید بتوان روند روزنامه «شرق» در دوران حاکمیت یکدست اصولگرایان در سال های قبل از 92 را به عملکرد رئیس دولت اصلاحات شبیه دانست که با شرکت در انتخابات مجلس نهم در سال 90، توانست حرکتی را در آن زمان و برهه پرهیایو انجام دهد که در وهله نخست، انتقاداتی در پی داشت؛ اما کمتر از دو سال بعد اثر اجتماعی آن رای در صحنه شیرین انتخابات سال 92 خود را نشان داد. مدیران مسئول نشریات، خبرگزاری ها و سایت های خبری در انتخابات روز یکشنبه، مسئولیت خطیری بر عهده دارند تا نماینده ای واقعی را بر کرسی نمایندگی خود در هیئت تعیین کننده فعالیت های رسانه ای کشور بنشانند.
                