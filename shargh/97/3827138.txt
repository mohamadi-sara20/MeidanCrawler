پنج‌شنبه ۱۰ آبان ۱۳۹۷
-----------------------------------------
یادداشت
-----------------------------------------
نوبت دیپلماسی
-----------------------------------------

                     اخیرا از سوی دولت اعلام شده بسته هایی حمایتی برای بخشی از جمعیت کشور در نظر گرفته شده، ولی  دلیل توزیع این بسته ها از سوی دولت به روشنی اعلام نشده است، زیرا دولت اعتقاد ندارد که دست کاری در نرخ ارز در چند ماه گذشته باعث ایجاد تورم شدید و به هم ریختگی اوضاع اقتصادی کشور شده است؛ به گونه ای که طبق اظهار مقامات سازمان تامین اجتماعی، در چند ماه اخیر هزاران شغل از دست رفته و به تبع آن بخشی از تولید تعطیل شده است. اما ناگفته پیداست که تورم شدید اقتصادی که معیشت و گذران زندگی روزانه بخشی از مزد بگیران را به مخاطره افکنده، دلیل اصلی اعلام این بسته های حمایتی است. تاجایی که مسئولان تشکل های کارگری دولتی در ماه های اخیر بارها از دولت درخواست کرده اند تا برای ترمیم مزد کارگران طبق قانون نشستی ترتیب داده شود، اما مدیران دولتی تا این لحظه حتی به این درخواست های مکرر پاسخی نیز نداده اند. به نظر می رسد دولت توزیع این بسته های600 هزارتومانی را به جای ترمیم دستمزد کارگران به علت تورم ایجاد شده قرار داده است. 
توزیع این بسته های حمایتی مشخص نشده چه مقدار و تا چه زمانی قرار است ادامه داشته باشد! گستره چتر افراد تحت پوشش آن چه طبقاتی از جامعه را در بر گرفته و این افراد احتمالی بر چه پایه و اساسی گزینش شده اند؟ بازه های زمانی احتمالی توزیع این بسته ها چگونه است؟ چگونه توزیع خواهند شد؟ و پرسش های بی پاسخ دیگر. در واقع سیاست توزیع بسته های حمایتی به جای ترمیم دستمزد، کارگران و کارمندان لایه های اجتماعی جامعه را محتاج و نیازمند بخشش گاه به گاهی دولت می کند که قرار است با کار و تلاش خود در برابر آمریکا و سایر دشمنان ریز و درشت کشور بایستند. در توزیع این بسته ها این مقامات سیاسی کشور هستند که به جای میلیون ها نفر از مردم تصمیم می گیرند که مردم چه چیزی و به چه میزان و حتی از محصولات کدام تولیدکننده مصرف کنند. 
باتوجه به فساد گسترده و رانت جویی که گریبان گیر اقتصاد کشور شده است و هر روز اخباری از آن در رسانه های رسمی منتشر می شود، این سیاست باعث ریخت و پاش و ایجاد رانت های گسترده برای افرادی خواهد شد که الزاما تولید کننده هم نیستند.

بسته های حمایتی درمان نیست
در حالی که اقتصاددانان نوکلاسیک که از قضا دست بالا را در ترسیم و اجرای سیاست های اقتصادی دولت دارند، مکررا بر کاهش تصدی گری دولت و گسترش بازار آزاد تاکید کرده و می کنند، با طفره رفتن از برپایی نشست بین نمایندگان کارگران، دولت و کارفرمایان که در قانون پیش بینی شده است، با توزیع بسته های حمایتی موجب کاهش قدرت چانه زنی کارگران و مزدبگیران و تحکیم قدرت دولت در روابط اقتصادی و اجتماعی خواهند شد؛ زیرا در شرایطی که چشم کارگران و مزدبگیران که بیش از نیمی از جامعه را تشکیل می دهند، به دست با سخاوت دولت مرکزی دوخته شده است، جایی برای چانه زنی و درخواست مطالبات قانونی باقی نمی ماند؛ پیامد طبیعی چنین وضعیتی کاهش مشارکت توده ها در تعیین سرنوشت سیاسی و اقتصادی جامعه و بی ثباتی اجتماع و گسترش بیش از پیش نقش دولت خواهد شد. 
سیاست ثابت نگه داشتن دستمزد کارگران و مزدبگیران در برابر جهش نرخ ارز و کالاهای وارداتی فقط می تواند موجب گسترش و ژرفش فاصله طبقاتی و ایجاد جامعه دو قطبی شود. 
پیامدهای افزایش حقوق مزدبگیران
کمک به رونق اقتصادی: افزایش حقوق مزدبگیران موجب بالارفتن درآمد مزدبگیران و در نتیجه افزایش مصرف خواهد شد. پیامد طبیعی آن، رونق بازار و کمک به صنایع و تولید داخلی خواهد بود. 
                