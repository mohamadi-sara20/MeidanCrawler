پنج‌شنبه ۲۰ اردیبهشت ۱۳۹۷
-----------------------------------------
حرف اول
-----------------------------------------
برنامه جنگ علیه ایران منتفی شد
-----------------------------------------

                    خروج ترامپ از برجام قابل پیش بینی بود زیرا همه شواهد و رفتار او در چند ماه اخیر در جهت خروج از برجام بود. اما چگونگی خروج و اینکه ترامپ به طور افراطی پیش برود غیرمترقبه بود. وی با ادعاهای کاملا دروغین که متحدان اروپایی آمریکا هم به این نتیجه رسیدند که برجام در راستای صلح نبوده است و با تهدیدهای خشونت آمیزش علیه ایران در حقیقت به اروپایی ها توهین کرد و آنها را به طرف دفاع کامل از برجام و نهایتا دیپلماسی ایران هل داد. سه کشور فرانسه، آلمان و انگلیس و به خصوص خانم موگرینی، مسئول سیاست خارجی اتحادیه اروپا، بلافاصله به اتخاذ مواضع کاملا روشن دست زدند و در همان دقایق اول خروج ترامپ از برجام معلوم شد که آمریکا در ارتباط با برجام فقط یک متحد گستاخ و از منظر جهانیان غیرقابل اعتماد دارد و آن هم اسرائیل است که به دید خود نتیجه سرمایه گذاری شدید چندین ساله خود را حاصل کرده بود. البته تهدیدهای تحریمی ترامپ باید سبب نگرانی ایران و اروپا شود و اگر اروپا موفق به عکس العمل های مناسب در قبال زورگویی عیان ترامپ نشود و برای نمونه برای شرکت های آمریکایی که با اروپا روابط اقتصادی عمیقی دارند، رفتار مجازاتی متقابلی را در پیش نگیرد یا حتی علیه سیاست تحریمی فراکشوری آمریکا که ماهیتا با روح قوانین بین المللی در تضاد کامل قرار دارد به دادگاه لاهه شکایت نکند، پیامدهای منفی پیش بینی ناپذیری خواهد داشت. اما می توان ادعا کرد که ترامپ با رفتار خود عملا مانع هدف اصلی جنگ طلبان آمریکایی و اسرائیلی که به دنبال ایجاد جنگی جدید در منطقه و علیه ایران بودند شد. آمریکا با وجود خواسته ترامپ هیچ گاه به تنهایی یا با همکاری همه جانبه اسرائیل قادر به ورود به جنگ رویارو علیه ایران نخواهد بود و همیشه هم تاکنون به منظور جنگ با کشورهای منطقه از قبیل عراق سرسختانه به دنبال مشروعیت رفتار زورگویانه خود از جانب متحدان اروپایی خود در ناتو بوده و تا پیش از این هم موفق شده است اروپاییان را به نحوی همراه خود کند. اما آمریکا برای مقابله نظامی با ایران به تایید کلیه کشورهای اروپایی و حتی شرکت مستقیم حداقل فرانسه و انگیس نیاز دارد و علاوه بر آن هم نمی تواند بدون حمایت افکار عمومی در کشورهای غربی و به خصوص اروپا دست به جنگی بزند که می تواند صلح جهانی را شدیدا به مخاطره بکشاند.درحالی که ترامپ با رفتار غیرعقلایی و حتی احمقانه خود به هیچ عنوان قادر به جلب اروپاییان و جلب افکار عمومی برای درگیری جنگی ایران نخواهد بود و باید تنها به متحد همفکر و هم مسلک خود نتانیاهو بسنده کند.باید اذعان کرد که اعلام بلافاصله رئیس جمهور حسن روحانی در دفاع از برجام روش دیپلماسی مثبت و عاقلانه تاریخی بود و این روش می تواند سیاست های خشونت آمیز ترامپ را کاملا خنثی کند. این هم کاملا منطقی است که ایران با کشورهای اروپایی طرفدار برجام به تبادل نظر و احتمالا به سیاست مشترکی با اتحادیه اروپا، روسیه و چین دست یابد. در این راستا دولت ایران لازم است به منظور محکم کاری دیپلماسی خود یک قدم به جلو بگذارد و با اقدامی اعتمادسازانه افکار عمومی جهان را به طرف خود جلب کند. به نظر نویسنده قبول داوطلبانه یکی از خواسته های ترامپ یعنی تمدید مدت برجام از 10 سال به 15 سال می تواند چنین اقدامی باشد که به طور عمده نشان می دهد هدف ایران برخلاف ادعاهای ترامپ ساخت بمب هسته ای نیست و به همین دلیل هم می تواند به جهانیان سخاوتمندانه نشان دهد که برجام از منظر ایران به طور عمده وسیله ایجاد بستر مناسب بین المللی برای روابطش با دنیا و به خصوص کشورهای غربی بوده است. به نظر نویسنده این اقدام داوطلبانه ایران پیامد منفی برای کشور ندارد، اما ابعاد مثبت آن بسیارند.
                