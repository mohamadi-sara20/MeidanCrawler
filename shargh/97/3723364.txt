سه‌شنبه ۱۴ فروردین ۱۳۹۷
-----------------------------------------
یادداشت
-----------------------------------------
ابهامات نرخ ارز
-----------------------------------------

                    با وجود تلاش های بخش های مختلف دولت برای بهبود در حوزه روابط بانکی ایران و غرب، به نظر می رسد طرف های غربی حاضر نشدند امکان برقراری روابط بانکی را برای ایران را مهیا کنند و از سوی دیگر، اکنون که تحریم های جدیدی در حال شکل گیری است، دلیلی برای ایجاد گشایش در حوزه بانکی نمی بینند و کاملا محتاطانه نظاره گر شرایط پیش رو هستند. این یکی از عوامل عادی نشدن نقل وانتقال ارزهای مختلف به ویژه دلار با ایران است. در داخل کشور نیز برخی علاقه مند به افزایش نرخ ارز بوده و توجیهاتی برای آن ارائه می دهند؛ آنان برای تعیین نرخ ارز، به ایجاد تعادل بین تورم ایران و تورم جهان اعتقاد دارند.نکته ای که معمولا مغفول واقع می شود، این است که ما با همه جهان مراودات اقتصادی نداریم و این ارتباطات محدود به چند کشور مشخص است؛ پس بهتر است شرایط تورم در این کشورها با ایران مقایسه شود. کشورهایی مانند چین، کره جنوبی، ترکیه و هند نرخ تورم مشخصی دارند و حتما نرخ تورم آنها بالاتر از ایران نیست؛ بنابراین از این زاویه، دلیلی برای افزایش نرخ ارز در ایران وجود ندارد. نرخ ارز همواره در اقتصاد ایران از موضوع های حساسیت برانگیز بوده است. سوال این است که این حساسیت از کجا ناشی می شود؟ نرخ ارز ازجمله محل های کسب درآمد دولت هاست. دولت درآمدهای محدودی دارد که یکی از آنها درآمد نفتی است که اوپک برای آن سقف تعیین کرده است و فروش روزانه سه میلیون و 800 هزار بشکه به عنوان سهم ایران تعیین شده است و دولت بیش از این سقف نمی تواند نفت بفروشد. مالیات از دیگر منابع درآمدی دولت است. به دلیل خارج نشدن اقتصاد ایران از رکود، تحقق درآمدهای مالیاتی موجود نیز با اما و اگرهایی مواجه است و افزایش مالیات نیز با واقعیت های اقتصادی ایران همخوانی ندارد.هرچند چه در بخش مالیاتی و چه در بخش مالیات بر ارزش افزوده، مالیات اضافه نیز اخذ می شود؛ با این حال در بخش مالیات نیز نمی توان مالیات بیشتری کسب کرد. خصوصی سازی نیز از دیگر منابع درآمدی دولت است. دولت ها معمولا در مقابل خصوصی سازی مقاومت می کنند و در سال های اخیر نیز درآمد چندانی از این بخش حاصل نشده است. سایر عوامل سهم اندکی در افزایش درآمدهای دولت دارند. به نظر می رسد درآمد حاصل از فروش ارز، اهرمی است که در دولت های مختلف از آن استفاده شده است و در دولت فعلی نیز از آن استفاده می شود. افزایش نرخ ارز، امکان جبران کسری بودجه را تا حد زیادی فراهم می کند. این عامل در اختیار مجلس نیست و در اختیار خود دولت و بانک مرکزی است.بانک مرکزی می تواند در مقطعی زمانی، ارز مورد نیاز بازار را تامین نکند؛ بلافاصله بازار این سیگنال را دریافت می کند که دولت بنای تزریق کافی ارز را ندارد و در نتیجه برای افزایش نرخ ارز اعلام آمادگی می کند. در سوی مقابل تقاضا برای ارز افزایش یافته و به دلیل تامین نشدن آن، قیمت ها بالا می رود. در عین حال زمزمه هایی مبنی بر افزایش صادرات در زمان افزایش نرخ ارز شنیده می شود که تجربه نگارنده و البته ارقام اقتصادی نشان می دهد هیچ گاه با افزایش نرخ دلار، صادرات افزایش ملموسی نداشته است؛ اما نکته مبهم اینجاست اکنون که فروش نفت ایران سه میلیون و 800 هزار بشکه است، چرا باید ارز کمتری به بازار عرضه شود؟ شاید این ایده را در دوره تحریم می توانست توجیه کرد؛ اما امروز شرایط نسبت به دولت گذشته تفاوت های مشخصی کرده است. به هرحال باید دانست افزایش نرخ ارز به طور قطع، آثاری تخریبی برای اقتصاد کشور و قدرت خرید مردم خواهد داشت.
                