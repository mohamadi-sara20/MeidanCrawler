سه‌شنبه ۱۳‌شهریور ۱۳۹۷
-----------------------------------------
یادداشت
-----------------------------------------
فرصت هایی که باقی مانده اند
-----------------------------------------

                    عمل به وعده ها مهم ترین وظیفه یک رئیس جمهور است. در نگاه بخش کثیری از شهروندان که از کاستی های اقتصادی رنج می برند، گفتن از حقوق شهروندی جز یک ژست فانتزی که نمکی بر زخم نداشته هایشان می زند، بیش نیست. تامین امنیت، تقویت آزادی های مصرح در قانون، مبارزه با فساد موردی یا سیستماتیک در شریان های مختلف، تضییع بیت المال، شنیدن صداهای منتقد حتما وعده هایی هستند که از یاد نبرده ایم. داشتن غم نان و آبروی مردم، کوتاه کردن دست ناپاکان در جیب بیت المال، حفظ حقوق بیوه زنان، یتیمان و محرومان، برخورد با مدیران بی انگیزه و ناتوان در شرایط عسرت بخش عظیمی از مردم، موضوعی است که نیازمند شفاف سازی در نظام تصمیم سازی کشور است. بر اساس قانون و مردم سالاری، مسئولان در همه سطوح باید خود را پاسخ گو و مسئول بدانند. به جای سیاه نمایی دوران گذشته و مشغول شدن در عیب جویی قدما، به فکر کار ایجابی و بازکردن گره ها و به جلو هدایت کردن کشتی توفا ن زده در دوران متلاطم باشند. با سامانه شفافیت و پاسخ گویی به مردم، مصائب زیرپوستی به دقت رصد می شود و با کمک گرفتن از افکار عمومی که در رسانه های اجتماعی و فضای رسمی جامعه حضور دارند، می توان بی رودربایستی به فکر اتخاذ راه حل موثر بود. تبعیض و نبود شایسته سالاری، تلاش برای رانت طلبی و نابرابری، سم مهلک نشاط عمومی است. باید مردم را از هر ایده و عقیده و قوم و مذهب، صاحب ایران دانست؛ یعنی حق انتخاب مردم محفوظ و فرصت تغییر و چرخش زمامداران فراهم شود و از امکانات عمومی نه در خدمت حزب و قبیله خاص که در راستای تمشیت زیست شایسته همگانی بهره گرفته شود. سیاست خارجی ایران ظرفیت آن را دارد که برای بهترشدن وضعیت مردم و ارتقا و بازیابی اعتبار و حیثیت مردم به کار گرفته شود. نباید فرصت های بین المللی را ضایع کرد. در همین راستا باید از خبرنگار و روزنامه نگار و ناشر حمایت شود تا آگاهی افزایی، گردش آزاد اطلاعات و شفافیت در کشور نهادینه شود. باید مدیریت را پشت دیوار شیشه ای به شیوه ای قرار داد که مردم محرم تلقی شوند. همین چرخش، کم دستاوردی است؟ دولت می تواند همچنان موثر عمل کند. اگر تکلیف شرکت های شبه دولتی که عامل انحصار و مفسده هستند، یکسره شود، کم اتفاقی است؟ اینکه مناسبات رانت جویانه و ناشفاف و خلوتکده های ذی نفعان سوداگری که منافع ملی را قربانی مقاصد فردی و مفسدانه می کنند، جمع شود کم موهبتی است؟ بازکردن فضای رقابت برای بخش خصوصی و حذف رقیبان ناهمدل و دلالان مخل تولید ملی و شکوفایی و رونق اقتصادی که با واردات بی مبنا، چرخ تولید کشور را فشل کردند، کم است؟ کوتاه کردن سایه آنها که با تکاثر و زیاده خواهی و ثروت های رانتی یک شبه، وضعیت اشتغال را زمینگیر و به ازای پرکردن جیب خود، موجبات خالی شدن سفره کارگران را فراهم کردند، کم دستاوردی است؟ باید حقوق کارگر و محیط زیست و ناقد و کنشگر مدنی پاس داشته شود. بازار سرمایه و بانک و اعتبار بانکی نه برای قدرتمندترشدن سوداگر؛ بلکه برای آبادانی و تولید و ارزش افزوده و رشد ناخالص ملی و تزاید نرخ اشتغال جوانان به کار گرفته شود. باید به حق بر آگاهی و مبارزه با فساد و حتی اعتراض به شیوه زمامداری حرمت گذاشته شود. دولت باید انحصارشکن و تمامیت خواه ستیز باشد، همبستگی و الفت عمومی را مغتنم شمرده و موانع را برطرف کند و گره های بازنشده سال های اخیر به ویژه حبس و حصرها را به دست تدبیر باز کند. تاریخ آینه سنت های نکویی است که رجال مومن و وطن دوست بنا نهاده اند. این گوی و این میدان.
                