چهار‌شنبه ۲۲ فروردین ۱۳۹۷
-----------------------------------------
یادداشت
-----------------------------------------
بدعت ارزی
-----------------------------------------

                    بی شک سیاست های ارزی یکی از مباحث مهم درباره حمایت از تولیدات داخلی است. بسیاری معتقدند نرخ ارز باید متناسب با نرخ تورم افزایش یابد تا سطح قیمت ها به ارز خارجی ثابت مانده و محصولات داخلی قدرت رقابت پذیری شان را در مقابل کالاهای خارجی حفظ کنند. در عمل این تعدیل هر چند سال یک بار و پس از انباشت تورم، به ضرورت و بنابر توصیه طیف وسیعی از اقتصاددانان تحقق می یابد. یکی از بزرگ ترین تعدیلات نرخ ارز در سال 1390 رخ داد؛ زمانی که نرخ ارز در بازار به بیش از سه برابر افزایش یافت. این تعدیل، سیاست واقعی کردن قیمت حامل‎های انرژی و هدفمندسازی یارانه ها را بی اثر کرد و توفیق چندانی در رقابت پذیری کالای ایرانی کسب نکرد. بعد از مدتی سطح قیمت ها متناسب با نرخ جدید ارز تا حدود زیادی تعدیل شد. این امر موجب شد از ابتدای سال گذشته و بعد از گذشت حدودا شش سال از تعدیل قبلی، عده ای مجددا از ضرورت تعدیل نرخ ارز سخن به میان آوردند و قیمت واقعی ارز بیش از قیمت بازار است و باید در راستای حمایت از تولید داخل تعدیل شود. در آینده نزدیک باید شاهد باشیم که ضرورت تعدیل نرخ حامل های انرژی نیز مطرح شود. گویا قرار است که این دور باطل همواره ادامه یابد.متاسفانه این رویه تبعات منفی بلندمدتی را به همراه دارد. مهم ترین مشکل آن بی اهمیت شدن انضباط پولی و مالی دولت است. دولت و مجلس در تنظیم بودجه چندان منضبط عمل نکرده و سیاست های تورم زا را دنبال می کنند و برای جلوگیری از تورم بیشتر و افزایش نارضایتی عمومی، از تعدیل سالانه نرخ ارز و حامل های انرژی سر باز می زنند؛ چراکه به خوبی از حساسیت مردم نسبت به نرخ ارز و انرژی مطلع هستند. تکرار سالانه این سیاست باعث شده صاحب نظران کم وبیش این موضوع را به عنوان یک اصل و امری اجتناب ناپذیر بپذیرند؛ بنابراین آن چنان که باید نسبت به عواقب آن هشدار ندهند؛ اما بعد از گذشت چند سال و انباشت تورم، با استدلال حمایت از تولیدات داخلی مسیر را برای تعدیل نرخ ارز فراهم می کنند. این رویه به دلایل زیر یکی از عوامل شکل نگرفتن سرمایه گذاری می تواند باشد:یک) به دلیل نبود اطمینان درباره قیمت های آتی، انگیزه لازم برای سرمایه گذاری در بخش واقعی اقتصاد کم می شود.دو) بسیاری از فرصت های سرمایه گذاری بلندمدت به دلیل نرخ بازدهی کمتر از نرخ بازدهی سرمایه گذاری به ارز خارجی فاقد توجیه می شوند.سه) شرکت هایی که به امید دریافت تسهیلات ارزان با استفاده از خطوط اعتباری خارجی، تعهدات ارزی برای خود ایجاد کرده اند، با تعدیل یکباره نرخ ارز با بحران مالی روبه رو می شوند.چهار) بحران بدهی های ارزی سررسیده شده این شرکت ها، بانک های عامل را با مشکل مواجهه کرده، توان وام دهی شبکه بانکی را کاهش داده و به بحران بانکی و به تبع آن به رکود اقتصادی دامن می زند.پنج) با شروع مباحث نظری درباره ضرورت تعدیل نرخ ارز، تقاضای سوداگرانه ارز شکل می گیرد که از یک طرف بازار ارز را ملتهب کرده و از طرف دیگر منابع مالی جامعه را به جای تولید به سفته بازی ارزی سوق می دهد و به این وسیله رکود اقتصادی را تشدید می کند.شش) طرح هدفمندی یارانه ها را به عنوان جراحی بزرگ اقتصاد که مبتنی بر واقعی کردن قیمت حامل های انرژی بود، خنثی کرده و در نتیجه نااطمینانی بیشتری را درباره آینده قیمت انرژی ایجاد می کند.یکی از مهم ترین ابزارها برای بهبود فضای کسب و کار و حمایت از کالای ایرانی، انضباط پولی و مالی دولت هاست. متاسفانه دولت و مجلس عموما با دنبال کردن سیاست های پولی انبساطی، استقراض از سیستم بانکی و تخصیص نیافتن بهینه بودجه تاثیرات منفی بلندمدتی را بر فضای کسب وکار می گذارند. بنابراین باید همت گماشت و این بدعت را برچید. رسیدن به این هدف، مستلزم آشنایی بیشتر افکار عمومی با اهمیت این موضوع است. باید برای مردم حوزه کارکرد دولت ها را تبیین کرد. در بسیاری از موارد، انتظارات جامعه، دولت و مجلس را برای اجرای طرح های عمرانی بدون پشتوانه مالی کافی در تنگنا قرار می دهد. حتی باید اطمینان حاصل کرد که دولتمردان و به ویژه نمایندگان محترم مجلس با این مفاهیم آشنایی کامل داشته باشند. همچنین توصیه می شود دولت ها مکلف شوند تا نرخ ارز و حامل های انرژی را هر ساله مطابق با نرخ تورم تعدیل کنند. این سیاست از یک طرف نبود اطمینان را درباره شوک های قیمتی و مباحث نظری و شایعات حول وحوش قیمت واقعی ارز کاهش می دهد و از طرف دیگر و مهم تر از آن با توجه به حساسیت مردم درباره تغییرات نرخ ارز و انرژی، موجب می شود دولت و مجلس بهای دنبال کردن سیاست های تورم زا را از طریق مشاهده نارضایتی جامعه بپردازند و به همین دلیل انگیزه کمتری برای دنبال کردن سیاست های تورمی داشته باشند.
                