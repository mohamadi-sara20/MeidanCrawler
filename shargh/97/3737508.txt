سه‌شنبه ۱۱ اردیبهشت ۱۳۹۷
-----------------------------------------
حرف اول
-----------------------------------------
در حاشیه نمایشگاه کتاب فراخوانی برای ناپدیدشدگان
-----------------------------------------

                    «نه»گفتن در اقرب موارد حامل نوعی امتناع یا مقاومت و واجد صفت سلبی است، اما در شعار امسال نمایشگاه کتاب تهران به شکلی دیگر پدیدار می شود: «نه به کتاب نخواندن». نه گفتن به نا-کنشی که همانا «کتاب نخواندن» جامعه مورد خطاب این شعار باشد. امتناع از امتناعی دیگر. آن چه در وهله نخست از این شعار به ذهن متبادر می شود، معطوف به مصدر «کتاب نخواندن» است. تدوین و اشاعه این شعار ازسوی نهاد رسمی برپادارنده نمایشگاه کتاب که همان متولی کتابخوانی و افزایش سرانه مطالعه و از این دست ارتقا و رشد سطوح فرهنگ است و توامان مسئول ممیزی، نشان می دهد «کتاب نخواندن» جامعه کنونی ایران امری مفروض است که در این عبارت به رسمیت شناخته شده است. حال آنکه آمارهای این نهاد، سخن دیگر می گوید.افزایش چندین وچند درصدی مجوز تاسیس نشر و چاپ و انتشار کتاب که البته با معدل چاپ پانصد نسخه از هر جلد، دیگر به قول اهل سخن و ادبی بیشتر به «زیراکس» می ماند تا «انتشار»، ازقضا در تقابل با این شعار می ایستد. گفتمان غالب ادبیات ما نیز خبر از شکوفایی و رشد چاپ کتاب می دهد که با لحاظ وضعیت رکود تورمی کتاب شاید بتوان این به ظاهر «شکوفایی» را درک کرد! کتاب نخواندن خود دیگر به کنشی بدل شده است همطراز با کتاب خواندن. اما این «نه»گفتن یا سلبیت چه معنایی در خود دارد؟ داستان معروف هرمان ملویل با عنوان «ترجیح می دهم که نه»، که دست مایه چندی از متفکران معاصر بوده است برای نظریه پردازی، روایت زندگی محرر یا مستنسخی است به نام «بارتلبی» که در یک دفتر اسناد رسمی کار می کند و در برابر فرمان های سردفتر که مقام بالادست او باشد، تنها یک جمله را تکرار می کند: «ترجیح می دهم که نه»، مسئله جایی حاد می شود که او در قبال پیشنهاد موقعیتی فراتر نیز جز تکرار این جمله واکنشی نشان نمی دهد.طبعا از محرر دفتر اسناد رسمی جز فردی منقاد و مطیع و کارمندی گوش به فرمان انتظار نمی رود اما بارتلبی خلاف جایگاه شناخته شده اش در جامعه عمل می کند و فراتر از این، عمل غریب او به ژستی بدل می شود که دیگران را نیز به فکر وامی دارد. انحراف یا تخطی از وضعیت موجود، کاری است که بارتلبی محرر انجام می دهد، طرفه آنکه این عمل با تنبیه و تبعات درخوری مواجه نمی شود، گویی این رفتار پذیرفته شده است. ژیل دلوز این کنش محرر را یک فرمول می خواند؛ فرمول بقا در وضعیتی که نه می شود آن را تغییر داد و نه دیگر تن دادن به آن ممکن است. شعار نمایشگاه کتاب نیز که به ظن قوی به قصد و نیت ترغیب جامعه به کتابخوانی در آستانه نمایشگاه کتاب یا به تعبیری ده روز جشن کتاب مطرح شده است، حاکی از نوعی نه گفتن و امتناع است به وضعیت. وضعیتی که با پرتاب ایده ها و شعارهایی از این دست قابل تغییر نیست و تنها «ادبیات» است که با خلق عبارتی چون «ترجیح می دهم که نه» و اخلال در زبان جاافتاده و مرسوم، توان ساخت مفهوم و برهم زدن و قلب آن را دارد. کتاب نخواندن که بناست جامعه موردخطاب این شعار -یا همان به نمایشگاه روندگان که طبق آمارها هزاران برابر تیراژ کتاب ها هستند- به آن نه بگویند، امری نیست که از پس یک شعار بتوان به تغییر یکباره آن امید داشت و پر واضح است که مخاطبان، خاصه مخاطبان داستان و ادبیات ما، دیری است که ناپدید شده اند، و دست بر قضا نیستند تا نا-کنشی چون «کتاب نخواندن» یا «امتناع» از آنان سر بزند. این شعار جمع بی شکلی از جامعه را خطاب می کند که گویا کتاب نخواندن را سرلوحه زیست فرهنگی خود قرار داده اند و بناست با شنیدن یا خواندن این شعار به جمع دیگری بپیوندند که لابد کتاب می خوانند و ازقضا این شعار را با آنان کاری نیست. فارغ از اینکه ناپدیدی نرم مخاطبان کتاب و ادبیات در چند دهه گذشته، ماحصل عوامل متعدد سیاسی اقتصادی و فرهنگی است، این شعار خیرخواهانه می تواند ناخواسته نوری بر زوایای تاریک وضعیت کنونی جامعه ما در مواجهه با پدیده کتاب و کتاب خواندن بتاباند. وضعیتی که به تمامی خود را به نظم بازار سپرده است و از این رو «کتاب» را دیگر پدیده ای «نابهنگام» و پر«توان» نمی پندارد. فراهم آمدن امکان نوشتن و انتشار کتاب برای بسیاری از کسانی که وقت و فرصت و دلیلی برای نوشتن دارند، و نیز نیاز و اقتضای بازار نشر به این چرخه مدام نویسندگان نورسیده و تک کتابی، دامن زده و چنان اوضاع نشر را برآشفته است که نمی توان چشم انداز دقیقی برای کتاب و تاثیر آن بر جامعه شناسایی کرد. از این است که نه گفتن به کتاب نخواندن، پیش از هر چیز نیازمند ژست «امتناع» فاعلانی است که در مقام تخطی از پدیده یا امر موجودی برمی آیند، در حالی که به نظر می رسد کتاب نخواندن، حامل هیچ کنش مثبت یا حتی سلبیتی نیست که در برابر امری اتفاق بیفتد. مگر آنکه قائل شویم آنان که کتاب نمی خوانند از خود فاعلیتی بروز می دهند. در عالم حقوق نیز که، «زبان» منشا حق و تکلیف و هم چون ادبیات تعیین کننده است، مسئولیت اغلب بر «فعل» یا «ترک فعلی» بار می شود و اینجا نیز آثار ترک فعل در صورت شناخت مسئولیت بر انجام آن فعل بر فرد خاطی مترتب می شود. کتاب نخواندن اما ترک فعل واجبی نیست بلکه ترک یک ترک فعل دیگر است و این «دور» هیچ سویه ای از مقاومت یا امتناع حامل بالقوگی و توان را در خود ندارد. القصه، بارتلبی محرر با امتناع خود خبر از شق دیگری از مقاومت می دهد: اینکه اگر در وضعیت کنونی نمی توان تغییری حاصل کرد ناگزیر به آن نیز نباید تن داد. «ترجیح می دهم که نه» شاید پاسخ خلاقه مخاطبان شعار نمایشگاه کتاب نیز باشد که کتاب نخواندن را امری بدیهی در نظر نگرفته اند.
                