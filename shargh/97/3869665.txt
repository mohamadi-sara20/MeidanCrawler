یک‌شنبه ۲۸ بهمن ۱۳۹۷
-----------------------------------------
یادداشت
-----------------------------------------
مخالفت با لایحه بودجه 98
-----------------------------------------

                    الیاس حضرتی، نماینده تهران در مجلس، روز گذشته قصد نطق در مخالفت با لایحه بودجه 98 را داشت؛ اما این امکان میسر نشد. متن کامل نطق این نماینده در پی می آید. سال هاست دقت نظر و وقت گذاشتن برای لایحه بودجه سالانه کل کشور، بیهوده است، زیرا این لایحه ابتدا در مرحله بررسی در کمیسیون تلفیق و سپس صحن علنی قلب ماهیت می شود؛ سپس در شورای نگهبان از ریخت می افتد و نهایتا پس از تبدیل شدن به قانون یا اصلا منابع و مصارف آن تحقق نمی یابد یا در عمل به مسیری متفاوت می رود. بااین همه در اینجا می کوشم به برخی خطوط کلان لایحه بودجه سال 1398 دولت با چشم انداز سیاسی- اقتصادی پیش رو اشاره کنم.احتمالا نخستین و مهم ترین ویژگی لایحه بودجه سال 1398 کل کشور، فقدان هرگونه ویژگی هدف گذاری و سمت گیری روشن در آن است. در سایه اعمال شدیدترین تحریم های اقتصادی و سیاسی تاریخ ایران، این لایحه اگر قرار بود مطابق شعارهای سرداده شده این روزها «اقتصاد جنگی» را مثلا هدف قرار دهد، باید درآمد نفتی بسیار کمتر، بودجه جاری به مناسبت انقباضی تر، سیاست های ریاضتی بسیار سخت گیرانه تر و سیاست های حمایتی پررنگ تر از این را هدف می گرفت. در خلال اقتصاد جنگی، صادرات روزانه 1.5 میلیون شبکه نفت خام، احتمالا دو برابر پیش بینی واقع گراتر است، به علاوه در این اقتصاد باید مصرف سوخت شامل سه فراورده گاز، بنزین و گازوئیل به 60 درصد سطح کنونی و به هر روش ممکن کاهش یابد و بقیه به کشورهای همسایه به ویژه ترکیه، عراق، افغانستان و نخجوان صادر شود. این سمت گیری می توانست و باید سالانه 12 تا 15 میلیارد دلار درآمد ارزی خارج از هرگونه کنترل بیرونی را به دولت بدهد که با کمک آن می شد و می شود قیمت بازار آزاد ارز را بی نگرانی و تلاطم به زیر 9 هزار تومان کاهش داد؛ یارانه نقدی را دست کم دو برابر کرد و با بقیه آن مازادی کافی برای به تحرک درآوردن صنایع تولید ناوگان مسافری و ریلی به صورتی بی سابقه در تاریخ ایران به دست آورد. یا مثلا اگر واقعا ما در پی اقتصاد جنگی بودیم، باید اختیارات قضائی، مقننه و اجرائی را دست کم در حوزه اقتصاد و به صورت شش ماهه یا یک ساله تحت انحصار یک نهاد قرار دهیم که تنها باید به یک نهاد یا شخص پاسخ گو باشد؛ مانند اختیاراتی که محمد مصدق در جریان نهضت ملی شدن نفت داشت یا می خواست. مطالعات نشان می دهد که در تقریبا یک سال گذشته، به طور متوسط 70 درصد از کالاهای اساسی که ارز آن به نرخ چهارهزارو 200 تومانی و به میزان تقریبا 12 تا 14 میلیارد دلار اختصاص می یافته و به صورت آزاد به بازار عرضه شده، به نرخ 13 تا 20 هزار تومان به دست مصرف کنندگان نهایی رسیده است؛ یعنی دولت به شبکه توزیع این کالاها از وفاداران نزدیک به خود در دریافت ارز ارزان تا بقیه دلالان، در سال 1397 حدودا و حداقل 100 هزار میلیارد تومان رانت و سود بادآورده معاف از پرداخت مالیات پدید آورده و به آنان هدیه کرده است.
 بهترین راه جلوگیری از این رانت عظیم که از خون جگر محروم ترین آحاد این سرزمین تامین می شود، آزادسازی قیمت کالاها و تبدیل این صد هزار میلیاردتومان به یارانه نقدی یا بن خرید کالاست.برای تدوین قانون این سمت گیری روشن ما اهداف عظیم که قطعا ایالات متحده آمریکا را از تسلیم شدن ایران ناامید می کند، کجا مهم تر از مجلس و چه قانونی بهتر از بودجه دولت؟صرف نظر از اعداد و ارقام، لایحه بودجه 98 حاوی هیچ سمت گیری کیفی روشنی برای تغییر ریل اقتصاد ایران به وضعیت اقتصاد جنگی نیست. در تمام 10 ماه گذشته، اساس استدلال مسئولان دولت برای پرهیز از هرگونه اقدام قاطع در این جهت، جلوگیری از ملتهب شدن فضای اقتصادی- اجتماعی کشور بوده است.حال آنکه در سایه این بی عملی، شدیدترین نوسانات به قیمت ارز و طلا وارد شد و نرخ تورم شش ماهه خرداد تا آبان 1397 به 30 درصد رسید که از مجموع تورم 30ماهه قبل از آن بیشتر بود؛ آن هم بی هیچ دستاورد یا حرکتی. ظاهرا این بی عملی و بی تصمیمی مناسب در سال 1398 هم ادامه یابد و بدتر آنکه با رضایت کامل مجلس، مشکل قانون هم به خود خواهد گرفت.در خلال پیشبرد استراتژی «اقتصاد جنگی» دولت می توانست و باید کالاهای اساسی را به سود تهیدستان جیره بندی کند، یارانه نقدی همه مردم را افزایش دهد؛ به بخش های اجتماعی مانند بهداشت و حمل و نقل عمومی و آموزش همگانی و حتی اشتغال منابع بسیار بیشتری بپردازد و نهایتا هزینه همه این مخارج را از محل افزایش قیمت یا کاهش عرضه حامل های انرژی مانند آب، برق، سوخت و… تامین کند.این لایحه  اگر برای سالی عادی باشد، باید در اصلی ترین سمت گیری آن، اعتبارات بودجه عمرانی یا تملک دارایی های ثابت هرگز کمتر از 100 یا حتی 120 هزار هزار میلیاردتومان نباشد. اکنون در لایحه این رقم 62 هزار میلیاردتومان است که با فرض عدم تحقق حداقل یک سوم آن به قیمت ثابت مبلغی به مراتب کمتر از عملکرد سال های 1396 و 1397 خواهد بود. در شرایط رکود و کاهش رشد اقتصادی به زیر صفر که در آن کل کیک اقتصاد ملی در حال کوچک ترشدن است، دولت می تواند و «باید» با افزایش هزینه عمرانی خود، کاهش حضور بخش خصوصی را در اقتصاد جبران کند و سطح اشتغال ملی را از این طریق ثابت نگاه دارد یا حتی بیفزاید. در ساختار بودجه دولت در ایران، هزینه جاری به کلی انعطاف ناپذیر است، زیرا عمدتا به دستمزد کارکنان دولت اختصاص دارد؛ بنابراین اگر عدم تحقق درآمدهای سال 1398 را بین 60 تا 100 هزار میلیاردتومان برآورد کنیم، در عمل یا بودجه عمرانی حتما صفر خواهد شد یا دولت به کسری بودجه ای به همین اندازه تن خواهد داد. اگر دولت به افزایش نرخ فروش دلارهای نفتی خود به بانک مرکزی در سطحی بالاتر از پنج هزارو 700 تومان مقرر اقدام کند، روند خلق پول و تورم هرچه سریع تر و فزاینده تر خواهد شد.
                