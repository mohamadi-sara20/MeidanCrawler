شنبه ۵ آبان ۱۳۹۷
-----------------------------------------
type_unknown
-----------------------------------------
یک اعتراض از 2 منظر
-----------------------------------------

                    


شرق: جمعی از نمایندگان اصولگرای مجلس در نامه ای به رئیس و اعضای مجمع تشخیص مصلحت نظام، خواستار بازگرداندن دو لایحه از لوایح چهارگانه FATF «اصلاح قانون مبارزه با پول شویی» و«الحاق به کنوانسیون پالرمو» به مجلس برای طی کردن مراحل قانونی شدند. علی مطهری نیز هم زمان به سخنگوی شورای نگهبان نامه نوشت و روند در پیش گرفته شده از سوی این نهاد نظارتی درباره لوایح چهارگانه را خلاف قانون خواند. اگرچه به نظر می رسد خاستگاه اعتراض علی مطهری با سایر نمایندگان اصولگرای معترض متفاوت باشد.  اختلافی که از زمان بررسی لوایح FATF در مجلس میان این نهاد قانون گذاری با شورای نگهبان و مجمع تشخیص مصلحت نظام آغاز شده است، هر روز ابعاد جدیدتری به خود می گیرد. یک سوی این اختلاف مجلس ایستاده تا از حق انحصاری خود (مطابق قانون اساسی) در قانون گذاری دفاع کند و سوی دیگر آن، شورای نگهبان و مجمع تشخیص مصلحت نظام. شورای نگهبان تفسیر خود را از قانون دارد و مجلس آن را نمی پذیرد. دراین میان، برخی حقوق دان ها نیز حق را به مجلس داده اند. شورای نگهبان معتقد است به جز شرع و قانون اساسی، سیاست های کلی نظام هم یکی از منابعی است که این شورا باید مصوبات مجلس را با آن تطبیق دهد؛ اگرچه به صراحت در قانون اساسی نیامده باشد؛ روندی که گویا تا پیش از این هم وجود داشته، اما شکل بیان آن از سوی شورای نگهبان این گونه نبوده است. برای نخستین بار این نهاد نظارتی اعلام کرده مصوبات مجلس از لحاظ تطابق با سیاست های کلی نظام به مجمع تشخیص مصلحت هم ارسال، سپس نظر نهایی اعلام می شود. این در حالی است که مجلسیان معتقدند طبق قانون اساسی، مجمع تشخیص مصلحت نظام بعد از تصویب یک مصوبه حق دخل و تصرف و تغییر در آن را ندارد. در آخرین اظهارنظر، کدخدایی با ارسال یک نامه مدعی شده بود این رویه در زمان مرحوم هاشمی رفسنجانی هم اعمال می شد.  علی مطهری که پیش از این چند بار اعتراض خود را به این روند به شکل های مختلف ازجمله اظهارنظر در صحن مجلس اعلام کرده است، روز گذشته با ارسال نامه ای، پاسخ کدخدایی را داده است. به گزارش ایسنا علی مطهری در جوابیه ای که در اختیار ایسنا قرار گرفته، خطاب به کدخدایی آورده است: «جناب آقای کدخدایی، سخنگوی محترم شورای نگهبان، در پاسخ به ایراد مطرح مبنی بر اینکه ورود هیئتی در مجمع تشخیص مصلحت نظام در روند قانون گذاری و اضافه شدن یک مرحله به مراحل قانون گذاری خلاف قانون اساسی است، فرموده اند «سابقه نظرات شورای نگهبان نشان می دهد که بارها مصوبات مجلس با اعلام مجمع تشخیص مصلحت به دلیل مغایرت یا عدم انطباق با سیاست های کلی ابلاغی، از سوی شورای نگهبان با ایراد اصل 110 قانون اساسی مواجه و مصوبه جهت اصلاح به مجلس اعاده شده است».اولا این پاسخ عذر بدتر از گناه است؛ زیرا اینکه در سابق این اتفاق افتاده، دلیل بر درست بودن آن نیست. کاری برخلاف قانون اساسی انجام شده است چون مصوبه مجلس فقط در شورای نگهبان آن هم صرفا از نظر انطباق با شرع و قانون اساسی قابل بررسی و اظهارنظر است و نه هیچ مرجع دیگری. مجمع تشخیص مصلحت فقط می تواند نظرات خود درباره انطباق طرح ها و لوایح مطرح در مجلس را حین بررسی آنها در کمیسیون های مربوطه اعلام کند و حتی نماینده ای را برای ارائه نظرات خود به این کمیسیون ها ارسال نماید، اما تصمیم گیری با کمیسیون و سپس صحن مجلس است و پس از تصویب طرح یا لایحه ای، مجمع حق بررسی آن را ندارد.
فقط شورای نگهبان می تواند از نظر انطباق آن با شرع و قانون اساسی اظهارنظر کند. البته پس از قانون شدن طرح یا لایحه نیز مجمع می تواند نظر خود را از نظر انطباق آن با سیاست های کلی به مجلس یا دولت اعلام نماید تا در صورت نیاز در طرح یا لایحه بعدی اصلاح شود. اما نامه ای که جناب آقای کدخدایی از مرحوم آیت الله هاشمی رفسنجانی به دبیر محترم شورای نگهبان به عنوان شاهد برای درستی رویه موجود منتشر کرده اند، اتفاقا خلاف مدعای ایشان و موید نظر امثال این جانب است؛ زیرا در آن نامه آیت الله هاشمی می گویند «به پیوست، نظر شورای مجمع درخصوص انطباق لایحه بودجه سال 1387 با سیاست های کلی ابلاغ می گردد».
یعنی سخن ایشان درباره انطباق «لایحه» و آن چیزی است که اکنون در مجلس در حال بررسی است؛ نه درباره مصوب مجلس. یعنی ایشان توجه داشته اند که مجمع نمی تواند مانند شورای نگهبان درباره مصوبات مجلس اظهارنظر کند و این امر را خلاف قانون اساسی می دانسته اند. امید است این رویه غلط اصلاح شود و مجمع تشخیص نظرات خود درباره انطباق طرح ها و لوایح با سیاست های کلی را فقط در زمان بررسی آنها در مجلس اعلام کند و از اعلام نظر پس از تصویب آنها برای ایجاد تغییر در مصوبات بپرهیزد؛ زیرا ما فقط یک شورای نگهبان داریم نه دو شورای نگهبان. رویه موجود نیاز به تغییر قانون اساسی دارد».
شورای نگهبان اخیرا دو لایحه «اصلاح قانون مبارزه با پول شویی» و «الحاق به کنوانسیون پالرمو» (از لوایح چهارگانه FATF) را به مجلس بازگرداند و اعلام کرد ایرادات شورای نگهبان به این دو لایحه از سوی مجلسیان برطرف شده اما چون ایرادات مجمع برطرف نشده آن را تایید نهایی نمی کند بلکه لوایح را پس می فرستد تا از طریق مجلس به مجمع برود! علی لاریجانی، رئیس مجلس یک روز بعد از این ارسال، دو لایحه مذکور را با عنوان «اصرار مجلس» برای تعیین تکلیف به مجمع تشخیص مصلحت نظام فرستاد. 
اما جمعی از نمایندگان اصولگرا که عمدتا از مخالفان لوایح چهارگانه FATF در مجلس بودند، در اعتراض به این اقدام رئیس مجلس نامه ای خطاب به اعضای مجمع تشخیص مصلحت و ریاست آن نوشته اند. اگرچه به نظر می رسد که ایراد شکلی آنها به اقدام رئیس مجلس درست است اما نکته مهم تر این است که احتمالا هدف نمایندگان از این اعتراض نه رعایت نکردن آیین نامه از سوی رئیس مجلس بلکه چیز دیگری است. شاید آنها به دنبال این هستند که با بازگرداندن این لوایح به مجمع و بررسی دوباره، این بار مانع تصویب آن شوند. ایراد این دسته از نمایندگان البته هیچ ارتباطی با دغدغه نمایندگانی مانند علی مطهری یا برخی اعضای فهرست امید ندارد. علی مطهری اصولا ورود هیئت 15نفره مجمع تشخیص مصلحت نظام را به بررسی این لوایح غیرقانونی می داند. اما نمایندگان اصولگرا اصولا چنین دغدغه ای ندارند. در نامه آنها آمده است: «به عرض می رساند اقدام اخیر ریاست مجلس شورای اسلامی در ارسال لایحه اصلاح قانون مبارزه با پول شویی و لایحه الحاق دولت جمهوری اسلامی ایران به کنوانسیون سازمان ملل متحد برای مبارزه با جرائم سازمان یافته فراملی (موسوم به پالرمو)، مغایر اصل 112 قانون اساسی، ماده 202 قانون آیین نامه داخلی مجلس و نیز ماده 25 آیین نامه داخلی مجمع تشخیص مصلحت نظام بوده و بدعتی است که ضمن لطمه به اعتبار مجلس شورای اسلامی تصمیمات فردی را جایگزین تصمیمات جمعی نمایندگان ملت می کند. 
بر اساس اصل 112 قانون اساسی و ماده 202 قانون آیین نامه داخلی مجلس، پس از آنکه شورای نگهبان اصلاحات به عمل آمده در مصوبه مجلس را رافع ایرادات این شورا تشخیص ندهد، مصوبه باید مجددا در کمیسیون مربوطه و نیز صحن علنی مجلس طرح گردد و در صورتی که نمایندگان مجلس بر مصوبه خود از باب مصلحت اصرار نمایند، موضوع جهت تعیین تکلیف به مجمع تشخیص مصلحت نظام ارسال می گردد.
 بنابراین رئیس مجلس نمی تواند برخلاف قانون و به نیابت از کمیسیون ذی ربط و صحن علنی مجلس به تنهایی بر مصوبه قبلی مجلس اصرار نماید. علاوه برآن ریاست مجلس در نامه ارسالی خود به مجمع، به مصوبه مورخ 3/7/1397 مجلس استناد کرده است که اولا این مصوبه، در راستای اعمال اصلاحات مورد نظر شورای نگهبان – نه اصرار جهت ارجاع به مجمع تشخیص – بوده است، ثانیا تاریخ آن مقدم بر اظهارنظر مورخ 18/7/1397 شورای نگهبان می باشد و علی الاصول نمی تواند تامین کننده تشریفات قانونی ارسال به مجمع به حساب آید. بنابراین با توجه به غیرقانونی بودن بررسی لوایح مذکور در مجمع تشخیص مصلحت نظام، خواستار برگرداندن لوایح مذکور به مجلس جهت طی تشریفات قانونی لازم بوده و از اعضای محترم مجمع تشخیص مصلحت نظام، پایبندی بیشتر به قانون و ایستادگی در برابر اقدامات غیرقانونی را انتظار داریم». محمد دهقان، عبدالرضا مصری، محمدمهدی زاهدی، نادر قاضی پور و نصرالله پژمان فر از نمایندگان اصولگرایی هستند که این نامه را امضا کرده اند.
                