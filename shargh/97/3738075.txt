پنج‌شنبه ۱۳ اردیبهشت ۱۳۹۷
-----------------------------------------
حرف اول
-----------------------------------------
کول بران را دریابید
-----------------------------------------

                    به دنبال اجرائی شدن آیین نامه هیئت وزیران مبنی بر «ساماندهی مبادله در بازارچه های غیررسمی موقت» در تاریخ اول مرداد 1396 اقتصاد شهرستان های مرزی در هفته های گذشته به شدت تحت تاثیر این برنامه کارشناسی نشده قرار گرفت. مصوبه ای که ضرب الاجلی اجرائی شد بی آنکه از پیش، زمینه های اجرائی شدن آن فراهم شود. به شکلی که در اعتراض به اجرائی شدن این آیین نامه در برخی شهرستان های غربی کشور شاهد اعتراضات محلی در قالب بسته شدن مغازه ها بودیم. شهر بانه از جمله این مناطق است که در دو هفته گذشته و در اعتراض به شرایط جدید در تعطیلی نسبی و گسترده بازار به سر می برد چراکه مصوبه جدید، زندگی، کار و درآمد هزاران نفر از مردم مناطق محروم مرزی را تحت تاثیر خود قرار خواهد داد. با توجه به ابعاد پیچیده تصمیم های این چنینی و کارکردهای پیش بینی نشده آن، اعزام برخی مسئولان عالی رتبه از سوی دولت از جمله معاونت وزارت صنعت، معدن و بازرگانی و نیز مدیران وزارت کشور و سایر وزارتخانه ها در دستور کار دولت قرار گرفت و با برگزاری جلسات این هیئت با مردم و تجار و کول بران و سایر گروه های ذی نفع به این ترتیب امیدواری نسبی برای گشایش امور و حل و فصل مسئله حادث شده در بانه پدیدار شد. گویا هیئت کارشناسی پس از بازگشت از بانه جمع بندی خود و نیز پیشنهادهایشان را به وزیر کشور ارائه کرده اند و قاعدتا باید این نظر کارشناسان در هیئت وزیران تصویب شود، اما متاسفانه تاکنون هیئت وزیران دراین باره تصمیمی اتخاذ نکرده درحالی که بازار بانه همچنان تعطیل است. برخی نیز در این میانه در تلاش اند تا از نمد این بلاتکلیفی برای خود کلاهی بسازند و در بیرون یا داخل کشور در حال افشاندن بذر ناامیدی یا تهییج احساسات مردم هستند. بدیهی است در چنین شرایطی باید دولت با سرعت و دقت وارد عمل شود و با تصمیمی عقلایی و مبتنی بر منافع ملی و نیز منافع این گروه از هم میهنان راه را برای زندگی شرافتمندانه آنها بیش از پیش هموار کند؛ چراکه در این تصمیم ابعاد امنیتی و اجتماعی موضوع در نظر گرفته نشده است و وضعیت مردم بانه را از ابعاد مختلفی تحت تاثیر قرار می دهد، بعد از دو هفته تعطیلی بازار بانه، فضای شهر نسبتا ملتهب و نهادها و دولتمردان باید بیش از پیش با هوشیاری و آرامش و دوری از برخوردهای کارشناسی نشده برای یافتن راه حل های کارشناسی و تعامل با مردم محل اقدام کنند.اولین اقدام دولت می تواند اعلام تعلیق موقت آیین نامه مذکور تا اتخاذ تصمیمی کارشناسی و مطالعه شده باشد. دولت برای حل مسائل توسعه ای مرزها باید با تدوین برنامه توسعه پایدار سرحدات کشور پا پیش بگذارد و در این راه از تمام توان کارشناسی کشور بهره گیرد. درحال حاضر مردم بانه چشم انتظار اقدام رئیس جمهور و هیئت وزیران هستند تا با اتخاذ تصمیمی کارشناسی شده و متناسب با شرایط ویژه مرزهای غربی کشور به ویژه شهر بانه، امید را به میان مرزنشینان کشور بازگرداند.
                