سه‌شنبه ۹ بهمن ۱۳۹۷
-----------------------------------------
یادداشت
-----------------------------------------
علیه یاس و ناامیدی
-----------------------------------------

                    40 سال از عمر انقلاب اسلامی سپری شده است. از همان روز های نخستی که نظام جدید در ایران شکل گرفت تاکنون، مخالفان آن تلاش داشتند نگذارند نظام سیاسی مستقلی در ایران شکل بگیرد. علی القاعده هر انقلابی دشمنان و مخالفانی دارد، اما انقلاب اسلامی در ایران دشمنان و مخالفان پرشمار و قدرتمندی داشته و دارد. از ورشکستگان سیاسی گرفته تا صاحبان قدرتی که در گذشته عنان حکومت را در اختیار داشتند ولی خیزش مردمی فراگیر آنان را از اریکه قدرت به زیر آورده بود و نیز قدرت طلبانی که در دوره های گذشته در جذب نظرات مردم ناکام ماندند همراه با قدرت های استکباری منطقه و جهان، همه و همه دست به دست هم دادند تا ریشه درخت ایران را از بیخ برکنند، اما در این 40 سال که موفق به این کار نشدند. از طرفی انقلاب اسلامی یک دشمن قوی هم در داخل کشور داشته و دارد و آن ندانم کاری ها، بی برنامگی ها و تنگ نظری هاست. این عناصر داخلی و خارجی هر چه بوده و هستند، تا اندازه ای تاثیر خود را به مرور در این چهار دهه در میان ایرانیان به ویژه جوانان گذاشتند. من نه قصد سیاه نمایی دارم که بخواهم در میدان دشمن بازی کنم و نه فرد ناامید و مایوسی هستم که بخواهم افق آینده را تاریک و موهوم به تصویر بکشم، اما با واقعیت های موجود میان مردمان کشورمان چه کنیم؟ به یقین با حلوا حلوا کردن دهان ها شیرین نمی شود و از کنار رنج ها و گرفتاری هایی که ذهن، دل، معیشت و اخلاق بخشی از مردم را فراگرفته، نمی توان بی تفاوت گذشت. نتیجه توجه به چنین فضایی برای شهروندان جز دچارشدن به نوعی بی انگیزگی نیست. بعضی تحرکات انتقادی اجتماعی و اعتراضی که به بهانه پیگیری خواسته های صنفی دیده شد، باید مدنظر قرار گیرد. در چنین شرایطی، کشاندن نیروی های بالقوه کارآمد جامعه برای نجات کشور از شرایط حالیه و احیانا ایستادگی در مقابل تهدیدات سخت خارجی، کاری ضروری خواهد بود. به نظر می رسد که مخالفان و اپوزیسیون خارج نشین، شرایط موجود را بهترین فرصت ممکن می دانند که القا کنند شرایط بحرانی است! بگذریم که در تمام این 40 سال، اپوزیسیون همین خواب های آشفته را می دیدند. با این نگاه به کسانی که شبانه روز در انتظار تغییر هستند، اولین و مهم ترین کاری که در بعد فرهنگی و تبلیغاتی باید کرد این است که مردم از پوچ بودن باور اپوزیسیون نسبت به آینده ایران آگاه شوند. این آگاهی و بسیاری از آگاهی های دیگر، زمینه یاس و ناامیدی را در جامعه از بین می برد. بدون شک، دستگاه های فرهنگی تبلیغاتی رسمی، مانند صداوسیما یا تریبون های در اختیار جناح اصولگرا و رسانه های وابسته به آنها قادر نیستند این مسئولیت را پیش ببرند و صادقانه با مخاطبان خود حرف بزنند و عدم باور به عملکرد دشمنان ایران و اسلام را در دل مشتاقان حقیقت بنشانند. اگر این خیل رسانه های صوتی- تصویری فراگیر، تلاشی برای جذب مخاطب می داشتند، تا این حد بی اعتمادی به آنان در میان مردم و به خصوص نسل های امروزی وجود نداشت. 
دست اندرکار ان امر باید بپذیرند که تشکل های مردم نهاد و انجمن ها و گروه های سازمان یافته متعلق به نخبگان و روشنفکران بیشتر از رسانه های رسمی قادرند فضای سیاسی کشور را از شرایط موجود برهانند و شکوفه های امید را به گل تبدیل کنند. آیا بازکردن فضای سیاسی و بهادادن به پیشنهادهای معطوف به همبستگی، وفاق و یکدلی مردم در سطح ملی، خیلی سخت است؟ در مقایسه بین ناامیدی فراگیر و اجازه ندادن برای فعالیت های سیاسی فرهیختگان و دلسوزان، کدام می تواند خطرناک باشد؟ ناامیدی و رخوت ناشی از آن، چون خوره می تواند بنیان ها را از بین ببرد. تا دیر نشده باید فکری برای این موضوع کرد.
                