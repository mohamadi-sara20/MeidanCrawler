دو‌شنبه ۲۶ آذر ۱۳۹۷
-----------------------------------------
حرف اول
-----------------------------------------
شهری برای همه
-----------------------------------------

                    «شهر همگان، شهری برای همه»، شعار استراتژیک شهردار تهران است. این شعار، ترجمان عملیاتی شعار «ایران برای همه ایرانیان» در مدیریت شهری است. فارغ از هرگونه تعلقی، ایران وطن همه ایرانیان است و بر اساس قانون اساسی جمهوری اسلامی، همه از حقوقی برابر و یکسان برخوردارند و در بهره مندی از مواهب سرزمین فرقی با یکدیگر ندارند. اما در شهر، ترجمان آن تهران شهری برای همه است. عدالت یکی از مفاهیم مستفاد از آن است. جنوب، شمال، شرق و غرب تهران باید از عدالت فضایی برخوردار شوند. سرانه های آموزشی، بهداشتی و درمانی، فرهنگی، هنری و ورزشی باید برای همه محدوده شهر تهران عادلانه تامین شود و برای تحقق این امر، تحقق بی تنازل طرح جامع تهران ضرورتی جدی است؛ یعنی اینکه سند قانونی توسعه تهران مبنای هرگونه برنامه ریزی و اقدام است و نمی توان مفاد آن را برای درآمدزایی نادیده گرفت؛ بنابراین در یک کلام، شهر فروشی ممنوع است. تهران، شهری برای همه، یعنی اینکه معلولان جسمی، حرکتی و نیز ذهنی نباید در استفاده از فضاهای شهری دچار محدودیت باشند. نابینایان، ناشنوایان و همه کسانی که از یک عضو یا بخشی از اعضای بدن خود محروم و دچار معلولیت هستند، نباید در بهره مندی از پارک ها، خیابان ها، میادین، پیاده راه ها، پیاده روها و نیز اماکنی عمومی مانند سینماها، تئاترها، ورزشگاه ها، بیمارستان ها و مانند اینها دچار محدودیت شوند. به عبارت بهتر، شهر همگان یعنی شهر بدون مانع برای همه گروه ها و اقشار اجتماعی؛ یعنی شهر زیست پذیر برای آحاد مردم. تهران باید شهری برای همه باشد، نه صرفا برای مردان. شهر تهران اکنون عمدتا برای مردان میان سال طراحی و اجرا شده است. کودکان و کهن سالان سهمی برابر در بهره مندی از فضای شهری ندارند. شهر دوستدار کودکان و کهن سالان، ترجمان این شعار استراتژیک به حساب می آید. زنان تهرانی حق دارند مانند مردان از همه فضاهای عمومی شهری استفاده کنند و باید امکان حضور آنها در همه اوقات شبانه روز در شهر فراهم شود؛ بدون هرگونه بیم و هراسی. طرح حیات شبانه شهری برای حضور جوانان و گذران اوقات فراغت آنها و نیز اشتغال زایی فعالان جویای کار در حال اجراست. این طرح می تواند در تحقق شعار استراتژیک شهردار تهران، شهر را تا پاسی از شب و نیز صبح روز بعد، زنده و پویا کند. 
حمل ونقل عمومی و توسعه آن در همه شهر تهران به گونه ای که همه اقشار و گروه ها بتوانند از آن استفاده کنند، معنای دیگری از تهران، شهر همگان است.  اطلاع رسانی به مردم، پاسخ گویی به آنها و شفافیت در اقدامات، حقوق همگان است که در شهر همگان، انتظار همه تهرانیان است. تهران شهر همگان، یعنی شهر مشارکت پذیر در تمامی عرصه هاست؛ یعنی شهر در اختیار همه ساکنان آن است؛ یعنی همه بر شهر «حق» دارند و نسبت به فضاهای شهری مالکیت معنوی دارند و می توانند برای ایجاد، تغییر و نیز استفاده از فضاهای شهری، مطالبه داشته باشند. انتخاب آگاهانه این شعار و اعلام عمومی آن، به معنای تعهد و پایبندی شهردار تهران به منافع عمومی است؛ یعنی اینکه در انتخاب معاونان و مدیران شهری، معیاری جز مصالح و منافع شهر دخالت نخواهد داشت. دوستی ها، رفاقت ها، هم گروهی ها و در کلامی آشنا، رانت ها، مدیریت شهری را در انحصار نخواهد گرفت و همان گونه که شهردار تهران قبلا در تبیین این شعار نیز گفته اند، شایسته سالاری ترجمان عملی این شعار است؛ بنابراین انتظار می رود فارغ از انتظارات نابجا و بیجای برخی ها، شهردار تهران بتواند در انتخاب همکاران خود، آزادانه «بهترین ها» را برای تحقق «شهر همگان، شهری برای همه» انتخاب کند. مدیریت تخصصی با استفاده از آخرین یافته های علمی مدیریت شهری و با استفاده از تجارب مدیران شهری مبتنی بر قوانین و مقررات کشور، اعم از ملی و محلی، ضرورت تحقق شعار استراتژیک شهردار تهران است. در پایان از همه اعضای شورای شهر تهران، همه فعالان سیاسی، اجتماعی، فرهنگی و اقتصادی انتظار می رود با درک درست از شرایط عمومی کشور و شرایط خاص تهران، برای تحقق شهر همگان با همه تلاش و توان در همراهی با شهردار جدید تهران اقدام کنند.
                