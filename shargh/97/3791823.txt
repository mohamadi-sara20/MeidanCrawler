پنج‌شنبه ۲۵ مرداد ۱۳۹۷
-----------------------------------------
سرمقاله
-----------------------------------------
کدام دشمن؛ بحران آب
-----------------------------------------

                    اگر آب کمیاب شده، ناشی از تجاوز به سیر طبیعی، شرعی، قانونی، عقلی و عرفی منابع آب است. اگر آب کمیاب شده، ناشی از تجاوز به حق الناس، حق الله و حق طبیعت در کاربری غیرعقلانی و غیراقتصادی آب است. حق الناس مستتر در حقابه ها که در عرف و قانون و شرع تعریف شده، مورد تجاوز قرار گرفته و هیچ دادگاه و مرجعی به این تجاوز تمدن بربادده رسیدگی نمی کند! البته در همه جوامع حقابه رعایت می شود و در حقوق بین الملل هم طبق قراردادها عمل می شود ولی معلوم نیست چرا افغانستان به حقابه ایران تجاوز می کند و دولت ایران از اقدام بین المللی در مقابل این تجاوز در مجامع بین المللی وامانده است؟ چرا ترکیه حقابه دجله، فرات، اروند و هورالعظیم را پشت سدهای متعدد حبس کرده و هیچ قوه جلوگیری کننده ای از این تجاوز در صحنه های منطقه ای و بین المللی وجود ندارد؟! در صحنه داخلی حقابه های منطقه ای و استانی رعایت نمی شود و قانون مطاع نیست؟! زمانی یک استان همسایه بدون توجه به حق الناس موجود با سابقه تاریخی از زمان مادها براساس یک نظر ساده انگارانه و عوام گرا، اعلام می کند تپه های دو طرف زاینده رود را که هیچ گونه سابقه کشت ندارند، بکارید و در نتیجه دشت تاریخی و تمدن ساز اصفهان را می خشکاند(!) زمانی حق الناسی را که یکی از بزرگ ترین دانشمندان تاریخ تشیع، مرحوم شیخ بهایی اعلی الله مقامه در طومار معروف خود محاسبه، ثبت و عمومی کرده، یک عوام فریب بر هم می زند و فرصت طلبان نیز حق مشروع مردمان پایین دست رودخانه را نادیده می گیرند.عجیب است که صدای اعتراضی از مراجع قانونی و از فقهای عظام در حوزه ها و در شورای نگهبان درنمی آید؟! به کجا از شکستن حرمت تعرض به حق الناس باید شکایت برد؟ این فقهای معظم چرا در مقابل ابطال طومار شیخ بهایی (ره) ساکت نشسته اند؟ در اساس مسائل بحران را جناب آقای مهندس هاشمی طبا در سرمقاله اخیر خود در «شرق» تحلیل فرموده اند. استنتاج اینکه آب جاری و آب ذخیره در زیرزمین قیمت دارد و تصاحب آن به طور مجانی تجاوز به حقوق عمومی است و مجاز نیست. همه می دانیم در سراسر ایران آب آشامیدنی تجاری که در بطری های صنعتی PET عرضه می شود، برای مصرف کننده اقلا لیتری 500 تومان تمام می شود. البته خریدار آب آشامیدنی برای اینکه آب داخل بطری را به دست آورد، حداقل 500 تومان هم هزینه بطری، حمل ونقل و خدمات تجاری مربوطه را پرداخت می کند. اگر فرض کنیم آب گوارایی که در لایه های زیرزمین وجود دارد، یک دهم قیمت آب آشامیدنی داخل ارزش دارد (یعنی لیتری 50 تومان) آب مصفای موجود در زیرزمین هر مترمکعب 50 هزار تومان می ارزد و چون این آب ثروت ملی است و متعلق به همگان از نسل حاضر و آینده است، پس هرکس بخواهد این آب را از زیرزمین استخراج کند، باید بهای این ثروت ملی را به خزانه ملی بپردازد و در بهای تمام شده آب منظور کند. حال چگونه است که بوروکراتی چند با همگنان خود در مجلس قانون گذاری بهای آب را در زیرزمین صفر یا رقمی نزدیک به صفر ریال محاسبه می کنند و این حاتم بخشی را منوط به مجوز از یک دستگاه بوروکراتیک می کنند؟! می گویند هرکس این مجوز را دارد با پمپ برقی یا دیزلی که سوخت هر دو یارانه ای است، هر قدر بخواهد به قیمت فقیرکردن بقیه مردم و نسل های آینده از این آب استخراج کند و در مسیر سوخت و برق ارزان، صنعت برق و سوخت کشور و خزانه را فقیرتر کند. در این فرایند آب زیرزمینی یک دشت یا منطقه را تخلیه و آن دشت را خالی از تمدن رها می کنند؟! تخلیه تمدنی بخش هایی از سرزمین تاریخی ایران کاری است که دشمن جراری مثل مغول هم در آن توفیق نیافت و شکست های ایران و سرزمین هایی که استعمار روس و انگلیس از ایران جدا کرد هم تا این درجه موفق نبود. مشکل این پدیده شوم از ساده انگاری در قیمت گذاری منابع بین نسلی و ثروت های زیرزمینی ناشی می شود که نتیجه ذهن ساده پندار و تخیلی آنهاست که به مجلس قانون گذاری و ارکان دولت راه پیدا می کنند که باید در چگونگی این انتخاب ها و انتصاب ها بازبینی کنیم.آب زیر زمین قیمتی دارد و آب جاری روی زمین بهایی؛ همانگونه که نفت و گاز و معادن پیش از استخراج قیمت دارند و هرکس بخواهد آنها را تصاحب کند، باید بهای بازار آنها را پرداخت کند.روی دیگر این سکه غبطه ای است علیه ثروت بین نسلی در ظلم هایی که این منابع را از فلات ایرانیان به بیگانگان منتقل کرده است. مثلا اگر شاه اسماعیل صفوی بر طبل جنگ نمی کوبید و در مقابل پیشنهاد سلطان عثمانی صوفی مسلک، سلطان بایزید، که گفت حاضر است حوزه حکومتی جد مادری اسماعیل (اوزون حسن) را در قلمرو حکومت جدیدالتاسیس صفوی به رسمیت بشناسد، سرچشمه های دجله و فرات مانند زمان ساسانیان و زمان ملکشاه سلجوقی و صدارت خواجه نظام الملک، در قلمرو ایران می ماند و شامات و عتبات عراق و کلیه کردستان ایرانی می ماند و مثل امروز هم آب دجله و فرات در ترکیه با زدن سدهای عظیم ذخیره نمی شد و حقابه هورالعظیم هم می رسید و خوزستان و جنوب عراق در گردوخاک خفه نمی شد. شاه اسماعیل گرفتار تخیل پیروزی بر همه عثمانی بود که دستاورد آن فاجعه شکست چالدران و ازدست دادن دیاربکر، کردستان، شامات و عتبات عراق و واگذارکردن آنها به عثمانی شد که فرزند سلطان بایزید سلیم شیعه کش و جنگ طلب همه این مناطق را از ایران جدا کرد. اگر این فرصت سوزی اتفاق نمی افتاد، امروز ایران و عراق گرفتار فاجعه ریزگردها نمی شدند و همان قبایل قزلباش، شاملو، روملو، قهرمانلو و... که چنانکه از اسامی آنها پیداست، اهالی همان مناطق بودند، دجله و فرات تا دریاچه وان را برای ایران نگه می داشتند. ولی امروز سرچشمه ها و مسیر رودخانه های دجله و فرات در اختیار حکومت نیمه نژادپرست جمهوری ترکیه است که فرصت طلبانه در زمانی که ایران و عراق گرفتار جنگ هشت ساله بودند و سوریه هم درگیر مسائل منطقه ای و داخلی بود، حقابه سوریه، عراق و ایران (در اروند) را با احداث سدهای عظیم بستند و سهم همسایگان را مصادره کردند و در نتیجه هورالعظیم و میان رودان به ریگ زار تبدیل شده اند که همه گردوخاک آن در جنوب ایران و عراق رخ نمون می شوند. البته امروز برای دیپلماسی استیفای حقابه دیر شده و نمی توان ترکیه را مجبور به رهاسازی میلیاردها مترمکعب آب پشت سد آتاتورک کرد که سهمیه سه کشور محروم شده است. ایران، عراق و سوریه باید در دهه 1970 میلادی، با همکاری سازمان های بین المللی از جمله مدیریت محیط زیست سازمان ملل متحد مانع ساختن این سدها روی فرات در ترکیه می شدند که هر سه بی توجه بودند. پایان سخن اینکه در هر زمان فرصت ها را باید دریافت. یادمان باشد که منافع ملی با هیچ چیز قابل معاوضه نیست و سیاسی کاری هم برنمی دارد.
                