دو‌شنبه ۱۷ دی ۱۳۹۷
-----------------------------------------
type_unknown
-----------------------------------------
با برجام چه باید کرد؟
-----------------------------------------

                    هم زمان با آشکارشدن ناتوانی اروپا در پیشبرد موفقیت آمیز مکانیسم مالی موسوم به SPV، ایران در دوراهی و در معرض پرسش تازه ای قرار خواهد گرفت؛ آیا ایران باید به تلافی خروج آمریکا از برجام و پیروی ناخواسته اروپا از آن، توافق هسته ای را ترک کند یا اقدامی برای مقابله به مثل انجام دهد؟ احتمالا اروپا به زودی سازوکار مالی وعده داده شده را به نحوی تاسیس خواهد کرد؛ هرچند کاملا نمادین، بی فایده و غیرموثر باشد. این ناکارآمدی عمدتا به ضعف اقتصادی اروپا در برابر آمریکا و همین طور ساختارهای قانونی بازارهای اروپا مربوط می شود، نه اراده دولت های اروپایی برای نقض تعهداتشان. حتی اگر دولت های اروپایی نتوانند شرکت ها را تشویق به معاملات تجاری با ایران از طریق گستراندن چتر حمایتی در برابر تحریم های آمریکا کنند، برجام را نقض نکرده اند. معیار نقض برجام، وضع یا مشارکت آگاهانه دولت های اروپایی در هرگونه تحریمی علیه ایران است که در برجام منع شده است. تا زمانی که دولت های سه کشور اروپایی عامدانه تحریم های تازه ای علیه ایران وضع نکرده یا از تحریم های سابق پیروی نکنند و تحریم های آمریکا را غیرقابل قبول بدانند، همچنان به برجام پایبند هستند. شاید ایران بخواهد صرفا برای تلافی اقدام ایالات متحده، شماری از تعهداتش را در برجام تعلیق کند؛ هرچند ما به دلایل سیاسی باید این حق را در چانه زنی های آینده برای خود محفوظ بدانیم، اما نباید در این مرحله از آن استفاده کنیم؛ چون این رفتارها می تواند به نقض برجام از سوی ایران تعبیر شده و زمینه های فروپاشی تدریجی برجام را مطابق با آرزوهای ایالات متحده فراهم کند. آمریکای ترامپ امیدوار است با همراه کردن کشورهای اروپایی، تحریم های چندجانبه را به موازات فشارهای سیاسی بر ایران تشدید کرده و به صفررساندن صادرات نفت ایران را از این طریق واقعیت ببخشد و در نهایت ایران را به توافق تازه ای وادار کند که در تخیلات دونالد ترامپ از پیش آماده شده است. متعهدماندن کامل ایران در برجام، بزرگ ترین ضربه به استراتژی جاه طلبانه دولت آمریکاست. از نظر استراتژیک، تنها در سه حالت است که ایران باید بدون اتلاف وقت برجام را ترک کند: اول، زمانی که تحریم های یک جانبه آمریکا در عمل و با درنظرگرفتن آثار آن، تفاوتی با تحریم های چندجانبه نداشته باشد یا به عبارت دیگر، هنگامی که از نقطه نظر اقتصادی، برای ایران مزیتی در متعهد ماندن به برجام باقی نماند. اگرچه تحریم های آمریکا تاکنون خسارات درخور توجهی به اقتصاد ایران وارد کرده است، اما اوضاع می توانست با مشارکت اروپا در تحریم های چندجانبه بدتر از این هم باشد. ماندن در برجام برای ایران تاکنون این مزیت را داشته که مانع پیوستن اروپا و ایالات متحده و تحمیل تحریم های زیان بار تر شده است. دوم، زمانی که سه کشور اروپایی جدا از آمریکا، آشکارا و با نیات سیاسی، برجام را از طریق وضع تحریم های جدید نقض کنند. 
درست است که امروز عملا شرکت های اروپایی به دلیل تحریم های آمریکا از تبادلات مالی با ایران امتناع می کنند، اما تا زمانی که دولت های اروپایی در تلاش برای تغییر آن هستند (هرچند از انجام آن ناتوان باشند)، نمی توانیم به این شرط استناد کنیم. سوم، خروج از برجام مزایای اقتصادی و امنیتی بیشتری در مقایسه با ماندن در آن نصیب ایران کند. اگر می توانستیم مطمئن باشیم که با ترک برجام، ایران به وضعیت اقتصادی بهتری خواهد رسید یا به امنیت بالاتری دست خواهد یافت، نباید در برجام باقی می ماندیم؛ حتی اگر همه کشورها به آن متعهد می بودند. امروز هیچ کدام از این شرایط فراهم نیست. برای ایران بهتر است اروپا را همچنان برای تلاش در راستای جبران زیان های ناشی از خروج آمریکا تحت فشار قرار بدهد. کانون استراتژی ایران باید تحمل ریاضت اقتصادی تا انتخابات آینده آمریکا را داشته باشد؛ به امید اینکه واشنگتن به راه و روش بهتری که در پیش گرفته بود، بازگردد. اگر ترامپ آماده کنارگذاشتن سیاست های خصمانه علیه ایران باشد، متقابلا ایران نیز باید انعطاف کافی را برای رسیدن به توافقی منصفانه نشان دهد؛ در غیر این صورت، باید منتظر بمانیم یکی از سه شرط یادشده، مقدمات خروج یکباره یا تدریجی ایران را از برجام آماده کند.
                