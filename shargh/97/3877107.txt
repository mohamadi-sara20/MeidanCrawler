شنبه ۱۱ اسفند ۱۳۹۷
-----------------------------------------
type_unknown
-----------------------------------------
چالش « ترس و شرم» در مصاف بیماری
-----------------------------------------

                    بیماری را نباید انکار یا حتی پنهان کرد؛ یعنی نه می توان نادیده اش گرفت و نه از سر لجبازی به آن بی اعتنایی کرد؛ دست از سر آدمی برنمی دارد. هرچه باشد و به هر علت؛ جسمی باشد یا روانی، موضعی باشد یا سیستمی؛ تفاوتی ندارد. هرچه دیرتر به صرافت درمانش بیفتی، سخت جان تر می شود و جانکاه تر. اینها که گفته شد، بدیهیات اولیه اند. هرکس با درک معمولی نیز اینها را می داند. پس چرا برخی به جای پذیرش بیماری، یا به کلی انکارش می کنند یا به هر شگردی می کوشند پنهانش کنند؟! من از میان دلیل و علت های گوناگون، دو عامل را بااهمیت تر می دانم: 1- ترس 2- شرم.
برخی از پذیرش بیماری می ترسند چون نگران چگونگی فرایند درمان و پیامدهای احتمالی آن هستند. همه بیماری ها که در قواره یک سرماخوردگی ساده یا دندان درد نیستند. تازه همین ناخوشی های ساده و دم دستی نیز، گاه کلی ماجرا دارد تا بهبودی، چه رسد به بیماری های نیازمند به جراحی و حتی گاه قطع عضو. اگر در گروه ناخوشی های روانی باشد که فرایند درمان، پیچیده تر و طولانی تر هم می شود، گاه تا مرز بستری و شوک. ترس از بیماری، گاه خطرناک تر و کشنده تر از خود بیماری است. این است که برخی، از ترس مرگ، می میرند. اما علاوه بر ترس، گاهی شرم (به مفهوم و معنایی گسترده تر از کمرویی و خجالت یا حتی حس تابویی)، عامل انکار یا پنهان سازی بیماری می شود. بیمار، احساس می کند با پذیرش و آشکارسازی بیماری اش دچار نوعی فروپاشی یا رسوایی اخلاقی و ارزشی می شود و از ستیغ چشم و دل دیگران با سر به ژرفای بی اعتباری و پستی سقوط خواهد کرد. این است که به خیال خود، حفظ ظاهر می کند. غافل از اینکه با پس انداختن قبول واقعیت و اقدام برای درمان - که چه بسا اگر بهنگام باشد، ره به بهبودی و سلامت خواهد برد - اسب فاجعه را چهارنعل می تازد به فرجامی بی برگشت.
اینک با چنین تابلویی از «چالش ترس و شرم در مصاف بیماری» نیم نگاهی به احوال جامعه و بخش های گوناگون کشور بیندازیم. اگر پیامدهای بی اعتنایی به بیماری فردی، دست بالایش بر سر خود شخص و بستگان نزدیک او آوار می شود، اما بیماری اجتماعی مانند بختک، گریبان سرنوشت ملت و کشوری را می چسبد. خواه بیان این نکته کسانی را دلخور کند یا نه، اما واقعیت این است که نه تنها در این سال ها بلکه از همان آغاز شکل گیری جمهوری اسلامی، همواره سایه «ترس و شرم» در برخورد با پذیرش و درمان بیماری های خرد و کلان، شخصی و شخصیتی، فردی و نهادی، همه در عرصه عمومی، عامل انکار یا پنهان کاری و کوچک نمایی آنها بوده است. با نام هایی مستعار، از این دست؛ پرهیز از سیاه نمایی، خودداری از تضعیف مسئولان و... سبب شده نتوان از بیماری، ناخوشی، ناتوانی، نارسایی، کژوکوژی و اشتباه - حتی سهوی و ناخواسته - مدیران سخن به میان آورد. انگاری نوعی عصمت بی نام ونشان گرداگرد آن حلقه زده که اگر بگویی فلان جای کار، نادرست، ناحق و نارواست یا به لحاظ تخصصی ایراد دارد، عرش باورهای مردم می لرزد، لابد! این است که اگر در گوشه ای از روزنامه ای حتی به اشاره خبری هشدارگونه از نشانه های وجود یک آفت یا بیماری داده شود، به جای آنکه اورژانس دستگاه های درمانگر، برای انتقال بیمار و درمان او وارد عمل شوند، حتی اگر نیاز به جراحی دارد، سراغ آن هشداردهنده می روند که چرا؟! جالب است نظام های سیاسی توسعه یافته عرفی در جهان نیز با انواع بیماری، ناخوشی و چالش های گوناگون سیاسی، اجتماعی و اقتصادی دست وپنجه نرم می کنند و شیپور رسوایی فساد بالاترین مقام های دولتی شان در گستره افکار عمومی نواخته می شود و سروکارشان به دادگاه و زندان می کشد اما بنیان ساختار سیاسی شان تکان نمی خورد. چرا آنجاها از ترس و شرم در مصاف بیماری های عفونی سیاسی، اقتصادی و اجتماعی خبری نیست؟ مهم ترین پیامد این الگوی برخورد از موضع «ترس و شرم» با بیماری های گوناگون در کشور ما، علاوه بر وخیم ترشدن و متاستازدادن و فراگیری سیستمیک و سخت تر و پرهزینه تر شدن درمان، گره خوردن زلف بنیان باورها و ارزش های مورد قبول مردم به امور اعتباری است و نگرانی از تاب و توان کالبد جامعه و ساختار سیاسی آن برای بهبود و بازیابی سلامت. شاید برخی در پاسخ این نوشته فهرستی بالابلند از پیگیری های برخی دستگاه های نظارتی و برخوردهای قاطع دستگاه قضائی با متخلفان و مفسدان ارائه دهند. اما، واقعیت این است که بسیاری از اینها مصداق «نوشدارو پس از مرگ سهراب» است؛ رفتاری از جنس واکنش های برانگیخته از تب و تاب های مقطعی و به اصطلاح، اقدام ضربتی.  به گمان این قلم، نخستین گام برای خلاصی از چالش «ترس و شرم» در برخورد با بیماری های گوناگون موجود در ساختار و سازوکارها و عملکرد دستگاه های اداره کننده کشور این است که بپذیریم هیچ شخص حقیقی یا حقوقی، مصون از خطا، کژراهه، فساد و بیماری نیست. درست برعکس آنچه تاکنون گفته ایم و القا کرده ایم و خودمان هم باورمان شده که جامعه ما، نظام ما، متولیان ما، سازوکارهای اداره کشور ما، از اساس، تافته های حریربافته ای هستند سوای همه عالم که در آن اثری از کژوکوژی نخواهی یافت! و گام دوم این است که از افشای بیماری، دچار ترس و شرم مرگ یا رسوایی نشویم.  با چنین رویکردی، درمان بیماری را به تشخیص و صلاحدید پزشک متخصص واگذار خواهیم کرد، تا چه قبول افتد و چه در نظر آید.
                