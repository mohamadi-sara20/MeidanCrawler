سه‌شنبه ۲۹ خرداد ۱۳۹۷
-----------------------------------------
حرف اول
-----------------------------------------
خاموشی در کمین مردم
-----------------------------------------

                    در ایران مصرف برق از نیمه خرداد اوج می گیرد و تجربه نشان می دهد که بعدازظهرهای تابستان و با فاصله چند ساعت، سر شب مصرف بالاتر از حد متوسط است. تهران بزرگ و استان های گرمسیری بیشترین تقاضا برای ساعت های اوج مصرف را بر شبکه برق تحمیل می کنند. از سوی دیگر تولید برق در ساعت های اوج مصرف باید به حداکثر برسد. به نظر می رسد تابستان سال جاری تولید و مصرف حوالی 55 هزار مگاوات باشد. در تولید برق نیروگاه های آبی که نقش پایه ای دارند، در تابستان امسال به علت کم آبی آمادگی کمتری دارند و ممکن است این پدیده موجب کاستی تولید نسبت به تقاضا در ساعت های اوج مصرف شود که سبب پدیده نامیمون بحران قطعی برق می شود؛ اما برای جلوگیری از بحران کاستی برق در زمان اوج مصرف تابستان چه باید کرد؟ سیاست هایی شایسته باید تنظیم کرد که براساس تجربه عقلای عالم که در دانش اقتصاد انرژی منعکس است، در مدیریت تولید و مدیریت تقاضا باید کارهای جدی کرد. متاسفانه در مدیریت تقاضا، دخالت های پوپولیستی برخی نمایندگان مجلس و بوروکرات های دولتی، رابطه بین تقاضا و تولید اقتصادی برق را ضایع کرده است. این سیاست ها موجب شده در اغلب موارد مصرف کننده تمامی هزینه تمام شده برق را نپردازد. نتیجه اینکه گردش مالی بین تولید، توزیع و مصرف برق مختل شده است.ولی بوروکرات ها دنبال وصله پیله کردن اقتصاد برق از راه بودجه ملی هستند! دخالت این بوروکرات ها ناشی از تفکر دولتی در تولید برق است. زمانی هم که خصوصی سازی برق مطرح می شود کاری می کنند که تولیدکننده ضرر کند! در هنگام تشویق سرمایه گذاری در تولید برق با استقبال خوبی از سوی سرمایه گذاران غیردولتی مواجه شد، ولی اکنون که تولید برق خصوصی به حدود یک چهارم مصرف کشور رسیده، سازوکار مالی برق را مجلس و دولت درهم ریخته اند و تولیدکننده برق خصوصی را به ورشکستگی کشانده اند؛ بنابراین جذب سرمایه داخلی و خارجی برای تولید برق غیرممکن شده است، چون کسی در صنعتی که عوامل تولید بازپرداخت نمی شوند سرمایه گذاری نمی کند. می دانیم ماهیت صنعت برق در این است که هیچ نوع ذخیره ای از تولید تا مصرف برای آن متصور نیست. همه برقی که تولید می شود در همان لحظه مصرف می شود؛ بنابراین برق کالایی چندوجهی است. در زمان اوج مصرف کالایی گران و شکننده است، ولی در زمانی که تقاضا به طور محسوس پایین تر از تولید است، باید دنبال مشتری گشت. برای حل این رویکرد باید قیمت برق فصلی، منطقه ای و نقطه ای باشد. پیشنهاد می کنم قیمت برق در تهران بزرگ و استان های گرمسیری و شرجی دار شمالی از نیمه خرداد تا نیمه شهریور که نیاز سرمایشی بالاست، به طور محسوس بالاتر از متوسط قیمت سالانه باشد. این تفاوت قیمت باید چنان باشد که تقاضا را اداره کند. به طوری که حساسیت و گسترش قیمتی مصرف موجب کاهش میل به مصرف و تشویق به صرفه جویی شود. البته درباره چنین سیاستی باید توجیه و تبلیغات گسترده و کافی انجام شود. گام مهم مکمل، مدیریت تولید برق است. خوشبختانه ایران شبکه ملی برق تقریبا کاملی دارد که یک سرمایه ملی است. ابتدا باید به این شبکه توجه ویژه کرد و هزینه آن را از بودجه دولتی جدا کرد و در هزینه- فایده از نقطه تولید تا محل مصرف مخارج سرمایه ای و جاری آن را منظور کرد و به صورت یک کار اقتصادی که بازگشت سرمایه را تضمین کند برای شبکه منظور کرد. در جمع آوری هزینه هایی که مصرف کنندگان می پردازند، سهم شبکه و سهم تولیدکنندگان باید به صورت هم زمان با دریافت وجوه مصرف کنندگان به حساب آنها واریز شود. واریز بهای برق به حساب خزانه کار اشتباهی است که متاسفانه بوروکراسی سازمان برنامه از آن دفاع می کند؛ بنابراین برداشت از حساب برق برای پرداخت یارانه نقدی مساوی با دعوت برای ایجاد بحران برق است. بحران برق یعنی خاموشی که پیامدهایی به دنبال خواهد داشت. حتی در آمریکا در زمان خاموشی های چند سال پیش به ویژه در شهرهای بزرگ مثل لس آنجلس و نیویورک پیامدهایی رخ داده است. درصورتی که سیاست اقتصاد برق از وضعیت بحران زا خارج شود، بورس برق هم می تواند واقعی شود، به طوری که پیش فروش برق به جذب سرمایه در تولید برق بینجامد. این روند، لزوم مدیریت اوج مصرف را یادآوری می کند. برای برآوردن تقاضا در ساعات اوج باید سالانه حدود چهار میلیارد دلار به اضافه 12 هزار میلیارد تومان در تولید برق سرمایه گذاری کرد، زیرا ما در صنایع تولید تجهیزات برق خودکفایی بالایی داریم و این سرمایه گذاری موجب رونق کسب وکار در صنایع برق می شود که اثری شگرف در اشتغال، فناوری و تولید ملی دارد. سرمایه گذاری برای تامین تقاضای برق در ساعت های اوج مصرف فقط حدود 500 ساعت در سال به کار گرفته می شود؛ بنابراین برق آن بسیار گران تمام می شود، ازاین رو باید کاری کرد که هزینه ساعت های اوج با دیگران تقسیم شود. مدیریت شبکه ای برق را باید با همسایگان و شبکه های کشورهای دیگر متصل کرد تا در اوج مصرف فصلی و اوج مصرف شبانه روزی، فشار از روی شبکه ملی کاهش یابد؛ برای مثال اوج مصرف در روسیه و کشورهای سردسیر شمال اروپا فصل زمستان است. در صورت اتصال شبکه ملی به این کشورها می توان در تابستان که آنها از ظرفیت کامل خود استفاده نمی کنند، برق وارد کرد و در زمستان به آنها برق فروخت. در این مبادله حدود 500 ساعت در سال به تولید هر طرف اضافه می شود و کاربری سرمایه 10 درصد افزایش می یابد. در نتیجه قیمت تمام شده واحد برق (کیلووات ساعت) برای هر دو طرف کاهش می یابد. این اتصال شبکه ای در نهایت موجب کاهش هزینه هر کیلووات ساعت برای مصرف کننده در کشورهای شرکت کننده در اتصال شبکه ای می شود و سرمایه در صنعت برق برای طرفین پربازده تر می شود که نتیجه آن جاذب ترشدن سرمایه گذاری در تولید و صنایع برق است. در صورت اعمال چنین سیاست هایی در عرضه و تقاضاست که کشور از بحران قریب الوقوع کاستی برق نجات می یابد. ایران کشوری با همسایه های متعدد است و پل زدن برقی بین آسیای مرکزی، کشورهای همسایه غربی، قفقاز، اوکراین و اتحادیه اروپایی یک مزیت جغرافیایی است. مبادا برق با مجموعه این کشور سالانه 15 تا 20 میلیارد یورو خریدوفروش برق برای ایران به ارمغان آورد که خونی تازه در صنایع کشور هم جاری می کند. درباره برق، رویه ای اشتباه وجود دارد که موجب می شود سرمایه گذاری کافی در برق انجام نشود. در کشوری که پول تولیدکننده برق، تقدیم یارانه نقدی بگیرها می شود، برق کافی تولید نمی شود. بدیهی است در صنعت برق، این تغابن را مجلس و بوروکرات ها می آفرینند که دست بردن به برق بها را مجاز می دارند و بر این اشتباه پای می فشرند. 
                