یک‌شنبه ۱۳ آبان ۱۳۹۷
-----------------------------------------
حرف اول
-----------------------------------------
پیامدهای منطقه ای قتل خاشقجی
-----------------------------------------

                    قتل جمال خاشقجی که به طرز فجیع، هولناک و مظلومانه ای در سرکنسولگری عربستان در استانبول رخ داد، حداقل در کوتاه مدت و شاید در میان مدت تحولی اساسی در منطقه آسیای غربی یا خاورمیانه به وجود خواهد آورد. شاید محمد بن سلمان مغرور فکر نمی کرد ریختن خون بی گناهی نظیر خاشقجی چنان همه آرزوهای این جوان ناپخته را به این زودی درهم فروریزد و او تن به کارهایی بدهد که قبلا تصورش را نمی کرد. بی شک بزرگ ترین برنده این حادثه اردوغان، رئیس جمهور ترکیه است که با بازی بسیار سنجیده و حساب شده توانست موضوع را به خوبی مدیریت کرده و از یک طرف حمیت داخلی به وجود آورده و بر ناکامی های داخلی خود غلبه کند و از سوی دیگر خود را قهرمان حقوق بشر و دفاع از قتل یک خبرنگار و نویسنده بی گناه در رسانه ها و افکار عمومی جهان معرفی کرده و موضوع بازداشت کشیش آمریکایی و دستگیری خبرنگاران ترک را تحت الشعاع قرار دهد. از جهت دیگر آمریکا را در تنگنا قرار داده تا بر سر رفع تحریم های وارده به توافق برسد و از همه مهم تر محمد بن سلمان، دشمن فکری و سیاسی خود را به زانو درآورد و زمینه را برای زندگی جدید به محوریت ترکیه در آسیای غربی فراهم کند. هنگامی که ترکیه و عربستان در صحنه تقابل اندیشه های مذهبی یعنی اخوان المسلمین در مقابل وهابی گری و سلفی گری با یکدیگر روبه رو شدند، مصر، لیبی، سوریه، قطر، فلسطین و برخی نقاط دیگر موضوع رقابت آنها قرار گرفت. در صحنه مصر، ترکیه و قطر ابتدا پیروز شدند و محمد مرسی، رئیس جمهور این کشور شد اما عربستان با حمایت از ژنرال سیسی توانست محمد مرسی را دستگیر کند.
در یک کودتا، حکومت را به زمان قبل برگرداند. در لیبی اوضاع آن قدر درهم ریخته و آنارشیستی شد که هیچ کدام نتوانستند حکومتی مستقر، مستحکم و واحد به وجود آورند اما در سوریه قضایا خیلی پیچیده شد و جناح مشترکی از ترکیه، عربستان و قطر علیه جناح سوریه، ایران، حزب الله و روسیه وارد کارزار شد و نتیجه آن ابتدا تولد گروه های تکفیری و تروریستی ای مانند داعش و جبهه احرار الشام بود که جناح روسیه و ایران توانست این حمایت های بی دریغ جناح رقیب از تروریست ها را به رخ جهان بکشد و در صحنه زمینی و هوایی پیروز شود که عربستان و قطر شکست خورده موقتا موضوع را رها کرده و ترکیه نیز به جناح پیروز پیوست. ترکیه با تضاد منافعی که در صحنه سوریه با جناح پیروز داشت، کج دارومریز سعی کرد منافع خود را حفظ کرده تا فرصت بهتری نصیبش شود و اکنون با قتل خاشقجی، این فرصت بهتر ایجاد شده است. ننگین ترین چهره محمد بن سلمان در تبانی با اسرائیل و آمریکا در ذهن تاریخی فلسطین هویدا شد. 
نامبرده همه مبارزات تاریخی فلسطینی ها و حامیان مظلومیت این مردم نگون بخت را بر باد داد و جهان عرب را با خود هم داستان کرد که با خیانت تاریخی علیه فلسطین نه تنها رویای کشور فلسطینی را نابود کند بلکه بیت المقدس (القدس الشریف) را به اسرائیل تحویل دهد. ترکیه علم مخالفت با این تصمیم سیاسی را در جهان به دست گرفت و به دلایل تاریخی و اسلامی ازجمله سابقه تسلط امپراتوری عثمانی بر فلسطین، به خونخواهی مردم این سرزمین وارد نبرد با جناح عربی- اسرائیلی- آمریکایی شد و توانست جهان اسلام را اطراف خود گردآورد. 
اکنون زمان کم کردن این روند به نفع فلسطینی ها می تواند تا حدودی آغاز شود. این تحولات در صورتی که رسانه های آمریکا و دموکرات های سنا و کنگره به اندازه کافی فشار وارد آورند، ممکن است به قیمت جابه جایی محمد بن سلمان هم تمام شود و آبستن حوادث و شکل گیری فرمول بندی جدید در منطقه آسیای غربی خواهد شد. اولا فشارها بر قطر کاهش خواهد یافت و حتی ممکن است به برداشتن کامل تحریم ها و عادی سازی روابط کشورهای عربی با قطر منتهی شود. ثانیا حمایت عربستان از اسرائیل و پایتخت قراردادن اورشلیم کمرنگ شده و صدای واحد جهان اسلام پررنگ تر خواهد شد. ثالثا صحنه سوریه می تواند دوباره دگرگون شده و ترکیه به تدریج جناح سابق با عربستان و قطر را تشکیل داده و سهم خواهی و ایفای نقش پررنگ تر ترکیه در سوریه افزایش یابد. روسیه هم دچار برخی فرصت ها و تهدیدات جدید می شود که با سابقه ای که از بازیگری پوتین وجود دارد، او می تواند صحنه را با شکلی جدید هم اداره کند. 
به این ترتیب ایران نظاره گر بود و نظاره گر هم خواهد ماند. امید است این شکل گیری جدید بازی قدرت در آسیای غربی به ضرر ایران تمام نشود. در پایان باید توجه کرد ترکیه اردوغان در این بازی سه هفته ای چند خصوصیت از خود نشان داد:
اولا اردوغان پخته و سنجیده عمل کرد و از بروز احساسات کنترل نشده خود یا سایر مسئولان ترک جلوگیری کرد و به تندروها اجازه عرض اندام نداد و این باعث پیشبرد بازی تا انتها شد.
ثانیا اردوغان همواره درصدد افزایش قدرت منافع و امنیت ملی ترکیه بود و از کوچک ترین فرصت ها استفاده کرد. ثالثا اردوغان از انعطاف لازم برخوردار بود؛ جایی که باید با استحکام صحبت یا عمل کند، رفتار کرد و جایی که باید دستاوردهای خود را به آمریکا و عربستان بفروشد، فروخت.
رابعا وضعیت شکست خورده خود را در سوریه با استفاده از فرصت به وجودآمده تغییر اساسی داد. خامسا از قدرت نرم به جای اعمال قدرت سخت که می توانست باعث ایجاد واکنش شود به موقع و به خوبی استفاده کرد و موفق شد. یقینا محمد بن سلمان تا چند سال دیگر فرصت سبکسری را نخواهد داشت، مجبور است از یمن خارج شود، روابط خود با قطر را بهبود بخشد، با ترکیه در امر سرمایه گذاری و رفع تحریم های آمریکا همکاری کند تا جهان، افتضاح سیاسی و انسانی او را به تدریج فراموش کند. به عبارت دیگر بعد از قتل فجیع جمال خاشقجی، غرب آسیا شاهد تغییر در جایگاه بازیگران و فرمول بندی جدید خواهد بود. ایران باید به این نقش آفرینی ترکیه دقت کند و هم خود را حفظ کرده و هم از فرصت های مشابه استفاده کند تا بلکه به طریق مشابه فشار تحریم های آمریکا را کاهش دهد.
                