سه‌شنبه ۲۶ تیر ۱۳۹۷
-----------------------------------------
type_unknown
-----------------------------------------
بازتاب
-----------------------------------------

                    نظر به انتشار (یادداشتی) با عنوان تعدد احزاب؛ بلای جان اصلاحات» در شماره 3190 مورخ 19/4/97 آن روزنامه و با توجه به انتساب مطالب غیرصحیح در مطلب یادشده به وزارت کشور، لطفا دستور فرمایید توضیحات دفتر امور سیاسی وزارت کشور در این خصوص به نحو متناسب و مطابق مفاد قانون مطبوعات در اولین شماره منتشر شود؛ مزید اطلاع نویسنده محترم یادداشت، فرایند موافقت با تاسیس و صدور پروانه فعالیت احزاب مطابق قانون نحوه فعالیت احزاب و گروه های سیاسی انجام می شود، براساس ماده 10 قانون مذکور کمیسیونی با ترکیب دو نماینده از قوه مقننه، دو نماینده از قوه قضائیه، معاون سیاسی وزیر کشور و دو نماینده از دبیران کل احزاب (بدون داشتن حق رای) مرجع رسیدگی به تقاضاهای تاسیس و صدور پروانه برای احزاب می باشد. لذا همان گونه که ترکیب کمیسیون مذکور نشان می دهد قوه مجریه دارای یک نماینده در کمیسیون می باشد و عملکرد وزارت کشور چه به عنوان یکی از اعضای کمیسیون و چه به عنوان دستگاه متولی تمشیت امور سیاست داخلی مطابق قانون و مقررات حوزه احزاب قابل تبیین و ارزیابی است. البته به لحاظ رویکرد آسیب شناسانه در نقد وضعیت تحزب و فعالیت های حزبی در کشور انگاره تعدد و تکثر احزاب قابل بررسی می باشد و قطعا نقاط قوت و بعضا ضعفی در این ارتباط متصور است لیکن بدیهی است هرگونه تغییر در شرایط و الزامات تاسیس و فعالیت حزبی باید بدون هرگونه رویکرد انسدادی و محدودکننده و صرفا مطابق رویه های قانونی انجام گیرد و از سوی دیگر تغییر در این شرایط و الزامات قاعدتا مستلزم اصلاح قانون و مقررات مربوط می باشد. مزید اطلاع، وزارت کشور طی پنج سال اخیر فارغ از گرایش سیاسی متقاضیان و صرفا با رعایت قانون و مقررات اقدامات موثری در نهادینه سازی فعالیت های حزبی به ویژه در استان ها و شهرستان ها به عمل آورده است که تاثیر این اقدامات در رشد چشمگیر تاسیس و فعالیت دفاتر شهرستانی و شعب استانی احزاب قابل احصا می باشد.
                