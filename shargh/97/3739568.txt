دو‌شنبه ۱۷ اردیبهشت ۱۳۹۷
-----------------------------------------
یادداشت
-----------------------------------------
تلگرام و حوزه عمومی
-----------------------------------------

                    فیلتر تلگرام می تواند عامل ازبین رفتن سال ها تولیدات علمی در فضای مجازی تلگرام، امکانی برای بروز خود واقعی در مقابل خودسانسوری، ازبین رفتن تبلیغات شرکت های کوچک و بزرگ، ازبین رفتن برند و بازاریابی اقتصادی در تلگرام، اختلال در شبکه های بین بخشی به جای شبکه های سیمی و هزینه بر، تفریحات و سرگرمی، ابزار ارتباطی بین گروه ها و در نهایت مغایرت با حق قانونی آزادی شهروندان [اصل نهم: هیچ مقامی حق ندارد به نام حفظ استقلال و تمامیت ارضی کشور آزادی های مشروع را، هرچند با وضع قوانین و مقررات، سلب کند] باشد؛ اما رویکرد دیگر در این یادداشت، توجه به «حوزه عمومی» و «ابزار ارتباطی» حوزه عمومی است. باید توجه داشت برای پیشرفت هر اجتماعی نیاز به حوزه عمومی فارغ از دخالت های دولتی است. در هر اجتماعی سه حوزه وجود دارد: 1- حوزه خصوصی 2- حوزه عمومی 3- حوزه حاکمیت. در حوزه خصوصی، افکار و عقاید شخصی شکل می گیرد، ابتکارات و خلاقیت های جدید به صورت فردی در حوزه کوچک ساخته و پرورده می شوند، سپس این عقاید و ابتکارات به حوزه عمومی و جامعه آزاد آورده می شود. در حوزه عمومی، جامعه 1- آزادانه 2- خردمندانه 3- دور از هر نوع برتری 4- به گفت وگو پرداخته 5- در روابط خود تصمیم گیری می کند. (نظام بهرامی؛ 1381 ص77) در نهایت این تصمیمات مورد اجماع حوزه عمومی، تبدیل به هنجار و ارزش شده و مورد تبعیت و پیروی شهروندان واقع می شود و بخش دیگر که جنبه الزام آور دارد و نیاز به امکانات و پشتیبانی دارد، با استفاده از سازوکارهایی در دستور کار حاکمیت برای قانونی شدن (دستورالعمل، آیین نامه و قانون) قرار می گیرد. سال های متمادی در ایران همه «ابزارهای ارتباطی» در اختیار نهادهای رسمی بوده است؛ بنابراین حوزه عمومی در ایران مانند کشورهای دیگر رشد لازم را نداشت تا اینکه در هزاره سوم شبکه های اجتماعی وارد عرصه عمومی شدند و باعث شد روند جدیدی در جامعه شکل بگیرد. در این رویکرد جدید دیگر شهروندان موجودات بی اختیار و گوش به فرمان مسئولان و مدیران نیستند؛ بلکه دارای استقلال از مدیران و مسئولان هستند و این بار مسئولان باید گوش به فرمان شهروندان باشند؛ به این ترتیب فیلترینگ تلگرام ارتباطی با مشکلات امنیت داخلی و خارجی، کلاهبرداری و... ندارد؛ بلکه مشکل اجازه ندادن برای دخالت و نظارت دولت ها در حوزه عمومی است. گسترش شبکه های اجتماعی توانمند باعث شده که تک صدایی پایان یابد و حوزه عمومی کاملا از دولت منفک شود.به تعبیر دیگر در گذشته همه ابزارهای ارتباطی مانند رادیو و تلویزیون [سازمان صداوسیما]، مطبوعات پرتیراژ [کیهان، اطلاعات، همشهری، جام جم، ایران]، خبرگزاری ها [ایرنا، ایسنا، خبرگزاری صداوسیما، فارس، مهر] سایت های خبری [تابناک، الف] در اختیار نهادها قرار داشت؛ بنابراین شهروندان توان فعالیت مستقل را نداشتند؛ اما به یمن فناوری های ارتباطی نوین این انحصار از بین رفته است و دیگر دولت توان دخالت در حوزه عمومی را ندارد؛ اما برخی به جای پذیرش شرایط به وجودآمده در هزاره سوم، درصدد به دست گرفتن مجدد ابزارهای ارتباطی حوزه عمومی برای کنترل آن هستند. به تعبیر دیگر مدیریت و پشتیبانی از شبکه اجتماعی «سروش» [به عنوان ابزار ارتباطی دولتی] و هزینه کردن برای آن، دخالت در حوزه عمومی کشور است؛ در صورتی که این امر نه تنها به ارتقای آن می افزاید؛ بلکه آن را محدود کرده و از حوزه عمومی به حوزه رسمی سوق خواهد داد. کارکرد حوزه عمومی ایجاد اندیشه ها، ارزش ها، هنجارها، عرف و سرمایه اجتماعی جدید است؛ درصورتی که با دخالت دولت باعث ازبین رفتن همه این مقولات خواهد شد و به جای زایش کارکردهای حوزه عمومی، پیروی از یک نوع اندیشه رسمی می شود و دیگر پیشرفتی در این زمینه نخواهیم داشت. نمونه این پیشرفت نداشتن را می توان در همه مواردی که مربوط به حوزه عمومی بوده است و به دولت انتقال یافته است، دید؛ مانند دانشگاه ها، ورزش، هنر، رسانه ها و... که در همه جهان این موارد، هم درآمدزا و هم زاینده هستند. درصورتی که در ایران برای همه این موارد بودجه دولتی اختصاص می یابد و همچنین دارای سکون هستند. شبکه های اجتماعی به عنوان ابزار ارتباطی خارج از مدیریت و نظارت رسمی، اولین اصل شکل گیری حوزه عمومی فعلی در ایران است و باید برای توسعه و پیشرفت، این امکان را از کشور دریغ نکرد. مسئولان هم می توانند برای آسیب ندیدن از این جبر تکنولوژیکی، جهانی و هزاره سومی با قواعد آن پیش بروند به این مفهوم که:1- سواد اینترنتی شهروندان را ارتقا دهند تا شهروندان اسیر اطلاعات جعلی و کم بها نشوند.2- امکان تولید محتوای علمی، کاربردی و اخلاقی را برای شهروندان و موسسات ایجاد کنند. [نبودن اطلاعات ارزشمند و کاربردی شهروندان را به سمت اطلاعات کم ارزش سوق می دهد].3- بانک های اطلاعاتی معطوف به قانون آزادی اطلاعات از طریق سازمان های دولتی و عمومی را ایجاد و قوام بخشند.4- شفافیت را در فعالیت های خود لحاظ کنند تا شهروندان از اطلاعات تحریف شده استفاده نکنند.5- سعه صدر و آستانه تحریک سیاسی و اجتماعی خود را بالا ببرند.6- مشارکت شهروندی از اصول فناوری اطلاعات و ارتباطات است و نباید به مناسک ملی محدود شود.7- کاستی های بخش های دیگر را که سرریز بر شبکه های اجتماعی شده اند، تصحیح کنند. برای نمونه رادیو-تلویزیون از انحصار خارج شود و برنامه هایی با جذابیت روی آنتن بفرستد، موضوعات فرهنگی مانند کنسرت ها، فستیوال ها و جشنواره ها با تبلیغ بیشتر برگزار شود تا شهروندان به سمت تفریحات حضوری سوق پیدا کنند. با تشویق ورزش های همگانی، پارک هایی با مدیریت شاد و... می توان جامعه را به سمت تعادل سوق داد. با این اقدامات شهروندان نیز همه امور فارغ از نهادهای رسمی را فقط در شبکه های اجتماعی نخواهند دید و به سمت تعادل مانند همه کشورهای جهان خواهند رفت.
                