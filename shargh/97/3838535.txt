شنبه ۱۰ آذر ۱۳۹۷
-----------------------------------------
یادداشت
-----------------------------------------
مبارزه خاموش طاهر احمدزاده هروی
-----------------------------------------

                    طاهر احمدزاده با تبار ایرانی و افغان یکی از مبارزان پس از شهریور 20 تا سقوط سلطنت پهلوی است. او ضمن همراهی و همفکری با کانون نشر حقایق استاد محمدتقی شریعتی، از فعالان جبهه ملی و حامیان نهضت آزادی بوده است. کارنامه فراز و فرود شخصیت ایشان همچنان ناخوانده به جا مانده است. در ذیل گزیده ای از محفوظات دکتر محمود مادرشاهی، سفیر و دیپلمات با سابقه پس از انقلاب، آورده می شود؛ اگرچه زمینه ذهنی ایشان به واسطه فعالیت های سیاسی برادرش سیدجواد است 
اما ناگفته هایی از آن روزگار در اولین سالگرد درگذشت ایشان تامل برانگیز و ارزشمند است.  طاهر آقا احمدزاده هروی، زاده 1300 در مشهد است. پدرش پیش از تولد او به مشهد آمده و در آنجا ازدواج کرده بود. به علت چهره محوری اش در میان افغانستانی ها در ایران، یک بار امان الله شاه، پادشاه افغانستان در زمان کودکی طاهرآقا به خانه آنها در محله چهارباغ مشهد آمده بود. آنها سه برادر و دو خواهر بودند. بعد از تشکیل هسته اولیه جبهه ملی برادرم سیدجواد و طاهر آقا حافظ نهج البلاغه و پسرخاله مادری ما، جزء اعضا و گردانندگان شعبه مشهد شدند. البته کشش بیشتر جوان ها و مخالفان شاه به سمت مصدق بود و ایشان را الگوی خود می دیدند؛ چون استقلال کشور و منافع ملی برایشان بسیار حائز اهمیت بود. طاهرآقا پس از کودتای 28 مرداد به حمایت از نهضت آزادی ایران و نهضت مقاومت ملی ایران پرداخت. جلسات مبارزان به علت امنیت بالا و سرشناس بودن پدرم سیدمحمدعلی در محله و آشنابودن با نیروهای نظامی و کلانتری، در یکی از خانه های پدرمان برگزار می شد، علاوه بر اعضای جبهه ملی و نهضت آزادی در فواصلی نیز جناب آقایان احمدزاده، هاشمی نژاد و دیگر آقایان سیاسی در این جلسات حضور داشتند.  با مسعود و مجید پسرهای طاهرآقا در مدرسه علوی هم مدرسه ای بودم. من و مسعود با وجود آنکه اختلاف فکری زیادی درباره بحث های سنتی و مدرنیته داشتیم؛ ولی در ناهاری مشترک با یکدیگر درباره مسائل فکری روز صحبت های صمیمانه ای پیدا کردیم. البته همچنان همان فاصله فکری سابق به قوت خود باقی بود. پسرهای طاهر آقا در جلسات گردشی آقای آستانه پرست، دبیر تعلیمات دینی و آقای دکتر رکنی، دبیر ادبیات و عربی در مدرسه علوی که بعدازظهر جمعه ها در منزل دانش آموزان تشکیل می شد، شرکت نمی کردند. مسعود که با امیرپرویز پویان هم کلاسی بود و به جبهه ملی گرایش داشت، در راستای مبارزه علیه پهلوی اقدام به سازماندهی گروهی به نام انجمن دانش آموزان مسلمان کرد. طاهرآقا هم مدام در زندان به سر می برد و نمی توانست به فرزندان و خانواده اش برسد که همین امر موجب شد ضربه بزرگی بخورند. یک بار وقتی برای دستگیری او به خانه اش ریختند، همسرش که غده مغزی داشت، با دیدن این صحنه حالش روزبه روز بدتر شد. دو مرتبه عمل جراحی انجام داد؛ ولی فایده ای نداشت و درگذشت. خانواده خانمش مدرن بودند. مسعود و مجید تمایل زیادی به خانواده مادری داشتند و با عملکرد دستگاه و شاه مخالف بودند. مسعود به تحصیل در رشته ریاضی در دانشگاه تهران پرداخت و از این دانشگاه فارغ التحصیل شد و رابطه خود را با پویان در دوران دانشگاه ادامه داد. دوستی اش با او به شکل گرفتن گروه احمدزاده پویان منجر شد که یکی از گروه های موثر در شکل گیری سازمان چریک های فدایی خلق بود و مبارزه مسلحانه با رژیم محمدرضا شاه پهلوی را سازماندهی می کرد. مجید هم در تشکیل این گروه نقش زیادی داشت. پس از عملیات سیاهکل مسعود از سوی رژیم پهلوی دستگیر شد.
او در دادگاه به شکنجه شدنش در زندان اشاره کرد و برای اثبات این مسئله لباسش را بالا زد و آثار شکنجه را به قضات نشان داد. سرانجام مسعود و پنج نفر دیگر از اعضای سازمان چریک های فدایی خلق ایران، عباس مفتاحی، مجید احمدزاده، اسدالله مفتاحی، حمید توکلی و غلامرضا گلوی پس از محاکمه از سوی دادگاه نظامی رژیم شاه در روز 11 اسفند سال 50 به جوخه تیرباران سپرده شدند. طاهرآقا یکی از 1126 زندانی سیاسی بود که در آبان 57 از زندان آزاد شد. شنیدم ایشان در زندان مشغول تفسیر نهج البلاغه برای دیگر زندانیان بود. سیدجواد برای جلسات مشترک جبهه ملی و نهضت آزادی به تهران آمد. من شب ها با او به جلسات می رفتم. 

در جلسه ای که پس از آزادی طاهر احمدزاده در منزل شانه چی برگزار شد، همه اعضای نهضت آزادی از شانه چی تا طاهرآقا در آنجا حضور داشتند. در این جلسه صحبت از اختلاف نظر سابق با آیت الله کاشانی پیش آمد. گفتند: ضرورتی به بازخوانی حوادث آن روز نیست. امروز نیاز به یک رهبر واحد داریم که در آیت الله خمینی است. به اتفاق با آیت الله خمینی و ادامه مبارزات زیر نظر ایشان به توافق رسیدند.طاهرآقا بعد از آزادی دیگر به مشهد برنگشت و برای رسیدگی به امور انقلاب و همسویی با همفکرانش در تهران ماند. منزلی بالای میدان کندی، نزدیک کانون توحید گرفت. چون تازه از زندان آزاد شده بود با کسی معاشرت خاصی نداشت و به دلیل سوابق قبلی خانوادگی، ناخواسته رابطه صمیمانه بین ما برقرار شد. همواره سعی می کرد در ملاقات دوستان مبارزش که از زندان آزاد شده بودند، من و سیدجواد حاضر باشیم. یک روز من و سیدجواد و شانه چی به منزل طاهر آقا رفتیم، ایشان از ما خواست که به ملاقات آقای مهدی عراقی، از زندانیان سابق آزاد شده، برویم؛ ما پذیرفتیم و به منزل ایشان رفتیم. آقای عراقی در میان صحبت هایش درحالی که پسرش احسان در حال پذیرایی از میهمان ها بود، من را مورد خطاب قرار داد و گفت: «گوش کن ما به اندازه کافی شکنجه شده ایم و از زن و بچه هایمان دور بودیم، جای ما را بگیرید».
 از این زمان به بعد فعالیت های گروه های مبارز تشدید شد و مجتبی، پسر کوچک طاهرآقا از زن دیگرش که از چپی های فعال و پرکار بود، در منزل طاهرآقا با رفقای چپی اش حلقه های بحث درباره عقاید اسلامی برگزار می کرد. چپی گراها دائم در جلسات مشورتی، طاهرآقا را در کانون و منزلش محکوم و انتقادهای بی دلیلی از عملکرد گذشته اش می کردند. او با همه تسلطش زیر فشار سوال های احساسی آنها دچار مشکل شد. من توقع نداشتم طاهرآقا این چنین در دایره هرج ومرج بیفتد. همیشه او را فردی مذهبی می دیدم که خیلی دقیق به مسائل می اندیشید و مماشات می کرد؛ برعکس سید جواد که اهل مماشات نبود، همیشه دوست داشت ایده ها را عملی کند، در هر جایی اعتقاداتش را مطرح می کرد هیچ خطری او را از گفتارش باز نمی داشت، چون برایش مهم نبود که چه خطری پشت اظهاراتش است. البته طاهر آقا و سیدجواد افکار و برنامه های مجاهدین خلق را قبول نداشتند.  تا اینکه روزی طاهر آقا خطاب به من گفت: دسته بندی سوال ها برایم سخت است، تو بیا و در جمع بندی این مطالب کمکم کن. من اوضاع روز را برایش توضیح دادم و گفتم: طاهرآقا الان همه پرحرارت و هیجانی اند، نه سوال هایشان ریشه ای و اساسی است و نه دنبال پاسخ شما هستند؛ اینها برنامه های تعریف شده خودشان را دارند؛ بهتر است پیگیرشان نباشی. بعد از آن فهمیدم که چرا طاهرآقا نتوانست پسرانش و حتی دخترش، دکتر مستوره را که به همراه گروه های چریکی و چپی مفقود شده بود، با خود همراه کند؛ در واقع افکار این مرد مبارز فرزندانش را قانع نکرد. حال چگونه می توانست پاسخ گوی چپی ها شود؟ دیگر خودم هم برای این نوع جلسات به کانون توحید نرفتم. البته طاهرآقا نه تنها با بچه هایش، بلکه با برادران خود نیز اختلاف سلیقه های زیادی داشت؛ آنها هم با او همراه و همفکر نشدند و در اوقات فراغتشان در محلات به کشاورزی و دامپروری پرداختند. یک روز من و سید جواد برای تعیین اولین استاندار خراسان بعد از پیروزی انقلاب به منزل آیت الله طالقانی دعوت شدیم. آقایان شانه چی و احمدزاده هم حضور داشتند. پیشنهاد استانداری را به طاهرآقا دادند اما طاهرآقا از پذیرفتنش امتناع کرد و بعد از آنکه او را مکلف به این امر کردند، حضور خود را منوط به پذیرش معاونت سیاسی استانداری از سوی سیدجواد دانست، چون او را فردی مطلع به امور خراسان و آشنا به مسائل لشکری و نظامی و دوایر دولتی می دانست. همان ابتدا جواد با استناد به اختلاف سلیقه ها میان خودشان و تولیت آستان قدس مخالفت خود را با استانداری طاهرآقا و معاونت خودش اعلام کرد، به هرحال آیت الله طالقانی آنها را مجاب به پذیرش و انجام مسئولیت کرد. طاهرآقا از سوی دولت موقت ایران به عنوان نخستین استاندار خراسان و سیدجواد به عنوان معاون سیاسی استانداری خراسان انتخاب شد. احمدزاده با دوچرخه به دفترش رفت وآمد می کرد.احمدزاده در آذر سال 1358 از استانداری خراسان استعفا و جای خود را به حسن غفوری فرد، از اعضای سابق انجمن اسلامی دانشجویان آمریکا داد. از آن زمان به بعد کمتر از حال و روز او خبر داشتم تا اینکه روز پنجشنبه 9 آذر 96 در سن 96 سالگی در مشهد درگذشت. با شرکت در مراسم یادبود او، پرونده خاطرات خانوادگی من با ایشان بسته شد.
                