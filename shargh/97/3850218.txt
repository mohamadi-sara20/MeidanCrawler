یک‌شنبه ۲ دی ۱۳۹۷
-----------------------------------------
یادداشت
-----------------------------------------
حقوق مسافر و راننده در تاکسی های اینترنتی
-----------------------------------------

                    عصر یک روز پاییزی به نسبت نیمه سرد موبایلت را روشن می کنی و برای برگشتن به منزل با یکی از این اپ های جدید، درخواست تاکسی می کنی. بعد از لحظاتی موبایلت زنگ می خورد و راننده آن طرف خط می گوید: «سلام آقا؛ من تو لوکیشن شمام». بلافاصله می گویی «الان میام». طبق عادت معمولم وقتی سوار ماشین می شوم با راننده خوش وبشی کرده و در طول مسیر سعی می کنم با هم حرف بزنیم؛ معمولا از آنها درباره کارشان و اینکه راضی هستند یا خیر، صحبت می کنم و معمولا این قدر داستان های جورواجور و گلایه های رنگارنگ برای تعریف کردن دارند که اصلا متوجه نمی شوم کی به مقصد رسیده ام. یکی از این داستان ها را چند روز پیش از زبان یکی از این رانندگان شنیدم؛ روایت جالبی بود. راننده حدود ساعت پنج صبح درخواستی دومقصده دریافت کرده و زمانی که به موقعیت مسافر رسیده است، خانمی سوار ماشین شده و بعد از رسیدن به مقصد اول از راننده درخواست کرده است که آیا امکان دارد به دلیل تمام شدن شارژ باتری موبایلش با موبایل راننده به دوستش زنگ بزند و اطلاع دهد که خودرو رسیده است. راننده نیز قبول کرده و موبایل خود را به او می دهد. در این میان آن خانم از خودرو پیاده شده و وانمود می کند که با پیاده شدن قصد دارد به دوستش نشان دهد که کجا ایستاده و بعد از پیاده شدن ناگهان شروع به فرار به آن سوی خیابان می کند. در آن سوی خیابان و در مسیر مخالف، خودروی دیگری منتظر اوست. راننده بیچاره از خودرو پیاده می شود و به دنبال آن زن می دود؛ ناگهان دو مرد از آن خودرو پیاده می شوند و با چاقو راننده را تهدید می کنند و تمام پول های او را هم می گیرند. حال راننده مانده است و گوشی به سرقت رفته، برنامه مسدود شده و ترس و اضطراب ناشی از چنین اتفاقی.  کسب وکارهای اینترنتی که در سال های اخیر به تدریج به عنوان پدیده ای نوظهور و البته بسیار کارآمد در عرصه های مختلفی ظهور کرده اند، مزایای متعددی دارند. این مزیت ها هم برای مصرف کننده، هم برای خدمات دهنده و هم برای خالق ایده آن کسب وکار به طور ملموسی قابل درک است و همه از آن منتفع می شوند. درباره مقبولیت، پذیرش، اعتماد و راحتی آن اغلب مردم متفق القول اند. یکی از مزیت های این نوع کسب وکارها فقدان مشکلات، موانع و بوروکراسی هایی است که کسب وکارها در دنیای واقعی اغلب با آن دست وپنجه نرم می کنند؛ امروزه شاید به جرئت بتوانیم بگویم که چنین شیوه ای از کسب وکارها در حال تبدیل شدن به الگویی اجتناب ناپذیر در کسب وکار است. بااین حال، این کسب وکارها چالش های خاص خود را هم به همراه می آورند. یکی از این چالش ها مسئله جرم و بزه دیدگی است. صرف نظر از اینکه در ابتدای شروع این گونه نرم افزارها موجی از تردید، بی اعتمادی و ترس، به ویژه در میان بانوان، درباره این تاکسی ها وجود داشت که به نظر من بیش از آنچه واقعی باشد، محصول ترس ما بود… 
امروزه این نرم افزارها توانسته اند اعتماد مردم را به خود جلب کنند و تجربه سال های گذشته نشان داده که میزان سوءاستفاده از این نوع تاکسی ها نیز اندک بوده است. در اینجا تمرکز بحث من بر بعد دیگری از این ماجراست؛ رانندگان و مسئله «بزه دیدگی». «بزه دیدگی رانندگان» یکی از مسائلی است که رانندگان این گونه از تاکسی های اینترنتی ممکن است با آن مواجه شده و آن را تجربه کنند؛ جرائمی مانند سرقت گوشی موبایل، سرقت پول، سرقت خودرو، سرقت لوازم خودرو، ضرب وجرح و… . بدون تردید چنین شغلی آنها را در برابر چنین بزه دیدگی هایی آسیب پذیرتر کرده است. به نظر می رسد این شرکت ها همان طور که از نظر ارائه خدمات نسبت به مسافر وظایفی برعهده دارند در برابر بزه دیدگی رانندگان و پیشگیری از آن نیز وظیفه اخلاقی دارند. یکی از مسائلی که اغلب در سازمان ها به عنوان یک وظیفه به دست فراموشی سپرده می شود مسئولیت اجتماعی سازمانی و در اینجا به طور ویژه «پذیرش مسئولیت اخلاقی در برابر پیشگیری از جرم» است. هرچند این شرکت ها همواره تلاش دارند تا خود را از زیر برچسب «کارفرما» دور کرده و در نتیجه تعهدات ناشی از کارفرما را نسبت به خود مستثنی کنند اما رویکرد مسئولانه اخلاقی ایجاب می کند که این شرکت ها، پیش از شروع به کار رانندگان، نسبت به آموزش و آگاهی رسانی به آنها در برابر خطر بزه دیدگی که ممکن است متوجه رانندگان شود، آموزش های لازم را به آنان ارائه دهند. از طرف دیگر این آموزش و آگاهی رسانی مستمر اقتضا می کند تا این شرکت ها پس از وقوع چنین بزه دیدگی هایی، این موارد را ثبت، تحلیل و پایش کنند و در نتیجه الگوها و روش های بزه دیدگی و تکنیک های مجرمان را مورد شناسایی قرار داده و در آموزش های بعدی خود به رانندگان جدید یا سایر رانندگان این موارد را لحاظ کنند. همچنین از رهگذر چنین تحلیل هایی تلاش کنند تا زمینه های وقوع چنین جرائمی را شناسایی و حذف کرده و هم زمان به رانندگان آموزش های لازم برای پیشگیری یا به حداقل رساندن این اتفاقات را بدهند. اینکه رانندگان بعد از تجربه چنین حوادثی دچار ترس از بزه دیدگی شده و اضطراب و استرس ناشی از چنین اتفاقی بر آنها موجب چه تاثیرات روان شناختی (پی تی اس دی) می شود و چگونه می توان این استرس ها را کاهش داد، نیازمند بحث مستقل دیگری است که البته به نظر من شرکت وظیفه دارد در کاهش چنین رنجی از این بزه دیدگان مسئولانه رفتار کند. این شرکت ها همواره تلاش کرده اند تا خود را در پشت نقاب «مجازی بودن» فضای اینترنت پنهان کنند اما سال هاست که مسئولیت شخص حقوقی مانند شخص حقیقی پذیرفته شده است و چه بسا به دلیل برخورداری سرشارتر از منافع و منابع گسترده ناشی از فعالیت خود، جامعه از شرکت ها  انتظار رفتارهای مسئولانه تری دارد. متخصصان مسئولیت مدنی می توانند بحث کنند که براساس اصول حقوقی و قانون مسئولیت مدنی در نظام حقوقی ایران آیا امکان مراجعه راننده به شرکت از باب جبران خسارت وجود دارد یا خیر؟ در برخی کشورها، ازجمله آمریکا یا انگلستان، دادگاه ها در رویه قضائی از مسئولیت مدنی به عنوان ابزاری برای وادارکردن شرکت ها به پذیرش مسئولیت اخلاقی-حقوقی خود در پیشگیری از بزه دیدگی کاربرانشان استفاده کرده اند؛ در مواردی که شرکت ها یا خدمت دهنده به طورکلی به دلیل رعایت نکردن نکات مربوط به پیشگیری از جرم، منجر به بزه دیدگی کاربر خود شده اند، دادگاه ها، شرکت ها را در برابر جبران خسارت های وارده مسئول تلقی کرده اند.  در تجربه های بین المللی چنین کسب وکارهایی نیز اقدامات مختلفی برای پیشگیری از چنین بزه دیدگی های اتخاذ شده است. این اقدامات از ابعاد مختلف به پیشگیری از بزه دیدگی پرداخته است: از منظر خودرو، پول نقد، راننده، پلیس و شرکت؛ برای مثال درخصوص اقدامات مربوط به خودرو می توان از اقداماتی مثل جداکردن فضای راننده از سرنشین با شیشه یا سایر انواع پارتیشن ها، استفاده از دوربین برای ضبط اتفاقات در طول سفر، استفاده از آلارم ها و هشدارها برای اطلاع رسانی، استفاده از سیستم جی پی اس برای ردیابی خودرو، امکان بازشدن صندوق عقب خودرو از درون خودرو، استفاده از فناوری که به راننده امکان خاموش کردن خودرو از راه دور را می دهد، نام برد؛ تغییراتی است که می توان با ایجاد آنها در خودرو از بخشی از این بزه دیدگی ها پیشگیری کرد. حذف پول نقد و پرداخت الکترونیکی، دور از نظر قراردادن پول توسط رانندگان یا خارج کردن پول نقد از خودرو و قراردادن متناوب آن در محلی امن یا واریز کردن به حساب در هر چند ساعت ازجمله دیگر اقدامات ناظر بر پول است که می تواند بر پیشگیری موثر باشد. مراقب مسافربودن، هدایت مسافر به نشستن در صندلی پشت سمت راست، ارزیابی مقصد قبل از حرکت، امکان اطلاع رسانی مقصد به دیگران، اضافه کردن شخصی به عنوان کمک راننده یا سوارشدن دو مسافر در سفرهای شبانه، پیش بینی محلی یا شماره اضطراری برای اعلام کمک از سوی رانندگان و دودی نکردن شیشه های خودرو به منظور فراهم بودن امکان مشاهده درون خودرو از دیگر اقداماتی است که بر کاهش بزه دیدگی موثر است. همچنین پیش بینی برنامه های آموزشی برای رانندگان، اطلاع رسانی و آگاهی بخشی به آنها، پایش و نظارت بر مسافران از جمله اقداماتی است که شرکت ها می توانند به انجام برسانند. به طورکلی توصیه شده است که رانندگان همیشه در خودرو باقی مانده و در صورت وقوع چنین حوادثی «عدم مقاومت» موجب کاهش شدت و میزان خسارت بدنی می شود.
                