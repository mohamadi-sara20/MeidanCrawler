یک‌شنبه ۲۰ آبان ۱۳۹۷
-----------------------------------------
یادداشت
-----------------------------------------
کدام شهردار؟
-----------------------------------------

                    به نظر می رسد بعضی از اعضای شورای اسلامی شهر تهران در انتخاب گزینه های شهرداری تهران، کمتر به رویکردهای مدیریتی و اجرائی و برخورداری منتخبان از تخصص های مرتبط با ماموریت های شهرداری و اهلیت این جایگاه مهم عنایت دارند و بنابراین روشن نیست که چرا کسانی در زمره گزینه های شهرداری تهران در دستور کار شورا قرار می گیرند که حسب اطلاعات ناقص بنده، ویژگی های موردنیاز و کافی برای مدیریت کلان شهری مانند تهران را ندارند و با فقدان تجربه های مرتبط و برخوردار از اهلیت کافی در مدیریت شهری، در فهرست گزینه های انتخابی شورای محترم قرار گرفته اند. مدیریت شهری که باید خود را برای پرداخت بدهی سالانه حداقل حدود هفت هزار میلیارد تومان آماده کند و از طرفی معضلات و اولویت ها، چالش ها، بی ثباتی ها و وقفه هایی را  که در مدیریت شهری از سوی دستگاه های بیرون شهرداری تاکنون ایجاد شده است، جبران کند و بر عملکرد شهرداران مناطق و مدیران خود، نه فقط بر اساس گزارشات رسمی یا گزارشات نهادهای مردمی، بلکه با حضور میدانی و… نظارت عالیه اعمال کند و با گیوه های ورکشیده در میدان ماموریت های شهرداری شب و روز و حتی با حضور فیزیکی، از نزدیک بر اجرای امور، پروژه ها و حوادثی مانند زلزله، آتش سوزی ها، ترافیک، آلودگی هوا و… نظارت کرده و عملکرد مدیریت ها را از نگاه مردم هم ارزیابی کند و توانمندی های اجرائی و مدیریتی خود را هم در معرض داوری مردم بگذارد و اعتماد آنان را جلب کند. مضاف بر بدهی 53 هزار میلیارد تومانی شهرداری، پرداخت حقوق 68 هزار پرسنل و بیش از صد هزار فیش حقوقی و مبلغ 600 تا650 میلیارد تومان حقوق ماهانه را بدون کمک دولت و استقراض بانکی و… تامین کند. بنابراین برای عبوردادن شهرداری از چنین شرایطی، اعضای شورا باید از لیست ملاحظات حزبی، گروهی، قومی و قبیله ای بیرون آمده و براساس نیازها، ضرورت ها، مطالبات شهروندان و اولویت های کلان شهر تهران به انتخاب شهرداری شجاع، اهل خطرکردن، بلندنظر، پاکدست و بی حاشیه و اهل تعامل با دولت، نهادها و… مبادرت کنند.  بنابراین از عزیزان عضو شورا که بعضا از السابقون در امر مدیریت های اجرائی در سطوح ملی و منطقه ای هستند، انتظار می رود که فراتر از رویکردهای حزبی و دوستی ها و خویشاوندی ها، به مقوله مدیریت کلان شهری مثل تهران اهتمام کنند و معیارها و شاخص های مصوب شورا با اتکا به اولویت ها، ضرورت ها و… ملاک انتخاب قرار گیرد و این طور نباشد که شهردار تهران از میان کسانی انتخاب شود که بخواهد با آزمون و خطا مدیریت شهری را تجربه کند.
 بنابراین به نظر راقم این سطور شهر تهران به شهردارانی نیاز دارد که بتوانند با توانمندی ها و تجربه های زیسته مدیریتی، اجرائی و شناخت نسبی خود از شهرسازی و مبلمان شهری از پس معضلات پیش روی شهرداری و کلان شهر تهران از حیث بدهی 53 هزار میلیارد تومانی، پرداخت ماهانه 600 تا 650 میلیارد تومان حقوق پرسنل و پرداخت بدهی سالانه ای حدود هفت هزار میلیارد تومان و کسب درآمدی معادل 20 هزار میلیارد تومان بدون شهرفروشی و تراکم فروشی برآیند. بنابراین چنانچه شورا نتواند مدیریتی در تراز کلان شهری مثل تهران انتخاب کند و مثل گذشته انتخاب کند، بدون شک شورا و مدیریت شهر تهران قرین توفیق نخواهند بود و جریان اصلاحات هم اعتبار مردمی خود را در تهران به مثابه پیشانی کشور از دست خواهد داد و بیش از پیش آسیب خواهد دید و چیزی از این سرمایه اجتماعی و مردمی برای نسل های بعدی به جا نخواهد ماند و جریان اصلاحات  با شکست بی سابقه ای مواجه خواهد شد. امید که بعضی از اعضای شورا (ان شاءالله که این طور نباشد) به دنبال پیاده کردن منویات حزبی خود یا دخالت در عزل ونصب های مدیریت های اجرائی شهرداری مثل دخالت نمایندگان مجلس در تعیین مدیران وزارتخانه ها اعم از استانداران، فرمانداران و دیگر مدیران نباشند که کشور را به چنین شرایطی کشانده اند. بنابراین شهردار منتخب باید با آزادی تمام بتواند با شاخص و ملاک های مصوب شورا، تیم اجرائی و مدیریتی خود را انتخاب کند و در عوض تمام قد ملزم به پاسخ گویی به شورا و مردم شود. چراکه اگر چنین نکنید، بدون شک به رای مردم تهران پشت کرده اید و بدانید که مردم تهران رای به احزاب نداده اند بلکه به جریان اصلاحات رای داده اند. بنابراین هیچ یک از عزیزان شورا نباید نقش نماینده حزب متبوعش را در شورا یا در انتخاب مدیریت کلان شهر تهران بازی کند. نکته دیگر اینکه شورای عالی سیاست گذاری هم باید در انتخاب مدیریت شهرداری تهران نقش هدایتی خود را فراموش نکند چراکه تبعات منفی و مثبت انتخاب شهردار تهران، به حساب آن شورا هم گذاشته خواهد شد و در این خصوص علاوه بر شورای شهر تهران، شورای عالی سیاست گذاری هم باید در قبال عملکرد شورای شهر و شهرداری، به رای دهندگان تهرانی و کلیت مردم شهر تهران پاسخ گو باشد.
                