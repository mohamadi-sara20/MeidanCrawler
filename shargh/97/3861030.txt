پنج‌شنبه ۲۰ دی ۱۳۹۷
-----------------------------------------
سرمقاله
-----------------------------------------
بلای تهران و اصفهان بر سر سمنان
-----------------------------------------

                    توسعه بیابان ها در نزدیک شهرها و توسعه کلان شهرهایی مانند تهران، چالش مهم اقلیمی امروز ماست. در بازدیدهای اخیر نگارنده مشخص شد که وضعیت بیابانی در منطقه غرب تهران و جنوب ورامین در جنوب استان تهران توسعه یافته و شکاف های بزرگ و ترک های کششی در دشت شهریار و دشت ورامین، به راه ها و خیابان ها و بعضی منازل مسکونی آسیب زده است. جنوب ورامین به سرعت به سوی تبدیل شدن به کویر به پیش می رود. سنجش میزان بارندگی در ایستگاه های جنوب استان تهران کاهش میزان بازندگی از 66 تا 80 درصد را نشان می دهد. در ناحیه جنوب آزادراه قم -گرمسار عملا وضعیتی کویری حاکم است. تغییرات اقلیمی که شامل فرایند گرم شدن جو زمین است، نماد مشخصی نیز در استان تهران دارد. در 60 سال گذشته هوای تهران حدود 2.5 درجه گرم تر شده است که حدود 1.5 درجه آن به حدود 20 سال آخر این دوره مربوط است. در استان تهران بیشترین تمرکز جمعیت به سوی جنوب و جنوب غرب و غرب استان تهران و در داخل شهر تهران به سمت مرکز و جنوب شهر تهران است. بخش مهمی از این تمرکز جمعیت به حاشیه نشین های کلان شهر تهران و شهرک های حاشیه تهران مربوط است. در سه دهه گذشته میزان فرونشست زمین در غرب و جنوب غرب تهران (که اکنون جمعیتی حدود دو میلیون نفری را در خود جای می دهد) سالانه به حدود 30 سانتی متر در سال (هر سه سال یک متر!) می رسد. این فرونشست علاوه بر آسیب جدی بر زیرساخت های منطقه (مانند خطوط راه آهن)، خانه ها و ساختمان ها و سایر تاسیسات را آسیب پذیرتر می کند؛ بنابراین در چنین وضعی عملا ریسک زمین لرزه بعدی (به دلیل افزایش آسیب پذیری) بیشتر می شود. استفاده نامتعادل از منابع آب، آمایش غلط سرزمین ایران در سال های بعد از جنگ تحمیلی و مسئله خشک سالی به تمرکز نامتناسب در مراکز استان ها و در کلان شهرها انجامیده است. این موضوع را می توان به ویژه در تهران و کرج مشاهده کرد. حفر چاه های مجاز (به تعدادی که برهم زننده تعادل اکولوژیک مناطق مختلف کشور بوده است) و حفر چاه های عمیق غیرمجاز که معمولا تعدادشان فراتر از (گاه چند برابر) تعداد چاه های مجاز است و الگوی نامتناسب کشت در بسیار از نواحی که با کمبود آب مواجه اند، موجب ازبین رفتن سفره های آب زیرزمینی شده است. انتقال آب از حوزه هایی که منابع آب در آنها موجود بوده به حوزه های پرجمعیت ولی خشک مانند تهران و اصفهان، به توسعه کانون های جمعیتی در مناطق خشک انجامیده؛ به نحوی که تهران امروزه مهم ترین کانون جمعیتی در منتهی الیه شمال دشت کویر مرکزی ایران (در مجاورت البرز) و اصفهان مهم ترین منطقه تمرکز جمعیت در پهنه خشک داخل فلات ایران است. انتقال آب بین حوزه ای علی الاصول کاری اشتباه از نظر تعادل و تاب آوری اقلیمی است و نمونه آخر آن انتقال آب از حوزه دریای مازندران به استان سمنان است که متاسفانه در دستور کار قرار گرفته و اساسا موجب به هم خوردن تعادل اکولوژیک هم در استان مازندران و هم در استان سمنان می شود. 
خوب است که از وضعیت تهران و اصفهان درس بگیریم و همان بلا را بر سر سمنان نیاوریم. استان سمنان جمعیتی بالغ بر 700 هزار نفر دارد که از نظر شرایط اقلیمی با منابع آب جنوب البرز هم اینک از بیشینه توان منابع طبیعی در شمال دشت کویر مرکزی ایران استفاده می کنند. استقرار بیشتر جمعیت، نیاز به تامین آب دارد. سراسر استان و شهرهای اصلی آن در حاشیه گسل های فعال جنوب البرز بنا شده اند. هر نوع توسعه جمعیت در این شهرها، جمعیت در معرض خطر زلزله های بعدی را بیشتر خواهد کرد. برداشت بیشتر از منابع آب زیرزمینی و فرونشست های بیشتر در استان سمنان (که همین حالا نیز موجب خسارت هایی برای خط راه آهن تهران-مشهد شده است) موجب تحریک گسل های فعال پای دامنه ها خواهد شد. اگر به فکر استان سمنان در 50 سال بعد هستیم، باید از همین حالا از توسعه بیشتر شهرها و استقرار بیشتر جمعیت در شهرهای آن اجتناب کنیم.
                