یک‌شنبه ۲۷ آبان ۱۳۹۷
-----------------------------------------
یادداشت
-----------------------------------------
مثل امیرکبیر؟
-----------------------------------------

                     مهندس اسلامی در حالی مسئولیت وزارت راه و شهرسازی را پذیرفت که با انبوه چالش های جدی مواجه است؛ مواردی مانند شرایط سخت سیاسی و اقتصادی کشور و مشکلات ناشی از تحریم ها، تعهدات و بدهی زیاد وزارت و نبود اعتبار لازم، دشواری مسئولیت وزارت گسترده ای مانند راه و شهرسازی و نداشتن تجربه لازم در این حوزه، وجود هزاران طرح نیمه تمام، انتظار عمومی برای ترمیم و بازسازی هرچه سریع تر صدمات ناشی از سیل های اخیر و زلزله و شروع به کار در سال دوم دوره دوم ریاست جمهوری. بدیهی است این چالش ها، می تواند موانعی جدی در موفقیت هر وزیر ایجاد کند. برای وزیر دو راهکار عمده پیش رو خواهد بود؛ نگرش نخست اینکه او در میان دوره انتخاب شده است و در 33 ماه باقی مانده دوره نمی تواند کار خیلی جدی ای انجام دهد. او می تواند مانند مشتریان آخر شب، متاع را به هر قیمتی بخرد و دوره را سپری کند. در این صورت، وزارتخانه ای با 14 معاونت و بیش از 20 مسئولیت این فرصت را ایجاد می کند که با سفرهای استانی و بازدید و افتتاح پروژه ها و همراهی با نمایندگان مجلس که در سال پایانی دوره برای سفرهای انتخاباتی به همراهی وزیر و حتی کلنگ زنی پروژه های جدید نیاز دارند، دوره را به پایان رساند. اما نگرش دوم انتخاب بسیار سختی است؛ می توان گفت هرچند فرصت 33 ماه کوتاه است، مگر دوران صدارت امیرکبیر 39 ماه نبود اما کارهای قابل توجه و ماندگاری انجام داد؟ امیرکبیر در یکی از حساس ترین دوران تاریخی ایران به صدارت رسید که ایران رنجور دردهای بسیاری بود. بدیهی است در صورت انتخاب راه دوم باید برای توسعه تئوری داشت. برای حل مشکلات باید به علت توجه کرد و در مشکلات اساسی، توجه به علت فراتر از توان و اختیارات یک وزارتخانه و شاید دولت است و به همکاری و همگامی دولت و نظام نیاز دارد. مسئولان وقتی نمی توانند به علت بپردازند درگیر حل معلول می شوند؛ مثلا شهرداری به جای اینکه سفر را مدیریت کند، ترافیک را مدیریت می کند و با هزینه کرد هزاران میلیارد تومان در ساخت بزرگراه، تونل و پل فقط تسکین موقتی برای ترافیک ایجاد می کند و بعد از مدتی کوتاه همین پروژه ها خود به مشکل جدیدی تبدیل می شوند. نهاد دولت و مدیریت در ایران دچار حلقه بسته مدیریتی شده است و این حلقه بسته اجازه ورود نگاه های متفاوت و راهکارهای جدید را نمی دهد و دولت ها جسارت اخذ تصمیمات سخت و درست اقتصادی را از دست داده اند و نظام مدیریت در کشور دچار چالش کارآمدی است. نگارنده به عنوان یک کارشناس آزادراه معتقد است اینکه وزیر از بدنه این وزارتخانه نیست خود می تواند فرصتی باشد برای فکری جدید. اگر قیمت حامل های سوخت افزایش یابد، وزیر می تواند صندوق توسعه حمل ونقل را که اساسنامه آن نیز تصویب شده است، فعال کند و مطابق قانون، سهم صندوق را از قیمت سوخت و سایر منابع در حد 20 هزار میلیارد تومان بگیرد. نبود اعتبار نیز فرصت مناسبی است برای نه گفتن به پروژه های تبلیغاتی جدید و فشار کانون های صاحب نفوذ و غربالگری هزاران طرح نیمه تمام غیرضروری. توصیه می شود براساس طرح آمایش سرزمین و طرح جامع حمل ونقل، سفر مدیریت شود نه ترافیک. در حال حاضر 90 درصد سفر و حمل ونقل کشور از جاده ها می گذرد که 80 درصد این عبور و مرور از حدود 40 هزار کیلومتر راه های شریانی انجام می شود و باید برای آن فکری کرد. تعداد تلفات جاده ای با وجود اینکه در سال های 86 تا 96 از 28 هزار نفر به کمتر از 16 هزار نفر کاهش پیدا کرد، هنوز بسیار بالاست. یکی از دلایل کاهش تلفات جاده ای، کاهش ترافیک رودررو و توسعه بزرگراه ها و آزادراه ها از حدود هفت هزار کیلومتر به حدود 17هزار کیلومتر بود، اما هنوز در بیش از 50 درصد عبورومرور کشور ترافیک رودررو وجود دارد. متاسفانه در سال 96، بعد از 10 سال کاهش آمار رشد حدود سه درصدی در تلفات جاده ای نشان می دهد که از یک سو با توجه به کاهش سفرهای خارجی سفرهای داخلی رشد خواهد کرد و از سوی دیگر با توجه به گرانی خودرو و قطعات یدکی نظیر لاستیک و لنت احتمالا ناوگان کیفیت نامناسب تری خواهد داشت. می توان با توسعه هرچه سریع تر بزرگراه ها و آزادراه ها ضمن ایجاد مسیر مطمئن برای عبور و مرور صرفه جویی بسیاری در هزینه سوخت کرد که با قیمت های موجود رقم بسیار قابل توجهی است. بیشتر دست اندرکاران معتقدند با توجه به محدودیت منابع و اعتبارات دولت باید در بهره گیری از توان سرمایه گذاری بخش خصوصی تلاش کرد. البته اقتصاد ایران به شدت در معرض خطر کمبود سرمایه گذاری است و این امر تهدیدی جدی برای ساخت و افزایش اشتغال در کشور است. 
اما از سوی دیگر، در زمینه سرمایه گذاری و مشارکت بخش خصوصی برای ساخت آزادراه ها تجربه چند ده ساله وجود دارد و قسمت عمده آزادراه های کشور حدود دوهزار کیلومتر از دوهزارو 400 کیلومتر آزادراه در دست بهره برداری احداث و بیش از هزار کیلومتر آزادراه در دست ساخت با مشارکت و سرمایه گذاری بخش خصوصی در دست احداث است که در چند سال گذشته از سوی شرکت ساخت برای حدود دو هزار کیلومتر آزادراه مصوبه هیئت وزیران اخذ و برای توسعه آزادراه ها تا حدود 10 هزار کیلومتر برنامه ریزی لازم صورت پذیرفته و تفاهم نامه امضا شده است ولی در مجموع آزادراه ها، به ویژه باتوجه به افزایش قیمت های اخیر، شرایط مناسبی ندارند و ساخت آزادراه های جدید در معرض انصراف و تعطیلی قرار گرفته است. به منظور اطلاع وزیر محترم راه و شهرسازی، سود سرمایه گذاری در آزادراه ها عملا کمتر از سود بانکی است و طنز تاریخی آن است که سود بانکی معاف از معالیات است، ولی سود سرمایه گذاری در آزادراه مشمول مالیات است. بیش از 20 درصد هزینه سرمایه گذاری در آزادراه ها به صورت مالیات و بیمه به صندوق دولت برمی گردد، در حالی که نرخ عوارض عبور در ایران پنج درصد قیمت جهانی است؛ به نظر اکثر کارشناسان جامعه تحمل افزایش آن را ندارد ولی قیمت ساخت آزادراه قابل مقایسه با قیمت جهانی است؛ بنابراین، این سهم سرمایه گذاری در آزادراه ها قابل پوشش و قبول نیست. برخلاف همه قراردادهای سرمایه گذاری در جهان در قراردادهای سرمایه گذاری آزادراه ها هزینه پوشش ریسک دیده نمی شود. ارزش سرمایه مصرف شده در ساخت آزادراه ها به منزله وثیقه بانکی یا تضمین حتی برای خود وزارت هم پذیرفتنی نیست. وزیر جدید با چالش های بسیاری مواجه است، اما کارشناسان هر یک از حوزه های مرتبط، صمیمانه آماده همکاری برای کاهش مسائل این بخش مهم کشور هستند.
                