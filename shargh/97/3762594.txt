سه‌شنبه ۵ تیر ۱۳۹۷
-----------------------------------------
حرف اول
-----------------------------------------
منافع مشترک تهران - ریاض
-----------------------------------------

                    بازیگران اصلی نشست اخیر اوپک کدام کشورها بودند؟ این سوالی است که پاسخ صحیح به آن می تواند درک درستی از منطق برد-برد حتی در زمان اوج تنش های سیاسی بین واحدهای سیاسی ایجاد کند. قبل از آغاز نشست، خبرها حکایت از آن داشت که سایه رقابت و درگیری سیاسی عربستان سعودی با ایران در بحران های منطقه ای بر نشست اخیر سنگینی کرده و ریاض در پرتو خروج آمریکا از برجام آماده است با پیشنهاد افزایش یک میلیون بشکه با توجه به کاهش احتمالی صادرات نفت ایران پس از ضرب الاجل ترامپ پس از خروج آمریکا از برجام، آماده شده که ضربه مهلکی را بر ایران وارد کند. حضور محمد بن سلمان در مسکو و اخبار توافق و همراهی این دو در دفاع از افزایش یک میلیون بشکه به مثابه بمب خبری در رسانه ها و تحلیگران داخلی و احتمالا نزد اصحاب سیاست و تصمیم گیران نظام بود. گمانه زنی درباره «توافق روسیه و عربستان» زمانی شدت یافت که الکساندر نواک، وزیر انرژی روسیه و خالد الفالح، وزیر نفت عربستان، با یک ماشین خود را به محل برگزاری اجلاس اوپک و غیراوپک رساندند تا شاید از این رهگذر نزدیکی مواضع خود را نشان دهند. بیژن زنگنه از معدود وزرای نفت اوپک بود که زودهنگام وین را ترک کرد و در جلسه مشترک با کشورهای نفتی غیراوپک حضور نداشت.او که قبل از آغاز جلسه با لحنی تهدیدآمیز کار خود را در این نشست آغاز کرده بود، در پایان با بیانی مثبت به پایان برد. از منظر منطق سیاسی این کار زنگنه به این دلیل بود که او آنچه را در پی آن بود، در همان نشست وزرای اوپک به دست آورد. این گمانه زنی در صورت مقرون به صحت بودن می تواند گویای چند نکته مهم باشد. اول: با وجود همسویی تهران و مسکو در برخی تحولات سیاسی در منطقه، روسیه در سیاست انرژی با ایران همسو نیست؛ کمااینکه در سیاست گازی، تهران و مسکو را می توان دو رقیب در بازارهای به شدت جذاب گاز مورد نیاز اروپا و کشورهای در حال توسعه شرق تلقی کرد. زنگنه با درک واقع بینانه این موضوع پیش از ترک وین در پاسخ به سوالی مبنی بر اینکه با توجه به موضع‎گیری‎های اخیر روسیه درباره افزایش عرضه نفت درباره این کشور چه احساسی دارید، گفت: «چرا دلخور باشیم؟ باید واقعیت‎ها را درک کنیم. نباید توقع زیادی از کسی داشته باشیم. جمله معروف چرچیل را از یاد نبرید که وقتی از او پرسیدند چطور با روسیه که دشمن استراتژیک ما در جنگ جهانی دوم بود، متحد شدید، پاسخ داد بریتانیا دوست و دشمن دائمی ندارد، فقط منافع ملی دائمی دارد. همیشه گفته‎ام که نه کشوری برادر ماست و نه دشمن دائمی ماست. ما برحسب منافعمان باید روابطمان با کشورها را تنظیم کنیم».اگر همین رویکردی که زنگنه درباره موضوع نفت و موفقیت در اوپک بیان کرد، در سیاست ورزی نیز تسری یافته و درباره همه کشورهای جهان به عنوان راهنمای عمل قرار گیرد، می تواند منشا توافق و حلال مشکلاتی باشد که ایران امروز با آن دست به گریبان است. نمی خواهم زیاده از حد خوش بین باشم؛ ولی در شرایطی که سیاست های ترامپ جهان را به هم ریخته و همه متحدان سابق آمریکا را در مقابل او قرار داده، هر اقدامی که مواضع آنان را در موضوع ایران متحد کند، بر منطق عقلانیت استوار نبوده و مخالف مصالح و منافع ملی است.دوم: با وجود رایزنی های فشرده روسیه و عربستان در بالاترین سطح پیش از نشست اخیر و گمانه زنی ها برای موضع مشترک این دو به عنوان بزرگ ترین تولیدکنندگان اوپک و غیراوپک در دفاع از افزایش بیش از یک میلیون بشکه، این اتفاق نیفتاد. تحلیلگران اقتصاد و بازار انرژی در دو روز گذشته به دلایل این امر پرداخته اند. به نظر می رسد در کنار نگاه از دریچه تحولات استراتژی های نفتی ضروری است از منظر سیاسی نیز به آن پرداخت.تصمیمات اوپک نیازمند اجماع است. به تعبیر دیگر مخالفت یک عضو از اعضای اوپک مانع از اتخاذ تصمیم خواهد شد. با وجود انتشار اخبار، نظر مشترک روسیه و عربستان و مخالفت و تهدید جدی وزیر نفت کشورمان، ملاقات زنگنه و خالد الفالح در حکم آبی بود که بر آتش التهابات نشست اخیر ریخته شد. پس از این ملاقات ورق ها برگشت و جهان شاهد اجماع بزرگ ترین سازمان تامین کننده بخش معتنابهی از بازار مصرف نفت خام جهان شد. گمانه زنی درباره محتوای ملاقات وزرای نفت ایران و عربستان بسیار دشوار است و نظر تحلیلگران بازار انرژی بر این است که دو کشور توانسته اند به درک مشترکی از وضعیت بازار و نیازهای خود در موضوع سقف تولید و قیمت دست یابند. یکی از تحلیلگران بازار انرژی روز گذشته در همین ستون «شرق» از هماهنگی ایران و عربستان که در روابط دوجانبه و معادلات منطقه ای در سخت ترین شرایط رقابتی به سر می برند، به عنوان رمز موفقیت اجلاس صدو هفتادو چهارم یاد کرد و آن را درس بزرگ سیاست ها و دیپلماسی درون اوپکی به روسیه نامید.سوم: ایران برای عبور از تونل وحشتی که ترامپ با همکاری اسرائیل برای آن طراحی کرده، نیازمند فضای آرام در منطقه است. آرامش در منطقه علاوه بر کاهش هزینه های امنیتی برای کشور، تحرکات کشورهایی را که از سر اجبار در جبهه آمریکا و اسرائیل قرار دارند، خنثی خواهد کرد. به نظر می رسد ایران و عربستان به عنوان دو کشور عمده در منطقه در کنار رقابت سالم در منطقه باید با اتخاذ روش هایی که تامین کننده منافع آنهاست، مرحله خصومت آمیز کنونی را پشت سر بگذارند. در جریان مراسم حج سال گذشته، ایران تجربه موفقیت آمیزی را در فضای به شدت خصومت آمیز روابط تهران و ریاض تجربه کرد. به گفته نماینده مقام معظم رهبری مذاکرات درباره مراسم امسال نیز با موفقیت در جریان است و امیدواری برای تکرار تجربه سال گذشته بسیار بالاست. دلیل این امر احتمالا خواست دو کشور برای تفکیک موضوعات و پیداکردن راه حل ها در همان حوزه براساس منافع طرفینی است که حتی ممکن است با یکدیگر همسویی نداشته باشند. نشست اخیر اوپک و توافق ایران و عربستان برای کسب اجماع، دلیل روشن دیگری بر زمینه های مشترک و مدیریت بحران بین دو کشور است. تسری این همکاری یا دست کم کاهش رقابت در حوزه های سیاسی، امکان پذیر و نیازمند اراده سیاسی در تهران و ریاض است.
                