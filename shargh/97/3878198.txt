دو‌شنبه ۱۳ اسفند ۱۳۹۷
-----------------------------------------
یادداشت
-----------------------------------------
تنهاترین رئیس جمهور
-----------------------------------------

                    با کمی تامل و با نگاهی به اطرافیان روحانی می شود دید که تقریبا اندک افرادی در دولت حاضرند خود را خرج روحانی کنند و اغلب به فکر دور بعد هستند. آنها در مشکلات جاخالی می دهند که تیرهای انتقادی به تن روحانی بنشیند تا روحانی در مرکز سیل انتقادها باشد. این روزها همه از دولت روحانی گلایه می کنند؛ راست و چپ هم ندارد، اصولگرایان این مخالفت را با صدای بلند داد می زنند و اصلاح طلبان سعی می کنند از دولت رفته رفته فاصله بگیرند و آرام تر شیخ اعتدال را نقد می کنند. این مسئله درباره تمام روسای جمهور ایران بی سابقه بوده است. روحانی مظلوم ترین و تنهاترین رئیس جمهور ایران بوده است. اصولگرایان بر این باورند که روحانی دهه 90 دیگر روحانی سابق نیست و اصلاح طلبان هم بر این باور هستند که او یک یار میانی بوده است که در سال 92 با حمایت از او به عرصه سیاسی کشور برگشته اند، اما آنچه برای روحانی در این شش سال ارزشمند بود، منافع راست و چپ نبود بلکه منافع ملی در اولویت برنامه کاری او قرار داشت.با نگاهی به شرایط روسای جمهور قبلی ایران به این نتیجه می رسیم که هر یک از این روسا طبقه ای داشتند که از او حمایت می کردند. طرفداران هاشمی به او لقب سردار سازندگی دادند، اصلاح طلبان هم که حسابی پای کار رئیس دولت اصلاحات بوده و هستند و همواره از او دفاع می کنند.اما در این بین محمود احمدی نژاد با اینکه مخالفان زیادی هم داشت، کسانی را در اطراف خود دارد که پای کار او هستند؛ حتی حاضرند تمام فشارها را به جان بخرند تا خم به ابروی احمدی نژاد نیاید. نکته مهم در این بین سهم خواهی هر دو جناح در این سال ها از روحانی بود. هر کسی سعی داشت در جامعه القا کند که روحانی متعلق به آن دسته، حزب و گروه است، اما واقعیت چیز دیگری است؛ حسن روحانی در این سال ها به آن چیزی که اعتقاد داشت عمل کرد؛ تحول در دستگاه دیپلماسی و روابط بین الملل؛ تا دیروز شریکان استراتژیک ایران، جیبوتی، بوتان و نیکاراگوئه بودند اما امروزه قدرت های بزرگ دنیا با ایران پشت میز مذاکره می نشینند. تا دیروز همه بر علیه ایران قطع نامه می دادند، اما امروز همه در کنار ایران ایستاده اند. 
وضعیت دارو در آن سال ها در کشور ما بحران شده بود و مریض هایی بودند که دارو نداشتند تا مداوا شوند، اما امروزه در بهترین شرایط درمانی کشور هستیم. وضعیت صنعت هوایی کشور در بحران قرار داشت. بعد از دولت مصدق کی سراغ داریم که دادگاه لاهه به نفع دولت ایران رای دهد. کدام کشور تا به امروز به فصل 7 منشور سازمان ملل وارد شده و به سلامت از آن عبور کرده است.وضعیت ایجادشده موسسات بانکی در دولت قبل را به یاد بیاوریم که مردم هر روز جلوی بانک مرکزی شعار می دادند. امروز سرمایه مردم اعتماد به نظام است. احترام بزرگان نظام در دولت قبل کم رنگ شد و شان و جایگاه وزرا و معاونان با حرکات ناشایست و گرفتن زنبیل، سبد و گرفتن عکس تنزل پیدا کرد. امروز وزرا و معاونان ما در دنیا جایگاه دارند.امروز وقتی رئیس جمهوری اسلامی ایران در سازمان ملل صحبت می کند خبری از هاله نور نیست و همه شرکت کنندگان به واسطه صحبت های عقلانی روی صندلی خود می نشینند.امروز از جملات قصار... را لولو برد و... خبری نیست و جهان عاری از خشونت به اسم ایران اسلامی ثبت می شود. همه به جایگاه ایران بزرگ احترام می گذارند، امروز کسی نیست که قهر 11روزه کند و کسی سراغش هم نرود بلکه دولت در جایگاهی قرار گرفته که وقتی وزیر امور خارجه استعفا می دهد، همه واکنش نشان می دهند که او باید برگردد و استعفای او به نفع منافع و مصالح ملی نیست. این کارها تنها بخشی از عملکرد تنهاترین رئیس جمهور بود که خود بار این کشتی را بر دوش کشید، اما چرا دستاوردهای راهبردی دولت او کمتر در جامعه دیده شد. به دو علت:
اول: دولت در رسانه و انتقال دستاوردهای خود این سال ها به شدت منفعل عمل کرد.
دوم: نزدیکان رئیس جمهور فقط به فکر حفظ خود در قدرت بوده و هستند و دوست ندارند کمتر آسیبی ببینند.
امروز روحانی تنهاترین رئیس جمهور ایران است. در پایان یاد شعر استاد شهریار افتادم:
در دیاری که در او نیست کسی یار کسی
کاش یا رب که نیفتد به کسی کار کسی.
                