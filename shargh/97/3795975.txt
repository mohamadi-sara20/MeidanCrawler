یک‌شنبه ۴‌شهریور ۱۳۹۷
-----------------------------------------
یادداشت
-----------------------------------------
سیاست های هویتی چالش امروز دموکراسی
-----------------------------------------

                    چند دهه پیش دنیای سیاست تجربه یک تحول چشمگیر را آغاز کرد. از اوایل دهه 70 تا قرن حاضر، تعداد کشورهای مبتنی بر دموکراسی انتخاباتی از 35 کشور به بیش از 123 کشور افزایش یافته است. در همین دوره، برون ده کالا و خدمات در سراسر جهان چهار برابر شد و تقریبا تمام مناطق دنیا به رشد و توسعه دست یافتند. نسبت مردمی که در فقر شدید زندگی می کنند، از 42 درصد جمعیت جهان در سال 1993 به 18 درصد در سال 2008، 12.4 درصد در سال 2012 و 10.7 درصد در سال 2013 کاهش یافت؛ اما همه به طور یکسان از این تغییرات بهره مند نشدند. در بسیاری از کشورها و به ویژه در دموکراسی های توسعه یافته، نابرابری اقتصادی به طور چشمگیری افزایش یافته است، زیرا مزایای این رشد اقتصادی به سوی طبقه ثروتمند و تحصیل کرده جریان دارد. حجم رو به افزایش تغییر مکان کالاها، پول و مردم نیز تغییرات مخربی را به بار آورده است. در کشورهای درحال توسعه، روستاییانی که پیش از این از برق هم محروم بودند، به طور ناگهانی به زندگی در شهرهای بزرگ، تماشای تلویزیون و امکان دسترسی به اینترنت روی تلفن های همراه دست یافتند. طبقه متوسط جدید در چین و هند به شدت رشد کرد. تولید از آمریکا و اروپا به آسیای شرقی و سایر مناطق با هزینه نیروی کار پایین انتقال یافت. زنان در بازار کار جانشین مردان شدند. بازار کار تحت تسلط و غلبه صنایع خدماتی درآمد و ماشین های هوشمند جایگزین کارگران کم مهارت شدند. آخرین ضربه را بحران مالی جهانی در سال های 2007 و 2008 و بحران یورو در سال 2009 وارد آورد. در هر دو مورد، سیاست های نخبگان، رکود بالا، نرخ بی کاری بالا و کاهش درآمد میلیون ها کارگر معمولی را رقم زد. ازآنجاکه آمریکا و اتحادیه اروپا پیشگامان نظام لیبرال دموکراسی محسوب می شدند، این بحران ها شهرت این نظام را در کل جهان تخریب کرد.به همین دلیل، در سال های اخیر، تعداد دموکراسی ها کاهش یافت و تقریبا در تمام مناطق دنیا دموکراسی عقب گرد داشت.شاخص های دموکراسی در بسیاری از کشورهای اقتدارگرا مانند چین و روسیه کاهش یافت. برخی کشورهایی که به نظر می رسید دموکراسی های موفق دهه 90 بودند، مانند مجارستان، لهستان، تایلند و ترکیه، به سمت اقتدارگرایی در حرکت هستند. قیام اعراب در سال های 2010 – 2011 دیکتاتوری را در سراسر خاورمیانه با مشکل مواجه کرد، اما از منظر دموکراتیزاسیون، نتایج درخور توجهی به بار نیاورد. رژیم های مستبد همچنان در کانون قدرت باقی ماندند و جنگ های داخلی عراق، لیبی، سوریه و یمن را دربر گرفت. تعجب آورتر و شاید حتی مهم تر، موفقیت «ناسیونالیسم پوپولیسم» در انتخابات هایی بود که در دو کشور دموکراتیک برگزار شد. در انگلستان رای دهندگان، به خروج انگلیس از اتحادیه اروپا رای دادند و در آمریکا، دونالد ترامپ در رقابت های ریاست جمهوری نتیجه غیرمنتظره ای را به ثبت رساند. تمام این تحولات به گونه ای با تغییرات اقتصادی و تکنولوژیک در ارتباط است؛ اما ریشه در یک پدیده متفاوت دیگر نیز دارد و آن ظهور «سیاست های هویتی» است. در قرن بیستم در بیشتر قسمت های دنیا، سیاست ها بر مبنای موضوعات اقتصادی تعریف می شد. سیاست های چپ گراها بر کارگران، اتحادیه های تجاری، برنامه های تامین اجتماعی و سیاست های بازتوزیعی متمرکز بود. در مقابل، راست گراها، به کاهش اندازه دولت و تقویت بخش خصوصی علاقه مند بودند؛ اما سیاست های امروزی کمتر به وسیله دغدغه های اقتصادی یا ایدئولوژیک تعریف می شوند. امروزه سیاست ها بیشتر بر مسائل و موضوعات هویتی تمرکز دارند. اکنون در بسیاری از دموکراسی ها، چپ گراها بر ایجاد برابری اقتصادی گسترده کمتر تاکید می کنند و بیشتر به تقویت علایق گستره وسیعی از گروه های به حاشیه رانده شده، مانند اقلیت های قومی، مهاجران، پناهندگان و زنان تمایل نشان می دهند. به علاوه، راست گراها نیز ماموریت اصلی خود را به صورت محافظت وطن پرستانه از هویت ملی سنتی بازتعریف کرده اند که در اغلب موارد به صراحت و روشنی با نژاد، قومیت یا مذهب پیوند دارد. در واقع سیاست های هویتی به شاه مفهومی تبدیل شده اند که قادرند بیشتر رخدادهای جهانی را توضیح دهند. امروزه در سراسر دنیا رهبران سیاسی پیروان خود را پیرامون این باور بسیج می کنند که به کرامت آنها توهین شده و باید برای ترمیم آن تلاش شود. ولادیمیر پوتین، رئیس جمهور روسیه، درباره «تراژدی» فروپاشی اتحاد جماهیر شوروی سخن می گوید و آمریکا و اروپا را به دلیل بهره برداری از ضعف روسیه در دهه 90 به منظور توسعه و تقویت ناتو مورد انتقاد و نکوهش قرار می دهد. شی جینپینگ، رئیس جمهور چین، از سلطه خارجی بر این کشور که از سال 1839 شروع شد، به عنوان «قرن حقارت» چین یاد می کند. دلخوری ناشی از بی احترامی و هتک حرمت ملت ها یک نیروی قوی برای بسیج مردم در کشورهای دموکراتیک بوده است. جنبش «جان سیاه پوستان مهم است» از کشتارهای زنجیره ای آفریقایی های آمریکایی تبار آغاز شد و توجه تمام جهان را به قربانیان وحشی گری پلیس جلب کرد. زنان در سراسر دنیا به نابرابری جنسیتی در حوزه های مختلف اقتصادی، اجتماعی، سیاسی و فرهنگی اعتراض دارند. این در حالی است که بسیاری از رای دهندگان برای دستیابی به جایگاه و موقعیت بهتر پای صندوق های رای می روند. اما گروه های مختلف به این نتیجه رسیده اند که هویت آنها شامل هویت ملی، مذهبی، قومی، جنسیتی و سایر موارد به اندازه کافی مورد احترام افرادی که از صندوق های رای بیرون می آیند، واقع نشده است. سیاست های هویتی دیگر یک پدیده کوچک و کم اهمیت نیست که فقط در محیط های دانشگاهی مطرح شود یا پس زمینه درگیری های کم خطر یعنی «جنگ های فرهنگی» را فراهم کند. در مقابل، شاه مفهوم «سیاست های هویتی» دموکراسی های امروزی را با یک چالش جدی روبه رو کرده اند. تغییرات سریع اقتصادی و اجتماعی جوامع را متنوع تر کرده، مطالباتی را ایجاد کرده که گروه هایی که تا پیش از این در جامعه دیده نمی شدند، امروزه به جریان اصلی تبدیل شوند. تامین نشدن این مطالبات موجب واکنش های شدید و کنش جمعی گروه هایی می شود که احساس خسران دارند. این مسیر، یک جاده یک طرفه است که فقط به درهم شکستن کشورها و در نهایت، شکست دولت ها منجر می شود. اگر کشورها و دولت های دموکراتیک یا مدعی دموکراسی برای ایجاد درک درست تر و بهتر از کرامت انسانی و ارائه سازوکار مناسب تلاش نکنند و سیاست های هویتی را در راستای تامین حقوق تمام اقشار یک جامعه با هویت های گوناگون جنسیتی، مذهبی و قومیتی تغییر ندهند، مسلما خود و جهان پیرامون خود را به درگیری های مستمر و پیاپی محکوم خواهند کرد.
                