سه‌شنبه ۱۳ آذر ۱۳۹۷
-----------------------------------------
سرمقاله
-----------------------------------------
آدرس پول شویان
-----------------------------------------

                    انتشار خبر یورش پلیس آلمان به مقر دویچه بانک در فرانکفورت در هفته گذشته در رابطه با متهم شدن این بانک به پول شویی، بار دیگر این اقدام مجرمانه و پیامدهای ناگوار آن را در مرکز توجه افکار عمومی قرار داد. در این میان، مکان وقوع بزه انتسابی (آلمان) بیش از خود بزه اهمیت پیدا کرد؛ زیرا انتظار نمی رفت کشوری که از بالاترین استانداردهای توسعه یافتگی برخوردار است، آماج و جولانگاه ام الفساد مالی قرار گیرد. این انتظار غیرواقع بینانه را باید ناشی از نوعی کژتابی دانست که حوزه جغرافیایی پول شویی را فقط به کشورهای افغانستان و آمریکای لاتین و از این قبیل یا در رابطه با تبهکاران بین المللی و گروه های مافیایی محدود می کند و نمی داند پول شویی نوعا پدیده ای جهان گستر است؛ با این تفاوت که بعضی از کشورها با ایجاد زیرساخت های لازم حقوقی و فرهنگی و اعمال پایش های مناسب، به مقابله سازمان یافته با آن برخاسته اند و بعضی دیگر از سر غفلت یا به هر دلیل و توجیه دیگری، به پاک کردن صورت مسئله پرداخته اند.  این یادداشت بر آن است تا به پدیده پول شویی و منشا آن و نیز آثار و عوارض مبتلابه بپردازد تا اسباب درک بهتر این مهم ترین جرم مالی مهیا شود و امکان پی بردن به زوایای وجودی آن بهتر فراهم شده و اظهارنظرهایی که دراین باره می شود، به ویژه در رابطه با بیانات اخیر رئیس دستگاه دیپلماسی کشور، به‎درستی مورد سنجش قرار گیرد. به طورکلی، «به دست آوردن پول غیرقانونی و دادن شکل قانونی به آن» یا به عبارت دیگر «تلاش در راستای واردکردن عواید حاصل از یک اقدام مجرمانه به سیستم مالی قانونی به منظور قانونی جلوه دادن منبع تامین آن عواید» را پول شویی می گویند. به فرایند تغییرشکل دادن عواید حاصل از یک فعالیت غیرقانونی و واردکردن آن (عواید) به سیستم مالی قانونی، پول شویی می گویند. بدیهی است که تبهکاران قبل از پیمودن این راه، نمی توانند پول کثیف به دست آورده را به راحتی خرج کنند؛ زیرا نمی توانند بگویند آن را از کجا آورده اند و اگر هم بگویند، منشا مجرمانه آن به راحتی کشف می شود؛ اما پول کثیف چنانچه شسته شود، عملا با پول تمیز درون سیستم مالی یکی می شود، طوری که تفکیک این دو را تقریبا غیرممکن می کند. در نتیجه، تبهکاران می توانند بدون آنکه رصد بشوند، از پول ترکیبی استفاده کنند. اقدام به پول شویی گرچه به دوران باستانی برمی گردد، ولی واژه آن وقتی سکه زده شد که آل کاپون، تبهکار معروف آمریکایی، برای تبدیل عواید حاصل از زورگیری و قاچاق مشروبات الکلی به دارایی های به ظاهر قانونی، به خرید تعداد زیادی ماشین لباس شویی سکه ای و استقرار آنها در گوشه و کنار شهر… مبادرت کرد. درآمد این ماشین ها معلوم نبود، بنابراین آل کاپون چنین وانمود می کرد که آنچه را از طریق اقدامات بزهکارانه اش به دست آورده، از راه خدمات لباس شویی کسب کرده است. این داستان واقعی هرچند به ظاهر ساده، علاوه بر اینکه وجه تسمیه پول شویی را روایت می کند، شاکله آن را هم به خوبی نشان می دهد و از این نکته ظریف پرده برمی دارد که نه تنها درآمد نامشروع منشا پول شویی است، بلکه نبود کنترل روی پول های تمیز نیز راه را برای این اقدام مجرمانه هموار می کند؛ به طوری که مثلا اگر همین درآمد ماشین های لباس شویی مشخص می بود، دست کم میزان شست وشوی پول های کثیف از مبلغ آن درآمدها بیشتر نمی شد. پول شویی ظرف یک بارمصرف نیست، بلکه مانند ظرفی چینی است که تا شکسته نشود، بارها آن را شست وشو می دهند و مجددا مصرف می کنند. 
 پول شویی وقتی پایان می گیرد که کشف شود و تا آن زمان، پول شویان با استفاده از شگردهای گوناگون و پیچیده، پول کثیف را در سیستم مالی قانونی قرار می دهند، سپس با استفاده از ابزارهای پوششی مانند شرکت های توخالی (کاغذی)، از منشا خود جدا می کنند و بالاخره پول کثیف شسته شده را به کانال تبهکاری بازمی گردانند. در این میان، پول شویان حرفه ای بزرگ مقیاس تلاش می کنند تا با دراختیارگرفتن انحصاری آخرین دستاوردهای نوآوری و فناوری، گوی سبقت از هر ناظر و پایشگری بربایند و با اطمینان خاطر به اقدامات تبهکارانه خود ادامه دهند؛ ضمن آنکه در هر صورت و حالتی، مترصد می مانند تا اگر راه های اصلی روی آنها بسته شد، از پنجره وارد شوند. طنز تلخ آنکه طیف پول شویان به حدی وسیع است که نه تنها جنایت کاران، بزهکاران، قاچاقچیان، جاعلان، راهزنان، کلاهبرداران و سارقان را دربر می گیرد، بلکه بعضی نهادهای رسمی و قانونی مانند غول های مالی و بانکی جهان را هم شامل می شود! در سال های اخیر چندین مورد پول شویی بانک های بزرگ غربی، رسوایی های جنجال برانگیزی را موجب شده است که بزرگ ترین آن مربوط به HSBC است. این غول بانکی در سال های اخیر با زیرپاگذاشتن «مقررات رازداری بانکی»، مبادرت به انتقال الکترونیکی وجوه بین شرکت های تابعه مکزیکی و آمریکایی خود به مبلغی بیش از 200 تریلیون دلار کرد، بدون آنکه این حجم عظیم نقل وانتقال را مورد پایش (رصد) قرار دهد و بر آن نظارت کند. اینجاست که معلوم می شود چرا در آمریکا داشتن مدرک رسمی مبارزه با پول شویی و کلاهبرداری حرفه ای (Certified AML and Fraud Professional- CAFP) برای آن دسته از کارکنان بانک ها که در دایره نقل وانتقالات وجوه بانکی کار می‎کنند، الزامی است و اینجاست که معلوم می شود چرا بانک جهانی و صندوق بین المللی پول میزان پول‎شویی در سراسر جهان را بالغ بر 2/2 تا 3/7 تریلیون دلار تخمین می زنند (آمار 2015). این رقم نجومی برابر با تولید ناخالص آلمان (چهارمین اقتصاد جهان) و هشت برابر تولید ناخالص داخلی ایران است! و بازهم اینجاست که معلوم می شود چرا آمریکا قریب هزار فعالیت غیرقانونی را فهرست کرده که می توانند منشا پول شویی باشند. جرم شناسان نیز در راستای انجام کار حرفه ای خود فهرستی تهیه کرده اند که مستند همه صاحب نظران حوزه پول شویی و سازمان های فعال در این زمینه است. عمده اقلام این فهرست عبارت اند از: «مشارکت در گروه های باج گیری و تبهکار سازمان یافته»، «قاچاق انسان و بهره برداری جنسی ازجمله بهره برداری جنسی از کودکان»، «خریدوفروش غیرقانونی داروهای مخدر و مواد روان درمان»، «خریدوفروش غیرقانونی اسلحه»، «خریدوفروش کالاهای سرقت شده»، «فساد و ارتشا»، «جعل»، «کلاهبرداری»، «ارز تقلبی»، «قاچاق کالا»، «جرائم زیست محیطی»، «قتل»، «آدم ربایی، توقیف غیرقانونی و گروگان گیری»، «سرقت مقرون به آزار»، «جرائم مالیاتی»، «قاچاق ازجمله در رابطه با حقوق و عوارض گمرکی»، «جعل»، «اخاذی و زورگیری»، «دزدی دریایی، ادبی و انتشاراتی»، «معاملات نهانی و دستکاری بازار» در زمره اقدامات مجرمانه ای است که می توانند منشا پول شویی باشند. 
نگارنده به رسم عادت مالوف همواره خود را از جر و بحث های اختلافی طیف های سیاسی و حزبی و جناحی داخلی دور نگه داشته و پیروی از آن رسم را در اینجا هم ملحوظ داشته است اما با توجه به موضوعیت مستقیم این یادداشت با آن قسمت جنجال برانگیز از مصاحبه اخیر رئیس دستگاه دیپلماسی کشور، لازم است بدون نیت خوانی درخصوص پس زمینه اظهارات مشارالیه، که نه کار ما و نه ما را از آن اطلاعی است، از آنها که تا پای امضای استیضاح نامه پیش رفته اند، پرسیده شود که آیا شما به دلیل اظهارات نادرست آن مقام رنجیده خاطر شده اید یا ناراحتی تان به خاطر این است که جاری شدن این کلام، فارغ از صحیح یا سقیم بودن آن، از زبان بلندپایه ترین مقام سیاست خارجی محل اشکال است؟
اگر پاسخ پرسش مطروحه ناظر به قسمت اول آن است، منتقدان را به خطوط سیاه و سفید این یادداشت ارجاع می دهیم و به آنها می گوییم که منابع جرم انگاری پول شویی را مورد امعان نظر قرار دهند و موارد درج شده در فهرست پیش گفته را مرور کنند تا ببینند کدامیک از آنها، در این کشور محل وقوع نمی یابد. اصولا وقتی که آلات جرم فراهم است، می توان مطمئن بود که بزهکار معدوم باشد؟ به علاوه، ما تا کجای راه مبارزه بی امان با پول شویی را پیموده ایم که اطمینان پیدا کرده باشیم هر آنچه را به پول شویی ربط پیدا می کند، تحت نظر داریم و رصدشان می کنیم و سد راه آن می شویم. ما تا چه میزان شرکت های توخالی (کاغذی) را شناسایی و با فاکتورسازی های جعلی برخورد کرده ایم. 
                