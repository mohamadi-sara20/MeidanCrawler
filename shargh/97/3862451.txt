شنبه ۲۹ دی ۱۳۹۷
-----------------------------------------
یادداشت
-----------------------------------------
پایان سیاست دیوانه
-----------------------------------------

                    25 مهر 1397، دو هفته پس از استعفای غیرمنتظره نیکی هیلی، سفیر واشنگتن در سازمان ملل، مکس بلومنتال، روزنامه نگار افشاگر آمریکایی، بخش هایی از سخنرانی خانم هیلی در سی ان پی -اتاق فکری متعلق به جمهوری خواهان اوانجلیکال- را منتشر کرد. این نشست یک هفته پیش از علنی شدن استعفای او در پشت درهای بسته برگزار شده بود. براساس مقاله مکس بلومنتال که در مجله «هارپرز» منتشر شد، نماینده ایالات متحده در سازمان ملل با اشتیاق خطاب به حاضران از کوشش های عمدی خود برای جاانداختن این پنداشت در ذهن دشمنان آمریکا پرده برمی دارد که دونالد ترامپ رهبری دمدمی مزاج و کاملا غیرقابل پیش بینی است. به نوشته بلومنتال، هیلی در حال پیش بردن «تئوری مرد دیوانه» بوده است که مورد استفاده هنری کیسینجر و ریچارد نیکسون قرار داشت. سال گذشته، در یادداشتی با عنوان «ترامپ وارد بازی خروس جنگی می شود»، با بررسی تطبیقی مواضع ترامپ در قبال برجام در آوریل، جولای و اکتبر 2017 (فروردین، تیر و مهر 1396) از یک سو و روند درگیری با داعش در سوریه و عراق، استدلال کردم که هرچه احتمال شکست قطعی داعش بالاتر می رود، میزان مقاومت ترامپ برای تایید بدون دردسر برجام نیز بالاتر می رود. درست پس از آزادی موصل از دست داعش، در ماه آگوست (مرداد) بود که ترامپ این شعار را اینجا و آنجا با صراحت کامل و لفاظی رادیکال در پیش گرفت که به طور قطع برجام را از بین خواهد برد. آگوست سال گذشته مقاله ای با عنوان «هرج ومرج و نظم در جهان در حال تغییر» در وب سایت دست راستی بریتانیایی «کپ ایکس» که خود را ترویج دهنده «کاپیتالیسم، بازار آزاد و دموکراسی» می خواند از هنری کیسینجر منتشر شد، در آنجا کیسینجر هشدار می دهد که ازبین رفتن داعش باعث تقویت امپراتوری رادیکال ایران می شود. «اگر قلمرو داعش به دست نیروهای سپاه پاسداران یا شبه نظامیان تعلیم دیده تحت هدایت سپاه آزاد شود، نتیجه کمربندی است که از تهران تا بیروت می رسد که می تواند باعث ظهور امپراتوری رادیکال ایران شود». تحلیل کیسینجر که ظاهرا از طرف او به ترامپ منتقل و تبدیل به یک دکترین نیز شد این بود که پس از نبرد با داعش، باید با تمام قوا ایران را تحت فشار قرار داد تا از نفوذ آن در منطقه کاست و اولین قدم تهدید ایران به لغو برجام است. کیسینجر معتقد بود مانند ویتنام این استراتژی باید با متد «مرد دیوانه» از سوی ترامپ که شاخصه های ذهنی این پنداشت را دارد به پیش برود و از او خواسته است تا حد امکان در این نقش -که به گذشته و تاریخچه و کمپین انتخاباتی او می آید- فرو برود. 
تئوری مرد دیوانه
شماری از تئوریسین های سیاسی ایالات متحده در دهه های 1950 و 1960 در گرماگرم جنگ سرد میان اتحاد جماهیر شوروی و اتحاد غرب دکترین «خردمندی بی خردی» را تبلیغ کردند. هرمان کان، یکی از دانشمندان علوم نظامی آمریکا و بنیان گذار «نظریه سیستم ها» و یکی از تئوریسین های اصلی این دکترین، گفته بود: «شاید، بهترین راه برای تحمیل سیاست هایمان این باشد که خود را قدری عصبی و احساساتی جلوه دهیم. در این بازی بازدارنده طرفی که به نظر می آید عزمش را جزم کرده و راه بازگشتی برای خود نگذاشته، شانس بهتری برای کسب امتیاز از طرف مقابل دارد که با رفتاری متین به میدان آمده است. این همان جایی است که خردمندی بی خردانه جایز است. تظاهر به اینکه کورکورانه به یک سیاست بی خردانه پایبند هستید، ممکن است بهترین استراتژی یک بحران باشد». کیسینجر معمار آتش بس جنگ ویتنام است، مشاور امنیت ملی ریچارد نیکسون، متاثر از آرای هرمان کان و مهم تر از او توماس شلینگ بود و درک خود از ماجرا را عمیقا به نیکسون تلقین کرد. شلینگ، برنده نوبل اقتصاد و مبلغ استراتژی «خردمندی بی خردی» بود، از نظر او در دوران جنگ سرد «جنگ خروس ها» در میان بود، او می پنداشت در این بازی طرفی برنده است که در جاانداختن این دیدگاه غلبه پیدا می کند که او از هیچ چیز نمی ترسد، درد را نمی شناسد و آماده گلاویزشدن تا سر حد نابودی یکی از طرفین است، چطور می شود چنین دیدگاهی را تحمیل کرد، شلینگ پاسخ می داد: «مشکل این گونه حل می شود که یک سیاست مدار خود را غیرخردمند جلوه دهد یا خود را در موقعیتی جلوه دهد که امکان عقب نشینی از او سلب شده باشد». درواقع تمام ماجرا این بود که چقدر می توانید «عمدا» کوشش کنید خود را یک «سیاست مدار کاملا غیرمنطقی» جلوه دهید و تا کجا می توانید به مجنون نشان دادن خود تظاهر کنید و حریف را مرعوب این ابهام کنید. کیسینجر بسیار استادانه این متد را به نیکسون آموخت، به او گوشزد کرد که باید با تمام قدرت نشان دهد که بالاخانه را تماما اجاره داده است. او در کارزار ریاست جمهوری عهد کرده بود که هرطور باشد جنگ ویتنام را پایان خواهد داد (آن چنان که ترامپ نیز عهد کرده بود برجام را پاره خواهد کرد). او تظاهر می کرد که برخلاف روسای جمهور قبلی، بدون درنظرگرفتن شرایط دنیا و «نظم حاکم بین المللی» می تواند دیوانگی های غیرقابل پیش بینی کند، به ویژه این دیوانگی را پیوند می زد با درخواستی که رای دهندگان از او داشته اند و ادعا می کرد اصلا آمریکا به دلیل دیوانگی به او رای داده است تا مانند یک «خروس جنگی» چشم حریف را درآورد و هیچ جای برگشتی وجود ندارد.
عملیاتی شدن ایده
ترامپ از تابستان سال 2017 تئوری «مرد دیوانه» را به طور کامل درخصوص کره شمالی به کار برده بود. کیم جون اونگ که در سال 2011 به جای پدرش رهبر کره شمالی شده بود، در ماه سپتامبر قدرتمندترین آزمایش هسته ای خود تا امروز را انجام داد. ترامپ در تابستان آن سال توییت مشهور خود علیه کره شمالی را پست کرده بود: اگر کره شمالی به تهدید ایالات متحده ادامه دهد با «آتش و خشم» مواجه خواهد شد. مشاهدات ترامپ از ماه آگوست تا دسامبر به درستی نشان از آن داشت که هرچه تهدیدهای او دیوانه وارتر می شود و هرچه بیشتر به کیم یادآور می شود که واشنگتن در مسیری غیرقابل عقب نشینی پا گذاشته، پیونگ یانگ آزمایش های کمتر و هم زمان خفیف تری انجام می دهد. به نظر او آمد این سیاست واقعا در قبال دشمنان خونی جواب می دهد. تا دسامبر 2017 ترامپ با لحنی تند و قاطع تهدید می کند که اگر ایران، اروپا و کنگره آمریکا نواقص برجام را برطرف نکنند، آن را تایید نخواهد کرد، رئیس دولت در ایران که به تازگی برای چهار سال دوم با رای بالایی انتخاب شده است، در ماه های نخست با سرزنش های بسیاری از سوی هواخواهان خود به دلیل دیده نشدن اثرات اقتصادی برجام، تشکیل کابینه ای ناامیدکننده و خفیف بودن اصلاحات سیاسی مواجه است، بااین حال به چشم کاخ سفید همه چیز در ایران سر جای خود قرار دارد، در این مرحله به نظر می آید ترامپ قصد دارد با راه انداختن بازی «خردمندی بی خردی»، برجام اصلاح شده ای (در نگاه وی) را تنظیم کند. به نظر نمی آید او واقعا قصد داشته باشد از برجام خارج شود.
آغاز بازی
اما آغاز ناآرامی های دی ماه روند بازی را تغییر داد. ترامپ خود در صف مقدم حمایت از تظاهرکنندگان خشمگین قرار گرفت و بیش از هر نیرویی در داخل یا خارج از ایران در حمایت از آنها توییت کرد. ترامپ احساس می کند افکار عمومی در ایران را در دست گرفته و نبض سیاسی و اقتصادی در ایران با کلمات او نوسان پیدا می کنند. در اواسط زمستان ترامپ درخصوص دو چیز به یقین رسیده است؛ اول اینکه افکار عمومی در ایران در وضعیت نسبتا هیستریکی قرار گرفته و از طریق شبکه های اجتماعی غیررسمی قابل تاثیرات روانی جدی هستند، دوم اینکه جامعه ایران به این نتیجه رسیده که وی به راستی مردی غیرقابل پیش بینی است. هم زمان مشاوران او به ویژه در «بنیاد دفاع از دموکراسی ها» به رهبری مارک دوبویتز، این نظریه را تقویت می کردند که بخش های مهمی از جامعه ایران در صورت ملتهب شدن فضای اقتصادی و سیاسی آماده تبدیل شدن به دینامیت انفجاری هستند. با این پنداشت ها و هم زمان اعلام آمادگی کره شمالی برای مذاکره تاریخی میان رهبران پیونگ یانگ و واشنگتن بر سر همه چیز، ترامپ بیش ازپیش به سیاست «مرد دیوانه» باور پیدا کرد. درخصوص ایران او کاملا در نقش خود فرورفت.
مارس 2018، یک ماه پیش از خروج از برجام، وی صحنه را آماده تر کرد. دو نفر از بدنام ترین سیاست مداران جنگ طلب و ایران ستیز جایگزین دو سیاست مدار نسبتا عمل گرا در کابینه ترامپ شدند: مایک پمپئو، رئیس وقت سی آی ای، مردی عجیب که هر روز صبح ماموران ارشد اطلاعاتی را در سالن اصلی جمع می کرد و برایشان دعا می خواند، جای رکس تیلرسون را در وزارت خارجه گرفت و جان بولتون که حتی در دولت جنگ طلب جورج بوش پسر هم یک نیروی قابل تحمل قلمداد نشده بود، به جای هربرت مک مستر در پست کلیدی مشاور امنیت ملی رئیس جمهور نشست. هر دو آنها در گذشته دست کم یک بار خواستار بمباران خاک ایران شده بودند. با این تحولات، در اوایل ماه آوریل کاملا قطعی به نظر می آید که ترامپ سیاست «خردمندی بی خردی» را صرفا با «اصلاح برجام» که البته برای آن نیز وقتی نمانده، متوقف نخواهد کرد. فقط کسانی که دنبال معجزه بودند تصور می کردند ممکن است ترامپ بار دیگر برنامه جامع اقدام مشترک را تایید کند. دلار حتی پیش از خروج وی از برجام، نسبت به شش ماه پیش 70 درصد گرا ن شده است. مشاوران ترامپ به او اطلاع می دادند که اگرچه مقامات در تهران با مذاکره در شرایط فشار مخالف هستند؛ اما در ایران نوعی از جمهوری است که باید در مقابل افکار عمومی پاسخ گو باشد و نهایتا در مقابل فشار دست به عقب نشینی خواهد زد. این دست تحلیل ها از سوی متحدان اصلی وی در همسایگی یا اطراف ایران تقویت می شد: اسرائیل، عربستان سعودی و امارات متحده. به جز رهبران کشورها، لابی گرهای ابوظبی و ریاض در کاخ سفید، خانه نمایندگان و سنا مدام تاکید می کردند ایران در آستانه عقب نشینی تاریخی قرار گرفته است، ازجمله «بنیاد عربستان» یک اتاق فکر متعلق به خاندان آل سعود که ژانویه 2017 درست هم زمان با روی کارآمدن ترامپ در کاخ سفید توسط علی الشهابی، بانکدار سابق، در واشنگتن تاسیس شد. به نظر می آید شهابی مغز متفکر هماهنگی لابی در واشنگتن علیه ایران بوده است. چند روز پس از خروج ترامپ از برنامه جامع اقدام مشترک، او در مناظره ای با باربارا لیف، سفیر سابق آمریکا در امارات متحده، خاطرنشان کرد: «پیام به ایران رسیده است، دیگر نمی توانید تنها پشت یک مورد (برنامه هسته ای) پنهان بمانید». در کل تابستان، ترامپ توانست سیاستی را پیاده کند که افکار عمومی ایران را  ملتهب کند. حوادث دی ماه و بعد ناآرامی در تابستان، ترامپ را به این نتیجه رسانده بود که سیاست «مرد دیوانه» اولا به شدت جامعه ایران را متاثر کرده، دوما این اثرگذاری به شدت مردم ایران را نسبت به آینده خود دچار هیستری کرده است و سوما این هیستری باعث بروز شورش های گسترده ای خواهد شد که حاکمیت ایران را ناچار خواهد کرد پای میز مذاکره ای بنشیند که قواعدش را تماما او و متحدانش تعیین خواهند کرد.
فروریختن ایماژ
دقیقا در همین برهه جامعه ایران به دلایل متعدد در وضعیت نامناسبی قرار داشت، تلنبارشدن زخم های بسیار و کمبود تسکین های سیاسی در یک دوره 21ساله از سال 1376 به بعد، جامعه را آماده پذیرش ایماژهای ترسناکی  کرده بود که نه به صورت اصلاحات آنی تلطیف می شد، نه مطبوعات پرتیراژ و مهم تر از آن معتمد - چه از منظر مستقل بودن و چه از منظر تخصص- وجود داشت که مردم به آن پناه ببرند و نه آکادمیک ها و روشنفکران توان یا اراده ای حقیقی برای ورود به خاطر درآغوش گرفتن جامعه ای هراسناک و آرام کردن آن داشتند. ترسناک ترین ایماژ جامعه، نه الزاما ناباوری نسبت به بسیج دوباره همه توان ملی برای سروسامان دادن به حال و روز مملکت در بدترین بحران ها که احتمالا پررنگ ترین بخش از حافظه جمعی و تجربه تاریخی صد سال اخیر ما ایرانیان محسوب می شود، بلکه مواجهه با «مرد دیوانه» در کاخ سفید بود. جامعه ایران چند پیش فرض سیاسی را در نظر گرفته بود: نخست اینکه ترامپ به راستی رحمی نسب به ایران ندارد و از ایرانی ها در قالب ملت هم متنفر است (نخستین دستور اجرائی ترامپ ممنوعیت ورود ایرانی ها به آمریکا بود)، دوم اینکه او در کشورش نامیرا، قدرتمند و کامیاب است (فروکش کردن چشمگیر تظاهرات مدنی علیه او در سال 2018 در مقایسه با سال 2017، افزایش محبوبیت او به واسطه رشد اقتصاد و کاهش نرخ بی کاری) پس در سال 2020 نیز پیروز انتخابات است (تصور کش آمدن مسئله: نه برای دو سال که احتمالا برای دست کم شش سال تا 2024). در کنار اینها قدرقدرت و رویین تن ماندن نیروهای به شدت متخاصم مانند محمد بن سلمان و بنیامین نتانیاهو (سیاست مدار دست راستی و تندرو که 10 سال است نخست وزیر اسرائیل مانده است) بر این تصویرهامی افزود. آینده ایران تنها به امروز دو کشور در جهان تشبیه می شد: سوریه یا ونزوئلا. بااین حال در ماه مهر و آبان مجموعه ای از اتفاقات به صورت معجزه آسا توانست جامعه ایران را تا حد زیادی از منجمدشدن در این حوض، نجات دهد: اول اینکه شکست پذیری ترامپ علنی شد، انتخابات کنگره در ماه آبان با شکست چشمگیر جمهوری خواهان مورد حمایت ترامپ در خانه نمایندگان همراه شد. دوم، مرگ جمال خاشقجی و حملات وخیم به عربستان سعودی و ولیعهد عربستان (در عمل مرد شماره یک خاندان سلطنتی) رویین تن بودن او و کشورش در اداره خاورمیانه را زیر سوال برد، نه تنها عربستان را در مسئله یمن وادار به عقب نشینی کرد بلکه جایگاه جهانی ترامپ نیز به عنوان مدافع اصلی عربستان به شدت لکه دار شد، تحلیل عمومی بر این شد که واشنگتن و ریاض دیگر نخواهند توانست آن اتحاد آهنین و افسانه ای 18 ماه اخیر را ادامه دهند، (اتحادی که نیزه اش بیش از هرچیز تمامیت ارضی ایران را نشانه رفته بود) هم زمان بنیامین نتانیاهو نیز به خاطر تشنج های حزبی بر سر آتش بس در غزه پست خود را در خطر برگزاری انتخابات زودهنگام دید.
پیش از آغاز این دومینو، ابتکار عبدالناصر همتی برای مداخله بانک مرکزی در بازار ارز و نوعی «ترس یا بیدارشدگی ملی» برای پایان دادن به «دلالی جمعی» به نوعی مقاومت علیه زوال شهروندی بدل شد و توانست جامعه را از وضعیت مسخ شدگی نجات دهد. آقای همتی شاید تنها مقام ارشد در دولت حسن روحانی بود که توانست در این بازه یک ساله و ترسناک، ابتکاری حقیقی برای شکستن وضعیت ذهنی مذکور ارائه دهد. همان قدر که ابتکار بانک مرکزی به ریاست همتی در درک ماجرا چشمگیر بود، انفعال وزارت خارجه به ریاست محمدجواد ظریف در فهم وضع موجود و ارائه خلاقیت هایی - حتی در بدیهی ترین اشکال آن- برای خروج از آن انسداد روانی مایوس کننده بود.
پایان بازی
سیاست «مرد دیوانه» سیاست کوتاه مدت است، یا به سرعت جواب می دهد یا به پایان می رسد، گرچه به عنوان استراتژی چندباری در آمریکا به کار برده شده است؛ اما نمی تواند یک روند در سیاست خارجی کشوری باشد، وضعیت ذهنی جامعه و حاکمیت مخاطب در برابر شعبده ای که به راه می افتد بسیار تعیین کننده است و درصورتی که دولتی «دیگر» نتواند مفاهیم بی خردی، ویرانگری، پیش بینی ناپذیر و عصبی و آتشین بودن را به آن صورت که روان مخاطب را واقعا دچار مخاطره و تزلزل کند جا بیندازد یا در ضرباهنگ تزریق سیاست جنون آسایش مکثی طولانی پدید آید، این بازی به پایان می رسد. درست به همین دلیل دقیقا در روزی که ترامپ با اعمال مجدد «تمام تحریم ها» علیه ایران، امید داشت نمایش اراده در قالب پوستر سریال «بازی تاج وتخت» به وحشت بسیار ختم شود، به هیچ چیز ختم نشد. ترامپ قصد داشت خود را همچون «شاه جفری» که نماد «دیوانه بازی» بود معرفی کند، اما درست در روز پرده برداری از خود، بازی به پایان رسید.
دقیقا مطمئن نیستیم ترامپ و همراهانش چقدر متوجه این ماجرا شده باشند، شاید آنها بخواهند چند بار دیگر در قالب توییتر، مصاحبه های مهیب یا دستورالعمل های ویژه، میزان تشنج پذیری جامعه ایران را امتحان کنند، شاید ترامپ سعی کند بازی «مرد دیوانه» را در قالب تهدید به جنگ پیش گیرد، اما با توجه به روحیه اقتصادی او و وضع کنونی جامعه آمریکا از همین الان مشخص است که جامعه ایران چندان تحریک نخواهد شد. جوامع را نمی توان زمان زیادی در وضعیت هراس آخرالزمانی نگه داشت. ایران این وضعیت خوفناک را از مهرماه سال گذشته تا اواسط آبان تجربه کرد و بعید است در کوتاه مدت بار دیگر این تشنج عصبی را تجربه کند. از این رو به نظر قطعی است که ترامپ پس از بهار در متدولوژی سیاست خارجی خود در قبال ایران تجدیدنظر خواهد کرد. آیا اصل مواجهه با ایران خصمانه خواهد بود یا مسالمت آمیز؛ احتمال خصمانه ماندن بسیار بیشتر است، اما قطعا با مختصات جدید و متفاوت.
                