چهار‌شنبه ۲۴ مرداد ۱۳۹۷
-----------------------------------------
حرف اول
-----------------------------------------
فرصت طلایی
-----------------------------------------

                    یکی از همکاران دانشگاهی، مدتی دنبال فرصتی می گشت تا یک مسئله پیچیده فنی را حل کند. او روزها در دانشگاه بود و تعطیلات هفته را با کوه نوردی می گذارنید. وقت فکرکردن داشت، اما فرصت کار روی طرح خود را نداشت. تا اینکه روزی در حال کوه نوردی پایش شکست، او را به بیمارستان بردند. یک هفته درد را تحمل کرد، اما در همین فرصت طرح خود را تکمیل کرد. این ماجرا من را یاد رویدادهای سیاسی و اقتصادی امروز ایران می اندازد. آنچه در زمینه های اقتصادی و سیاسی درونی و بیرون از کشور روی داده و می دهد، ایران را دست کم در موقعیتی قرار داده است که با دید ژرف تری به خود بنگرد و برای مشکلاتش راه های عملی متناسب با شئونات ملی خود بیابد و آنها را به کار بگیرد. مهم این نیست که چه کسی رئیس بانک مرکزی یا سازمان برنامه باشد؛ مهم این است که نظام توانایی ها و ضعف های خود را بشناسد، برای مشکلات کشور با نگاهی بلندمدت به درون و برون کشور بنگرد، پیچیدگی های نظام اقتصادی و اجتماعی را درک کند، نیم رخ گسترده ای از آینده را -نه بر پایه تخیل و ایده آلیسم بلکه بر پایه واقعیات- ترسیم کند، راه حل مشکلات را واقع بینانه پیدا و ابزار اجرائی آنها را تهیه کند و به حل آنها همت گمارد.این مشکلات چیست؟1- صادرات ایران عمدتا الف) کالاهای سنتی مانند زعفران، تولیدات کشاورزی و فرش، ب) فراورده های نفتی، مواد خام و نیم ساخته فلزی مانند آهن و آلومینیوم و کمی دارو است.2- واردات ایران عمدتا کالاهای مصرفی صنعتی آماده مصرف یا قطعات صنعتی است. مواد غذایی و دارویی برحسب نیاز وارد می شوند. حجم قابل توجهی از کالاهایی که از کشورهایی مانند چین وارد می شوند، اجناس بنجل اند. نه اینکه بگویید کالای چینی بنجل است؛ واردکنندگان ایرانی برای ارزان تمام کردن و کسب سود بیشتر، به استانداردهای جهانی و سلامت کالا توجه نمی کنند و کالایی را سفارش می دهند که زیر استاندارد بین المللی است. همین کالاها که به کشورهای غربی صادر می شوند، استاندارد بالایی دارند. کالاهای واردشده به ایران بعضا -مانند اسباب بازی پلاستیکی- آلودگی محیطی به وجود می آورند که برای مصرف کننده خطرناک است. واردکنندگان این کالاها همه عضو اتاق بازرگانی ایران هستند اما اتاق روی کیفیت کار آنها کنترلی ندارد.3- به دلیل افزایش سهم دولت و نهادهای رسمی در اقتصاد ملی در دهه های اخیر، فقط 20درصد اقتصاد ایران در کنترل بخش خصوصی است. این تناسب ناهمگون در هیچ اقتصاد آزاد دیگری وجود ندارد. بر پایه همین ضابطه، اتاق بازرگانی ایران بیشتر اتاق واردات است تا واردات و صادرات.اگر اقتصاد عمدتا دولتی باشد، حتی بخش عمده ای از کالایی را که در فروشگاه ها فروخته می شوند، خانواده های کارمندان دولتی- خصولتی خریداری می کنند که در این صورت نسبت بخش های غیرخصوصی به کل اقتصاد از 80 درصد هم بیشتر می شود.4- سفارش واردات از مسیر مجوزهای اتاق بازرگانی ادارات دولتی-خصولتی صورت می گیرد. بارها گفته شده است که در چنین حالتی گرفتن سفارش از دستگاه های مذکور و اخذ سهمیه اعتبار ارزی، تابع ضوابط و روابط نانوشته است.5- اقتصاد که دولتی شود، شمار کارمندان افزایش می یابد. اگر به آمار کارمندان دولتی در کشورهای عضو سازمان ملل متحد نگاه کنید، درصد شمار کارمندان دولتی در ایران در بالای جدول است. در چنین حالتی:1-5: اتکای اقتصادی مردم به فعالیت در بخش خصوصی کاهش می یابد و همه آرزو می کنند در جایی از دستگاه های دولتی به کار بپردازند. اشتغال به کار در دستگاه های دولتی اقتصاد خانواده کارمند را به حقوق کارمند گره می زند. با پیش آمدن هر بحران اقتصادی، مانند محاصره اقتصاد کنونی ایران، ارزش پول ملی کاهش می یابد؛ تا اندازه ای که حقوق کارمند پاسخ گوی هزینه های خانواده او نخواهد بود. این امر نه تنها موجب اعتراض مردم بی نوا می شود، بلکه راه را برای توسل به «انگیزه» برای ترمیم حقوق هموار می کند. این یکی از شاخه های عمده فساد اداری در ایران است.2-5: استخدام دولتی در هر رده ای مستلزم داشتن «مدرک تحصیلی» است. این امر گرایش دانشگاه ها را از تلاش علمی به تولید مدرک می کشاند. بخش خصوصی برای استخدام کارمند بیشتر به توانایی فنی متقاضی اهمیت می دهد تا مدرک تحصیلی. حاصل این فرایند در دو شاخه عمده به چشم می خورد: یکی سبزشدن روزافزون موسساتی است که در نوشتن پایان نامه های دانشگاهی به دانشجویان کمک می کنند؛ دومی هم افزایش هزینه های دولت است.3-5: راندمان کار کارمند ایرانی در مقایسه با کارمند مشابه در کشوری صنعتی یک به پنج است. هر کارمندی خانواده دارد و کمک هزینه و تامین اجتماعی و بازنشستگی دریافت می کند. این مزایا را ضرب در پنج کنید و نقش آن را در افزایش هزینه های دولت بسنجید.4-5: در بحران های پیش آمده اقتصادی که حاصل برخوردهای بین المللی و محاصره اقتصادی است، پرداخت حقوق به کارمند -اعم از دولتی یا خصوصی- با دو مشکل روبه رو می شود: الف) کاهش حجم ارز خارجی؛ ارز خارجی پشتوانه پول داخلی است. اگر بخواهیم ارزش پول ملی یا قدرت خرید را حفظ کنیم، با کاهش ذخیره ارزی نمی توانیم حقوق کارمندان را به موقع بپردازیم. پول با ارزش که نباشد، دادوستد در بازار معاملات کاهش می یابد. این امر موجبات نارضایتی عمومی را فراهم می کند؛ ب) اگر سکوت کنیم و پنهانی اسکناس چاپ کنیم، موضوع به سرعت از سوی عوامل داخلی و رقبا و دشمنان بین المللی فاش می شود و ارزش پول ملی کاهش می یابد که تبعات آن در بالا شرح داده شده است.6- کارمندشدن جامعه را از تولید به مصرف می کشاند؛ به همین دلیل ایران پس از سال ها فعالیت و کسب درآمد نفتی به جای اینکه امروز صادرکننده کالای صنعتی باشد، واردکننده آنهاست.7- نگرانی ناشی از کاهش قدرت خرید مردم و ناتوانی دولت ها در انجام وظایف خود موجب هیجان و برخورد در جامعه می شود. این برخوردها مردم را به دادگستری می کشاند. اگر تردیدی دارید به شماره پرونده های در دست رسیدگی در دادگستری نگاه کنید. ایران یکی از کشورهای جهان با بیشترین شماره پرونده در دادگستری نسبت به جمعیت خود است.دولت می تواند بخشی از انرژی خود را صرف کنکاش در مسائل مطرح شده در بالا کنند و به راه حل های اساسی برسند.
                