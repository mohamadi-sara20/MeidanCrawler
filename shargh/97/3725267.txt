شنبه ۱۸ فروردین ۱۳۹۷
-----------------------------------------
سرمقاله
-----------------------------------------
«سرپل ذهاب» 5 ماه بعد
-----------------------------------------

                    چهارشنبه 15 فروردین 97 در آستانه پنجمین ماه بعد از زمین لرزه 21 آبان 96 فرصتی دست داد تا بازدید مجددی از منطقه زلزله زده ازگله سرپل ذهاب داشته باشم. در این مختصر می کوشم از مهم ترین نکته های این بازدید گزارشی ارائه دهم:1-روز 12 فروردین 97 پس لرزه ای با بزرگای 5،3 در نزدیکی سرپل ذهاب رخ داد که البته به دلیل هراس و وحشت مردم برای گریز و خروج از ساختمان و زیر دست و پا رفتن، حدود 50 نفر مجروح شدند. این رخداد و همچنین پس لرزه های دیگری که در منطقه رخ می دهد، موجب شد تا موج دیگری از نگرانی از وقوع زلزله در منطقه میان مردم ایجاد شود. در عین حال شایعه پراکنی و باور به شایعات هم زمان با تردید به اخبار رسمی نزد حداقل گروهی از مردم موجب توسعه نگرانی شد. به نحوی که شایعه بی پایه و دروغی در منطقه سرپل ذهاب دهان به دهان می گشت که زلزله بزرگی قرار است تا 28 اردیبهشت بیاید و ما تا قبل از 28 اردیبهشت به خانه های خود برنمی گردیم! این در حالی است که مدت استاندارد استقرار در چادر در دنیای مدرن برای اسکان اضطراری برای 48 تا 72 ساعت اولیه است و مدت اسکان موقت (مثلا در کانکس ها) نیز برای چهار تا هشت هفته بعد از رخداد منطقی است.2- اینکه پس لرزه ها ادامه دارند، برای بخشی از مردم همچنان به عنوان سوال مطرح است. با وجود رخ دادن زمین لرزه ای با بزرگای 7،3 وقوع پس لرزه ها تا حداقل یک سال آینده با بزرگای بین شش تا هفت و کمتر از آن منطقی است و طبیعی است که هرچه از زمان رخداد زمین لرزه دور شویم، از تعداد و بزرگای زمین لرزه ها (پس لرزه ها) کاسته شود. بنابراین بساط پیش بینی ها و گروه هایی که با روش هایی مبهم یا غیرعلمی مشغول تولید اطلاعات شبه علمی هستند، با وقوع این پس لرزه ها ظاهرا همچنان گسترده است و البته این بر عهده مردم است که از این تولیدکنندگان شبه اطلاعات پیروی نکنند و عملا آنها را منزوی کنند. نگارنده با جوانی دانشجو در کرمانشاه صحبت می کرد که همچنان بر این باور بود که تعداد کشته های زلزله 21 آبان 96 بیش از سه هزار نفر در هر یک از روستاهای ویران شده بوده است! و وقتی با سوال و توضیحات نگارنده مواجه شد که اساسا چند نفر در هر یک از این روستاها زندگی می کرده اند؟ این کشته های سه هزارنفری را چه کسی شمرده و گزارش کرده است؟ پاسخ داد که این آمار رسمی اساسا دروغ است! جواب نگارنده آن بود که آمارگران و گزارش کنندگان در دولت و نهادهای رسمی کسانی هستند مانند من و شما و درصد خطای آنها ممکن است تا حدود 10 درصد باشد، آیا قبول می کنی که خودت و همکارانت را نیز دیگران دروغگو بپندارند؟ او به سکوتی عمیق فرو رفت!3- در روستاهای پیرامون سرپل ذهاب مسئله ای به عنوان تعیین محل و اسکان به ویژه در محدود زمین لغزش بزرگ مله کبود مطرح است. بعضی از گروه های کارشناسی در محل روستاهای آسیب دیده که در معرض وقوع زمین لغزش بوده اند، در گفت وگوهای محلی به اهالی یا به مسئولان محلی ابراز کرده اند که این روستاها باید تغییر مکان یابند و کلیه اهالی به نقطه دیگری منتقل شوند. دلایلی که برای این موضوع در گزارش ها آمده، آن است که زمین لغزش رخ داده در منطقه بسیار بزرگ بوده و همچنین وجود خاک نرم و احتمال لغزش بعدی عمدتا در روزها و هفته های بعد از رویداد زمین لرزه می تواند به لغزش های بیشتر بعدی و تخریب منزل های روستایی که مجاور لغزش هستند، بینجامد. در بازدید اخیر به ویژه از روستاهای مله رولان، کوئیک، قوشچی باشی و مله کبود، مشخص شد در هیچ یک از این روستاها، توده دچار لغزش شده در زلزله 96،8.21حرکت بعدی نیافته و منزل های مسکونی که پیرامون پنجه لغزش در این روستاها قرار گرفته اند، دچار آسیب بیشتری (حتی پس از فصل بارندگی اخیر) نشده اند. بر اساس مشاهده و ارزیابی نگارنده، فقط چهار منزل مسکونی در شرق روستای قوشچی باشی و در مجاورت و جلوی پنجه لغزش مله کبود از نظر آسیب در زمین لغزش قابل استفاده مجدد نیستند و حتی در همان روستا نیز می توان همان چهار خانه را در مکانی دیگر (در غرب روستا) ولی در داخل همان روستا بازسازی کرد.از نظر جابه جایی زمین لغزش نیز ترک کششی طولی و در راستای حرکت لغزش مشاهده نشد و پرسش محلی و جست وجو از سطح کاسه لغزش تا منتهی الیه پنجه لغزش نشان داد که خطر عمده ای روستاهای موجود در منطقه را از نظر جابه جایی در زمین لغزش تهدید نمی کند و بنابراین تخلیه و جابه جایی این روستاها منطقی نیست و دلیلی علمی برای آن نمی توان ارائه داد. ضمن آنکه جابه جایی جوامع انسانی و کوچ دادن انسان ها تبعات فرهنگی و اجتماعی گوناگونی دارد که معمولا در این توصیه های تخلیه، نادیده گرفته می شوند.4- در شهرک شهید شیرودی سرپل ذهاب، از آنجا که به غیر از دو بلوک (که کاملا تخریب شده)، اسکلت بقیه بلوک ها سالم مانده بود، دیوارهای 20 بلوک ساختمانی با هزینه پنج میلیون تومان برای هر بلوک تخریب شده و بازسازی آنها برای اول مهر 97 برنامه ریزی شده است. ضمنا بازسازی مدارس منطقه نیز برای آغاز سال تحصیلی 97-98 برنامه ریزی شده است و بنابراین در حدود پنج و نیم ماه باقی مانده تا اول مهر 97 امید است این بازسازی به سرعت انجام شود. ضمنا خانواده هایی که متمول تر هستند، چه در شهر و چه در روستاهای بازدیدشده، منازل مسکونی خوبی با دریافت کمک هزینه بازسازی احداث کرده اند که البته همین منازل با کیفیت و ظاهر شیک نیز در علاقه سایر ساکنان به داشتن چنین خانه هایی (به جای خانه هایی که قبل از زلزله داشته اند و تخریب هم نشده اند) بی اثر نبوده است! و بنابراین سطح مطالبه و نارضایتی این اهالی همچنان بالاست.5- در محل پردیس دانشگاه علمی- کاربردی واحد سرپل ذهاب، بازسازی دیوارها و بخشی از پردیس تخریب شده توسط دانشجویان اعزامی از خود دانشگاه علمی- کاربردی از شهرهای دیگر به صورت داوطلبانه انجام شده که قابل تقدیر است. ضمنا کلاس های درس در کانکس ها مجددا آغاز به کار کرده اند.6- در مجاورت سرپل ذهاب (در شمال شهر و ابتدای جاده قصرشیرین) مهاجرانی تازه رسیده به شهر مستقر شده اند که اهل سرپل ذهاب نیستند. این مهاجران عمدتا در چادرها و کانکس ها زندگی می کنند.گزارش های دریافت شده در سرپل ذهاب نشان می داد که در تعطیلات نوروزی بعضی از مواد غذایی کنسروشده و همچنین تعدادی از کانکس های اهداشده، در استان کرمانشاه و استان های مجاور به فروش می رسیده است. همچنین بخشی از مردم که کمک هزینه پنج میلیون تومانی را برای بازسازی منزل دریافت کرده اند (24 میلیارد تومان از سوی بنیاد مسکن پرداخت شده)، نتوانسته اند (یا نخواسته اند) آن را در بازسازی به کار برند و همچنان متقاضی مسکن و کانکس هستند و به همین ترتیب همچنان در چادر زندگی می کنند، چراکه کمک مالی دریافتی را در ماه های گذشته به عنوان هزینه زندگی خود خرج کرده اند.7- زلزله 96/8/21 در منطقه سرپل ذهاب در محدوده ای کم جمعیت رخ داد (جمعیت حدود 130هزارنفری در پهنه رومرکزی) و البته درس آموزی از همین رخداد که با بزرگای 7،3 در ژرفای 24کیلومتری روی داد و کانون آن در محلی بدون سکنه قرار داشت و آسیب هایی که حین و بعد از رخداد برای کشور ما در این اتفاق ایجاد شده، برای آمادگی برای رخدادهای آینده بسیار حیاتی است. 
                