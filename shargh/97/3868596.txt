پنج‌شنبه ۲۵ بهمن ۱۳۹۷
-----------------------------------------
یادداشت
-----------------------------------------
بیانی جدید از چیزهای کهنه
-----------------------------------------

                    رهایی کجاست؟ یکی از مهم ترین سوالات حاکم بر فلسفه و ادبیات قرن بیستم، سوال مذکور است. متفکرانی مانند، تئودور آدورنو، هورکهایمر، هربرت مارکوزه، نیچه، فروید، ژاک لکان، میشل فوکو و اندیشمندان متاخرتری مانند آلن بدیو، جورجو آگامبن، ژولیا کریستوا، در حوزه فلسفه و فردریش هولدرلین، برتولت برشت، والتر بنیامین، هانری میشو، آرتور رمبو، ماریو بارگاس یوسا، گابریل گارسیا مارکز و نویسندگانی چون هاروکی موریکامی، ایشیگورو، میلان کوندرا و بسیاری دیگر در قلمرو ادبیات، با پیونددادن معرفت شناسی خاص خود به جهان های پوئیتیک، کوشیده اند با درهم ریختن ساختار، فرم و زبان مسلط بر حوزه های زندگی، پاسخی به این سوال بدهند. می توانم با جمله والتر بنیامین شروع کنم که دست بر قضا، نویسنده مورد بررسی ما یعنی محمدرضا تاجیک چه در سبک و چه در اندیشه بسیار به او شباهت دارد. آنچه بر ذهنیت نویسنده کتاب لذت سوژه شدگی حاکم است چیزی شبیه جمله بنیامین است. والتر می گوید: «سخت ترین چیزها در درون ما هستند و اگر آنها فرو بریزند، تمام دیوارهای پیرامون فرو خواهند ریخت…». باز جایی دیگر بنیامین جمله تکان دهنده ای دارد که حاکی از پرسه زنی های درونی و بیرونی اوست: «همچون کسی که در کشتی شکسته ای از تیرکی در حال سقوط آویزان باشد…شاید، اما او از آنجا نشانه ای به رهایی باز خواهد یافت…». لذت سوژه شدگی یکی از جدیدترین آثار محمدرضا تاجیک است که توسط انتشارات عقل سرخ در سال 1397 در دست چاپ  است. بخشی از عنوان کتاب «ما سنگ زندان های خود را بر دوش می کشیم» یادآور جمله بسیار معروف ژان ژاک روسو است. اینکه: «ما آزاد مخلوق هاییم، اما همه جا در بند». تاجیک در این اثر روش گریز است. نه چندان در بند فرم و بسیار کوشا برای انتقال محتوا برای به حرکت درآوردن ذهنیت تحت محاصره مخاطب است. سوژه انسانی، سوژه کلاسیکی که قائم بالذات و خودمحور بود، دیگر نیست. این سوژه نه از بیرون و نه توسط فیلسوف شاه افلاطونی، یا عقل خودبنیاد دکارتی-کانتی که توسط خودش به حصار و بند کشیده می شود. در مورد سوژه در این اثر و تحولات حاکم بر او می شود بسیار سخن گفت. از لحاظ ادبی، این اثر هم یک داستان است هم نیست، هم ساختارمند است هم ساختارگریز. لحن خاص خودش را دارد اما همواره شخصیت راوی اش را نمی شناسیم، هرچند بسیار این شخص برای ما آشناست و او کسی نیست جز خود ما. تاجیک در این اثر به طور پنهانی به ادبیات تعهدگرا از یک سو و به ساختارگرایی در ادبیات از سوی دیگر حمله ور شده است. مانند کسانی که فرم و ساختار را یگانه کانون حرکت می دانند و می گویند: «در عصر جدید ما نمی توانیم از چیز جدیدی سخن بگوییم جز بیانی جدید از چیزهای کهنه»، می کوشد ساختار و محتوا را به هم بریزد و طرحی نو دراندازد. طرحی که هم به محتوا و رسالت آگاه بخشش وفادار است و هم ساختار خاص و مخصوص خود نویسنده را دارا باشد. تاجیک زمان مند و مکان مند نیست، توالی زمانی و مکانی را به هم می ریزد تا بیان کند که آدمی موجودی است که می تواند هم زمان در چند زمان باشد. سنتی باشد و پست مدرن عمل کند. پست مدرن بیندیشد و در گذشته های دوری که لذت بخش است، طریق زیست کند. اما به لحاظ سیاسی، این اثر داستان حصر و حصارها است. داستان موجودی است که پس از آزادی می فهمد تازه بردگی اش شروع شده است. به این جمله از کتاب دقت کنید: «از سرازیری تندی که انتهایش انتهای حریم زندان بود پایین آمد و در پیاده رو خیابان به راه رفتن ادامه داد. گویی می خواست قضای یک عمر نرفتن و ندیدن خود را یک شبه به جا بیاورد». قاعدتا کسی که از زندان آزاد می شود باید هوای تازه ای را به سرش بکشد که آری «شکوه ها را بنه، خیز و بنگر که چگونه زمستان سر آمد»، اما موجود داستان ما، در ادامه تصور دیگری می کند. تاجیک به نقل از مرد داستان می گوید: «در هر قدمی که می رفت، پنداری درختی سر به تو می کرد… شهر چون سیلی خورده ای پرهذیان و پریشان نگاهش می کرد… انگار کس نبود که دیده شود، انگار او یک هیچ کس بود». بنابراین تاجیک با ورود به دنیای ذهنی فردی رهاشده در شهری خاموش و سرد، نوعی رسالتی بنیامینی را به ما یادآوری می کند. اینکه همه ما در شهرهایی که رها می شویم همواره عده ای در اطراف ما هستند که تحت تاثیر فضای دیجیتال و مجازی، افراد آزادی هستند که به واقع این آزادی تخیلی و نمادینی است که خودشان از چند و چون آن آگاه نیستند. تاجیک در آثار قبلی اش، خصوصا آثار سیاسی و روشی ، بدین خاطر که  ثقیل نویس است و به میزان فهم مخاطب خود توجه نکرده، مورد نقد بسیار قرار گرفته، اما به جرئت می توان گفت: «لذت سوژه شدگی» اثری است که تیپ های مختلفی از مردم را با خود درگیر می کند. از کسی که در فضای مجازی مشغول به خود نمایی است تا کسی که در حصار اندیشه های خودش در فضای واقعی به سر می برد و چوب جزم اندیشی و نادانی خودش را می خورد. در واقع سوژه های امروزین که تاجیک به آنها توجه کرده است، همه اساتید نادانی هستند که می دانند بد تعلیم دیده اند و می دهند، اما نمی دانند چگونه؟ سوژه هایی که دیگر خودی ندارند بلکه همه توسط خویشتن به ابژه هایی بدل شده اند که در خدمت چشم هایی سراسربین و در عین حال مخفی هستند که هر چه اینها بیشتر اندام خود را بیرون بدهند، او مخفی تر و خندان تر می شود. بنابراین پیشنهاد می کنم که اثر جدید محمدرضا تاجیک خوانده شود و جدی گرفته شود. چراکه در دورانی قرار گرفته ایم که تکه تکه شدن از درون و پاره شدن ذهنیت های سرد و بدزمخت، در حال تبدیل شدن به امری بدیهی است و اگر کاری نشود، زمستان تنها فصل زمستان همه کسانی است که بار زندان های خویش را بر دوش می کشند.
                