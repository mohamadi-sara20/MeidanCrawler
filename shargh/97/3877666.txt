یک‌شنبه ۱۲ اسفند ۱۳۹۷
-----------------------------------------
یادداشت
-----------------------------------------
چرا بعد از 40 سال از این شعارها استفاده می شود
-----------------------------------------

                    نشست بررسی علل و شرایط تاریخی کودتای 1299 با حضور صادق زیبا کلام و مجید تفرشی در خانه کتاب پیدایش برگزار شد. صادق زیبا کلام، استاد دانشگاه تهران، در این نشست با بررسی عملکرد رضا شاه، از دو دستگی نتیجه گیری از این عملکرد ها حرف زد و گفت اگر به آنچه در کتاب ها بیان شده، اکتفا کنیم، رضا شاه خائن مزدور و... خوانده می شود؛ اما اگر به اسناد و مکاتبات دقیق و جدی بنگریم، این گونه نیست و نباید از یک طرف به این موضوع نگاه کرد. او به دلایل بیان شعارهایی درباره رضا شاه که در اعتراضات دی 96 استفاده شد، پرداخت و گفت: در این اعتراضات این شعارها را کسانی به کار بردند که در دهه 70 یا 60 متولد شده اند، آیا این شعار را کسی در سال های اول انقلاب اسلامی به کار می برد؟ و چرا بعد از 40 سال این شعار استعمال می شود؟ او برای این امر دلایلی آورد و بیان کرد کسانی که امروزه این شعار را به زبان می آورند، شعارشان حاصل مطالعه نیست و نه اسناد و مدارک موجود را مطالعه کرده اند و نه کتابی درباره رضا شاه و پهلوی خوانده اند و گفت: «اگر از آنها بپرسیم که چند کتاب یا مقاله درباره رضا شاه خوانده اید، پاسخ این سوال برای من روشن است؛ صفر!» و افزود: «دلیل استعمال این شعار انتقاد از وضعیت امروز است که باعث شده علاقه ای درباره رضا شاه به وجود بیاید و از نظر من این موضوع جدی نیست. او در ادامه گفت: «بدون شناخت جامعه ایرانی که کودتای سوم اسفند 1299 در آن اتفاق افتاده، نمی توان آن را و تحولات بعد از آن را شناخت...». مجید تفرشی، مورخ و سند پژوه، در آرشیو ملی بریتانیا از اسناد مربوط به ایران در آرشیو ملی بریتانیا و دیگر آرشیوهای موجود در جهان سخن گفت و افزود: بر اساس مطالعات تاریخ نگاری رسمی در ایران و در این 40 سال مشکلات بسیاری در تحلیل ها به وجود آمده و بیشتر تفسیر ها را به صورت فرشته-اهریمنی در آورده است که باعث می شود از دید واقع بینانه دور شود. در تاریخ نگاری امروز ایران چند نوع دروغین آن وجود دارد؛ مانند تاریخ نگاری رسانه هایی مثل بی بی سی و من و تو و تاریخ نگاری فضای مجازی که در تحلیل های امروزی بسیار تاثیر گذار بوده اند.
او به مزدورخواندن و صفت بخشیدن به سیاست مداران پرداخت و گفت: «اینکه یک سیاست مدار را مزدور بنامیم و بدون شناخت دقیق و همه جانبه صحبت کنیم، صحیح نیست و تاریخ نگاری با این صفت دادن و مزدور نامیدن کاملا غیرعلمی است. اینکه بگوییم رضاشاه مزدور انگلیس بوده و ابعاد دیگر آن را در نظر نگیریم اشتباه است». وقتی به کتاب هایی که در 40 سال نوشته شده است نگاه کنیم؛ این گونه است که  اسم رضاشاه با صفت های مختلف مانند مزدور آورده شده است. ما در تاریخ نگاری ایران به ویژه در قلم کسانی که مورخ نبودند و از دید دیگر علم ها مانند علوم سیاسی به آن نگریستند، با این مشکل مواجه هستیم که بیشتر برای نقل قول و شاهد آوردن به تاریخ مراجعه و به ابعاد منطقه ای و بین المللی و بستر ها توجه نکرده اند. ما باید برای بررسی کودتای 1299 به ابعاد بین المللی و منطقه ای آن توجه کنیم. او در ادامه به ایران  در سال های مجاور کودتا پرداخت و گفت: «در ایران قرن نوزدهم چند اتفاق مهم افتاد که مورد اول قرارداد دارسی و نتایج آن و عملکرد رضا شاه بود و مورد بعدی مسئله هند به خاطر اهمیتی که برای انگلستان داشت و در نهایت تغییر نظام در روسیه بود. در نتیجه برای بررسی کودتای 1299 باید همه جانبه و دقیق به موضوع بنگریم».
                