سه‌شنبه ۷ اسفند ۱۳۹۷
-----------------------------------------
یادداشت
-----------------------------------------
برای نسل آینده چه می ماند؟
-----------------------------------------

                    از مجموع مساحت کشور، 23 میلیون هکتار و معادل 15 درصد مستعد فعالیت های کشاورزی است که حدود 15 میلیون هکتار از این رقم تحت کشت قرار دارد و فقط نیمی از این اراضی آبی است. به گفته رئیس سابق سازمان امور اراضی در پنج دهه گذشته دو میلیون هکتار از اراضی زراعی کشور تغییر کاربری شده اند. در این گزاره کوتاه چه بسا شاهد دو فاجعه ملی باشیم. اولا که این تغییر کاربری نه از زراعت به باغ بلکه به بتن بوده و در نتیجه به نابودی خاک زنده منجر شده است. دیگر آنکه این اراضی اتفاقا از بهترین منابع تولید کشاورزی و غنی از آب و خاک بوده است. اگر چنین خسرانی را تنها از نظر مالی و برای هر هکتار آن ارزش افزوده ای معادل سه هزار دلار در سال برآورد کنیم، تا آینده ای بسیار دور سالانه شش میلیارد دلار از ثروت ملی را از دست داده ایم. ثروتی که در بحران اقلیمی نیمه های قرن بیست ویکم و شمار بالای جمعیت انسانی به مراتب ارزشی برتر از معیارهای پولی پیدا خواهد کرد. نکته دیگر آنکه حدود هشت میلیون هکتار زمین آبی موجود دارای کیفیت و کمیت آب و خاک مشابه نیستند. در خشک سالی های اخیر دریافتیم که بیش از 50 درصد همین اراضی را عملا نمی توان «آبی» تلقی کرد. پرسش این است که با چنین محدودیتی و در روند افزایش جمعیت، آیا تاکید بر دستیابی به حاکمیت غذایی واقع بینانه است؟ اما پرسش مهم تر این است که ساختار و قوانین حفاظتی موجود تا چه حد همین ظرفیت های محدود و تجدیدناپذیر را می تواند حفظ کند؟ با مروری بر روند فرسایش اراضی کشاورزی، ملی و جنگل ها در چند دهه اخیر درمی یابیم که عواملی از قبیل درک نکردن فاجعه پیش رو در مردم و مجریان، تعبیر نابجا از وظیفه «حراست» به «اختیار در تغییر»، تاثیر درآمد نفت و به حاشیه رفتن ارزش واقعی کشاورزی و زیست پایدار، هزینه مسرفانه متولیان از ثروت های طبیعی برای رونق کوتاه مدیریت خود و... از عوامل آسیب های بی برگشت در این حوزه بوده است. به باور این قلم در سال های اخیر که صدای گام های فاجعه را از نزدیک تر هم می شنویم تلاش برای «به روزکردن» ساختار نظارتی و حفاظتی زمین و نیز تدوین قوانین متناسب با فوریت ها به درستی انجام نشده و هرگونه اصلاح تنها در مدار روزمرگی گذشته بوده است. با توجه به اینکه سرنوشت انواع مختلف اراضی عملا و عمدتا در حیطه وزارت های جهاد کشاورزی، سازمان حفاظت محیط زیست و وزارت کشور (شهرداری ها) است. قرارداشتن سازمان متولی در زیرمجموعه یک وزارت موجب بروز چالش و ناهماهنگی می شود. اکنون که سایه های تحریم توانسته است روشنی های زیادی برای درک منابع محدود تولید کشاورزی فراهم کند، باید از فرصت استفاده کرد و ساختاری فراگیرتر از قوه مجریه برای پایداری اراضی کشور تدارک دید. بدیهی است این ساختار به راهبردها، قوانین جدید و بازدارنده و نیز اصلاح مقررات و دستورالعمل های موجود نیاز دارد.
 با مروری گذرا بر قوانین موجود، خلل و فرج زیادی مشاهده می شود. روزنه هایی که موجب می شود سازمان متولی اراضی تنها بتواند روند تملک و تغییر کاربری ها را کندتر کند اما هرگز متوقف نمی کند. بسیاری از قوانین حفاظتی این سازمان زمانی صورت می گیرد که متقاضیان نیاز به گرفتن سند مالکیت دارند. زمانی که اساسا کار از تغییر کاربری گذشته است و بوروکراسی موجود و از درون تعدادی ماده و تبصره حداکثر به گرفتن جریمه از متقاضی و تداوم یک چرخه باطل بسنده می کند. آنچه انگیزه این نوشتار شد، اصلاح قوانین واگذاری اراضی ملی به متقاضیان اجرای طرح های اقتصادی است. مواد و تبصره های ضوابط واگذاری اراضی منابع ملی و دولتی برای طرح های کشاورزی و غیرکشاورزی موضوع ابلاغیه شماره 2626/020 مورخ 3/2/87 وزارت جهاد کشاورزی در فصل 3 (ضوابط واگذاری)، فصل 4 (نظارت بر اجرای طرح ها) و به خصوص فصل 5 (نحوه فروش و انتقال قطعی اراضی واگذاری) به طور قطع نیاز به بازنگری راهبردی دارد.کمیسیون های پیشنهادی در فصول 3 و 4 این دستورالعمل عمدتا تابع یک ساختار مشترک بوده و بنابراین تنها کافی است که رئیس سازمان متبوع آنان با مداخله رانت آلود اعمال نفوذ کند. دیگر آنکه اساسا نهاد کارآمدی برای تایید طرح های توسعه ای پیش بینی نشده است. ترکیب اعضای کمیسیون ها هم برای موافقت و هم برای نظارت به گونه ای است که یک نفر در تشکیل پرونده دخالت می کند و سایر اعضا با امضای نمادین خود به آن مقبولیت قانونی می دهند. در امر نظارت نیز سازوکار مدون و جامعی که کاملا فسادزدا باشد، پیش بینی نشده است. اما مهم ترین ضعف این دستورالعمل مرحله فروش و انتقال قطعی اراضی (فصل 5) است. در بند الف ماده 32 اظهار می شود: «زمین واگذارشده موضوع مواد 31 و 32 و 75 طبق قرارداد پس از اجراء یا به بهره برداری رسیدن کامل طرح و تایید عوامل نظارتی و در صورت درخواست متقاضی به قیمت روز تقویم و ارزیابی و به مستاجر اعلام می شود. انتقال قطعی ظرف مدت تعیین شده و پس از واریز وجه در مهلت قانونی صورت می پذیرد». در چنین نگاهی به اراضی ملی پرسش های زیادی متبادر می شود. مگر زمین کالایی قابل تولید است که در هر بازه زمانی بتوان آن را به نام و بهانه سرمایه گذاری و کارآفرینی به متقاضی حقیقی و به طور دائم واگذار کرد؟ اگر چنین روندی ادامه یابد اساسا آیا زمینی برای تداوم برنامه های موسوم به توسعه برای نسل های آینده باقی می ماند؟ 
                