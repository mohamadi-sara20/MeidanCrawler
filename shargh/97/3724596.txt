پنج‌شنبه ۱۶ فروردین ۱۳۹۷
-----------------------------------------
یادداشت
-----------------------------------------
ضربه به صنعت داخلی؟
-----------------------------------------

                    سال 1397 با «حمایت از کالای ایرانی» گره خورد. بی شک هر ایرانی آگاه، حمایت از کالای ایرانی را امری خوب و پسندیده می داند اما با شناختی که از سطح حکمرانی صنعتی در دولت دارم، بیم آن می رود که هدف بزرگ و باارزش «حمایت از کالای ایرانی» به دستوراتی ناگهانی، مطالعه نشده، غیرعلمی و ژست حمایت از کالای ایرانی خلاصه شود. این گونه دستوردهی که با اصول نوین و علمی سیاست گذاری صنعتی سازگار نیست، به تولید و تولیدکنندگان ایرانی آسیب جدی خواهد زد و سفره ای بزرگ برای فساد اداری پهن می کند که برچیدن آن به دهه ها زمان نیاز دارد. برای پی بردن به ریشه این نگرانی، کافی است فقط یک نمونه اخیر از شیوه حمایت از تولید ایرانی را با هم مرور کنیم: مقام معظم رهبری در سال 1396 در نشستی با دولت مردان از واردات خودروهای لوکس اظهار نگرانی می کنند. دولت با راهبری وزیر وقت صنعت، معدن و تجارت (صمت) تصمیم می گیرد که جلوی واردات خودروی خارجی را بگیرد. این تصمیم، برخلاف اسناد بالادستی و بدون اطلاع و هم فکری اتاق بازرگانی به عنوان نماینده بخش خصوصی اتخاذ می شود. این در حالی است که بر اساس برنامه پنجم توسعه دولت موظف بود که تعرفه واردات خودرو را به صورت تدریجی کاهش دهد. همچنین طبق دستور معاون اول رئیس جمهور در جهت بهبود فضای کسب وکار، مسئولان دولتی مکلف به مشورت با بخش خصوصی پیش از تصمیم گیری ها بودند. وزارت صمت این تصمیم را اجرا اما آن را علنی نمی کند. وب سایت ثبت سفارش واردات خودرو، یک شبه مسدود می شود. مدیران وزارتی علت این انسداد را به روزرسانی وب سایت و مدتش را چندروزه اعلام می کنند. این چند روز، چندین بار تمدید می شود تا عمر دولت دهم به پایان می رسد.واردکنندگان رسمی خودرو که با مجوز وزارت صنایع و طبق قوانین جاری کشور فعالیت می کردند، به مشتریان خود تعهد داشتند تا تعداد زیادی خودروی در حال حمل به ایران را به آنها تحویل دهند. اما یکباره متوجه شدند که امکان ثبت سفارش و ترخیص خودرو از گمرک را ندارند. مشتریان از تاخیر در تحویل خودروها گله مند شده و برخی از خرید انصراف دادند. در این میان اعتبار این شرکت ها نزد مشتریان بالفعل و بالقوه آسیب دید.وزیر جدید از فرصت اسباب کشی به وزارت صمت بهره برده و هرگونه پاسخ گویی درباره بازگشایی سامانه ثبت سفارش خودرو را به آینده نامعلوم موکول می کند. انسداد واردات چندماهه می شود و واردکنندگان خودرو با حجم عظیمی از تعهدات معوقه، سرمایه زمین گیر شده در گمرک و هزینه های جاری سنگین از جمله حقوق و مزایای هزاران نفر نیروی شاغل در حوزه فروش و خدمات روبه رو می شوند.چند خودروساز مطرح جهانی که برای سرمایه گذاری مشترک تولید خودرو در ایران در حال انجام مذاکرات نهایی بودند، با مشاهده این سردرگمی و بلاتکلیفی عجیب، عقب نشینی کرده و مذاکرات را متوقف می کنند. مدیران وزارت صمت بازنگری در تعرفه های واردات خودرو را زمزمه می کنند. اما اعلام تعرفه های جدید را هفته به هفته به تعویق می اندازند. واردکنندگان خودرو که چشم انداز روشنی از این رفتار دولتمردان ندارند، ناگزیر می شوند سفارشات تولید خودرو را لغو کنند. این کار اعتبارشان را نزد شرکای تجاری خارجی مخدوش می کند. در این فاصله، قانون اسقاط خودروی فرسوده برای واردکنندگان یک شبه تغییر می کند و آنها مجبور می شوند به ازای واردکردن هر خودرو تا هشت عدد خودروی فرسوده (دو برابر بیش از قبل) را اسقاط کنند. این تصمیم هم افزایش هزینه واردات و در نتیجه افزایش قیمت خودروی وارداتی را در پی دارد.بالاخره پس از گذشت شش ماه، ثبت سفارش خودرو با اعلام تعرفه های نجومی از سر گرفته می شود. تعرفه هایی که بعضا تا هزار درصد نسبت به قبل افزایش داشته اند. این تعرفه های نجومی، افزایش شدید قیمت خودرو و نارضایتی خریداران را در پی داشت. اما این بازی به همین جا ختم نشد و وزارت صمت و گمرک هر روز با استناد به دلایلی مانند به روزرسانی وب سایت، تدوین آیین نامه، اعمال ناگهانی محدودیت در مبدا واردات و تغییر قواعد دیگر، مانع از واردات با تعرفه های جدید شدند.این رفتارهای غیرعلمی و بی برنامه، خسارت های سنگینی به واردکنندگان خودرو تحمیل کرد اما آنها به جای طلب ضرر و زیان، فقط به اظهار گلایه بسنده کردند؛ چرا که می دانستند در صورت طرح شکایت قانونی، وزارت صمت به بهانه ای واهی کسب وکار آنها را برای همیشه تعطیل خواهد کرد. جالب اینجاست که هم زمان با این فشار مالی به واردکنندگان قانونی خودرو، رسانه های رسمی مدام از رانت و سود هنگفت این شرکت ها می گویند و نهایتا در یکی از جلسات بررسی بودجه سال 1397 در مجلس شورای اسلامی، یکی از وکلای مردم در این نهاد قانون گذاری، به صورت خودجوش خواستار بازپس گیری 60 درصد از سود قانونی شرکت های واردکننده در دو سال گذشته و واریز آن به خزانه دولت می شود.این پیشنهاد عجیب و مطالعه نشده، بدون بررسی در کمیسیون تخصصی، در صحن مجلس طرح و تصویب می شود! اما دیوان عدالت اداری با صدور دستوری موقت خواهان لغو افزایش تعرفه واردات خودرو می شود و وزارت صمت از اجرای این دستور سر بازمی زند! در ادامه، طرح دو فوریتی کاهش تعرفه واردات خودرو در مجلس شورای اسلامی به جریان می افتد. این آشفتگی تا انتهای سال 1396 ادامه می یابد و همچنان همه خریداران و واردکنندگان خودرو منتظر تعیین تکلیف تعرفه ها و برقراری نوعی ثبات در بازار هستند. اما روی دیگر این داستان، شرکت های خودروساز داخلی و چینی هستند که با افزایش نجومی تعرفه واردات، دست رقبا را از بازه قیمتی محصولات صد تا 200 میلیون تومانی هم کوتاه شده دیده و بدون هیچ تغییری در کیفیت خودروهای خود، قیمت های فروش را افزایش دادند. این در حالی است که بخش عمده ای از آمار مرگ ومیر تصادفات و همچنین آلودگی هوا در ایران، نتیجه مستقیم تولید خودروهای بی کیفیت آنهاست. طبق آمار رسمی، خودروهای بی کیفیت داخلی و چینی مستقیما عامل مرگ و آسیب دیدن سالانه ده ها هزار نفر در ایران هستند؛ اما اکنون این شرکت های ایرانی- چینی از قواعد جدید بسیار خشنودند و پس از حذف اجباری رقبا از بازار، نیازی هم به رقابت و افزایش کیفیت نمی بینند. وزارت صمت نیز هیچ گونه سیاست موثری برای الزام ایشان به ارتقای کیفیت و کاهش آلایندگی خودروهای داخلی پیش نمی گیرد و مدیران وزارتخانه به کلی گویی در باب کیفیت تولیدات داخلی در سخنرانی ها اکتفا می کنند. جالب اینجاست که وزیر جدید صمت در یکی از اولین دستورات خود، خودروسازان داخلی را از حداقل تعداد اسقاط خودروی فرسوده در قبال فروش هر خودرو پرمصرف معاف می کند. این دستور که هیچ انتقاد جدی هم در سطوح سیاست گذاری و حتی رسانه ای در پی نداشت، مانع خروج صدها هزار خودرو فرسوده و خارج از رده از خیابان ها می شود. این دستور، یعنی حجم انبوهی از آلودگی و مرگ ومیر بیشتر! این داستان یک لایه جالب و ناگفته هم دارد؛ در لابه لای تصمیم های یک شبه، رانت اطلاعاتی فراوانی وجود دارد که به فساد اداری دامن می زند. وقتی شرکتی درست ساعتی پیش از بسته شدن سایت ثبت سفارش اقدام به ثبت سفارش انبوه می کند، ممکن است عده ای در یک وزارتخانه بهره میلیاردی ببرند! وقتی خودروهای زمین گیرشده در گمرک، با یک دستور ویژه ترخیص می شوند، ممکن است عده ای در یک وزارتخانه بهره میلیاردی ببرند! وقتی...جالب است که حتی در زمان بسته بودن رسمی سایت ثبت سفارش، بیش از 10 هزار خودرو ثبت سفارش شده اند! این سفارش ها در ساعات نیمه شب روزهای تعطیل انجام شده اند تا کمترین توجه را به خود جلب کنند. نایب رئیس انجمن واردکنندگان خودرو از درخواست رشوه پنج تا 20 میلیون تومانی برای ثبت سفارش هر دستگاه خودرو وارداتی در این بازه زمانی می گوید! حالا ضرب عددی بزرگ تر از 10 هزار در چند میلیون تومان با شما! وقتی خبرنگار سیما از مدیر مربوطه در وزارت صمت علت چند هزار ثبت سفارش خودرو در بازه زمانی مورد نظر را می پرسد، او در برابر دوربین، «باگ سیستم» یا همان اشکالات رایانه ای را به عنوان دلیل مطرح می کند! بالاخره وقتی خبرنگار سیما از وزیر صمت علت را می پرسد، او با لبخندی ملیح، وزیر قبلی را عامل توقف چند ماهه واردات خودرو برمی شمرد و دوباره با لبخندی ملیح تر از خبرنگار می پرسد که چرا همان روز اول این سوال را از وزیر قبلی نپرسیدی! بعد همین وزیر جدید چند روز پس از آن (در پنجمین همایش بین المللی خودرو) از وزیر پیشین به عنوان «پدر صنعت کشور» تجلیل می کند!این داستان کوتاه اما تلخ نشان می دهد که ایرانیان چگونه مجبور شدند برای خرید خودروی باکیفیت و با آلایندگی استاندارد، حدود سه برابر قیمت جهانی پرداخت کنند، بدون اینکه از سرنوشت مصرف مابه التفاوت قیمت پرداختی با قیمت واقعی خودرو مطلع شوند. در این داستان دیدیم که شرکت های بزرگ و صاحب فناوری صنعت خودرو چگونه قید تولید در ایران را به علت سیاست های به شدت متغیر دولت زده و می زنند. دیدیم که خودروسازان داخلی بی توجه به خواست عمومی، چگونه قیمت خودروهای بی کیفیت، آلاینده و ناایمن خود را افزایش دادند بدون اینکه به بهبود کیفیت خودرو مقید شوند. دیدیم که چگونه خودروسازان داخلی از اسقاط خودرو فرسوده معاف شدند تا سودشان بیشتر و شهرهای ما از خودروهای آلاینده لبریز شود. دیدیم که بیشتر ایرانیان دیگر امیدی به رقابتی و باکیفیت شدن این دو خودروساز ندارند و چیزی نمانده که این دو شرکت به نماد سرشکستگی ملی در تولید صنعتی تبدیل شوند. دیدیم چگونه بازار ایران صحنه تاخت و تاز برندهای نوظهور چینی شده است. برندهایی که عمر آنها بسیار کمتر از خودروسازان داخلی است. دست آخر دیدیم که چه سفره گسترده ای برای فساد اداری پهن شد.این داستان کوتاه و تلخ نشان داد که نظام موجود حکمرانی صنعتی کشور به چه سادگی می تواند یک نگرانی حمایت از کالای ایرانی را در عمل، به نتایج به شدت مخرب گره بزند. این داستان کوتاه و تلخ آشکارا فریاد می زند که فرمان صنعت کشور را کسانی در دست دارند که به دانش روز سیاست گذاری صنعتی و پیچیدگی های آن آشنایی کافی ندارند. حال تصور کنید در سال 1397، قرار باشد این تجربه صنعت خودرو توسط همان مدیران به نام «حمایت از کالای ایرانی» به همه صنایع کشور تعمیم داده شود. در همین چند روزی که از سال نو گذشته، موجی از دستورات مطالعه نشده به راه افتاده است. آیا نباید نگران فرجام این اتفاقات بود؟
                