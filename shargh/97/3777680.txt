پنج‌شنبه ۴ مرداد ۱۳۹۷
-----------------------------------------
سرمقاله
-----------------------------------------
پیش به سوی اسراف
-----------------------------------------

                    در متن کوتاهی که به تازگی منتشر شده، فردی از جرگه صاحب نظران نوشته کمبود برق در کشور نه به دلیل کمبود آب، بلکه به دلیل رعایت مقررات معاهده زیست محیطی پاریس از سوی وزارت نیرو است و از آنجا که ایران تعهد داده 12 درصد از گازهای گلخانه ای را کم کند، بنابراین وزارت نیرو به دنبال ایجاد نیروگاه های جدید نیست و به همین دلیل کمبود برق به وجود آمده است! در این موضوع می توان به نکات زیر اشاره و توجه خوانندگان را به آن ها جلب کرد:1- نویسنده یادداشت یادشده اذعان کرده برقابی کشور فقط 15 درصد از کل برق کشور را تامین می کند. وزیر نیرو هم قبلا اظهار کرده از 9 هزار مگاوات برق تولیدی از طریق سدها حدود پنج هزار مگاوات تولید نمی شود بنابراین همین پنج هزار مگاوات موجب کمبود برق شده و امکان قطع برق را به وجود آورده است. نیازی نیست مثلا تولید 20 هزار مگاوات کم شود تا کمبود احساس شود، گاه حتی با یک یا دو هزار مگاوات این مشکلات حادث می شود.2- اگر نویسنده می خواهد بگوید معاهده پاریس از جمله معاهده های استعماری است و نباید تابع آن بود (مثل موضوع سند 2030) و هرچه سازمان های بین المللی می نویسند لازم الاتباع نیست و باید مستقل عمل کرد (مثل تصمیم دونالد ترامپ که از معاهده پاریس خارج شد)، حرف قابل تاملی است. با این استدلال باید از همه سازمان های بین المللی مانند سازمان ملل متحد هم خارج شد زیرا فرقی بین عمل به مصوبات با حضور در یک سازمان استعماری که تصمیمات نابخردانه می گیرد و نشستن در سالنی که سران استکبار، صهیونیسم و تکفیریان در آن نشسته اند، نبوده و نباید با آنها حتی در همین حد نشست و برخاست کنیم و هیچ یک صواب نیست. اگر نویسنده می خواهد سرمشق خود را تصمیم رئیس جمهور آمریکا قرار دهد، می تواند در سایر زمینه ها هم از این الگوی عقل و درایت تبعیت کند.3- موضوع کم شدن گازهای گلخانه ای در جهان امر تحسین شده ای است که آینده جهان را دربر می گیرد و متاسفانه بزرگ ترین تولیدکننده گازهای گلخانه ای یعنی آمریکا از این امر طفره رفته و از معاهده پاریس خارج شده است. این تصمیم دولت آمریکا به وضوح عدم سلامت تصمیم گیری در آمریکا و بی اعتنایی به دنیا و مردم آن را اثبات می کند، اما آیا این روش می تواند مورد تایید دیگر کشورها قرار گیرد؟ آیا نباید دراین باره اصولی فکر کرد و باید دنباله رو تصمیم های نابخردانه بود؟4- کم شدن گازهای گلخانه ای ربطی به تولید برق ندارد. اولا اصل موضوع بهره وری بیشتر از سوخت های فسیلی است؛ یعنی به جای راندمان حرارتی سوخت در نیروگاه ها که حدود 20-27 درصد است، آن را به60 درصد و بیشتر افزایش داد. بنابراین در عین کم شدن گازهای گلخانه ای، برق بیشتری می توان تولید کرد. همچنین تولید برق می تواند از منبع بسیار غنی و پایدار خورشید یا باد صورت گیرد که بدون هیچ نوع سوخت، برق تمیز و پایداری برای مردم تولید می کند با این تفاوت که حسب بررسی های انجام شده، انرژی جهان در آینده از خورشید حاصل خواهد شد و نه از سوخت های فسیلی و حتی هسته ای. بنابراین حتی اگر معاهده پاریس از سوی ایران رعایت شود (که معلوم نیست رعایت کرده باشیم)، می توان با افزایش راندمان نیروگاه ها و تولید برق خورشیدی و بادی به این مهم یعنی افزایش تولید برق دست پیدا کرد.5- اگر وزارت نیرو نیروگاه جدیدی نساخته (که چنین نیست)، به این دلیل است که اولا به دلیل قیمت برق، وزارت نیرو و توانیر توان سرمایه گذاری نداشته و به دلیل هزینه های جاری دولت و متوقف شدن اعتبارات سرمایه گذاری، دولت نمی تواند سرمایه گذاری انجام دهد و بخش خصوصی هم به دلیل اقتصادی نبودن نیروگاه ها از سرمایه گذاری معذور است. توجه کنیم وزارت نیرو چند ده هزار میلیارد تومان به صنایع و پیمانکاران سازنده نیروگاه ها و انتقال برق بدهکار است و نمی تواند پرداخت کند.6- کم شدن گازهای گلخانه ای یعنی کمتر مصرف کردن سوخت فسیلی. اگر نویسنده معتقد به افزایش مصرف سوخت فسیلی است (صرف نظر از معاهده پاریس)، باید به این امر آگاهی داشته باشد که هرچه مصرف سوخت فسیلی در کشور افزایش یابد، قدرت صادراتی نفت ما کاهش می یابد زیرا حسب مصوبه اوپک، حجم تولید برای کشورها مشخص شده است و هرچه حجم مصرف داخلی بالاتر برود، صادرات کمتر شده و قدرت مالی کشور کاهش می یابد. اگر نویسنده معتقد به مصرف هرچه بیشتر سوخت فسیلی است، به درستی باید بداند که با قدرت مالی کشور به مبارزه برخاسته است.7- ظاهرا نویسنده معتقد به مصرف هرچه بیشتر برق در کشور و دنباله روبودن تولید از مصرف است. تولید 57 هزار مگاوات برق در کشور حجم کوچکی نیست. آیا نویسنده نمی داند همین تولید گاز با چه تلاش جان فرسای کارکنان و کارگران و با چه حجم انبوه سرمایه گذاری در دریا برای استخراج و در خشکی برای تولید و پالایش و انتقال آن صورت می گیرد و صرفا به دنبال مصرف هرچه بیشتر گازهای فسیلی است؛ ثروتی که میلیون ها سال صرف تولید آن شده و بی بازگشت است. درحالی که سال هاست تحریم ها علیه ایران برقرار است و قطعات نیروگاه ها به زحمت فراهم می شود. فشار روی تولید و سرمایه گذاری (که ممکن هم نیست) با سیاست های تحریم کنندگان کاملا همسوست.8- نویسنده خوب است اندکی به آموزه های قرآن مجید که انسان را از اسراف منع کرده است، توجه کند. بی تردید به دلیل ارزان بودن برق در ایران بخش بزرگی از مردم در مصرف اسراف می کنند. صرفه جویی در مصرف برق می تواند کمبودها را جبران کند، اما اگر برحسب ضرب المثل «من بدو آهو بدو» تولید برق، تابع خواست ها و روش های مصرف اسرافگرانه شود، راه به جایی نمی رسد. اینکه کمبود برق صرفا به رعایت معاهده پاریس ربط داده شود (که اصلاحقیقت ندارد)، دست یازی به چماقی فرصت طلبانه است تا با ژست مبارزه با استکبار و تصمیمات مجامع استعماری، از این توجهات کلاهی از نمد فرصت طلبی برای یک جریان درست کرد. اگر قرار به بی اعتنایی به سازمان های بین المللی است، باید به درون توجه کرد. اسراف را در زمینه های مختلف محکوم کنیم، دلبستگی به شرکت های بیگانه را کم کنیم (ایجاد نیروگاه های فسیلی خود نوعی وابستگی به بیگانه است) با اندکی تحمل فشار، به دانش فنی نیروهای داخلی اعتماد داشته باشیم و به ویژه سعی در کم شدن مصرف داخلی و صادرات بیشتر داشته باشیم تا توان و قدرت مالی کشور را افزایش دهیم. اما اگر بخواهیم صرفا مصرف را در کشور تشویق کنیم، همه منابع ملی را هزینه می کنیم و همچون مشکل آب که بسیار حساس و خطرناک است و هم اکنون در شرایط بحرانی، هم سنگ آن اقدام نمی کنیم، در سایر مسائل نیز با معضلات پیچیده و غیرقابل حل روبه رو خواهیم شد. فاعتبروا یا اولی الابصار.
                