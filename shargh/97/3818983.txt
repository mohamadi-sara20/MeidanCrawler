شنبه ۲۱ مهر ۱۳۹۷
-----------------------------------------
یادداشت
-----------------------------------------
افراط گرایی قومی و یک انتصاب در آذربایجان
-----------------------------------------

                    1- گسترش قوم گرایی و افراطی گری قومی یکی از پدیده های تامل برانگیز کشور است. اگرچه نمی توان چشم بر زمینه های داخلی این پدیده بااهمیت بست اما تردیدی نیست که تولد و استمرار حیات قوم گرایی نه پدیده ای داخلی که برآمدن و استمرار فعالیت های قوم گرایی به شدت تحت تاثیر عامل خارجی و نقش دشمنان فرامنطقه ای یا رقبای منطقه ای ایران قرار داشته است. سده های متمادی ایرانیان فارغ از زبان، مذهب، دین، قوم، طایفه و عشیره تجربه منحصر به فردی از همزیستی مسالمت آمیز و عمق روابط تاریخی و تمدن سازی را به نام خود ثبت کرده اند و هیچ گاه ایرانیان به افراطی گری مذهبی، دینی، قومی و زبانی شهره نبوده اند. اگرچه در سده گذشته ابتدا تحت تاثیر فروپاشی دولت عثمانی و ظهور محافل پان ترکی در بقایای عثمانی و سپس ظهور بلشویسم در شوروی سابق و آموزه های لنینی و سپس سیاست های استالینی گرایش های قوم گرایی به درون کشور راه یافت و در دهه 20 خورشیدی با آمریت نظامیان اشغالگر شوروی مدتی کوتاه سرنوشت کشور را در شمال غرب با مخاطره روبه رو کرد ، چند دهه بعد نیز در ماه های آغازین پس از پیروزی انقلاب این پدیده فرصتی برای بروز و ظهور یافت و هزینه های سختی را به کشور تحمیل کرد.
2- قوم گرایی و افراطی گری قومی یکی از پدیده های نافی وحدت ملی و انسجام اجتماعی است و گسترش آن حتی می تواند زمینه ساز نفرت اجتماعی، رویکردهای تروریستی و جنگ و خون ریزی باشد. افراطی گری قومی، هم تحت تاثیر زمینه های اجتماعی، اقتصادی و سیاسی داخلی است و هم به عنوان ابزاری در خدمت رقبای منطقه ای کشور یا حتی دشمنان کشور است. استفاده از فضاهای فرهنگی، آموزشی، رسانه ای و دانشگاهی بخشی از تکنیک های قوم گرایان برای اثرگذاری بر افکار عمومی و یارگیری است و البته گاه با استفاده از همین ابزارها فشار به مجریان محلی یا کشوری در جهت پیشبرد اهداف ضد ملی و افراطی هم در دستور کار قرار می گیرد.
3- در سال های گذشته بسیاری از مسئولان ذی ربط کشور با کم اعتنایی به فعالیت مخرب افراط گرایان قوم گرا و تجزیه طلبان کمتر برنامه کارشناسی یا مطالعاتی را درباره علل و زمینه های قوم گرایی در دستور کار قرار داده یا کمتر به بررسی مخاطرات این پدیده بر انسجام ملی پرداخته اند. پدیده ای که گاه حتی خود را در قالب ترور، بمب گذاری، درگیری مسلحانه و… نمایان کرده و گاه در قالب فضا سازی های رسانه ای در پی تحریک افکار عمومی بوده است.
4- در هفته های گذشته خبری منتشر شد که یکی از استادان دانشگاه آزاد اسلامی یکی از شهرستان های شمال غرب کشور به عنوان مشاور شهردار تبریز برگزیده شده است. ..
او از نخبگان کرد سنی مذهب اهل شهرستان بانه است. اقدام شهرداری تبریز می توانست به عنوان گامی در جهت تعمیق ارزش های ملی و همبستگی ملی از سوی مسئولان استانی تقدیر شود و نشانی از روح همدلی ملی و انسجام تاریخی ایرانیان باشد اما فضاسازی عده ای از افراطی های قوم گرا و تجزیه طلب و محافل وابسته به دشمنان کشور موجب شد تا شهردار تبریز اعلام کند نامبرده استعفا داده و از سمت شهرداری تبریز کنار گذاشته شده است. به سخن دیگر افراطی های قوم گرا که برخی از آنان نیز در برخی سایت ها که گفته می شود از حمایت هایی در ادارات دولتی در سطوح محلی در سطح استان های غربی برخوردار است، با فضاسازی گسترده رسانه ای چنین اقدام شایسته ای را به ضد خود بدل کرده و موجبات تشجیع قوم گرایان را فراهم کرد. یعنی اقدامی در راستای وحدت ملی از سوی همین افراطی های قوم گرا بدل به پدیده ای وحدت شکن شد. همچنین در واکنش به انتصاب مدیرکل دادگستری آذربایجان غربی همین گروه تجزیه طلب کم شمار اما پرسروصدا با فضاسازی رسانه ای علیه این انتصاب موجب تشویش اذهان هم وطنان شده اند. لازم به تذکر است مدیر جدید دادگستری آذربایجان غربی از کردهای شیعه مذهب استان کردستان است. این در حالی است که شمار شایان توجهی از مسئولان استان کردستان از هم وطنان اهل آذربایجان شرقی و غربی هستند و حضور این مدیران هیچ گاه موجب واکنش اهالی یا نخبگان فرهنگی و سیاسی کردستانی نشده و شایسته نیست جامعه مدنی و نیز نخبگان فرهنگی آذربایجان در برابر اقدامات نفرت پراکن این گروه کم شمار اما اهل قیل و قال و فضاسازی های رسانه ای کم توجهی پیشه کنند. همچنین مسئولان مربوطه باید هوشیار باشند؛ کم توجهی یا بی تفاوتی در برابر این فضاسازی های رسانه های وابسته به محافل پان ترک ممکن است به سایر استان های مرزی سرایت کند و به این ترتیب همبستگی و انسجام داخلی دچار آسیب شود. وابستگی این جریان های قوم گرا به آن سوی مرز چنان آشکار است که مروری بر مطالب منتشرشده در سایت ها و شبکه های اجتماعی به روشنی مبین رویکردشان یعنی بازی در زمین دشمنان و رقبای کشور است.
4- اتفاقات اخیر در رابطه با انتصاب مشاور شهردار تبریز و نیز مدیرکل دادگستری استان آذربایجان غربی ایجاب می کند مسئولان استانی و کشوری بیش از گذشته نسبت به فعالیت های مخرب این محافل تجزیه طلب حساس شده و با رویکردی مسئولانه برای مدیریت موضوع اقدام شود. بخشی از واکنش ها متوجه جامعه مدنی و رویکرد مسئولانه و مشفقانه نخبگان سیاسی و فرهنگی کشور است. بی توجهی در برابر اقدامات تجزیه طلبانی که از دشمنان کشور سرمشق می گیرند، ممکن است هزینه های سنگینی متوجه امنیت ملی و همگرایی عمومی کند. دقت کنیم دشمنان ریز و درشت کشور بیش از گذشته و با صراحت اعلام کرده اند اهرم استفاده از مباحث قومی در دستور کارشان قرار دارد. آیا به اندازه اهمیت مخاطرات گسترش قوم گرایی افراطی متوجه هزینه های کم توجهی وافر به این گروه کم شمار هستیم؟ آیا زمانی که دشمنان کشور به صراحت می گویند همبستگی ملی در کشور را نشانه گرفته اند، شایسته است فضا برای جولان نفرت پراکنان قومی فراخ و بی نظارت باشد؟ آیا مسئولان در برابر اتفاقات اخیر در آذربایجان شرقی و غربی با رویکرد مسئولانه برخورد خواهند کرد؟ آیا شناسایی ریشه های این جریان ها و مقابله قانونمند و فرهنگ ساز با موج هراسناک این نفرت پراکنان تجزیه طلب در دستور کار جدی قرار خواهد گرفت؟ آیا مسئولان ذی ربط راه را بر این موج مخرب خواهند بست؟ زمین زیر پای افراطی های قوم گرا سست است. سروصدای بلند آنان نه نشانه ای از ریشه های اجتماعی آنان بلکه یادگاری از روش های مارکسیستی است. نباید بیش از این دست یادگاران استالین در ایران را برای نفرت پراکنی قومی باز گذاشت.
                