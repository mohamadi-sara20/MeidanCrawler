چهار‌شنبه ۱۵ فروردین ۱۳۹۷
-----------------------------------------
یادداشت
-----------------------------------------
انتظار کردها از رئیس جمهوری در سفر آنکارا
-----------------------------------------

                    شهروندان هر کشوری با توجه به فرهنگ و زبان و آیین خویش، آمال و آرزوها و خواست هایی دارند و امیدوارند دولت های حاکم در مفهوم کلی آن به پیوستگی های نژادی و فرهنگی و تاریخی آنان در سطح ملی و منطقه ای توجه کنند. این علایق از یک طرف به دموگرافی باشندگان و شهروندان کشور بستگی دارد و از طرف دیگر روابط کشورهای مختلف با هم و نزدیکی و همسایگی کشورها بر مکانیسم توجه به خواست های شهروندان تاثیر بسزایی دارد. به درازای تاریخ و از آن هنگام که بخشی از ایرانیان نژاده برای حفظ کیان این آب و خاک با دیگر ساکنان فلات ایران تصمیم به ایجاد نخستین و یگانه امپراتوری مستقر در غرب ایران برای نگهبانی و بقای سرزمین خود گرفتند و آن را «ماد» نامیدند، فرزندان و نوادگان آنان به نام کرد، بخش جدایی ناپذیر این سرزمین نیاکان خود شدند. کردان به درازی ماندگاری در این بوم وبر در برابر مهاجمان و اقوام غارتگر از شرق و غرب و از آشور و ترک و مغول و تاخت وتاز آنان قرار گرفتند و بیشترین خسارت و قربانی را داده اند. این قربانیان و زیان ها هم به جهت مقاومت آنان در برابر یورش بیگانگان بوده است و اگر این پایداری ها نبود و آنان مانند دیگر اقوام سرزمین خود را رها کرده و تسلیم بیگانگان می شدند، هم سرشان سلامت بود و هم جان و مالشان محفوظ می ماند. از زمان تشکیل خلافت عثمانی سرزمین کردان که همیشه با نام ایران قرین بود، همواره مورد تاخت وتاز ترکان عثمانی بوده است. آخرین تاخت عثمانی ها به خاک ایران در جنگ جهانی اول بود که از منطقه سلیمانیه به ایران حمله کردند و چون حکام شهرهای کردستان؛ بانه، سقز و منطقه موکریان (شهرستان بوکان فعلی) حاضر به همکاری با آنان نشدند، آنها را دستگیر کرده و پس از انتقال به مراغه، آنان را در این شهر اعدام کردند. پس از قرارداد سایکس -پیکو و اجرای نقشه دو اشراف زاده انگلیسی و فرانسوی برای تقسیم خاورمیانه، ترکان عثمانی هیچ مقاومتی در برابر متفقین جنگ اول جهانی نکردند و از آن زمان هرگاه که اتفاقی می افتد، آنان انتقام شکست های خود را از کردان می گیرند که همیشه در برابر توسعه طلبی آنها پایداری کرده اند. در سوریه هم چون در حمایت از جهادی های تکفیری دستاوردی نداشتند، نوروز امسال به بهانه ارتباط نظامی کردهای سوریه با گیریلاهای حزب کارگران کردستان ترکیه، ارتش ترکیه همراه نیروهای به اصطلاح جهادی تکفیری پس از دو ماه مقاومت مردم عفرین در برابر ارتش دوم ناتو که از زمین و هوا به شدت با توپ و بمب مورد حمله قرار گرفته بود، توانست شهر عفرین را اشغال کند و در دو هفته گذشته این شهر و روستاهای اشغال شده توسط اشغالگران و آموزش دیدگان ارتش و سازمان امنیت ترکیه (میت) غارت شده و بیش از 200 هزار نفر را آواره کرده و از همه مهم تر به آوارگان اجازه بازگشت به خانه و کاشانه خود نمی دهند.دولت آنکارا اعلام کرده است: برای ایالت عفرین حاکم ترکمان تعیین می کند و ترکمانان مناطق مختلف سوریه و عراق را به این مناطق اشغال شده انتقال می دهد. در چنین شرایطی کردهای ایران از ماکو تا ایلام و از کرمانشاه تا شمال خراسان و کردهای مقیم مناطق مختلف ایران با هر آیینی که دارند، با توجه به پیوستگی های نژادی و فرهنگی و مهم تر از همه از لحاظ انسانی از رئیس جمهور و وزیر امور خارجه کشور خود انتظار دارند که در کنفرانس آنکارا و مذاکره با سران روسیه و ترکیه هم اشغال خاک سوریه توسط ترکیه را محکوم کنند و هم از کشورهای اشغالگر خاک سوریه درخواست شود به اشغالگری پایان دهند.این خواسته برحق کردها و همه ایرانیان نژاده است که منطبق با موازین حقوق بین الملل نیز هست. اردوغان دنبال احیای خلافت عثمانی است و متحد پایدار هیچ کشوری نبوده است.
                