دو‌شنبه ۲۸ آبان ۱۳۹۷
-----------------------------------------
type_unknown
-----------------------------------------
خطری که مجلس را تهدید می کند
-----------------------------------------

                    گروه سیاست، علی مطهری در یک تیپ سیاسی جا نمی گیرد. جای خاص خودش ایستاده. همان طور که در این گفت وگو مشخص می شود در موضوعاتی مانند قانون گرایی، شفافیت و آزادی بیان کنار اصلاح طلبان است اما در موضوعاتی مانند حجاب و نگرانی های اجتماعی سخت گیری اصولگرایان را دارد. با او درباره موضوعات متعددی به گفت وگو نشسته ایم؛ مطهری حجم مخالفت ها علیه لوایح مربوط به FATF را غیرطبیعی می داند و از این حیث با حرف های جنجالی ظریف همدل است. توپ او درباره «هیئت عالی نظارت» پر است؛ مطهری حسابی نگران این رویه جدید است و تثبیت آن را «تیر خلاص» به مجلس می داند. بحث به حجاب که می رسد، تمام قد می ایستد. اگر در حجاب سخت گیر باشد، در دورزدن قانون نیز سرسخت است. اواخر مصاحبه که بحث از بی کنشی سیاسی جامعه و دولت به میان می آید، آن را تایید می کند و در توضیح این موضوع می گوید:… {دولت} بعد از انتخابات دور دوم به نوعی قافیه را باخته است؛ به نوعی عمل کرد که عقب نشینی تلقی شد. در همین جا او راهکار بازگشت نشاط به جامعه را در ایستادگی دولت در مواجهه با بی قانونی عنوان کرد؛ همان موضوعی که سال ها قبل عباس عبدی نیز در نقد عملکرد دولت اصلاحات مطرح کرد؛ چراکه اگر یک بار از خط قرمز خود عقب بنشینی، دیگر پایانی بر آن نیست.

 آخرین اظهارات آقای ظریف را شنیده اید؟
نه، قضیه آقای ظریف را درست دنبال نکردم. دقیقا چه گفته بود. 
 حرف ظریف این بود که پشت نگرانی های «صادقانه» درباره لوایح مربوط به FATF، «افرادی» هستند که از پول شویی منفعت می برند. کمی هم درباره پول شویی عدد و رقم می دهند و آن را با بودجه وزارت خارجه قیاس می کنند و می گویند کسانی که در یک قلم پول شویی خود 30 هزار میلیارد منفعت دارند، حتما خرج فضاسازی هم کرده اند. شما که در مجلس هستید چنین احساسی داشتید که پشت این موافقت ها و مخالفت ها منفعت مالی هنگفتی نیز قرار دارد؟
بله، من هم این احساس را دارم. این شدت مخالفت طبیعی به نظر نمی رسد. به نظر می رسد که منافع اقتصادی هم در کار است؛ مثلا راجع به گردش مالی سالانه مواد مخدر در کشور، منبع موثق می گفت این گردش مالی 30 هزار میلیارد تومان است. روشن نیست از کجا می آید و به کجا می رود و اگر شفافیت ایجاد شود، مانعی در این راه است. ممکن است در سایر حوزه ها هم این ماجرا باشد. 
 شباهت ها و تفاوت های مخالفت ها علیه برجام با مخالفت ها علیه FATF چیست؟
هر دو به بهانه دفاع از انقلاب و اسلام و استقلال کشور انجام می شود، ولی اینجا یک مقدار شدیدتر است.

  مخالفت ها از برجام بیشتر است؟!

 بله، این مخالفت ها به نظر شدیدتر می آید. خیلی بیشتر دست وپا می زنند و تلاش می کنند که به هر نحوی که شده این لوایح تصویب نشود.
  موافقان و مخالفان در این دو ماجرا نسبتا ثابت هستند، به نظر شما تفاوت شدت از کجا می آید؟
در برجام مخالفت ها بیشتر جنبه سیاسی داشت و اینجا شاید جنبه اقتصادی آن بیشتر باشد. آنجا حسن نیت بیشتر بود؛ شاید عده ای دلشان برای استقلال کشور می سوخت. اینجا هم هستند افرادی که از روی دلسوزی حرف می زنند، ولی به نظر می آید که این بار جنبه مالی و اقتصادی نیز دارد. به هرحال خیلی طبیعی به نظر نمی رسد؛ مثلا راجع به CFT آن طور بسیج شدند؛ ابتدا کاری کردند که دو ماه عقب بیفتد، بعد در آستانه مطرح شدن در مجلس پیامک های تهدیدآمیز فرستادند و حتی بعد از آن هم برای شورای نگهبان پیامک فرستادند… طبیعی به نظر نمی آید.
  بر رای نمایندگان هم تاثیر داشت… .
بی تاثیر نبود.
  CFT در قیاس با دو لایحه قبلی مربوط به FATF یعنی پالرمو و «اصلاح قانون مبارزه با پول شویی» ریزش رای محسوسی داشت. نمایندگان قبل از رای گیری تاکید داشتند که CFT با رای قاطع تصویب خواهد شد، اما رای ها نسبت به لوایح پیش ریخت. فکر کنم با 9، 10 رای تصویب شد.
البته اختلاف 23 رای بود، اما اگر 11، 12 نفر برعکس رای می دادند، نتیجه جابه جا می شد. مقداری ناشی از فشارها بود، مقداری هم ناشی از این بود که در زمان بررسی این لایحه، اقدامی انجام شد - نامه ای آماده کردند- که آرا اعلام شود. فکر کنم بعضی ها احساس کردند ممکن است آرا بعدا اعلام شود و ملاحظاتی داشتند و شاید برعکس رای دادند؛ من این احتمال را می دهم که بعضی ها کمی نگران شدند و برعکس رای دادند تا مورد آزارواذیت قرار نگیرند. فکر می کردیم اختلاف بیش از این باشد.

  با توجه به اینکه شما دوره سوم نمایندگی خود را در مجلس می گذرانید و از نزدیک با موضع گیری ها و موافقت ها و مخالفت ها در تماس بوده اید، به نظرتان جناح بندی های امروز ایران آیا با دو جریان اصلاح طلبی و اصولگرایی قابل توضیح است یا اینکه مرز بندی ها تغییر کرده است؟

 به هرحال هنوز دسته بندی اصلاح طلب و اصولگرا وجود دارد، منتها من معتقدم که افراد دلسوز و کسانی که به فکر آینده کشور هستند در هر دو گروه زیاد نیستند؛ یعنی یک مقدار جنبه تصاحب پست ها و قدرت طلبی بر دلسوزی و به فکر آینده کشور و انقلاب بودن می چربد. به نظر من افراد دلسوز در دو طرف کم هستند و جنگ قدرت حاکم است. این چیزی است که خیلی به ما آسیب زده است.  بعد از توافق برجام اگر جنگ قدرت در کار نبود و کل کشور برای اجرای برجام متحد می شدند از مواهب برجام خیلی بهتر از این استفاده می کردیم. بخشی دنبال این بود که برجام اجرا نشود. علت هم این بود که فکر می کردند اگر اجرا شود به نفع دولت و باعث پیروزی دولت می شود و بعدا به ضرر ما خواهد شد و می خواستند اجرا نشود. درحالی که اگر همه با هم بودیم و سرمایه گذاری های خارجی در کشور انجام می شد، خروج آقای ترامپ از این توافق به آسانی نمی توانست انجام شود. من معتقدم که اگر مذاکره با آمریکا و برجام به وسیله همین مخالفان انجام می شد، حتما از آن دفاع می کردند. یا همین لوایح مرتبط با FATF اگر در دوره خودشان بود حتما دفاع می کردند، ولی چون احساس می کنند خارج از دولت هستند، مخالفت می کنند.
  دکتر محمد فاضلی هم چندی پیش این را گفت که کشور در شرایطی است که هرکسی می خواهد اقدامی کند، طرف مقابل کارشکنی می کند تا اعتبار موفقیت نصیب کسی نشود. به نظر شما چرا در کشورهای توسعه یافته، ما با این موضوع کمتر روبه رو هستیم و اینجا طوری است که به تعبیر شما از منافع ملی می گذرند؟ آیا از اینکه در آینده از عرصه سیاسی حذف شوند، می ترسند؟
ظاهرا تقوای سیاسی در کشورهای پیشرفته بیشتر است و به منافع ملی بیشتر اهمیت می دهند. به نظر من خلوص نیت ها و تقوای اوایل انقلاب کم شده. علی رغم ادعاهایی که داریم و از کار برای خدا دم می زنیم، ولی عملا و در واقع هدف اکثر ما شده قدرت و تصاحب پست؛ اینکه پست ها را افراد و گروه خودمان بگیرند. چون احزاب قوی هم نداریم که کانال درستی برای انتقال قدرت و سپردن پست ها به افراد باشد، هر شخص و گروهی به دنبال گرفتن پست هاست و همین باعث شده که منافع کشور دیده نشود و پیروزی خود را در شکست رقیب ببینیم. اشکال اصلی به نظر من کم شدن تقوا و خلوص نیت است. باید برگردیم به اخلاق و ارزش هایی که برای آنها انقلاب کرده ایم.
  می توان برگشت؟
اینجا روحانیت و بزرگان قوم وظیفه دارند که بازبینی کنند برای چه انقلاب کردیم. اگر بنا بود نزاع بر سر این چیزها باشد که لزومی نداشت انقلاب کنیم. اگر واقعا برای ارزش های بزرگی انقلاب کردیم، باید پای آنها بایستیم.  

  یعنی اگر شما بخواهید تحلیلی ارائه دهید که چرا امروز اینجا ایستاده ایم -تمام ناکارآمدی ها، فساد سیستماتیک و…- همین را می گویید؟

 دلیل اصلی همین بوده؛ یعنی خنثی کردن کار یکدیگر. هر کس می خواهد از ابتدا شروع کند. هم افزایی نداریم که دنبال کار یکدیگر را بگیریم و جلو برویم. همین گروه گرایی ها و جناح بندی ها به نظر من برای کشور مشکل درست کرده است. هر گروهی که به قدرت می رسد می خواهد همه مدیران را تغییر دهد و گروه قبلی را می کوبد. حتی خود آقای روحانی هم بیش از حد دولت گذشته را کوبید و به آنها حمله کرد. خب طرف مقابل کینه به دل می گیرد و کارشکنی می کند. اگر نگاه ما نگاه اصلاح کشور و جامعه باشد و این انتقام جویی ها و کینه جویی ها نباشد، کارها خیلی بهتر انجام می شود. البته مشکلات امروز ما دلایل دیگری هم دارد. گذشته از فشارهای خارجی، کوچک و ضعیف بودن بخش خصوصی ما و اینکه بخش بزرگی از اقتصاد ما در دست نهادهای حکومتی است و رقابت به معنی واقعی کلمه وجود ندارد و در مسائل اجتماعی و حقوق شهروندی نیز عمل نکردن به قانون اساسی و دورزدن آن از عوامل وضع موجود است. البته وضع فعلی انقلاب اسلامی نقاط مثبت و افتخارآمیز زیادی هم دارد که فعلا مورد بحث نیست.
  اخیرا شما در موضوع «هیئت عالی نظارت بر حسن اجرای سیاست های کلی نظام» خیلی فعالانه تلاش می کنید. به تعبیر خودتان اگر این «شورای نگهبان دوم» تثبیت شود، چقدر مجلس بلا موضوع می شود؟ اگر این رویه تثبیت شود مجلس دیگر کجای بازی قرار می گیرد؟
بله به نظر من این خطری است که مجلس را تهدید می کند. خیلی ها به این موضوع توجه ندارند و خطر را درست درک نمی کنند. قبلا مجلس تضعیف شده و یک جاهایی دور زده شده؛ مثلا با تشکیل شورای عالی انقلاب فرهنگی و شورای عالی فضای مجازی و اینکه دست آنها را جاهایی باز گذشته اند که قانون گذاری هم بکنند. البته اگر صرفا سیاست گذاری کنند مشکلی نیست اما اینها گاهی قانون گذاری می کنند؛ مثلا قانون ستاره دارکردن دانشجویان کار شورای عالی انقلاب فرهنگی است.  معلوم نیست مبنای قانونی قانون گذاری این شوراها کجاست چون ما در قانون اساسی که این شوراها را نداریم و تنها نهاد قانون گذار کشور مجلس است. شورای عالی امنیت ملی البته در قانون اساسی هست اما آن هم گاهی جاهایی وارد می شود که در حوزه وظایفش نیست؛ مثلا کار قوه قضائیه را انجام می دهد، مثل قضیه حصر خانگی که برای افراد بدون محاکمه مجازات تعیین می کند. این هم دورزدن قوه قضائیه و قانون است.  تشکیل سازمان اطلاعات سپاه هم این چنین است. خودش یک دفعه تشکیل می شود بدون اینکه قانون تشکیلات و شرح وظایف داشته باشد و رئیس این سازمان موظف به پاسخ گویی در مقابل مجلس باشد. مجلس نمی تواند به این سازمان تذکر بدهد یا سوال و استیضاح کند، حالا اینکه گاهی دوستانه خودشان می آیند یک بحث دیگر است.
  تا به حال مجلس آمده اند؟
گاهی به تناسب موضوع به کمیسیون امنیت ملی آمده اند اما نه اینکه آمده باشند جواب بدهند که اگر ما قانع نشویم به صحن مجلس بیایند، بلکه یک جاهایی که به نفع آنهاست می آیند. اینها همه محدودکردن مجلس است.
شاید بتوان گفت که این قضیه جدید هم اگر بخواهد به این صورت جا بیفتد تیر خلاص است؛ اینکه مجلس چیزی را تصویب کند و به شورای نگهبان برود و هم زمان به مجمع برود و هیئت عالی نظارت آن را بررسی کند و ایراد بگیرند و مصوبه را به مجلس برگردانند و بگویند این جاها را باید اصلاح کنید.  در قانون اساسی، ما چنین چیزی نداریم. سیاست های کلی نظام را رهبری از طریق مجمع تشخیص مصلحت نظام تعیین می کنند؛ یعنی مجمع تعیین می کند و به تایید رهبری می رسد؛ بنابراین تعبیر «سیاست های کلی مقام معظم رهبری» دقیق نیست، بهتر است بگوییم سیاست های کلی نظام.  وظیفه نظارت بر اجرای این سیاست ها نیز با خود رهبر است. اینجا رهبری این وظیفه را به این هیئت تفویض کرده است. اول خود مجمع بود، بعد شد این هیئت 15 نفره. به نظر من اینجا سوءاستفاده کردند. مجمع و شورای نگهبان برداشت غلطی دارند که این موضوع را به این معنی می دانند که این هیئت باید مصوبات مجلس را بررسی کند و از حیث تطبیق با سیاست های کلی نظر بدهد. کاری شبیه کار شورای نگهبان در تطبیق مصوبات با شرع و قانون اساسی. به نظر من از این تفویض چنین چیزی برداشت نمی شود. چون در بند مورد استناد آنها یعنی بند «2» اصل 110 قانون اساسی می گوید نظارت بر «اجرای» سیاست های کلی؛ یعنی رهبر موظف است بر «اجرای» سیاست های کلی نظارت داشته باشد نه بر روند قانون گذاری؛ یعنی اگر جایی چه در دولت، چه در قوه قضائیه و چه در مجلس احساس می کنند این سیاست ها اجرا نمی شود، تذکر بدهند. این به این معنا نیست که رهبری وارد قانون گذاری شود که اگر این کار را تفویض هم کردند، آن گروه مفوض الیه وارد روند قانون گذاری شود و مغایرت ها را اعلام کند و مجلس هم موظف باشد که آنها را اعمال کند. این اصلا معنی ندارد. در قانون اساسی، ما اصلا چنین چیزی نداریم. می دانید که این سیاست های کلی هم خیلی گسترده است؛ شاید الان چیزی نزدیک به هزارو 500 سیاست کلی داشته باشیم؛ در زمینه سلامت، اقتصاد مقاومتی، محیط زیست، سیاست های کلی برنامه های توسعه و غیره. پس به راحتی می توانید یک بند پیدا کنید و ایراد بگیرید. راهی باز می شود که مصوبات مجلس را به راحتی تغییر دهند. این خیلی خطرناک است. در واقع مجلس از حیز انتفاع می افتد، استقلال و اعتبارش از بین می رود؛ بنابراین به نظرم اینجا مجلس باید مقاومت کند و اصلا زیر بار نرود. از چند ماه پیش که این ماجرا شروع شد مجلس اصلا نباید زیر بار می رفت. البته مقاومت کرد و تا جایی خیلی به این چیزهایی که می آمد توجهی نمی کرد، کمیسیون ها توجه نمی کردند و خیلی هم اهمیت نمی دادند. شورای نگهبان اما پافشاری می کند، مدام به بند «2» اصل 110 قانون اساسی استناد می کند. به استناد این بند می گوید این مصوبه ایراد دارد چون آن هیئت اعلام کرده که مصوبه با سیاست های کلی نمی خواند و این را مغایرت با قانون اساسی تلقی می کنند، درحالی که این طور نیست. سیاست های کلی بخشی از قانون اساسی نیست و نمی توان آن را در عرض قانون اساسی قرار داد. شورای نگهبان می گوید چون سیاست های کلی نظام در بند «2» اصل 110 قانون اساسی مورد اشاره است پس این سیاست ها هم جزء قانون اساسی است. این طور نیست و چنین چیزی نمی توان گفت. دارید چیزی به قانون اساسی اضافه می کنید. این کار به تغییر قانون اساسی و تشکیل مجلس خبرگان قانون اساسی نیاز دارد.
معنی ندارد با زرنگی این را جا بیندازیم. اخیرا در مطلبی که در جواب آقای مصباحی مقدم نوشتم گفتم اصلا فرض کنید رهبری این وظیفه را تفویض نمی کرد و خودشان می خواستند این نظارت را انجام دهند، هیچ گاه نمی گفتند که مصوبات مجلس را بیاورید من ببینم که کدام مخالف سیاست های کلی است تا به مجلس ارجاع شود و کار شورای نگهبان دوم را انجام بدهم. حداکثر این بود که جایی که احساس می کردند این سیاست ها انجام نمی شود به دولت، مجلس و قوه قضائیه تذکر دهند. اما اینکه هیئتی مثل شورای نگهبان نظر دهد، آن هم بعد از تصویب و مصوبه را به مجلس برگردانند تا مطابق نظر آنها بعضی جاها را درست کنند، اصلا معنی ندارد.  ما گفتیم اشکالی ندارد که در حین بررسی یک لایحه یا طرح، نظراتتان را به کمیسیون مربوط اعلام کنید. حتی می توانید یک نماینده به آن کمیسیون بفرستید تا بگوید کجا مخالف سیاست های کلی است. مجلس خیلی جاها همراهی می کند. منتها تشخیص با کمیسیون است و بعد هم صحن مجلس، اما وقتی تصویب شد دیگر معنی ندارد که شما بیایید مصوبه را بررسی کنید. مصوبه را فقط شورای نگهبان، آن هم برای انطباق با شرع و قانون اساسی می تواند بررسی کند و سیاست های کلی هم جزء قانون اساسی نیست. این یک بدعت است و دیگران هم باید بگویند. همه واقف اند و تقریبا همه می دانند موضوع چیست و خطر وجود دارد اما عده ای سکوت کرده اند که این درست نیست. باید جلوی آن گرفته شود. حتی اگر لازم باشد باید به خود مقام رهبری رجوع شود چراکه اگر این جوری باشد همه مصوبات مجلس را می توانند به آسانی تغییر دهند. این خلاف قانون اساسی است و باید متوقف شود.
  با توجه به دفاع شدید شورای نگهبان و مجمع از هیئت عالی نظارت، به نظر شما سرنوشت این ماجرا چه خواهد شد؟
بله؛ آن طرف هم ایستاده و به نظر من مجلس هم باید محکم بایستد و مخالفت کند.
  این ماجرا آدم را یاد رویه شدن «نظارت استصوابی» می اندازد و خیلی ها می گویند آن موقع باید مقاومت می شد. در این مورد هم اگر این رویه تثبیت شود، همین جایگاه فعلی مجلس هم  از دست می رود.
قطعا باعث تضعیف مجلس می شود و شکی در این نیست. توجیهات عجیب وغریبی می کنند؛ می گویند چون تفویض رهبری است، این هیئت بالاتر از مجلس و شورای نگهبان و مجمع تشخیص مصلحت است. اصلا این حرف ها را نداریم. رهبری هم در چارچوب قانون اساسی تفویض می کنند و این تفویض در اجرا نباید خلاف قانون اساسی باشد.
  در این سه مجلسی که شما از نزدیک دیدید، کدام کارآمدتر بود؟ به نظر شما فهرست امید چقدر توانست مجلس را تغییر دهد؟ موفق بود؟
هر سه مجلس از نظر کار تخصصی تقریبا در یک سطح هستند. فراکسیون امید تا حدودی فضا را عوض کرده است؛ البته بهتر از اینها می تواند عمل کند و موثرتر باشد. در مسائل اساسی باید بیشتر وارد شود. بالاخره آن تندروی های دو مجلس قبلی کمتر شده است. تعداد عقلای مجلس بیشتر شده است. فراکسیون امید باید مقداری از این محافظه کاری بیرون بیاید و در مسائل اساسی بیشتر وارد شود.
  چقدر این نقد به رئیس فراکسیون برمی گردد؟
ایشان روش خودشان را دارند و مقداری ملاحظه کار هستند. در همین قضیه ورود هیئت نظارت، به نظرم آقای عارف باید وارد شوند. شاید چون خودشان عضو مجمع تشخیص مصلحت هستند، صلاح نمی دانند.
  مرگ آقای هاشمی را کسی دنبال می کند؟
در درجه اول خانواده شان باید پیگیری کنند. آنها مدعی بودند که مواد رادیواکتیو در خون ایشان بود.
  شورای عالی امنیت ملی هم این موضوع را تایید کرد.
گفتند بوده، اما نه در حدی که باعث مرگ بشود.  اینکه چطور بوده، من نمی دانم؛ چون این مسئله ای است که باید اسناد و مدارک داشته باشیم و نمی توان درباره آن صرفا ادعا کرد. ممکن است قرائن نشان دهد مرگ طبیعی نیست، ولی چون مدرکی در دست نیست، کسی نمی تواند خیلی محکم بایستد و قضیه را دنبال کند. ماجرا روشن نیست.
  بحثی که مطرح است، این است که به هرحال رادیواکتیو غیرطبیعی در بدن مرحوم هاشمی بوده است. در بدن همسرشان هم بوده، اما کمتر؛ یعنی به هرحال این موضوع یک دلیلی داشته است. این سوال پیش می آید که چطور از کنار این موضوع راحت عبور می شود؟
اینجا یا خانواده باید خیلی جدی ورود کند یا مدعی العموم باید دنبال قضیه را بگیرد. برای افراد ثالث مشکل است وارد شوند؛ چه بگویند.
  شما در مجلس هشتم با فهرست «رایحه خوش خدمت»-فهرست نزدیک به آقای احمدی نژاد- در انتخابات شرکت کردید و همواره نیز به عنوان یک اصولگرا شناخته می شدید. شما تغییر کرده اید یا صحنه سیاست کشور دستخوش تغییر شد که از میان اصلاح طلبان سر درآوردید؟ الان اگر بخواهید خودتان را در جناح های سیاسی جایابی کنید، از چه تعبیری استفاده می کنید؟
من خودم هستم دیگر (خنده). این دسته بندی ها را خیلی قبول ندارم و از اول هم خیلی در این قالب ها نبودم. اینکه از آن طریق وارد مجلس شدم، به معنای داشتن تعصب گروهی نیست. این موضوع را قبلا توضیح داده ام که آن موقع رئیس ستاد بزرگداشت شهید آیت الله مطهری آقای مصلحی بود. چند ماه قبل از انتخابات که تصمیم گرفتم کاندیدا شوم، موضوع را به او گفتم. آنها هم اسم ما را در فهرست گذاشتند. حالا فرض کنید من به آقای عسگراولادی می گفتم و در فهرست «پیروان امام و رهبری» می رفتم یا آن گروه سوم که اسمشان یادم نیست. به هرکدام می گفتم اسمم را می گذاشتند: بنابراین هیچ تعمدی نبود که از این راه وارد شوم؛ البته آن موقع مواضعم نزدیک به اصولگرایان بود و با تندروی های اصلاح طلبان مخالف بودم؛ منتها بعد از ورود به مجلس هشتم، دیدم اینها یک جور خاصی هستند. مثلا رئیس جمهور با صراحت می گفت فلان قانون را اجرا نمی کنم و آنها خیلی راحت از کنارش عبور می کردند، یا می گفت فقط قانون هایی را که خودم تشخیص می دهم منطبق بر قانون اساسی است اجرا می کنم و بقیه را اجرا نمی کنم. به صراحت این حرف ها را می زد اما آنها خیلی راحت می گفتند چون رهبری از دولت حمایت کرده ما هم حمایت می کنیم و مخالفت نمی کنیم. دیدم این طوری نمی شود، پس ما به عنوان نماینده چه کاره هستیم! من مخالفت می کردم آنها هم ناراحت می شدند و کم کم راه من از آنها جدا شد. حتی سوال از رئیس جمهور را به جریان انداختم و آنها مخالفت می کردند و سرانجام پس از مطرح شدن، استعفای من انجام شد.گاهی نقض حقوق شهروندی دیده می شد و ما انتقاد می کردیم و اینها این چیزها را مخالفت با نظام تلقی می کردند و می گفتند باید سکوت کنیم، آبروی نظام مهم تر است. داستان قتل ستار بهشتی پیش آمد، سوال کردیم و وزیر را آوردیم صحن مجلس و این برای آنها عجیب بود که راجع به این چیزها که نباید اینجا حرف بزنیم و بحث نظام مطرح است. آنها می گفتند باید اینها را بپوشانیم و ما می گفتیم باید اینها را بگوییم تا تکرار نشود. این جور جاها راه ما جدا شد. طبعا مواضعم در این موارد به افکار اصلاح طلبان نزدیک می شد که بر احترام به آزادی ها و آزادی بیان و حقوق شهروندی تاکید داشتند. برای انتخابات مجلس نهم اسم من را از لیست اصولگراها حذف کردند. تشکل «صدای ملت» را تشکیل دادیم و به طور مستقل شرکت کردیم. من و آقای دکتر علی عباس پور و دکتر کاتوزیان را از لیست خارج کردند به این خیال که من دیگر نمی توانم رای بیاورم. در تهران خیلی سخت است که کسی مستقل رای بیاورد، اما من رای آوردم و جزء نفرات اول هم شدم و برای آنها عجیب بود.  
جالب است که در سازوکار «8+7» یعنی سازوکار اصولگرایان برای بستن لیست در انتخابات مجلس نهم من رای آوردم. از 12 نفر حاضر، هفت نفر رای مثبت داده بودند و پنج نفر رای منفی؛ یعنی من برای فهرست اصولگراها رای آورده بودم، اما آقای حداد و آقای زاکانی محکم ایستاده بودند که اینها (خصوصا من) نباید باشند و علی رغم اینکه من رای آورده بودم اسمم را حذف کردند. می خواهم بگویم این طور نبوده که من با اینها در افتاده باشم، خودشان این کارها را کردند. مجلس دهم هم که خود اصلاح طلبان اسم من را در لیست گذاشتند. من هیچ درخواستی نکرده بودم. البته تشکر کردم و نمی گویم کار بدی کردند و در مجلس هم از فراکسیون امید خارج نشدم چون آن را خلاف اخلاق می دانستم. اما می خواهم بگویم که هیچ درخواستی از طرف من نبود. افراد دیگری بودند که با فشار و لابی اسم خود را وارد لیست کردند. به هرحال من با هیچ گروه خاصی نبودم، یک وقت اینها دوست داشتند اسم من را گذاشتند و یک وقت آنها دوست داشتند و اسم من را گذاشتند. 
  یعنی اصولگراها دفع کردند و اصلاح طلبان جذب کردند؟
بله ولی کلا من در این دسته بندی نیستم. 
  آقای مطهری آیا در جلسات فراکسیون امید شرکت می کنید؟ به نظر شما این فراکسیون چطور می توانست از فرصت به دست آمده بهتر استفاده کند؟ به نظر شما چه تعداد از نمایندگان این فهرست دور بعد رد صلاحیت می شوند؟
بله در جلسات آنها شرکت می کنم. عرض کردم این فراکسیون با ورود بیشتر به مسائل اساسی کشور در اقتصاد و سیاست خارجی و حقوق شهروندی می توانست کارآمدتر باشد. به نظر من دلیلی وجود ندارد که کسانی از این فهرست دور بعد رد صلاحیت شوند مگر آنکه تخلف بزرگ مالی داشته باشند که ما خبر نداریم. 
  بخشی از دشواری جایابی شما به ویژگی های خاص شما برمی گردد. شما برخلاف اصولگراها که همواره بر این تاکید دارند که موضعی نگیرند که «دشمن» را شاد کنند، مشکلات را می گویید و از آزادی های سیاسی دفاع می کنید اما در حوزه های اجتماعی مثل اصولگرایان سختگیر هستید و حتی وقتی کمتر کسی حاضر است از گشت ارشاد حمایت کند از آن دفاع می کنید. آقای مطهری تا به حال شده به خاطر اظهاراتتان از سوی مقامات عالی مورد عتاب قرار بگیرید، کسی تماس بگیرد؟
نه، تا حالا از مقامات بالا چیزی به من نگفته اند. 
  مقامات امنیتی چطور؟
نه، از مقامات امنیتی هم چیزی ندیدم. چون می دانند قبول نمی کنم چیزی هم نمی گویند. یک مورد بود راجع به آقای توفیقی که در دولت اول آقای روحانی قرار بود برای وزارت علوم معرفی شود؛ من اعلام کردم که به خاطر مخالفت رهبری معرفی نشدند. خبر موثق داشتم. کسی با این عنوان که از بیت هستم تماس گرفت. گفت این حرف درست نیست، تکذیب کنید. گفتم نه، من این خبر را از دو کانال موثق دریافت کردم و تکذیب نمی کنم، شما تکذیب کنید. او هم رفت و تکذیب نکرد. چنین داستانی بوده که آن هم نفهمیدم که چه کسی تماس گرفت. اما اینکه از مقامات بالا کسی تماس گرفته باشد این طور نبوده. 
  به بحث قبلی برگردیم، شما پای اسلام فقاهتی ایستاده اید و از همین منظر به موضوعات نگاه می کنید و حتی از گشت ارشاد حمایت می کنید… . 
ببینید این حمایت من به این معنی نیست که من تمام کارها و روش های گشت ارشاد را قبول داشته باشم. من از اینکه نظارتی بر این موضوعات باشد همیشه حمایت کرده ام. در درجه اول دولت باید نظارت درستی بر این موضوع در اماکن دولتی داشته باشد و مردم احساس کنند که این موضوع برای دولت مهم است. نمی توانیم موضوعاتی مثل حجاب را رها کنیم. 
  این «نمی توانیم» از کجا می آید؟
از اسلام می آید. 
  سوال من همین است. نظر متخصص ها و کارشناس ها را کجا قرار می دهید؟ آنها می گویند این نوع نگاه به حجاب تبعات دارد و حتی جامعه را به سمت بی حجابی سوق می دهد، آیا شما این بحث ها را دنبال می کنید و در مواضعتان استفاده می کنید؟
بله ممکن است تبعاتی داشته باشد ولی تبعات طرف مقابلش بیشتر است. باید اهم و مهم کنیم. فرض کنید حجاب اختیاری باشد، قطعا این به برهنگی و عریانی منتهی می شود. این طور نیست که اگر حجاب را اختیاری کردید فقط روسری را بردارند، مطمئن باشید کار به جاهای باریک می کشد. بنابراین وضع موجود بهتر از آن است که بگوییم حجاب اختیاری باشد. 
  با همه تنش هایی که دارد؟
بله با همه تنش هایی که دارد و البته تنش مهمی هم ندارد. البته اجبار به معنی واقعی کلمه هم وجود ندارد. اجبار موقعی است که بگویید همه باید چادر سر کنند و روبند و برقع بزنند. اگر آن بود، بله آن اجبار درست نیست. چون حجاب هم شکل خاصی ندارد که بگوییم فقط چادر درست است؛ اما می بینیم که خیلی از خانم ها مثلا 40 درصد حجاب را رعایت نمی کنند و کسی هم با آنها کاری ندارد. بنابراین اجبار به معنی واقعی کلمه نیست و نیمه اجباری وجود دارد. در خیلی جاهای دنیا هم هست، منتها ممکن است حدود جامعه ما بیشتر باشد. همه جا حدودی دارد، کسی که نمی تواند عریان از خانه بیرون بیاید.  مسئله حجاب هم قابل قیاس با نماز و روزه نیست. بعضی ها می گویند مگر ما برای نماز و روزه اجبار گذاشتیم؟ برای حجاب هم نباید اجبار بگذاریم. نه، حجاب یک مسئله اجتماعی است و آثار اجتماعی دارد. نماز افراد امر آشکاری نیست، کسی نمی داند چه کسی می خواند و چه کسی نمی خواند و اثر مستقیم اجتماعی هم ندارد. ولی حجاب اثر مستقیم اجتماعی دارد. کسی که وارد اجتماع می شود -چه مرد و چه زن- باید پوشش او به نوعی باشد که موجب تحریک جنسی جامعه نشود. این یک اصل عقلانی است. جامعه محیط کار و فعالیت است، محیط التذاذات جنسی نیست. التذاذ جنسی باید منحصر در کادر خانواده باشد.  در واقع نوع مطرح کردن سوال مهم است. یک وقت این طور عنوان می شود که آیا انسان ها باید در پوشش آزاد باشند یا محدود؟ می گویند باید آزاد باشند و برعهده خودشان باشد. اما یک وقت می گویند آیا جامعه محیط کار و فعالیت است یا می تواند محیط التذاذات جنسی هم باشد؟ می گویند نه، محیط کار است. پس اگر محیط کار است باید در لباس پوشیدن چارچوبی داشته باشیم. از این نظر باید در جامعه کنترلی باشد. ما به دنبال تجسس نیستیم که در خانه، مردم چطور لباس می پوشند، اما کسی که بیرون می آید باید رعایت کند. اینکه خانمی در خانه جلوی نامحرم بی حجاب است به ما ربطی ندارد. در خیلی از دانشگاه های آمریکا و اروپا لباس فرم وجود دارد و دانشجو باید رعایت کند. 
  اگر یک روزی نظر اکثریت مردم با شما در تضاد قرار گرفت، آیا به رغم اینکه بر موضع خود استوار می مانید، به آنها حق می دهید که دست بالا را بگیرند؟
اگر اکثریت باشند که قیام می کنند. 
  از طریق مجلس نمی توانند مطالبه خودشان را پیگیری کنند؟
نه نمی شود، حکم اسلام است و چیزی نیست که بخواهیم به رفراندوم بگذاریم. مسائل ایدئولوژیک و ایمانی را که نمی توان به رای مردم گذاشت. 
  این دقیقا جایی است که شما اصولگرا می شوید؟
«حجاب باشد یا نباشد» که قابل رای گیری نیست. حکم اسلام باید اجرا شود. اگر واقعا اکثریت مخالف باشند به شکلی نشان می دهند، حتی به صورت شورش. 
  برای یک روسری که صرف نمی کند… . 
خب دیگر صرف نمی کند که برای یک روسری که خیلی هم سفت و سخت نیست قیام کنند. این مصلحت جامعه است و باید عمل شود. من معتقدم که فرضا رفراندوم هم شود باز اکثریت قاطع به حجاب رای می دهند. خیلی از خانم های بدحجاب هم به حجاب رای می دهند چون همه به آثار سوء بی حجابی اذعان دارند. برهنگی و عریانی امروز اروپا و آمریکا یک بیماری است و متفکران خیرخواه آنها مخالف آن هستند. تا حدود 70، 80 سال پیش هم این وضع رسوای عریانی در غرب وجود نداشت. به نظر من این وضع محصول نقشه صهیونیست هاست. 
  ما در این کشور سود بانکی می دهیم و صد سال قبل این شاید قابل پذیرش نبود. 
این سود بانکی نیست. دولت اسلامی می تواند ربا بگیرد و در واقع آن ربا نیست چون از این جیب می گیرد و به آن جیب می دهد. از مردم می گیرد به مردم می دهد. اینها توجیهات فقهی دارد. البته ممکن است بعضی شکل هایش اشکال داشته باشد. 
  راجع به حجاب هم چنین بحث هایی در جریان است، مثلا گفته می شود هیچ حکمی دال بر اینکه بتوان به اقلیت های دینی حجاب را تحمیل کرد وجود ندارد. 
چرا، برای مصلحت جامعه می توان چنین قانونی وضع کرد، چون تشخیص مسلم از غیرمسلم مشکل است. عقلا هم آنها مجاز نیستند به هر وضعی که دوست دارند در جامعه ظاهر شوند. 
  برای مصلحت جامعه عکس این را نمی توان دنبال کرد؟ اگر جامعه شناس ها بگویند که مثلا آزادکردن چیزی مثل روسری می تواند… 
نه، اولا ملاک اسلام است و ثانیا در آن صورت حد یقف ندارد. این طور نیست که روسری را بردارید، مسئله تمام شود. بعد از آن می خواهند با رکابی به خیابان بیایند… اینکه بگوییم هرجور دوست دارند بیرون بیایند، تعادل روانی جامعه به هم می خورد. این کار یک لوازمی دارد، مثل اروپا که هرجور دوست داری بیا بیرون، اما از آن طرف هم باید کلوپ شبانه درست کنی. نمی توانیم بگوییم جوان ها دائم تحریک بشوند اما خود را سفت نگه دارند و دچار عقده های روانی نشوند. باید از آن طرف هم یک کلوپ شبانه و کاباره ای درست کرد که آن موقع می شود اروپایی و غربی. یا باید اروپایی اش کنیم یا اسلامی. اتفاقا این بینابین بدتر است؛ نه اسلامی و نه غربی، یا هم اسلامی و هم غربی بدتر است. عوارض روحی ای که برای جامعه به وجود می آورد، خیلی بیشتر است. به نظرم ما باید راه خودمان را مشخص کنیم، بینابین حرکت کردن خوب نیست. اصرار بر بی حجابی هم چیز عجیبی است. به قول استاد مطهری طرفداران بی حجابی یکی برخی بانوان هستند که تحت تاثیر فرهنگ غرب قرار دارند و دیگر مردان شکارچی که می خواهند تحت عنوان آزادی زنان به راحتی کامجویی کنند. به هرحال الان به آن شکل اجبار وجود ندارد. اگر اجبار سفت و سخت مثل طالبان وجود داشت، بله اما اجباری که در ایران هست، واقعا اجبار نیست و برخی خانم ها در واقع بی حجاب اند. اگر ایرادی هست این است که چرا نظارت کافی بر پوشش اسلامی افراد، چه زن و چه مرد وجود ندارد. 

  چطور می توان وضعیت سیاسی جامعه را به نشاط سابق برگرداند؟ آیا به این قائل اید که الان در بی کنشی سیاسی هستیم؟ چطور می توان این بی کنشی را به کنش سیاسی برگرداند. 

 بله، بالاخره آن قشر متوسطی که با شور و نشاط وارد انتخابات شدند، انتظاراتی داشتند که خیلی برآورده نشد. مقداری از آن به چرخش آقای روحانی مربوط می شود که ایشان بعد از انتخابات ریاست جمهوری دوم چرخشی داشتند و در مواضعشان تغییراتی دادند. عده ای ناامید شدند. امید باید برگردد؛ یعنی اینکه احساس کنند می توان کاری کرد. الان احساس می کنند که کاری نمی توان انجام داد و هر کسی هم که رئیس جمهور شود، در آخر، نهادهای دیگری هستند که هر کاری بخواهند انجام می دهند. این وضع باید برگردد. مردم باید احساس کنند که می توان با انتخاب رئیس جمهور تغییراتی را در برخی زمینه ها ایجاد کرد. احساس کنند رئیس جمهور می تواند نقش مهمی داشته باشد، مجلس هم همین طور. اگر تغییری ایجاد شود و مردم ببینند، اعتماد آنها جلب می شود و مشارکت می کنند. به هرحال، این خطر وجود دارد که در انتخابات آتی مشارکت در حد قابل قبولی نباشد. باید برخی از وعده هایی که داده شده است، عملی شود تا جامعه شور و نشاط خود را پیدا کند. 
  آقای روحانی بیشتر به سیاست خارجی توجه دارند و ما کمتر می بینیم که در سیاست داخلی نقش آفرینی کنند. اگر بخواهید به آقای روحانی مشورت بدهید، به نظر شما آقای روحانی در چه مسائلی می توانند کار کنند که سیاست به جامعه بازگردد؟
ببینید آقای روحانی در همان ابتدا باید درست عمل می کرد؛ مخصوصا بعد از انتخابات دوره دوم ریاست جمهوری. از همان جا باید مواضع قاطعی می داشت و اصلاحات لازم را انجام می داد، اما الان به نوعی قافیه را باخته است؛ به نوعی عمل کرد که عقب نشینی تلقی شد. در انتخاب کابینه، به جای اینکه اسامی را به مجلس بفرستد، به جاهای دیگر فرستاد و بعد از اصلاحات آنها به مجلس فرستاد؛ یعنی خودش چندان مستقل نبود. در بعضی از مسائل هم اقدام قاطعی نکرد. مثلا وزارت اطلاعات می گوید این فعالان محیط زیست جاسوس نیستند، از آن طرف اینها 9 ماه است که در بازداشت هستند. بالاخره مرجع تخصصی جاسوسی وزارت اطلاعات است. این طرف نمی تواند فقط کمیته ای برای پیگیری تعیین کند و آن طرف هم هرکاری دوست داشته باشد، انجام دهد. تکلیف اینها باید روشن شود؛ خیلی مسائل دیگر مثل دانشجویان ستاره دار و خبرنگارانی که گاهی بازداشت می شوند. در این گونه مسائل دولت باید خودی نشان دهد که احساس شود مسائل دارد حل می شود و تندروی های قبلی اصلاح می شود، اما با این روش بعید است شور و شوقی ایجاد شود. 
  آقای روحانی که روی کار آمد، با این شعار هماهنگ بود که باید جامعه را نرمال کرد، اما آیا راه عبور از مشکلات گذشته فقط نرمال سازی است؟
البته اینها با هم تناقض ندارند؛ اینکه تعادل جامعه را حفظ کنیم و درعین حال با قانون شکنی مبارزه کنیم و آن جایی که باید، بایستیم، وگرنه همه اش عقب نشینی تلقی می شود. هنر رئیس جمهور همین است که ضمن اینکه سعی می کند در جامعه و اقتصاد تنش ایجاد نشود، در مقابل بی قانونی ها هم بایستد. رئیس جمهور مسئول اجرای قانون اساسی است و اینکه به بهانه حفظ آرامش کشور از برخی وظایف صرف نظر کند، شبیه این است که به بهانه امنیت جامعه، آزادی های جامعه را محدود کنیم.  البته الان در شرایط خاصی هستیم که باید با وحدت و مقاومت از این بحران عبور کنیم. با وجود این، همین شرایط خاص هم منافاتی با این ندارد که در مقابل قانون شکنی ها و دورزدن قانون اساسی بایستیم و مبارزه کنیم. این طور نیست که بگوییم اول باید از این حالت خارج شویم تا بعد با برخی قانون شکنی ها مقابله کنیم.  رئیس جمهور باید برخی جاها با مردم صحبت کند و بگوید مشکل اینجاست. او باید از افکار عمومی استفاده کند. ببینید آقای احمدی نژاد در آن اواخر یک خوبی که داشت این بود که همه چیز را اعلام می کرد؛ مثلا می گفت این تصمیم من نبوده، دستور فلان نهاد است و کار من نیست و من نباید پاسخ گو باشم. وقتی اینها اعلام می شود، آنها هم حساب کار خودشان را می کنند و به این وسیله تا حدودی می توان ایستاد. به نظر من این روش درستی است که اگر چیزی به رئیس جمهوری تحمیل می شود، آن را با مردم در میان بگذارد. همه چیز برای مردم باید روشن باشد. اگر این کار انجام شود جلوی خیلی از قانون شکنی ها گرفته می شود.
                