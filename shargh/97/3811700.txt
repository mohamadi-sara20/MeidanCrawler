پنج‌شنبه ۵ مهر ۱۳۹۷
-----------------------------------------
حرف اول
-----------------------------------------
تاک تنومند طب وطن
-----------------------------------------

                    می گویند تاک هرچه قدیمی تر و سن   سال دارتر باشد، انگورش شیرین تر و به کام تر است و حاصلش پربارتر. مکتب طب ایرانی و دانش بهره مندی از گیاهان دارویی نیز مانند تاکی قرن هاست که بر تارک افتخارات این مرز و بوم درخشنده و معتبر قرار یافته و حلاوتش بر دهان و جان مردمان نشسته است. گفته اند طب ایرانی و فراورده های غنی و به دست آمده از گیاهان دارویی آن، محصول و تکامل یافته روایات و افسانه های باستان، منابع پزشکی شرقی، طب بین النهرینی، طب مصری، طب یونانی و طب اسلامی است…
پربار، رنگارنگ و بسیط.در چنین حجمی، می شود امیدوار بود که سکوت و لکنت در ساخت دارو و درمان ایرانی یافت نخواهد شد. اما واقع آن است که از گفته ها و انتظارات، تا پیشامدها و عملکردها فاصله ای است بعید و طولانی. اعتماد و اتکا به طب ایرانی و گیاهان دارویی، فقط در گوشه ای از ذهن مردمان و مسئولان جای گرفته است و گاهی و اوقاتی، نیم نگاهی بر آن افکنده می شود؛ امروز بر کسی پوشیده نیست که پیشرفت های شگرف علمی و پیشینه پرافتخار دستاوردهای دانشمندان ایرانی روی گیاهان دارویی، جهان گذشته و معاصر را تحت تاثیر ارزش های والای خود قرار داده است.داروهای با منشا گیاهی و فراورده های متعدد طبیعی، زندگی امروز بشر را که درگیر سرعت و فناوری های نوین است، به سمت آرامش و آسایش سوق می دهد و خوشبختانه فعالیت های درخشان و ارزنده دانشمندان عصر ما در زمینه توسعه فناوری های گیاهان دارویی و طب سنتی، مانند همیشه، تاثیرگذار و خوش یمن بوده است.اما طب ایرانی در حقیقت با شرایطی که دارد، ریسمانی است واسطه گر میان گذشته و حال ما. دستاویزی است برای نگاهداری هویت ما. اما یکی از علت هایی که ما کمتر آن را جدی گرفته ایم، حضور قدرتمند حریفش، پزشکی نوین نیست، بلکه ایجاد اخلال در ارکان و اساس طب ما است. علم تنجیم و اختربینی، بر همین اساس شکل گرفته و جدا از خرافه هایی که ناگزیر به آن آویزان شده بود، دستاوردهای مهمی در عرصه پزشکی و طب ایرانی به جا گذاشت. اما حیف که بسیاری از آنها فراموش شده و بی مصرف افتاده است.در عرصه گیاهان دارویی، داروهای گیاهی و فراورده های طبیعی نیز قصه بر همین منوال است. کودکان، از نخستین چیزهایی که به واسطه غریزه انسانی شان بروز می دهند، توجه و تجسس در آسمان است.حال می شود سیاست ها، راهکارها و عملکردها را کمی کامل تر کنیم و نقش آسمان و بزرگی اش را در اندیشه ها و دستورالعمل هایمان بگنجانیم. زیست بوم کارآفرینی در عرصه توسعه فناوری گیاهان دارویی و طب سنتی با توجه به قدمت و ریشه تنومندش، می تواند نمونه و واحدی چشمگیر و اثرگذار در دیگر بخش های علم و فناوری باشد.ثروت در این عرصه، به راحتی تولید می شود. آوردگاهی است که بخش خصوصی هم توان درخشیدن در آن را دارد و هم زمینه اش کاملا مهیاست. در کنار همه اینها، صدور محصولات و فراورده ها و دانش حاصل از طب ایرانی و گیاهان دارویی، جذابیت های جالب توجهی دارد.اینک اما جشنواره گیاهان دارویی، فراورده های طبیعی و طب ایرانی (سنتی) در آستانه برگزاری چهارمین دوره اش، می تواند مسیر تازه ای پیش روی زیست بوم کارآفرینی و نوآوری و البته اقتصاد دانش بنیان بگشاید و اقتصاد مقاومتی با سربلندی سر بر خواهد آورد.
                