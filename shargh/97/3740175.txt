سه‌شنبه ۱۸ اردیبهشت ۱۳۹۷
-----------------------------------------
type_unknown
-----------------------------------------
چه کسانی سهامدار پیام رسان های داخلی هستند
-----------------------------------------

                    گروه سیاست: صدای نمایندگان مجلس بلند شده. فیلترینگ تلگرام برخلاف میل بسیاری از اصلاح طلبان حاضر در بهارستان، سرانجام محقق شد. حالا آنها شاکی اند که چرا دست کم اطلاعات مربوط به مالکان و صاحبان این پیام رسان ها در اختیار نمایندگان مجلس قرار نگرفته است؛ پیام هایی که یک سر حامیان مالی آن به افراد خاص می رسد و یک سر دیگر آن به صداوسیما. علی مطهری چندباری است مخالفت خود را به فیلترینگ تلگرام اعلام کرده و حالا به ایلنا گفته: «باید مشخص شود مالکیت هرکدام از پیام رسان های داخلی در اختیار چه کسی است». اماو اگرها از این جهت بیش از گذشته مطرح می شود که پیگیری های «شرق» نشان از آن دارد که حمایت مالی از پیام رسان ها، اغلب از یک طیف سیاسی خاص بوده و نه طیفی از فعالان صنعت آی تی. مطهری به نامشخص بودن وضعیت مالکیت برخی پیام رسان های داخلی اشاره دارد و اینکه مشخص شدن مالکیت پیام رسان های داخلی تاثیر مثبتی در جلب اعتماد عمومی به این پیام رسان ها خواهد داشت. مطهری تاکید کرده: «تاکنون گزارشی درباره مالکیت پیام رسان ها به مجلس ارائه نشده؛ اما موضوع مهمی است که باید تعیین تکلیف شود».تلگرام در سال های اخیر از پرمخاطب ترین پیام رسان ها بوده که بر اساس برخی آمار تاییدنشده، نزدیک به 40 میلیون کاربر داشته و حالا با حکم بازپرس شعبه دوم دادسرای فرهنگ و رسانه فیلتر شده است.ضرورت رعایت حریم خصوصیبه گزارش کانال خبررسانی تخصصی استارت آپ ها و تکنولوژی، با فیلترشدن تلگرام، 26 اپلیکیشن از 30 اپلیکیشن رایگان پردانلود برای دستگاه های اندروید در گوگل پلی در ایران تنها با فیلترشکن در دسترس هستند. محمدرضا نجفی، نایب رئیس مجمع نمایندگان استان تهران، اطلاع رسانی و ایجاد شفافیت درباره مالکان و اداره کنندگان پیام رسان های داخلی را شرط لازم برای توسعه اعتماد عمومی می داند. به گفته او: «اطلاع رسانی و ایجاد شفافیت درباره مالکان و اداره کنندگانی که متعهد به رعایت حریم خصوصی استفاده کنندگان باشند، مردم را از عدم ورود و دست اندازی به اطلاعات و مراودات شخصی شان مطمئن می کند و این شرط لازم برای توسعه اعتماد عمومی و استقبال بیشتر از این گونه امکانات است».سرمایه گذاری بانک ها در پیام رسان هااطلاعات موجود درباره مالکان و صاحبان پیام رسان های داخلی در برخی سایت ها و فضای مجازی منتشر شده است. «شرق» در اینجا بنا دارد به بخشی از اطلاعات موجود در این باره بپردازد. تا اینجای کار، پیام رسان هایی مانند «سروش»، «آی گپ»، «ایتا» و «بله» از حمایت رسانه ای و تبلیغاتی بیشتری برخوردار بوده اند. در خبرها آمده است دو بانک پیام رسان «آی گپ» را خریده اند. رسول کاظمی، مدیر پیام رسان آی گپ، نیز گفته: «توافق میان پیام رسان آی گپ و کنسرسیومی با عضویت شرکت گسترش الکترونیک مبین ایران، مجموعه شرکت ارتباطات سیار ایران (همراه اول) و بانک های پارسیان و پاسارگاد حاصل شده است.این کنسرسیوم دنبال توسعه یک پیام رسان ملی قدرتمند و مناسب برای کسب وکارها با خدمات پرداخت است»؛ اما یکی از اعضای هیئت مدیره شرکت گسترش الکترونیک مبین ایران، چهره ای شناخته شده است؛ «مهرداد بذرپاش». آخرین آگهی تغییرات شرکت گسترش الکترونیک مبین ایران (سهامی خاص) به تاریخ 30 آذر 1396 در روزنامه رسمی منتشر شده است که در بخشی از این آگهی آمده: «به استناد صورت جلسه هیئت مدیره مورخ 1396.8.1 تصمیمات ذیل اتخاذ شد:اعضای هیئت مدیره برای بقیه مدت به قرار ذیل تعیین گردیدند:آقای مهرداد بذرپاش به شماره ملی... به نمایندگی از شرکت گروه توسعه صنعت و معدن تدبیر به شناسه ملی...به سمت رئیس هیئت مدیره، آقای سیداحمد حجت زاده به شماره ملی... به نمایندگی از شرکت نواندیشان کشت و صنعت تدبیر به شناسه ملی... به سمت نایب رئیس هیئت مدیره، آقای حسین بذرافشان به شماره ملی... به نمایندگی از شرکت گروه توسعه اقتصادی تدبیر به شناسه ملی... به سمت مدیر عامل و عضو هیئت مدیره، آقای یاسر جلالی منش به شماره ملی... به نمایندگی از شرکت گروه توسعه ساختمان تدبیر به شناسه ملی... به سمت عضو هیئت مدیره، آقای سعید مارکلائی به شماره ملی... به نمایندگی از شرکت گروه توسعه انرژی تدبیر به شناسه ملی... به سمت عضو هیئت مدیره». جالب اینکه در آگهی تاسیس «گروه توسعه اقتصادی تدبیر» به تاریخ 1387، شرکت «گروه توسعه ساختمان تدبیر»، «توسعه انرژی تدبیر» و شرکت «گسترش الکترونیک مبین ایران» نمایندگانی در هیئت مدیره دارند. همچنین در آگهی تغییرات شرکت «توسعه صنعت و معدن تدبیر» به تاریخ آذر 1394، نمایندگان گروه «توسعه انرژی تدبیر»، شرکت «گسترش الکترونیک مبین ایران»، «توسعه اقتصادی تدبیر» و «توسعه ساختمان تدبیر» سمت هایی در هیئت مدیره گرفتند. در آگهی تغییرات شرکت «نواندیشان کشت و صنعت تدبیر» به تاریخ دی 1396، شرکت های «گروه توسعه انرژی تدبیر»، «گروه توسعه ساختمان تدبیر» و «گروه توسعه اقتصادی تدبیر» نمایندگانی در هیئت مدیره دارند. در آگهی تغییرات شرکت گروه «توسعه انرژی تدبیر» به تاریخ آذر 1396، نمایندگان شرکت «توسعه صنعت و معدن تدبیر»، «گروه توسعه اقتصادی تدبیر» و «گروه توسعه ساختمان تدبیر» در هیئت مدیره حضور دارند.پیام رسان داخلی؛ بازی خودی ها با خودی هایکی از کارشناسان فنی این حوزه نیز به «شرق» گفته «گرچه حمایت مالی از پیام رسان های داخلی انجام شده اما باید چند نکته را در این زمینه در نظر گرفت. نخست اینکه افرادی از طیف های مختلف مورد حمایت قرار نگرفته اند و اگر سرمنشا خیلی از مالکان و صاحبان پیام رسان ها را پیدا کنید، یک سر آن به افراد همیشه در مدیریت می رسد. نکته دیگر اینکه تلگرام از 2013 تا الان حدود 250 میلیون دلار خرج کرده و ساخت و طراحی پیام رسان ها – در سطح حرفه ای – بسیار هزینه بر است. نکته مهم دیگر اینکه ایجاد یک پیام رسان خوب علاوه بر هزینه های فراوان، به دانش زیادی نیاز دارد که بعید می دانم این پیام رسان ها از این سطح دانش بهره مند باشند». همچنین پیگیری های «شرق» نشان داده که برخی شرکت های استارت آپی پس از برنده شدن در مناقصه ها -از جمله مناقصه های صداوسیما- تایید اهلیت نشده و قراردادی با آنها بسته نشده اند و همواره حلقه محدودی از خودی ها مطرح اند.سروش صدا و سیما محورنرم افزار «سروش» در بهمن 1394 نسخه آزمایشی خود را به بازار عرضه کرد و تا بهمن 1395 نزدیک به 700 هزار کاربر داشت. به گزارش ایسنا این نرم افزار تحت حمایت سازمان صدا وسیمای ایران گسترش یافت. بخش عمده ای از سهام این شرکت متعلق به صدا وسیماست. «سروش» توسط شرکت «توسعه فناوری رسانه سروش» پشتیبانی می شود که مدیرعامل این شرکت شخصی به نام محمدرضا علی عسگری است. پیش از این «شرق» در گزارشی درباره نسبت «محمدرضا علی عسگری» سروش و «عبدالعلی علی عسگری» رئیس صدا وسیما از «خروشاد» مدیرعامل سروش رسانه سوال کرده بود که او در پاسخ گفت «برای اطلاع از اینکه آقای علی عسگری چه نسبتی با رئیس سازمان صداوسیما دارد، باید از هیئت مدیره سوال شود».مدیریت پیام رسان سروش نیز بر عهده سیدمیثم سیدصالحی است. سیدصالحی مدیرعامل شرکت داده پردازی «فن آوا» بوده؛ شرکتی که خدمات اینترنت پرسرعت ارائه می کرده است.در بند 2 قوانین محتوای ردوبدل شده در سروش نیز آمده است: «کاربران مجاز به انتشار محتوای خلاف واقع، غیراخلاقی و غیرقانونی نیستند و عواقب آن برعهده خود کاربر خواهد بود».در روزهای اخیر صداوسیما در بخش های خبری خود سعی دارد مخاطبان را برای استفاده از این پیام رسان متقاعد و در گزارش های خبری بر امنیت آن تاکید کند.سرمایه 700میلیونی آقای کاظمی«آی گپ» یکی دیگر از این پیام رسان های بومی است که مدیرعامل آن شخصی به نام محمدرسول کاظمی است. این پیام رسان توسط شرکت «روی خط مدیا» پشتیبانی می شود که در سال 1394 و با سرمایه اولیه 700 میلیون تومان تاسیس شده است. از این سرمایه سهم الشرکه محمدرسول کاظمی نجف آبادی 693 میلیون تومان و زهره سانحی نجف آبادی نیز هفت میلیون آورده سرمایه اش بوده است {اطلاعات مربوط به آگهی تاسیس در روزنامه رسمی به تاریخ اردیبهشت 94}.فعالیت های این شرکت در حوزه طراحی، برنامه نویسی و پشتیبانی نرم افزارهای ارتباطی و رسانه ای روی تلفن های همراه متمرکز است.محمدرسول کاظمی مدعی است که در مسیر طراحی پیام رسان داخلی یک ریال حمایت از جایی دریافت نکرده است. او در پاسخ به منتقدان نیز گفته «تمام کسانی که می گویند داخلی ها توان پاسخ گویی به نیاز و تعداد کاربران ایرانی را ندارند، به صراحت می گویم که آی گپ قادر به پاسخ گویی به تمام نیازهای 40 میلیون کاربر ایرانی است». کاظمی چندی پیش نیز اعلام کرده بود که هرکس بتواند «آی گپ» را هک کند به او جایزه یک میلیاردتومانی پرداخت می کند.از تلفن همراه تا پیام رسان بومی«ایتا» از دیگر مدعیان در میان پیام رسان های بومی است که در سال 1396 شروع به فعالیت کرد و اولین نسخه اش برای اندروید و هم زمان نسخه وب آن آماده بهره برداری شد. همچنین نسخه آیفون و دسک تاپ آن در دست طراحی است. مراحل طراحی و پیاده سازی نرم افزار ایتا توسط شرکت اندیشه یاوران تمدن امروز که گفته می شود یک شرکت خصوصی است، انجام شده که این شرکت تحت حمایت دو شرکت طوبی و هاتف فعالیت می کند. سوابق این شرکت ها در حوزه فناوری های مبتنی بر تلفن همراه است.اما در مورد دیگر پیام رسان ها نیز اطلاعات اندکی در اختیار است. پیام رسان رینگ همان پیام رسان گپ است. آنها دو برند تعریف کرده اند. برند رینگ متعلق به مجموعه صباایده است که مالک آپارات هم به شمار می آید. مدیریت پیام رسان ایتا نیز محسن غفاری است که پیش تر پنل اس ام اس می فروخت. شرکت ایتا، یک شرکت قمی است و از طرف مرکز رسانه های دیجیتال ارشاد هم حمایت می شود.بانک ملی هم «بله»پیام رسان «بله» متعلق به شرکت «داده ورزی سداد» است. 72درصد سهم این شرکت متعلق به بانک ملی ایران است. 24 درصد سهام آن هم متعلق به شرکت خدمات انفورماتیک و چهار درصد هم سهم شرکت سرمایه گذاری گروه توسعه ملی ایران است. سرمایه این شرکت 500 میلیارد ریال است. در بخش معرفی اطلاعات گنگی از نحوه شکل گیری این پیام رسان آمده «ما پنج نفر بودیم؛ جوان و جویای نام. شاید هم مقداری نپخته. دور هم جمع شده بودیم تا محصولی خواستنی و کارآمد را بسازیم. دوست داشتیم در زمینه اپلیکیشن های اینترنتی ارتباطی فعالیت کنیم. هدف اول مان را «ایمیل» انتخاب کردیم. می خواستیم چیزی بسازیم که روی دست تمام ایمیل های خارجی بزند. دور، دور پیام رسان ها شده بود. آن موقع ها وایبر روی بورس بود و مقداری هم وی چت. شروع کردیم به دویدن؛ به یادگرفتن؛ «بله» را بر این مبنا ساخته ایم».
                