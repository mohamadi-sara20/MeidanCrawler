یک‌شنبه ۱۰ تیر ۱۳۹۷
-----------------------------------------
سرمقاله
-----------------------------------------
وضعیت خطیر
-----------------------------------------

                    ماه گذشته با وجود ابراز همکاری و حمایت اروپایی ها دیپلماسی ما به شرق گرایش پیدا کرد. اما خیلی زود مشخص شد شرق و در راس آن روسیه، در حد اروپایی ها هم قصد دفاع از ایران را ندارند و از پشت خنجرزدن مکرر روس ها، اظهرمن الشمس است. بنابراین تیمی شامل آقایان صالحی و خرازی به اروپا سفر کردند و همان کار تیم دیپلماسی وزارت امور خارجه را انجام دادند. آقای دکتر ظریف هم وقت خود را به نوشتن نامه سرگشاده به دولتمردان آمریکا گذراند تا دوباره فرصت فعالیت پیدا کند. در مجموع به نظر می رسد اگر از دست اروپایی ها کاری هم برآید، آن قدر سطح توقع از آنان بالا برده شده که گویی آنها باید تقاص کج روی های آمریکا را پس بدهند و در آن طرف، برخی مانند روسیه منتظر فرصت طلایی فشار آمریکا بر ایران هستند تا از یک سو جیب خود را در تنگناهای اقتصادی ایران پر کنند و از سوی دیگر با کارت ایران مشکلات سیاست خارجی خود را با آمریکا و غرب حل وفصل کنند. به عبارت دیگر به جز اروپایی ها، چین، هند و تعداد اندکی از کشورها، نمی توان روی دیگران در این نبرد ناعادلانه و غیرمنصفانه تحریم های آمریکا حساب کرد؛ این کشورها هم شاید 30 درصد مشکلات ایران را حل کنند. به عبارت دیگر اگر اروپایی ها به خرید یک سوم نفت ایران ادامه دهند و چین، هند و شاید برخی دیگر هم درصدی از نفت ایران را خریداری کنند، شاید نصف درآمد نفتی ایران تامین شود. دونالد ترامپ وعده چنین روزی را داده که ایران در کمتر از یک سال بر اثر سختی تحریم ها به میز مذاکرات بازمی گردد. در این راستا رئیس جمهور آمریکا از نپیوستن ایران به کنوانسیون مقابله با پول شویی سوءاستفاده کرده و از سوییفت می خواهد رابطه با ایران را قطع کند. در این صورت جمهوری اسلامی چه انتخابی می خواهد داشته باشد؟ در اینجاست که برخی با نگرانی پیشنهاد مذاکره مستقیم ایران و آمریکا را قبل از دیرشدن، ارائه دادند اما چون از زاویه درست آن مطرح نشد، از توجه افتاد و برخی هم طرح آن با این شیوه و در این زمان را بی موقع و نادرست دانستند. بهتر است همگان بدانند فضا امروز به شدت تغییر کرده است؛ چراکه کیم جونگ اون، رهبر کره شمالی ظاهرا خواب نما شد، با عجله به دیدار دونالد ترامپ شتافت و اظهار کرد حاضر است خلع سلاح شده ولی تحریم ها برداشته شود و کشورش راه توسعه اقتصادی را طی کند. او برای این دیدار حاضر شد برخی تونل های آزمایش های هسته ای یا موشکی خود را منهدم کند و حتی از بهانه گیری ترامپ برای به تعویق انداختن ملاقات سران، ابراز نگرانی و از او دلجویی کرد تا ملاقات سر وقت صورت گیرد. ترامپ این حرکات را نشانه اشتیاق فراوان رهبر کره شمالی برای تسلیم شدن در مقابل شرایط آمریکا تفسیر کرد. سوال باقی مانده این است که آیا مذاکره مستقیم ایران و آمریکا خارج از الگوی فوق، برای حل بحران تحریم ها مفید است؟ برای پاسخ باید گفت در روابط بین الملل چهار اصل رعایت و پیروی می شود. اصل اول، مذاکره درباره همه چیز در روابط دو یا چندجانبه مفید و توصیه موکد است؛ زیرا در های بسته دیپلماتیک را به هر ترتیب باز می کند. اصل دوم اینکه در جهان پیچیده حاضر با توجه به تنیدگی روابط و احتیاجات کشورها به هم و پیشرفت تکنولوژی و اطلاعات، همه باید با هم روابط دیپلماتیک داشته باشند.کشوری که روابط با برخی از کشورها به ویژه کشورهای قدرتمند اقتصادی سیاسی نظامی را نادیده بگیرد، در حقیقت خود را منزوی می کند؛ حتی اگر این کشور خود آمریکا باشد و بخواهد راه دونالد ترامپ را طی کند که بازنده است. اصل سوم اینکه دوستی و دشمنی کشورها با یکدیگر ابدی و جاودانی نیست.آنچه در این باره ابدی و جاودانی جلوه می کند، همانا منافع و امنیت ملی کشورهاست که ایجاب می کند زمانی با کشورهای دیگر روابط عالی، خوب یا سرد داشته باشند. ایران در دوران گذشته، در دوران حاضر و به طورکلی در هر دوره ای از اصول منافع و امنیت ملی حدودا یکسانی پیروی می کند.بی جهت نیست که صنعت هسته ای که در رژیم شاه پایه گذاری شد، در جمهوری اسلامی ادامه یافت و یقینا در آینده هم ادامه خواهد داشت. اصل چهارم، کشورها برای تضمین امنیت ملی خود باید هرچه بیشتر دوست جذب کنند و حتی وجود یک دشمن هم زیادی و مخل امنیت ملی کشور ماست.پس مطابق با اصول و رویه های بین الملل و شرایط ایجادشده، مذاکره و رفع خصومت با آمریکا با در نظر گرفتن منافع ملی و شان کشور، امری موثر است؛ اما این مذاکره باید در زمین بازی روابط دوجانبه باشد و نه در زمین بازی برجام. برجام باید دست نخورده و به عنوان یک توافق بین المللی حقوقی باقی بماند.
                