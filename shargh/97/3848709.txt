پنج‌شنبه ۲۹ آذر ۱۳۹۷
-----------------------------------------
یادداشت
-----------------------------------------
مادران غیرایرانی قهرمانان شاهنامه
-----------------------------------------

                    چند سالی است برای یاری رساندن به عزیزی که سخت درگیر تدوین شاهنامه ای به نثر است و اهتمامی تمام دارد که متن منثور را به شیوه ای نظام مند در برابر کلام منظوم قرار دهد، نه به تفنن که به تعمق، درگیر شده ام و بی هیچ مجامله ای در این پهن دشت رنگارنگ که هم اسطوره است و هم تاریخ، هم زندگی است و هم مرگ، هم خرد است و هم بی خردی، هم اندوه است و هم شادی، هم پیروزی است و هم ناکامی، یافته های بسیار داشته ام که بی اختیار من را به ستایش واداشته است و دریغم آمد آنچه را یافته ام با فارسی زبانان و به ویژه هم وطنان و فراتر با جوانان که با حیات ملی خویش بیگانه شده اند، سهیم نشوم. 
یکی از این بازیافته ها که -شاید- دیگر شاهنامه پژوهان بدان نپرداخته اند، بسیاری مادران خارجی قهرمانان ملی ما هستند که با وجود آنکه مادرانشان از سرزمینی دیگر و حتی از سرزمین دشمن کیش ایران زمین بوده اند، اما در دامان خود به همت پدر و بذر پدرانه پهلوانان و قهرمانانی پرورده اند، ستودنی. 
نخستین این قهرمانان رستم دستان است؛ قهرمان و پهلوان اسطوره ای ایران زمین که همه اورنگ شهریاری کیانیان به لطف و همت او و کوشش و تلاش او پایدار مانده است، وگرنه همان گاه که کاووس، شاه جوان نابخرد، به سودای پرواز در مازندران -سرزمینی ناشناخته در شاهنامه که متفاوت از مازندران یا تپورستان کنونی است- فرود آمد و اسیر دیوان و شاه مازندران شد، طومار شاهنشاهی کیانیان در هم پیچیده شده بود. 
رستم
رستم، فرزند زال، از مادری به نام رودابه است که رودابه خود دختر مهراب و سیندخت کابلی است. زال شیفته و عاشق رودابه می شود و سیندخت نگران است که سام نریمان و منوچهر شاه از این پیوند به خشم آیند و دودمان مهراب کابلی را در هم بپیچند؛ چنان که وقتی مهراب داستان عشق آن دو دلداده را می شنود، شمشیر از نیام برمی کشد تا سر رودابه را از تن جدا کند و سیندخت به زاری از شوهرش می خواهد که رودابه را نکشد و مهراب می گوید: 
… 
همم بیم جانست و هم جای ننگ
چرا بازداری سرم را ز جنگ
اگر سام یل یا منوچهر شاه 
بیابند بر ما یکی دستگاه
ز کابل برآید به خورشید دود
نه آباد ماند نه کشت و درود
… 
پس آگاهی آمد به شاه بزرگ
ز مهراب و دستان سام سترگ
ز پیوند مهراب و وز مهر زال
وزان ناهمالان گشته همال
آن گونه که از شاهنامه برمی آید در روزگار منوچهر تا روزگار بهمن، فرزند اسفندیار (اردشیر شاه)، هیچ گاه زابلستان (سیستان) بخشی از ایران نبوده و فقط تابع ایران به شمار می آمده است و کابل سرزمین نیمه مستقلی بوده که شاهان آن به زابلستان (زال و رستم) خراج می داده اند و داستان شغاد، برادر رستم و کشنده او، موید این امر است. 
سیاوش
سیاوش، قهرمان ایران زمین، از مادری تورانی است؛ همو که نماد پاکی و نجابت، مظهر اخلاق و شرافت است، همو که داستان زندگی اش در جایی نیم نگاهی دارد به یوسف سامی؛ آنجا که از وسوسه سودابه می گریزد و دودیگر نیم نگاهی دارد به ابراهیم بت شکن، آنجا که از میان کوه آتش، سرخ روی و شادمان و پرنشاط می گذرد و سه دیگر سوگ او همچنان در لایه های زیرین ذهنی سوگواری های امروزمان به نوعی حضور دارد. مادر سیاوش دختر زیباروی تورانی است که نیمه شبان از چنگال پدر نابهشیار خود می گریزد و به جنگل پناه می برد و توس و گودرز او را می یابند و بر سر تصاحب او خصمانه روبه روی یکدیگر قرار می گیرند و سرانجام داوری به کاووس می رسد و طبعا آن که تصاحب می کند، کاووس است و سیاوش ثمره و میوه این پیوند است. 
… 
به بیشه یکی خوب رخ یافتند
پر از خنده لب هر دو بشتافتند
بدو گفت گیو ای فریبنده ماه
تو را سوی این بیشه چون بود راه
چنین داد پاسخ که من را پدر
بزد دوش و بگذاشتم بوم و بر
بدو گفت من خویش گرسیوزم
به شاه آفریدون کشد پروزم
بت اندر شبستان فرستاد شاه
بفرمود تا برنشیند به گاه
بسی برنیامد برین روزگار
که رنگ اندر آمد به خرم بهار
جدا گشت ازو کودکی چون پری
به چهره به سان بت آزری
سهراب
پهلوان دیگر ایرانی، سهراب، مفخر ایرانیان است و شاهنامه خوانان به سبب پهلوانی اش و فراتر مرگ در نوجوانی و تلخ تر کشته شدن به دست پدر، بسیار دوستش می دارند. 
داستان به دنیاآمدن سهراب را در شاهنامه چنین می خوانیم که رستم برای شکار به سمنگان می رود که شهری در تخارستان در آن سوی بلخ است و در این میانه، رخش را می ربایند و رستم زین بر دوش به سمنگان وارد می شود و چون شاه سمنگان آگاهی می یابد که رستم به سرزمین او وارد شده است، او را به کاخ خویش می خواند و تهمینه، دخت شاه سمنگان، شیفته رستم شده، نیمه شبان به خوابگاه او وارد می شود. 
چو یک بهره از تیره شب درگذشت
شباهنگ بر چرخ گردون بگشت
سخن گفتن آمد نهفته به راز
در خوابگه نرم کردند باز
یکی بنده شمعی معنبر به دست
خرامان بیامد به بالین، مست
از او رستم شیردل خیره ماند
برو بر جهان آفرین را بخواند
بپرسید زو گفت نام تو چیست
چه جویی شب تیره، کام تو چیست
چنین داد پاسخ که تهمینه ام
تو گویی که از غم، به دو نیمه ام
یکی دخت شاه سمنگان منم
ز پشت هژبر و پلنگان منم
و رستم از پدر تهمینه می خواهد که موبدان را برای پیوند زناشویی آنان فراخوانند و از این پیوند مبارک سهراب به دنیا می آید: 
چو نه ماه بگذشت بر دخت شاه
یکی پورش آمد چو تابنده ماه
کیخسرو
مادر کیخسرو، شاه خردمند و ایران دوست و مهربان، فرنگیس، دختر افراسیاب است. کیخسرو هنوز در بطن مادر و در توران زمین است که سیاوش بر اثر دسیسه گرسیوز به فرمان افراسیاب چون گوسپند سر بریده می شود و دو قوم را به سوگ می نشاند و به جنگ ها و کشتارهای عظیمی می انجامد و ایرانیان از وجود چنین کودکی از پشت سیاوش بی خبر هستند و چون فرنگیس بار فرومی گذارد، پیران ویسه خردمند، کودک را از گزند افراسیاب دور می دارد و سرانجام زمانی که گودرز در خواب می بیند از سیاوش کودکی به جای مانده، گیو را روانه توران زمین می کند و گیو با چه رنجی فرنگیس و کیخسرو را به ایران می رساند. فرنگیس، دخت افراسیاب، همه دلبستگی ها و وابستگی های خود را به افراسیاب رها می کند تا در کنار فرزند خویش باشد که در آن زمان سرنوشت نامشخصی دارد. 
کیخسرو جوان بخت پاک دین چون در ایران استقرار می یابد و کاووس تاج و تخت به او می سپارد، در آبادانی ایران بسیار می کوشد و نیز انتقام خون پدرش، سیاوش، را از نیای مادری خویش می گیرد. 
فرود
فرود، دیگر فرزند سیاوش و برادر کیخسرو از مادری به نام جریره، دخت پیران ویسه، وزیر و دستور افراسیاب است؛ جوانی شجاع و دوست داشتنی که بر اثر نادانی و نابخردی توس کشته می شود. 
اسفندیار
اسفندیار رویین تن، نماینده دین بهی و پیام گزار گشتاسب و ناجی اورنگ شهریاری، از مادری رومی به نام کتایون است. کتایون دخت قیصر روم، زنی زیباروی و پاکدامن است که بی خبر از شاهزاده بودن گشتاسب، او را به همسری برمی گزیند و از پیوند آن دو، اسفندیار به دنیا می آید. رنج های اسفندیار در حفظ عظمت و شوکت ایران و ایرانی ناشمردنی است و گشتاسب برای به تعویق انداختن انتقال تاج شهریاری به اسفندیار او را به سرزمین های مختلف می فرستد و اسفندیار نیز چون رستم، غیورانه از هفت خان می گذرد؛ گشتاسب در حبس افتاده را نجات می دهد؛ دین بهی را گسترش می بخشد و سرانجام با توطئه پدرش و ارجاسب برانگیخته می شود که به سیستان رفته و رستم را به بند بکشد، به بارگاه گشتاسب آورد و در این آوردگاه به دست رستم و به یاری سیمرغ، دو چشم روشنش تاریک شده و به شیوه ای دردناک هلاک می شود. 
اکنون که به این پهلوانان شاهنامه می نگرم و این همه میهن دوستی و فداکاری در راه وطن را می بینم، از خود می پرسم آیا «مام وطن» قدرتمندتر از «مام بدن» نیست؟ و آیا سرفرازی میهنی که ایران خوانده می شود، برای ایرانیان راستین، عزیزتر از هر دلبستگی و وابستگی دیگری نیست؟ شما داوری کنید.
                