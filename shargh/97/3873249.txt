شنبه ۴ اسفند ۱۳۹۷
-----------------------------------------
یادداشت
-----------------------------------------
گام دوم در جنجال دیوار مکزیک
-----------------------------------------

                    پروژه جنجال برانگیز ساخت دیوار مکزیک در مدت کوتاهی که از عمر ناکام آن می گذرد، به صورت یکی از زیباترین، داغ ترین و آموزنده ترین موضوعات آموزشی دانشگاهی، به ویژه در زمینه های برنامه ریزی عمرانی، امنیتی و سیاست گذاری و برخوردهای جناحی در آمریکا در آمده است. طول این دیوار در صورتی که ساخته شود، چیزی حدود دوهزارو 500 کیلومتر خواهد بود که از این نظر دست کمی از دیوار معروف چین نخواهد داشت. البته تفاوت اساسی میان این دو دیوار در این است که دیوار چین برای جلوگیری از حرکت سریع قوای نظامی مهاجم از آسیای مرکزی به چین ساخته شده و با کمترین هزینه پایش و نگهداری هدف مد نظر امپراتور چین را تامین کرده و به دلیل کیفیت بالا و زیبایی آن به یک پدیده تاریخی و جذاب توریستی تبدیل شده است؛ در حالی که هدف ترامپ از ساخت دیوار مکزیک جلوگیری از مهاجرت غیر رسمی و قاچاق مواد مخدر از آمریکای جنوبی به ایالات متحده است. ساخت آن هم به صورتی که پیشنهاد شده، در بهترین حالت نوعی نرده کشی مرتفع برای جلوگیری از ورود انسان است؛ اما آنچه طرح دیوار مکزیک را جنجال آفرین کرده، این است که طرح توجیهی آن را عوامل ترامپ شاید از پیش از انتخاب او به ریاست جمهوری تهیه کرده و هدف آن علاوه بر آنچه به آنها اشاره شد، ساخت یک یادگار تاریخی و پایدار از رئیس جمهور کنونی آمریکاست؛ یادگاری که برای همیشه به نام او باقی بماند. تنظیم این طرح با تصور ماندن اکثریت آرای انتخاباتی در دست حزب جمهوری خواه صورت گرفته است؛ اما جنجال کنونی آن ناشی از برنده شدن حزب دموکرات ها در انتخابات مجلس نمایندگان آمریکاست. بد و بیراه گفتن ترامپ به مخالفان این طرح ناشی از همین واقعیت است. به عبارت دیگر اگر کنگره آمریکا پس از انتخاب اخیر مانند دوره پیشین آن کلا در اختیار جمهوری خواهان قرار می گرفت، ترامپ با سرافرازی و راحتی طرح دیوار مکزیک را اجرا می کرد. مخالفت دموکرات ها با اجرای این طرح با دو اهرم صورت می گیرد؛ نخست، دلایل فنی در رد توجیهات ترامپ. دوم، تضعیف ترامپ از قدرت بی ضابطه ای که برای خود متصور است، نه رئیس جمهوری که باید با جمع بندی و رعایت نظرات هر دو حزب کار کند. رفتار ترامپ برخلاف آنچه در قانون اساسی آمریکا پیش بینی شده، شباهت زیادی به رفتار و کردار دیکتاتورهای مشهور و شباهتی به رفتار سلاطین مشرق زمینی دارد که عقل خود را بالاتر از  خرد جمعی می دانند. دلیل دیگر مخالفت با ساخت دیوار اشاره شده استدلال دموکرات ها در رد ادعاهای ترامپ است. البته مخالفت با ساخت دیوار در میان جمهوری خواهان هم دیده می شود؛ اما آنها به خاطر از دست ندادن آرای خود در کنگره با رئیس جمهور خودشان مخالفت نمی کنند. از دید مخالفان دیوار، اجرای چنان پروژه ای به چند دلیل کارساز نخواهد بود. نخست اینکه مالکان زمین های واقع در مسیر دیوار که بیشتر آنها در کارهای تولیدات کشاورزی فعال اند، با احداث دیوار مخالف اند؛ زیرا آنها به طور روزانه از کارگر ارزان قیمت مکزیکی که مانند کارگران فلسطین که روزانه به اسرائیل رفته و در غروب آفتاب به خانه خود بر می گردند، استفاده می کنند. تولید کالاهای کشاورزی در ایالات جنوب غربی آن قدر ارزان تمام می شود که بازار شرق و شمال آمریکا را در انحصار خود درآورده اند. زمانی نگارنده از کشاورزان ایالات شرقی پرسیدم چرا در مزارع خود با وجود داشتن همه امکانات موجود برای تولید عسل اقدام نمی کنند؟ پاسخ این بود که عسل تولیدی در مرز ایالات جنوب غربی با مکزیک به دلیل ارزان بودن سطح دستمزد کارگر 50 درصد از تولید همان عسل در شمال شرق ارزان تر تمام می شود و کل بازار عسل آمریکا از تولیدات ایالت های مرزی جنوب تامین می شود. شمالی ها به دلیل بالابودن دستمزد کارگر نمی توانند با جنوب رقابت کنند. دوم اینکه عبور کارگر یا مهاجر از زیر دیوار و از راه کندن تونل های کوتاه کاملا میسر است. به ویژه اینکه مالکان محلی از این کار سود می برند. عبور مواد مخدر هم از راه حمل آنها با پرنده های صنعتی یا پرتاب از بالای دیوار مشکل نیست و اگر بخواهند دیوار احداثی را 24 ساعته به وسیله نگهبانان مسلح حفاظت کنند، هزینه نگهداری و مدیریت آن ارقام سرسام آوری را به بودجه آمریکا تحمیل خواهد کرد. واقعیت این است که نه دموکرات ها و نه جمهوری خواهان با ورود مهاجران به ایالات متحده مخالف نیستند؛ اما برای آن از یک فرمول اقتصادی پیروی می کنند. آمریکا حتی ورود مهاجران را به شرط داشتن سرمایه کافی برای فعالیت تشویق می کند. در مورد مهاجران بینوا، هر دو حزب بر این اعتقاد هستند که میزان کارگر بی کار در بازار کار آمریکا از 4 تا 4.5 درصد تجاوز نکند. زیرا در غیر این صورت سطح دستمزد کارگر پایین می آید که حتی برای خود مهاجران هم مسئله ساز است. از این رو هر دو حزب از مهاجرت رسمی و از مرزهای قانونی حمایت می کنند. در نظام اقتصادی-سیاسی آمریکا، دموکرات ها در تلاش اند که سطح دستمزد بالا رود. پیشگام شناخته شده این تلاش سناتور «برنی سندرز» است که جمهوری خواهان او را «سوسیالیست» و با دید منفی معرفی می کنند و تا امروز جدی ترین رقیب ترامپ در انتخابات 2020 است. ترامپ به شدت هرچه تمام تر با ایده های سوسیالیستی شدن اقتصاد مخالف است؛ اما در این قضیه تضاد معنی وجود دارد. نخستین شرط سوسیالیسم کاهش فاصله طبقاتی است که امری پسندیده در یک جامعه پیشرفته است و افزایش دستمزد نخستین گام تحقق آن است. واقعیت جامعه آمریکا این است که 90 درصد ثروت آمریکا در درست یک درصد توانگران موسوم به «ا لیگارشی» است. ترامپ در پیشبرد اهداف خود برای ساخت دیوار مکزیک به کنگره آمریکا فشار آورد که یا بودجه مورد نیاز برای ساخت آن را تصویب کنند یا او به تلافی مخالفت آنها بخشی از نظام اداری را تعطیل خواهد کرد. کنگره با پایداری بسیار سختی از تصویب بودجه اشاره شده خودداری کرد. ترامپ کار 800 هزار کارمند فدرال را برای مدتی بیش از یک ماه متوقف کرد. با ادامه برخورد میان او و کنگره و پادرمیانی سناتورهای دو حزب، کنگره نهایتا با حدود یک چهارم بودجه مورد درخواست ترامپ موافقت کرد که دولت بتواند بخش های فکستنی دیوار های موجود را که با تور سیمی ساخته شده اما پاره شده است مرمت کند. ترامپ دست از لجبازی خود برنداشت اما کارمندان بی کارشده را نهایتا به کار برگرداند و ناچار شد حقوق معوقه آنها را بپردازد. هزینه تلف شده به دلیل بی کاری این 800 هزار کارمند که با خانواده های خود به دو، سه میلیون نفر می رسند عملا با لجبازی ترامپ بر اقتصاد دولتی آمریکا تحمیل شد که دست کمی از مبلغ درخواستی ترامپ برای ساخت کل دیوار ندارد. این داستان ادامه دارد. در کل، برداشت مردم این است که کنگره آمریکا باز هم به درخواست اولیه ترامپ پاسخ منفی خواهد داد. از سوی دیگر، میزان تنش رفتاری و برخوردی ترامپ رو به افزایش است. البته همه تنش ترامپ به خاطر دیوار نیست. بخشی از آن به دلیل افشاگری های اخیر در مورد انتخابات و اتهاماتی است که درباره دخالت روسیه در انتخابات 2016 به او زده می شود و روز به روز ابعاد جدی تری پیدا می کند. اما دیوار هنوز ارزش خود را برای ترامپ از دست نداده است. هم اکنون که این یادداشت نوشته می شود، برخورد سوم کنگره با ترامپ به صورت مخالفت با اعلام حالت اضطراری در کشور آغاز شده است. رئیس جمهور می تواند از اختیارات خود برای اداره کشور حالت اضطراری اعلام کند و از این راه هدف های خود را پیاده کند. اما دموکرات ها پادزهر این اهرم برای جلوگیری از کاربرد آن را یافته اند. باید دید که در گام سوم چه پیش می آید.
                