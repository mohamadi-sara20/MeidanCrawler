سه‌شنبه ۱۶ مرداد ۱۳۹۷
-----------------------------------------
حرف اول
-----------------------------------------
سخنی با همراهان «شرق»
-----------------------------------------

                    وب سایت روزنامه «شرق»، از شنبه هفته آینده، نسخه متنی مطالب را فقط در اختیار کاربرانی قرار خواهد داد که با ثبت نام در آن، حساب کاربری خود را شارژ کرده باشند. همراهان ارجمند ما که از نزدیک در جریان تغییرات نرخ قیمت کالا و خدمات در کشور هستند، نیک می دانند حفظ و بقای این مجموعه رسانه ای با سابقه، در گرو ایستادن روی پای خود است و یکی از روش ها برای تحقق این منظور حرکت به سمت فروش محتوای روزنامه در فضای مجازی است. خوشبختانه امروز رسانه های اجتماعی و وب سایت های فروش بسیاری در کشور فعال شده اند و تقریبا عموم جامعه ایران، بخشی از نیازهای خود را از این طریق تهیه می کنند. کسب و کارهای اینترنتی امروز در حال پیشی گرفتن از بنگاه های سنتی بوده و جامعه ایران نیز به تسهیلاتی که خریدهای اینترنتی برای آنان ایجاد می کند پی برده اند. «شرق» بعد از انتشار بیش از سه هزار شماره به عنوان یک بنگاه اطلاع رسانی که فاقد هرگونه وابستگی سازمانی یا دریافت امتیاز خاص بوده و صرفا از طریق آگهی و تک فروشی یعنی فروش نسخه کاغذی اداره می شود، تمایل دارد برای حرفه ای ماندن و دورنشدن از جایگاه آگاهی رسانی بی طرفانه، این بار با آن بخش از مخاطبان که بازدیدکننده وب سایت هستند نیز وارد تعامل شفاف شود و با حمایت آنان، بخشی از هزینه های روزافزون موجود را از طریق فروش نسخه اینترنتی تامین کند. با توجه به زیرساخت های ایجادشده در این سال ها در ایران و سابقه حرکت بسیاری از مطبوعات جهان به سمت موسسات رسانه ای و فروش محتوای تولیدشده در فضای مجازی، «شرق» علاقه مند است محصول نهایی خود یعنی محتوای روزنامه را مانند بسیاری دیگر از محصولات تولیدی کشور، از این طریق به مشتریان کالای فرهنگی، عرضه کند. امید بسیاری داریم که این حرکت، با استقبال گسترده هم وطنان ما در ایران و سراسر جهان مواجه شود چرا که شما، حامیان اصل بی طرفی اطلاع رسانی «شرق» و حرفه ای ماندن آن بوده و هستید. در این مسیر به همراهی تک تک مخاطبان خود می بالیم.
                