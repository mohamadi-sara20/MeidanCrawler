سه‌شنبه ۳۰ مرداد ۱۳۹۷
-----------------------------------------
type_unknown
-----------------------------------------
کشف دلار 7 هزار تومانی
-----------------------------------------

                    گروه اقتصاد،محمد مساعد: چند ماه پرداخت دلار چهارهزارو 200 تومانی برای واردات، چنان سفره رنگارنگ و وسوسه کننده ای را از جیب منابع ارزی ملی در برابر تجار پهن کرد که بسیاری از افراد سراغ گنجه های قدیمی رفته و کارت های بازرگانی بدون استفاده خود را نیز بیرون کشیدند. در نهایت اما آن گاه که میلیاردها دلار از این منابع در میان بسیاری از نوواردکنندگان و تازه کاسب ها تقسیم شد، دولت بالاخره صدای منتقدان را شنید و -هر چند دیر- در تصمیم خود درباره تقسیم دلار چهارهزارو 200 تومانی تجدیدنظر کرد و واردکنندگان را برای تهیه ارز روانه بازار ثانویه کرد؛ تغییری که طبق ماده پنج مصوبه جدید هیئت وزیران شامل حال کالاهایی که به گمرک رسیده بودند، اما هنوز ترخیص نشده بودند نیز می شد و به این ترتیب فغان واردکنندگانی که پیش از این دلار چهارهزارو 200 تومانی یا معادل را دریافت کرده بودند...... اما کالایشان از پل گمرک نگذشته بود، به آسمان برد.روز گذشته معترضان این سیاست ارزی مقابل دیوان عدالت اداری تجمع کردند. معترضان که طیف وسیعی از تولیدکنندگان و تجار بودند، اعتقاد داشتند کالاهای آنها باید با همان دلار چهارهزارو 200 تومانی ترخیص شود و دولت نباید آنها را مجبور به پرداخت مابه التفاوت کند. در مقابل، موافقان تصمیم دولت معتقد بودند هر وقت جلوی ضرر گرفته شود منفعت است و حالا که این کالاها هنوز وارد کشور نشده است می توان همین مقدار کم از ارزپاشی های دولت در ماه های گذشته را جبران کرد. در نهایت اما روز گذشته، دولت با اصلاحی در ماده پنج مصوبه قبلی خود، حساب تولیدکنندگان و واردکنندگان مواد اولیه را از باقی واردکنندگان جدا کرد تا از این پس با گروه کوچک تری از واردکنندگان معترض روبه رو باشد.معترضانمهم ترین معترضان بند پنجم مصوبه ارزی دولت، اتاق بازرگانی ایران و تهران بودند. رویکرد اتاق های بازرگانی در برخورد با این مسئله پیش کشیدن پای تولیدکنندگان و حمایت از تولید ملی بود و بر همین اساس، محور اعتراضات اتاق های بازرگانی نیز تلاش برای معاف کردن مواد اولیه و کالاهای موردنیاز تولیدکنندگان از این مصوبه بود. محمود خوانساری، رئیس اتاق بازرگانی تهران، هفته گذشته در نامه ای به رئیس جمهور خواستار اصلاحاتی در این مصوبه شد. به گفته خوانساری تصمیم جدید دولت درباره حذف رانت ارزی چهارهزارو 200 تومانی اقدامی منطقی و شایان توجه به شمار می رفت و البته از مدت ها قبل امکان این وجود داشت که نرخ ارز یکسان سازی شده و این رانت بزرگ برای همیشه از اقتصاد ایران حذف شود اما این بند از مصوبه دولت آنچنان که رئیس اتاق بازرگانی معتقد بود، مشکلات زیادی برای واحدهای تولیدی ایجاد می کرد. به گفته خوانساری، بخش مهمی از این واردات به کالاهای سرمایه ای، ماشین آلات و مواد اولیه کارخانه ها مربوط بود و این اقدام دولت هم موجب آشفتگی در گمرکات برای تعیین شیوه ترخیص کالا شده و از آن بدتر اینکه واحدهای صنعتی را با مشکل جدی تامین نقدینگی مواجه می کرد. به گفته خوانساری این مصوبه عملا هزینه های تولید را به میزان دوبرابر افزایش داده و خلاف موازین اقتصادی و منطقی بود. رئیس اتاق بازرگانی در همان زمان پیشنهادهایی هم برای اصلاح مصوبه دولت ارائه کرده بود. پیشنهاد اتاق بازرگانی طبق گفته های خوانساری این بود که اولا نظام کنترل و تعیین قیمت سازمان حمایت به عنوان تعیین کننده قیمت فروش کالا فقط منحصر به آن دسته از کالاها باشد که مواد اولیه یا محصول نهایی وارداتی آن با ارز بانکی خریداری و به کشور وارد شود و ثانیا در جهت بهبود توان نقدینگی واحدهای تولیدی، آن دسته از واحدهای مذکور که از محل ارز بانکی و تا تاریخ صدور مصوبه موفق به دریافت تخصیص از بانک مرکزی شده اند، از شمول پرداخت مابه التفاوت نرخ ارز به سازمان حمایت معاف شوند. هم زمان غلامحسین شافعی، رئیس اتاق بازرگانی، صنایع، معادن و کشاورزی ایران نیز در نامه هایی جداگانه به اسحاق جهانگیری و محمد نهاوندیان، درخواست کرد کالاهای مواد اولیه تولیدی و نیز واحدهای تجاری دارای قرارداد معتبر با واحدهای تولیدی از بند 5 مصوبه هیئت وزیران معاف شوند. هم زمان با تلاش ها برای معاف کردن واحدهای تولیدی از شمول این مصوبه، دیگر واردکنندگانی که کالاهایشان در گمرک در انتظار ترخیص بود نیز به این مصوبه معترض شدند. اعتراضی که بر مبنای کوتاه شدن دست این واردکنندگان بدشانس از رانتی شکل گرفته بود که واردکنندگان دیگر، در طول چند ماه گذشته از آن بهره برده بودند.معترضان دیگراعتراضات واردکنندگانی که کالاهایشان نه مواد اولیه بخش تولید بود، نه کالای اساسی محسوب می شد بر پایه این ادعا استوار بود که اجرای این بند از مصوبه منجر به افزایش قیمت نهایی کالاها در بازار خواهد شد. اگرچه این واردکنندگان توضیحی دراین باره نمی دادند که ترخیص کالاهای موجود در گمرک با نرخ ارز پیشین چه کمکی به کاهش قیمت ها خواهد کرد، اما روشن بود که این ادعا از مبنای محکمی برخوردار نیست، زیرا واردات اولین سری کالاها با ارز قیمت گذاری شده در سامانه نیما آثار تورمی خود را بر بازار خواهد گذاشت و واردات کالاهای با ارز چهارهزارو 200 تومانی نیز پیش از این تاثیری بر پایین نگه داشتن قیمت ها در بازار نگذاشته بود، بنابراین ترخیص کالاهای موجود در گمرک نیز نمی توانست تاثیر خاصی بر بازار بگذارد. به این ترتیب می توان گفت در این بین تنها واردکنندگانی که با طمع دریافت ارز ارزان، اقدام به واردات غیرکارشناسی کالا کرده بودند یا واردکنندگان کوچکی که نقدینگی لازم برای پرداخت این مابه التفاوت را ندارند بازندگان بزرگ تصمیم دولت هستند.کشف دلار 7 هزارتومانیدر چنین شرایطی دولت روز گذشته اصلاحیه ای بر بند 5 مصوبه پیشین خود اعمال کرد که خواسته های تولیدکنندگان و صنعتگران را تامین و آنها را از جرگه معترضان خارج کرد؛ تصمیمی که البته منجر به کشف رقم جدیدی برای دلار توسط دولت و کمکی کوچک به دیگر واردکنندگان هم شد تا شاهد رقم تازه ای برای دلار باشیم. در نامه ای که روز گذشته با امضای اسحاق جهانگیری، معاون اول رئیس جمهور، برای وزارت صنعت، معدن و تجارت و گمرکات کشور ارسال شد، مشخص شد هیئت وزیران در تاریخ 24 مردادماه اصلاحاتی را بر بند پنجم مصوبه قبلی خود اعمال کرده است. طبق این تصمیم، ماشین آلات، تجهیزات، قطعات یدکی خط تولید و مواد شیمیایی و مصرفی خط تولید و طرح های مرتبط با هر یک از دستگاه های اجرائی با تشخیص وزارتخانه ذی ربط، مواد اولیه وارداتی، قطعات و ملزومات موردنیاز که محصول نهایی آن با ارز رسمی قیمت گذاری می شود، مواد اولیه دارو، تجهیزات پزشکی و قطعات لوازم یدکی تجهیزات پزشکی و ملزومات پزشکی مشمول قیمت گذاری با نرخ ارز رسمی که درحال حاضر در گمرکات کشور منتظر ترخیص هستند از پرداخت مابه التفاوت نرخ ارز معاف شدند. این نامه خبری نیز برای واردکنندگان دیگر کالاها داشت. بر اساس این تصویب نامه، در مواردی که تامین ارز بابت گشایش اعتبار اسنادی، ثبت برات اسنادی و حواله ارزی پیش از تاریخ 16 مرداد 97 از طریق بانک یا سامانه نیما پذیره شده ولیکن کالای مربوط ترخیص نشده است بانک عامل موظف است با اخذ تعهدنامه از واردکننده مبنی بر پذیرش پرداخت مابه التفاوت نرخ ارز زمان تامین تا نرخ ارز بازار (بازار ثانویه)، زمان ترخیص کالا، معادل دوهزارو 800 تومان به ازای هر دلار نسبت به صدور اعلامیه تامین ارز به عنوان گمرک جمهوری اسلامی ایران (مجوز ترخیص کالا) اقدام نماید. رفع تعهد ارزی برای این گروه واردکنندگان موکول به ارائه پروانه گمرکی و همچنین پرداخت مابه التفاوت مذکور به بانک عامل (و واریز به حساب خزانه داری کشور) و حداکثر تا شش ماه از تاریخ ترخیص می باشد. به این ترتیب طبق مصوبه دولت، واردات این کالاها در نهایت با پذیرش تعهد دلار هفت هزارتومانی (چهارهزارو 200 تومان پرداخت شده در زمان دریافت ارز به علاوه دوهزارو 800 تومان پرداخت مابه التفاوت) انجام خواهد گرفت. طبق تصویب هیئت وزیران، در مواردی که متقاضی از پرداخت مابه التفاوت مزبور اجتناب کند، بانک عامل باید ضمن معرفی واردکننده به سازمان تعزیرات حکومتی، مراتب را به بانک مرکزی منعکس کرده تا از تخصیص و تامین ارز برای موارد آتی جلوگیری شود. به این ترتیب نیز دولت برای واردکنندگانی که حاضر به پرداخت مابه التفاوت نیستند خط ونشان کشید تا بتواند بر مناقشه موجود میان خود و این واردکنندگان نقطه پایانی بگذارد.
                