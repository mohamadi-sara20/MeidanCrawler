دو‌شنبه ۸ بهمن ۱۳۹۷
-----------------------------------------
type_unknown
-----------------------------------------
مالیات نمی دهیم
-----------------------------------------

                    شرق: روز گذشته صحن علنی مجلس شاهد اختلاف میان نمایندگان مجلس و رئیس بانک مرکزی بر سر اخذ مالیات از این نهاد بود؛ عبدالناصر همتی با اشاره به شرایط اقتصادی، موافق اخذ مالیات از درآمدهای ارزی بانک مرکزی نیست و مجلسی ها معتقدند، این درآمد قابل دریافت است، همین اختلاف نظر هم در نهایت به برگشت بند مربوط به اخذ مالیات از درآمدهای ارزی بانک مرکزی به کمیسیون تخصصی برای بررسی بیشتر منجر شد. محمد حسینی، نماینده مجلس، دراین باره به «شرق» توضیح داد: بانک مرکزی به موجب بند شش طرح یک فوریتی اصلاح قانون بودجه امسال و با توجه به نرخ تسعیر ارز باید در مجموع 15هزارمیلیاردتومان بابت مالیات درآمدهای ارزی و سود سهام ویژه شرکت ها پرداخت می کرده، اما تاکنون که 10 ماه از سال می گذرد، یک ریال هم به خزانه واریز نکرده است.               
همتی، رئیس بانک مرکزی می گوید برای بانک مرکزی واریز این مبلغ امکان پذیر نیست، در جلسه امروز کمیسیون تخصصی ما از نماینده دیوان محاسبات هم دعوت کرده ایم حضور داشته باشند و بررسی کنیم آیا با توجه به افزایش نرخ ارز امسال نسبت به نرخ سه هزارو 800 تومانی مصوب آیا این درآمد برای دولت قابل احصا هست یا خیر.
مالیات بانک مرکزی، پایه پولی را 7 درصد افزایش می دهد
به گزارش «شرق»، نمایندگان در نشست علنی امروز مجلس در جریان بررسی بند شش طرح یک فوریتی اصلاح قانون بودجه سال 97، پس از استماع اظهارات مخالفان و موافقان، با این بند برای بررسی و اصلاحات بیشتر با 148 رای موافق، پنج رای مخالف و چهار رای ممتنع از مجموع 206 نماینده حاضر در صحن موافقت کردند. در بند شش طرح مذکور اعلام شده بانک مرکزی مانند دستگاه های دولتی و بانک ها نسبت به واریز مالیات علی الحساب و سود سهام بودجه مصوب به صورت یک دوازدهم در هر ماه اقدام کند.
عبدالناصر همتی با حضور در صحن علنی مجلس، نسبت به لایحه اصلاح بودجه سال 1397 که قرار است درآمد محقق نشده برای بانک مرکزی پیش بینی کند، واکنش نشان داد و گفت احتمالا این کار باعث افزایش شش تا هفت درصدی پایه پولی می شود.عبدالناصر همتی در جلسه علنی روز گذشته مجلس شورای اسلامی و در جریان بررسی طرح اصلاح قانون بودجه سال 1397، اظهار کرد: در اصلاحیه بودجه سال 1397، 18هزارو 600 میلیاردتومان سود بابت خرید و فروش ارز برای بانک مرکزی پیش بینی شده که اگر تصویب شود، بانک مرکزی بابت سودی که برایش محقق نشده است، مالیات پرداخت کند، همین باعث افزایش شش تا هفت درصدی پایه پولی و نقدینگی در پایان سال می شود.به گفته رئیس کل بانک مرکزی، نتیجه عملکرد ارزی بانک مرکزی 2،400 میلیاردتومان منفی است، بنابراین ما اصلا چنین درآمدی نخواهیم داشت و گذاشتن چنین مبلغی در بودجه بانک مرکزی اشتباه است و منجر به افزایش پایه پولی می شود.محمد حسینی، عضو کمیسیون برنامه و بودجه، معتقد است این درآمد قابل احصا خواهد بود. او در گفت و گو با «شرق» توضیح داد: از نظر کمیسیون درآمدهای پیش بینی شده در طرح اصلاح قانون بودجه 97 برای بانک مرکزی قابل تحقق است. با تصویب بند شش این طرح در مجلس زمینه را برای احصا شدن این درآمدها و اعتبارات فراهم می کنیم.او توضیح داد: براساس بودجه پیشنهادی شرکت ها و بانک حدود هست سال است این درآمد که به صورت علی الحساب در یک ردیف مجزا ثبت شده، دریافت می شود. این به صورت یک قانون دائمی تکلیف شده است. بانک مرکزی هم در زمره بانک ها قلمداد شده، اما با توجه به اینکه دارای قانون خاص است، باید نام دقیق بانک مرکزی قید شده باشد. بنابراین چون اسم «بانک مرکزی» قید نشده بود، 50 درصد سود ویژه و مالیات را پرداخت نمی کرده، بلکه براساس عملکرد سال بعد در صورت سود مالیات را پرداخت می کرده است، اما امسال قرار شد مجموع درآمد همراه با نرخ محاسباتی ارز را در یک ردیف ثبت کند. با توجه به اینکه امسال نرخ ارز نسبت به نرخ محاسباتی افزایش چشمگیری داشت، طبق برآورد ما بانک مرکزی باید 15 هزارمیلیاردتومان به دولت پرداخت کند که پنج هزارمیلیارد آن مربوط به مالیات و بقیه سود ویژه سهام شرکت است، بنابراین هرگونه افزایش نرخ ارز مازاد بر ارز محاسباتی بانک مرکزی مشمول مالیات می شود.
دیوان محاسبات باید توان بانک مرکزی را بسنجد
او اضافه کرد: در 10ماه از سال گذشته تا به امروز بانک مرکزی هیچ پولی پرداخت نکرده است. مسئولان گفتند ما مشمول تسریع نام در ماده چهار قانون تنظیم نمی شویم و در پایان سال سود را حساب می کنیم، بعد مالیات را می پردازیم. درصورتی که ما می خواستیم در طول سال این مبلغ را به صورت یک دوازدهم دریافت کنیم. در ادامه مصوبه ای در طرح اصلاح قانون بودجه آورده شد که بانک مرکزی را مشمول این پرداخت می کرد. حالا با توجه به اصرار نمایندگان برای تحقق درآمدهای دولتی این بحث به صحن علنی وارد شده و رئیس کل بانک مرکزی هم برای ارائه توضیحات دیروز در صحن حاضر شد. عبدالناصر همتی گفت، رقم خیلی زیادی است و ما چنین درآمدی را اخذ نکرده ایم. در جمع بندی نشست علنی، این موضوع ارجاع شد به کمیسیون و ما همان دیروز جلسه برگزار کردیم، اما چون نماینده بانک مرکزی در جلسه حضور نداشت، تصمیم گیری نهایی به امروز موکول شد. برای اینکه بتوانیم با توجه به شرایط بانک مرکزی تصمیمی بگیریم که هم درآمدهای دولت محقق شود و هم فشاری بر دوش بانک مرکزی نباشد، با حضور نماینده دیوان محاسبات جلسه را برگزار می کنیم.
این نماینده مجلس ادامه داد: در «قانون تنظیم بخشی از مقررات مالی دولت 2» پیش بینی شده بود که شرکت های دولتی و بانک ها که در بودجه برای آنها سود ویژه پیش بینی می شود، موظف به واریز مالیات علی الحساب و سود سهام علی الحساب مصوب به صورت یک دوازدهم در هر ماه هستند که در بند شش ماده واحده طرح اصلاح بودجه نیز بانک مرکزی مشمول این قانون عنوان شده بود که البته پس از اظهارات رئیس کل بانک مرکزی ابقای این حکم در اصلاحیه بودجه سال 1397 به تصویب نرسیده و این بند برای بررسی بیشتر به کمیسیون برنامه و بودجه ارجاع شد.مجید الماسی، کارشناس اقتصادی، در این باره به «شرق» گفت: دولت کسری بودجه شدیدی دارد و برای پوشش این کسری بودجه به دنبال راهی برای تامین مالی است. تلاش بر این است که این جبران کسری از طریق افزایش نقدینگی نباشد. اما تعریف محل هایی مانند دریافت مالیات از درآمدهای ارزی بانک مرکزی، موجب افزایش نقدینگی می شود و احتمالا به همین دلیل بانک مرکزی با آن مخالف است.
حال باید منتظر تصمیم مجلس ماند که آیا در برابر گفته های بانک مرکزی مبنی بر نداشتن شرایط مالی برای پرداخت مالیات، قانع خواهد شد یا با توجه به افزایش درآمدهای ارزی بانک مرکزی 15 هزارمیلیاردتومان طلب دولت از بانک مرکزی را وصول خواهد کرد.
                