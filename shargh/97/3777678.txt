پنج‌شنبه ۴ مرداد ۱۳۹۷
-----------------------------------------
یادداشت
-----------------------------------------
مسیر مرگ و گرسنگی
-----------------------------------------

                    اطراف پوسته کره زمین را لایه ای از گاز ازن فرا گرفته است. فضای خالی بین پوسته کره زمین و لایه ازن که اتمسفر کره زمین نام گذاری شده، از گازهای طبیعی متعددی پر شده است. در کنفرانس کیوتو بخشی از این گازها که قادرند قسمت اعظم اشعه های حرارتی مادون قرمز (Infrarotstrahlen) را در خود نگه دارند و باعث گرم شدن هوای کره زمین شوند، گازهای گلخانه ای نام گذاری شده اند. تا قبل از دوره صنعتی شدن مقدار این گازهای گلخانه ای در اتمسفر تقریبا ثابت بوده و عامل افزایش درجه حرارت کره زمین تا حدود 15 درجه سانتی گراد (k33) هستند. بدون این گازهای گلخانه ای، متوسط درجه حرارت بخش تحتانی اتمسفر، رقمی معادل منهای 18 درجه سانتی گراد خواهد بود که عملا امکان حیات برای موجودات زنده وجود نخواهد داشت. افزایش مقدار گازهای گلخانه ای با توجه به تغییرات طبیعی (مانند آتشفشان ها، تصاعد دریاها و...) و همچنین فعالیت های انسانی باعث شدت اثرپذیری بیشتر این گازها و گرم شدن هوای کره زمین خواهد بود. گرم شدن هوا عواقب بسیار نامساعدی مانند تغییرات آب و هوایی، خشک سالی، کمبود بارندگی یا افزایش باران های سیل آسا و ده ها مورد دیگر، در پی خواهد داشت. مهم ترین گازهای گلخانه ای به این شرح است:1- دی اکسیدکربن CO2) – Kohlenstoffdioxid): مقدار این گاز از دوره صنعتی تاکنون از حدود 280 PPm به حدود 400 ppm افزایش یافته است. در سال 2015 (چهار صدم درصد) مقدار 9-26 درصد گازهای گلخانه ای به گاز دی اکسیدکربن اختصاص داشته است. سالانه به طور طبیعی حدود 550 Gt (گیگابات تونن) گاز دی اکسیدکربن تولید می شود که تقریبا برابر میزان مصرف مورد نیاز گیاهان (فتوسنتز) و ترکیبات آهکی در طبیعت است. ترافیک، مصارف کارخانه ها، گرمای خانگی، تولید برق، جنگل زدایی و زغال گیری، عامل تولید آن است.2- گاز مرداب متان (CH4): متان گازی است که به مقدار کم (2ppm>) در اتمسفر دیده می شود. نصف این مقدار از فعالیت های کشاورزی مانند مضارع برنج کاری، دامداری (نشخوارکنندگان، گاو، گوسفند، اسب و...) تالاب های با آب ساکن، فاضلاب ها، دپوی زباله و فعالیت های صنعتی منتج می شود. نصف دیگر از منابع تولید این گاز تجزیه هیدرات متان در عمق دریاهاست. حدود 37 درصد متانی که از فعالیت های انسانی ناشی می شود، مربوط به دامداری و دامپروری است. در سال 2013 در آلمان حدود 54 درصد گاز مردابی (متان) و حدود 74 درصد گاز خنده (اکسید ازت) از فعالیت های کشاورزی ایجاد شده بود. از آنجایی که شدت تاثیرگذاری گاز متان 25 برابر بیشتر از گاز دی اکسیدکربن است، بنابراین جزء یکی از خطرناک ترین گازهای گلخانه ای به حساب می آید. حدود 20 درصد موجودی این گاز در طبیعت از فعالیت های انسانی مخصوصا فعالیت های کشاورزی ناشی می شود. مقدار این گاز در سال 1750، رقمی حدود 700 قسمت در هر میلیون (ppb) بوده است که در سال 1999 به رقمی حدود 1750ppb افزایش یافته است. این مقدار سالانه به طور مرتب افزایش داشته است و در سال های اخیر به مرز 1800 ppb رسیده است.3- گاز خنده N2O) Distickstoffmonoxid): گاز خنده با زمان تاثیری حدود 114 سال، گازی است که اثر تخریب کنندگی آن در اتمسفر 298 مرتبه بیشتر از گاز دی اکسیدکربن است. قسمت عمده تولید این گاز ناشی از فعالیت های کشاورزی مانند دامداری، مصرف کودهای شیمیایی، کشت گیاهان خانواده لگومینوز مانند یونجه، شبدر، اقاقیا و فعالیت های میکروبیولوگی در خاک و عملیات نیتروفیکاسیون است. مقدار این گاز تا قبل از زمان صنعتی شدن حدود 270 ppbV تخمین زده می شود که مقدار آن تا سال 2010 با 20 درصد افزایش به ppbV 322-323 رسیده است. حدود پنج تا شش درصد از این مقدار از فعالیت های انسانی ناشی می شود. این گاز توام با گاز متان، هیدروژن و سایر مواد، ترکیباتی را به وجود می آورند که باعث سوراخ شدن لایه ازن می شود.بعد از هوا، سراغ فاکتور مهم خاک می روم. مخلوطی از مواد آلی از تجزیه و تخریب سنگ ها در نتیجه هوا زدگی به وجود می آیند که نوع و ترکیب آنها در مناطق مختلف بر حسب شرایط مختلف متفاوت خواهد بود. حاصلخیزی خاک نسبت مستقیمی با نوع خاک و از همه مهم تر لایه هوموس خاک دارد. برای ساخته شدن یک سانتی متر خاک زراعی به طور متوسط حدود 700 سال زمان لازم است. یکی از مهم ترین عوامل تخریب و فرسایش شدید یا تدریجی خاک، چرای مفرط دام و حیات وحش است. در کشورهای در حال توسعه یا توسعه نیافته که اهم فعالیت های انسانی بر کشاورزی و دامپروری سنتی بنا گذارده شده است، شدت تخریب روزانه روندی فزاینده دارد. کل مراتع کشور ایران ظرفیت چرای 24.6 تا 37 میلیون دام را دارد...در حالی که درحال حاضر 80 میلیون دام در این مراتع چرا می کنند. در ایران سالانه 4،3 میلیارد تن خاک فرسوده می شود. سهم هر ایرانی از فرسایش خاک حدود 35 میلیون تن تخمین زده می شود. میزان فرسایش خاک از 19،7 تن در سال 81 به 25،8 تن در سال رسیده است. در لرستان رقم فرسایش خاک در سال در هر هکتار حدود 35 تن است. یعنی به این ترتیب چیزی به عنوان امنیت غذایی وجود نخواهد داشت؛ چراکه خاک به عنوان منبع تامین غذا به سرعت در حال ازدست رفتن است. علاوه بر این عرصه هایی که بر اثر چرای مفرط پوشش گیاهی خود را از دست داده اند، خاک آنها نیز از طریق آب باران و سیلاب حمل شده و باعث پرشدن سدها و پایین آمدن ظرفیت ذخیره آب در سدها می شوند. فرسایش های بادی در این عرصه هایی که پوشش گیاهی آنها از بین برده شده است، عامل مهم دیگری در به وجودآمدن ریزگردها و گسترش کویرها به حساب می آید. یکی دیگر از عوامل تخریب خاک تغییر کاربری آن است. سالانه 10 تا 30 هزار هکتار از اراضی کشور ایران تغییر کاربری داده می شوند. این تغییر کاربری ها شامل تبدیل عرصه های منابع طبیعی به زمین کشاورزی، باغداری، صنعتی، ساختمان سازی، اتوبان و... است.آب، سومین فاکتور بعد از هوا و خاک است؛ یکی از بزرگ ترین معضلات زیست محیطی در جهان امروز. این مسئله به ویژه در کشوری مانند ایران که در منطقه خشک و نیمه خشک قرار دارد، وضعیتی فوق العاده بحرانی ایجاد می کند. افزایش تدریجی درجه حرارت هوا (فعالیت های انسانی و افزایش گازهای گلخانه ای) خشک سالی های مداوم سال های اخیر توام با بهره برداری های بی رویه از منابع طبیعی به ویژه جنگل زدایی های سالانه بر شدت این بحران افزوده است. از 600 دشت کشور 291 دشت بحرانی تشخیص داده شده است.کسری تجمعی آبخوان های کشور ایران از 65 میلیارد متر مکعب به صد میلیارد متر مکعب کاهش یافته؛ این در حالی است که میزان بارندگی نیز شش درصد کاهش داشته و 49 درصد کاهش آب ورودی به سدها کم شده است. کیفیت آب تنزل یافته و میزان شوری بیش از 50 درصد آبخوان های کشور به بیش از دو هزار میکرو زیمنس بر سانتی متر مکعب رسیده است. از میان هزاران شهرک صنعتی فقط 65 شهرک صنعتی تصفیه خانه پساب مجهز دارند، کمتر از 20 درصد عمق تالاب انزلی در 30 سال از 14 متر به کمتر از دو متر کاهش یافته است. دریاچه ارومیه، بختگان، هامون و جازموریان وضعیتی بسیار نامطلوب دارند. روزانه 50 هزار تن پسماند عادی تولید می شود که از این رقم 44 هزار تن آن به شکل نامناسب دفن می شوند، مجموع زباله های دفن شده هزارو 500 مترمکعب شیرابه با نرخ آلودگی بسیار بالا تولید می کنند. سالانه 170 میلیون تن پسماند کشاورزی تولید می شود که به شکل مدیریت نشده ای وارد محیط زیست می شوند.سوال این است: چه باید کرد؟.در کشورهای صنعتی فقط پنج، شش درصد مردم به شغل کشاورزی اشتغال دارند، درحالی که در اوایل قرن نوزدهم در این کشورها 75 درصد مردم به شغل کشاورزی اشتغال داشتند. در این جوامع یک نفر به تنهایی غذای 40 نفر را تامین می کند، بدون اینکه خسارت زیان باری به محیط زیست وارد کند. در کشورهای توسعه نیافته تبدیل جنگل ها و مراتع به زمین های کشاورزی، کشت گیاهان دارویی و توسعه باغات میوه در عرصه های منابع طبیعی، رکود آب در تالاب ها و خشک شدن تدریجی آنها موارد دیگری از عوامل تخریب محیط زیست هستند که در کشورهای با آب وهوای خشک و نیمه خشک باعث خشک سالی بیشتر در کشور، فرسایش فزاینده خاک، گسترش کویرها و پراکندگی هرچه بیشتر ریزگردها می شوند. هرچه پوشش گیاهی مراتع انبوه تر و سطح جنگل ها گسترده تر و میزان رشد سالانه آنها بیشتر باشد، میزان جذب انیدریدکربنیک هوا به عنوان یکی از مهم ترین گازهای گلخانه ای نیز بیشتر است. میکروکلیمای حاصل از توسعه جنگل ها توام با تقلیل درجه حرارت هوا به ویژه در مناطق کوهستانی مانند رشته جبال زاگرس، البرز و... باعث افزایش بارندگی های سالانه خواهد بود. جذب آب های حاصل از بارندگی و نفوذ آنها به داخل زمین باعث افزایش سطح آب های زیرزمینی و قابل دسترس کردن آنها در فصول مختلف سال با نام چشمه یا قنات می شود. انبوه پوشش گیاهی خاک باعث جذب بیشتر آب و نفوذپذیری آن به داخل زمین خواهد بود. به طورکلی شرط اصلی احیای محیط زیست حفظ عرصه های منابع طبیعی و محدودکردن فعالیت های کشاورزی در عرصه های منابع طبیعی است. تغییر کاربری عرصه های منابع طبیعی به فعالیت های کشاورزی و دامپروری، سپردن سرنوشت گوسفند به دست قصاب است. ایران با توجه به دو رشته جبال البرز و زاگرس همچنین سایر مناطق کوهستانی، بهترین پتانسیل را برای توسعه فضای سبز و افزایش بارندگی در منطقه دارد. سطوح اکثر این سلسله جبال ها در گذشته نه چندان دور از جنگل های انبوه پوشیده شده بودند که متاسفانه به علت کشاورزی و دامپروری سنتی و سایر فعالیت های انسانی به عرصه های لخت و باقی مانده جنگل های مخروبه مبدل شده اند.در چنین وضعیت اسفناکی فقط محدودکردن کشاورزی و دامپروری به نقاط بسیار محدود کشور و توسعه پوشش گیاهی توام با گسترش جنگل های احیایی می تواند معضل خشک سالی، کمبود آب و ایجاد هوای سالم را حل کند. یادمان باشد ایران با حدود 14 میلیون هکتار جنگل و زمین های جنگلی، پتانسیل های کافی در احیای محیط زیست را دارد.
                