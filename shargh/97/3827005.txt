دو‌شنبه ۷ آبان ۱۳۹۷
-----------------------------------------
سرمقاله
-----------------------------------------
کم لطفی به آینده ایران
-----------------------------------------

                    هم زمان با اعمال فشارهای ترامپی- آمریکایی که با همدلی و همکاری فعال صهیونیسم و وهابیت بین المللی اعمال می شود، دو پدیده بزرگ در بازار داخلی نفت در حال وقوع است. 1- طرح ارائه فراورده های نفتی و روزانه تا یک میلیون بشکه نفت خام در سامانه بورس 2- طرح تصحیح قیمت فراورده های نفتی.
نبود اطلاع رسانی کافی از سوی دستگاه های مربوطه و رعایت نکردن قوانین به ویژه قانون بهبود محیط کسب وکار در تهیه این طرح ها شگفت آور است. قانون یادشده صراحت دارد که باید هنگام تهیه طرح ها با تشکل ها و فعالان اقتصادی از طریق اتاق بازرگانی و صنایع و معادن نظرخواهی شود که شاهد کوتاهی عمدی در این زمینه هستیم. از سوی دیگر قانون هدفمندی یارانه ها آشکار و پنهان در قیمت گذاری سوخت ها که در عمل در دولت احمدی نژاد مثله شد و خلاف نص قانون عمل شد، در دولت های آقای روحانی هم ادامه داشته است. حال به مشکلات هر دو مقوله می پردازیم: 
یکم- کاستی ها در طرح ارائه نفت در بورس داخلی؛ اگر ارائه نفت در بورس برای دورزدن تحریم های ظالمانه آمریکایی- صهیونیستی- وهابی است، باید عرض کنم تهیه کنندگان طرح در حق نسل فعلی و آینده ایرانی کم لطفی کرده و سیاست اصلی کشور را که توسعه اشتغال و تولید است، جزء اهداف و راهکارهای طرح، حتی اگر مدنظر هم داشته اند، ارائه نکرده اند. اول اینکه هدف تحریم صدور نفت ایران است و نه فقط شرکت ملی نفت ایران؛ پس خریداران ایرانی و خارجی نفت ایران چگونه قرار است تحریم را دور بزنند؟هژمونی آمریکایی موجود بر بازار نفت دنیا با تولید فراوان نفت از منابع غیرمتعارف (نفت های استخراجی از رس های نفتی با استفاده از فراکینگ- شکاف لایه های سنگی شیل) چنان تقویت شده که به آمریکا اجازه می دهد ترتیبات نفتی خود را با ارائه نفت و گاز شیل به منطقه رشد سریع در حاشیه اقیانوس کبیر و اقیانوس هند (به کشورهای چین، هند، کره، ژاپن و حتی اندونزی) از وابستگی جهان به نفت خاورمیانه بکاهد؛ بنابراین به خود اجازه می دهد درباره منطقه ما حتی سیاست هایی احمقانه ارائه و اجرا کند. آنچه در اینجا مغفول است، سازوکارهای ما با بهایی است که می خواهیم از فروش نفت در بورس به دست آوریم. اگر قرار است کسانی سرمایه های خود را به میان آورند که در بورس نفت بخرند، باید حتما این امکانات سرمایه ای، سرمایه گذاری شود؛ بنابراین پول حاصله از بورس نفت چه ریالی باشد و چه ارزی، باید برای سرمایه گذاری در خود نفت و گاز اختصاص یابد و دیناری از آن در اختیار بوروکرات های  خزانه ای- سازمان برنامه ای قرار نگیرد و این ماشین عظیم بوروکراتیک تضییع اموال ملی در خرج بودجه ای درآمدهای نفتی کلا از تصرف در این درآمدها ممنوع باشد. این وظیفه مجلس شورای اسلامی و شورای نگهبان است که از ادامه رفتار 70ساله مصرف سرمایه های نفتی حاصل از فروش نفت و گاز جلوگیری کنند. بزرگان علم اقتصاد در 150 سال اخیر به اندازه کافی درباره رانتی بودن درآمدهای مالی حاصل از فروش منابع بحث کرده اند؛ ولی بوروکرات های ما در سازمان برنامه، مجلس، خزانه و دولت کماکان به این عمل و تضییع اموال آیندگان ادامه می دهند. 
اکنون در دوران وجوب افزایش تولید و اشتغال از مقام معظم رهبری درخواست می شود جلوی ادامه این شیوه نامیمون را بگیرند و اختصاص کل درآمد نفتی را به سرمایه گذاری هایی در بخش های انرژی، زیست محیطی، تولیدی-آموزشی و دفاعی دستور فرمایند. به همین دلیل که ترامپ از پیمان پاریس یعنی از تمدن خارج می شود، ایران باید بخش عمده سرمایه های نفتی را در کاهش شدت انرژی و به ویژه در کاهش هدرسوزی ها سرمایه گذاری کند و به دوران تولید برق حرارتی با سوخت گاز و نفت پایان دهد تا آلاینده های کربنی از این بیشتر نشود و شدت مصرف انرژی در سترون سازی اقتصاد مالی طبق دستور صریح مقام معظم رهبری در پیام نوروزی 1388 کاهش یابد. متاسفانه در این بازه 10 ساله سیاست ها و اجرائیات دولت ها سبب افزایش شدت مصرف انرژی بوده اند که شایسته است بازرسی دستگاه رهبری در این کار وارد شود و کم کاری نظارتی مجلس را هم بازخواست کند. 
دوم: اصلاح ساختار قیمتی عرضه سوخت
گویا قرار است در اجرای قانون هدفمندی یارانه سوخت، یک مقدار معین سوخت به همه ایرانیان تعلق گیرد و کسانی که سهمیه خود را مصرف نکنند، بتوانند به قیمت بازار آن را به خریداران بفروشند. از آنجا که فقیرترین و کم درآمدترین اقشار جامعه وسیله نقلیه موتور ندارند، می توانند با فروش سهمیه نفت و گازوئیل به یارانه نقدی برسند و بساط شیوه غلط، ظالمانه و خلاف عقل و علم فعلی برچیده شود. هم زمان قرار است ساختار جایگاه ها اصلاح شود و مثل هر کسب دیگر محل جایگاه تعیین کننده هزینه های آن باشد و دیگر از جیب همگانی هزینه حمل سوخت به جایگاه ها پرداخت نشود. قرار است قیمت پایه سوخت هم به نحوی تعیین شود که کسب وکار و حرام خواری قاچاقچیان سوخت و کالا را از رونق بیندازد و برای مردمان مایه تشویق شود که سوخت کمتر مصرف کنند و سوخت مصرف نکرده را به بهای خوبی به پرمصرف ها بفروشند اما باز هم نکته مغفول در این طرح این است که با تغییر قیمت پایه سوخت (آن هم رساندن آن در حد کمتر از نصف قیمت در ترکیه) روزانه حدود 360 میلیارد تومان درآمد جدید حاصل می شود. به نظر من در این باره نیز باید مانع از مصرف هرج ومرج گونه فعلی در بودجه جاری شد و حداقل باید 80 درصد این درآمد تازه صرف سفارش های اشتغال آفرین در تولید و عمران شود. باید این درآمدهای ریالی را در تحرک تقاضای صنعتی عمرانی صرف کرد و از طریق این تحرک (Demand Drive) فقط برای گشایش اسناد اعتباری ال سی برای طرح های تولیدی و عمرانی کرد. اگر از این طریق عمل شود، روزانه از طریق این درآمدها شش هزار شغل آفرینی می توان کرد (به فرض سرمایه لازم متوسط برای ایجاد هر شغل پایدار) آیا باز هم بوروکرات های حاکم بر سیستم مالی و اقتصادی دولتی بی عملی و بی سوادی خود را در تضییع این منابع نشان خواهند داد و بی کاری جوانان آنها را به هوش خواهد آورد که در عرصه آشوب آفرینی صهیونیستی-آمریکایی، ما با ایجاد شغل برای جوانان پیروز شویم و دستور رهبری را در تولید و اشتغال فرمانبرداری کنیم؟!
حافظ به جام عدل بده باده تا گدا
طاقت نیاورد که جهان پر بلا کند
                