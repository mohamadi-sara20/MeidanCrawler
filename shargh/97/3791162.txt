دو‌شنبه ۲۲ مرداد ۱۳۹۷
-----------------------------------------
type_unknown
-----------------------------------------
برای مسعود کیمیایی
-----------------------------------------

                    می گویند این جلسه ای است در بزرگداشت مسعود کیمیایی. بزرگی، حاصل سلیقه و انتخاب و طرفداری دیگران نیست. از کار آدم است که می آید. من بار اول که کار مسعود را دیدم و کسی که مرا به دیدن آن کار کشانده بود، آرزوی کار خودش را داشتم. وقتی کار مسعود را دیدم که فیلم «قیصر» بود، او را در مایه بزرگی، در راه بزرگ ترشدن دیدم و این را همان پنجاه سال پیش گفتم و نوشتم. خط تاکیدی کشیدم زیر این گفته و مایه گفتن آن باید با توجه به دو نکته باشد: الفبای بیان، چیزی که می خواهی بگویی بستگی پیدا می کند به رواج رسمی که دارد، که در وقت گفتن آن برای تو رایج شده بوده است و تو در قالب آن رسم و رفتار، آنچه رایج است، که راهی می شوی به گفتن. اما این همه قضیه نیست. در آن الفبا و در آن رسم، تو چیست که می خواهی بگویی، تو چه داری که بگویی؟ چیزی که مسعود در فیلم «قیصر» گفته بود، مرا متوجه نوع دریافت و فکر او کرد که تفاوت داشت با ننه من غریبم بازی های قصه هایی در تیره روزی دخترهای رعیت یا تیره کاری های پسرهای ارباب و قس علی ذلک هایی که از اول سال های 1300به راه افتاده بود و در برداشت های عمومی بود که به همین برداشت های عمومی هم حال و هیکل داده بود و از فکرهای معدود شاید متناسب با فکرهای محدود عمومی شده بود. «قیصر» کیمیایی به چشم من نقطه نشان دهنده زاویه ای تازه بود در دیدن و گفتن وضع رایج. «قیصر»، تحسین و بزرگداشت لمپنی نبود، آن جور که می خواهند بگویند. بیدارشدن حس واکنش پیش اجحاف و ظلم و کج روی های رسمی شده بود که زیر زور رسمی بودنشان قبولانده شده و رواج یافته شده بودند. اینکه قانون به کاررونده ای نمانده است که توقع به کاررفتن آن را داشته باشیم به صورتی رسمی و اداری و اجتماعی این بود، چه جور می توان در برابر چنین وضعی واکنش نشان داد. این نشان دهنده توانایی و امکان قضاوت و انتخاب تو خواهد بود، که این خود مطلب و موضوع و مایه انتخاب دیگری است. این در دنیای واقعیت ها در رخت و پوشش های جور واجور ظاهر می شود که خود نشان می دهد که قوه فکر حاضر و قادر به سنجیدن حاضر دارد، نه به دنبال رسم هایی رفتن که ریشه شان در وضع های دیگری است با جزئیات مشخص کننده دیگر ناموجود، هرچند شبیه آن، اما نه لازم و آماده به تطبیق گرفتن، یا اوضاع و احوالی که از آن پیش بوده اند و امروز دیگر نیستند و آنهایی که امروز رفتار و گفتاری مناسب دارند با دیروزی که دیگر نیست، اما در مخیله آنها پنداشته می شود که هست. مشخص و معلوم است که نباید و نمی توانند هرچه را که می خواهند با طمطراق بگویند و بکوبند. با توپ فوتبالی که بادش در رفته نمی شود دریبل کرد یا جوری به آن لگد کوبید که در هوا قوس بردارد و به گوشه ای از دروازه طرف برسد و از آن بگذرد که دروازه بان نتواند جلویش را بگیرد. نه، نمی شود. امتحان کن اما حاضر باش که تماشاگران «هو»ات کنند و دشنام برایت ول دهند که گندش را درآوردی. مسئله این است. در لحظه های بحرانی همیشه مسئله این است. باید دید. باید از پیش دید. باید از پیش ببینی. همیشه باید درست ببینی. همیشه باید برای درست دیدن کوشش داشت، کوشش کرد. برای درست دیدن همیشه باید کوشید و صبر و تحمل به خرج داد. باید دیدن سخت است، اما لازم است، در محیطی که پر از لجن باشد. لجن در آب پاک هم لجن می سازد. نباید گذاشت. مسعود کیمیایی از برکه ای که از لجن داشت پر می شد، بیرون آمد و خود را از یادبودهای همان لجن ها پاک می کرد که «قیصر» را ساخت. تا می شد خود را از آن سترد، پاک می کرد. اگرچه لجن چسبندگی دارد اما انسان آمادگی بیشتری دارد در برخورد به میل پاک شدن یا آلوده ماندن. گذار زمان به پاک کردن کمک می کند، باید به آن کمک کنیم. حتما، به هر صورت. به هر حال کیمیایی خود را کشانده بود بیرون، خود را درآورده بود و قیصر را درآورد از شر آن لحظه و عواقب آن لحظه ای که آن برکه را بعضی ها طی نکردند. هرچند برای شناختن آن برکه کافی است نگاهی به نشریه های آن روزگار افکندن، وگرنه به شاخه ادامه دهنده امروزشان. برای هرکس که در آن برکه بوده است و یا هم چنین ندانسته در آن برکه هست، آرزوی فراح و فراح همیشه.
                