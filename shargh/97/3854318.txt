پنج‌شنبه ۱۳ دی ۱۳۹۷
-----------------------------------------
حرف اول
-----------------------------------------
پیشگیری از کوچک شدن سفره مردم
-----------------------------------------

                    در سال 98 با توجه به احتمال افزایش فشار ترامپ بر ایران و پایان معافیت واردکنندگان نفت، اهمیت سیاست گذاری درست برای جلوگیری از نوسانات ارزی دوچندان است. مشخص نیست اتحادیه اروپا برای سیستم جایگزین سوییفت، به چه نتیجه ای برسد و شرایط چین و روسیه با توجه به فشار آمریکا برای همکاری نکردن با ایران، نامشخص و غیرقابل اتکاست. این کشورها به تدریج بیشتر تحت تاثیر تحریم قرار می گیرند و محتمل است که موانع جدی تری برای اقتصاد ایران ایجاد شود. دولت حتما و با تجربه گرفتن از شرایط امسال در تخصیص ارز، باید بتواند مواد اولیه موردنیاز تولید را با وجود تحریم بانکی و دشواری نقل و انتقال مالی، تامین کند تا تاثیر تحریم ها بر اقتصاد داخلی کاهش یابد. درپیش گرفتن سیاست های ضدتورمی برای کاهش نیافتن بیش ازپیش قدرت خرید مردم، کاهش مدیریت واردات کالاهای لوکس و تخصیص کاملا هوشمند درآمدهای نفتی در سایه انضباط مالی و بستن واقعی مجراهای فساد، تنها راه باقی مانده در این شرایط است. وضعیت اقتصادی دو بعد داخلی و خارجی دارد. من حتما معتقد به اثرگذاری غیرواقعی مسائل خارجی نیستم و به طور طبیعی، اقدامات اصلاحی واقعی در اقتصاد ایران، فضا را از امروز بهتر خواهد کرد اما مسائل خارجی نباید از ذهن تصمیم سازان دور بماند. با توجه به وضعیت صادرات نفت، میعانات و محصولات پتروشیمی، کاهش درآمدهای ارزی اجتناب ناپذیر است و در این شرایط، اهمیت مدیریت تقاضای ارز و شناسایی تقاضاهای کاذب، امری حیاتی است. اگر بانک مرکزی و دولت، تخصیص ارز را مدیریت کنند، حتی اگر بخشی از صارات نفت کاهش یابد، باز هم قیمت ارز می تواند در محدوده امروز و حتی به میزانی کمتر از آن باقی بماند. دولت بارها اعلام کرده بخش اصلی واردات کالاهای اساسی با ارز چهارهزارو 200 تومانی انجام می شود؛ بنابراین بازار این کالاها نباید نوسان قیمتی داشته باشد و این مسئله، نظارت بر بازارها را مهم تر خواهد کرد. ارز تولید براساس اعتبارات اسنادی تامین می شود به همین دلیل اداره بازرسی و نظارت بانک مرکزی و سایر نهادهای ذی ربط باید بر قیمت نهایی کالاهایی که با این ارزها تولید شده اند، نظارت داشته باشد. به نظر می رسد با توجه به وجود سامانه دریافت ارز، واردکنندگان کالا یا مواد اولیه که ارز چهارهزارو 200 تومانی دریافت کرده اما به اشکال مختلف، مرتکب تخلف یا فساد شده اند، حتما قابل شناسایی هستند. 
البته وجود واسطه های متعدد در چرخه توزیع، نظارت را دچار دشواری هایی می کند اما ایران در این زمینه، تجربه کافی را در دستگاه های مرتبط دارد؛ اگر اراده جدی برای این نظارت وجود داشته باشد. دولت حتما در این شرایط دشوار باید از کمک اصناف و اتحادیه ها بهره بگیرد؛ چراکه آنان بازار و ذی نفعان حوزه تخصصی خود را به درستی می شناسند. باید دانست دود آسیب به سبد معیشتی مصرف کنندگان و سفره مردم در این شرایط، به چشم همه می رود.
                