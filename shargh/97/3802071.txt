پنج‌شنبه ۱۵‌شهریور ۱۳۹۷
-----------------------------------------
یادداشت
-----------------------------------------
اگر اقتصاد ایران اصلاح نشود...
-----------------------------------------

                    نرخ ارز، در جاده ای بی فرجام و پیش بینی ناپذیر قرار گرفته است. همه می پرسند چرا؟ مردم عادی نمی دانند چه خواهد شد. تکانه های ارزی، شوک های قیمتی، تحولات مسکن و... نشان می دهد اقتصاد ایران نیازمند اصلاح ساختاری سریع است؛ نظام مالیاتی، نظام بانکی و خصوصی سازی واقعی، چالش هایی است که تا مرتفع نشود مشکلی بر طرف نخواهد شد. در ابتدای دولت روحانی، گام هایی در مسیر اصلاح، کنترل تورم و رشد اقتصادی برداشته شد. می دانیم ساختار اقتصاد ایران منحصربه فرد است یا در دولت احمدی نژاد، منحصربه فرد شد. طبیعتا دولت روحانی به تنهایی نمی توانست مسئله را حل کند و برخی رقابت های مخرب نیز کار را به نقطه امروز رساند. اقتصاد ایران نتوانست آسیب های حاصل از تصمیمات دولت های نهم و دهم را ترمیم کند. در این شرایط خاص بودجه و همه برنامه های اقتصادی از وضعیت موجود تاثیر می گیرند. بودجه جاری دولت براساس سیاست های کلی اقتصاد مقاومتی و برنامه ششم توسعه، باید بر درآمدهای مالیاتی متکی باشد و ما، وضعیت فرار مالیاتی و مقاومت ها در برابر گسترش پایه مالیاتی را می دانیم. بنابراین دولت در کنار اصلاح نظام مالیاتی همچنان ناچار بوده بخش زیادی از هزینه های جاری خود را از محل درآمدهای نفتی تامین کند؛ چراکه در اقتصاد ایران بنگاه های بزرگ اقتصاد و برخی بخش های غیررسمی که کار اقتصادی کلان می کنند، به دلایل متعدد معاف از مالیات اند که شاید این رقم تا 30 درصد اقتصاد را تشکیل دهد. 40 درصد فعالیت های اقتصادی ایران نیز فرار مالیاتی دارد که ایران را به یکی از بزرگ ترین کشورهای دنیا از منظر فرار مالیاتی تبدیل کرده است. موضوع دیگر حجم نقدینگی سرگردان در دست مردم است که بخشی از آن در اختیار بخش خصوصی واقعی و بخش بسیار زیاد آن در دست «دیگران» است. خصوصی سازی سال های گذشته نه فقط باعث بهبود اقتصاد ایران نشد، بلکه برعکس لطمه بزرگ تری به اقتصاد ایران وارد کرد. شفافیت، ارمغان خصوصی سازی است، اما ورود خصولتی ها این آرمان را تحت تاثیر قرار داد. امروز دولت نه می تواند در عملکرد این بنگاه ها دخالت کند و نه این خصوصی سازی شفاف است که به توسعه و درآمد مالیاتی دولت منجر شود. تنها راه موجود، خصوصی سازی واقعی است. شفافیت اقتصادی، صحت قوانین، تبدیل بانک ها به مسیر تامین سرمایه واقعی به رونق اقتصادی منجر می شود. در غیر این صورت وضعیت اقتصاد ایران، بهبود نخواهد یافت. دولت روحانی توانست در چهار سال اول، کشور را از یک بحران سنگین نجات دهد و تورم 40 درصدی را تک رقمی کرده و رشد حدود 10 درصدی را به ارمغان بیاورد. اقتصاد ایران از سال 1392 تا اواسط سال گذشته از تلاطم های سیاسی و تصمیمات لحظه ای در امان بود. ایجاد ثبات در رشد اقتصاد و کنترل تورم و کاهش رکود به چشم آمد، اما به دلیل همان نبود اصلاحات اقتصادی، این روند متوقف شد و امروز شرایط دوباره در حال بازگشت به قبل است. اصلاحات ساختاری نباشد اقدامات هر دولتی می تواند جنبه موقت به خود بگیرد. به هر حال هرگاه بنیان تولید گران شود، منحنی عرضه اقتصاد به طرف بالا و سمت چپ متمایل خواهد شد، به دنبال آن نیز رکود خواهد آمد. در سال های گذشته بخش مهمی از بودجه دولت صرف پرداخت یارانه شد. در نتیجه دولت نمی تواند به سرمایه گذاری و ارائه خدمات دیگر مانند جاده سازی، ساخت بندرها و بیمارستان های دولتی و... بپردازد. اصلاح وضعیت پرداخت یارانه ها نیز در شرایط فعلی، موضوعی با اهمیت است. در ایران اگر پرداخت یارانه به 250 هزار تومان می رسید، بیش از امروز از سرمایه ملی کاسته می شد. بانک مرکزی و مرکز آمار ایران ضریب جینی (ضریب جینی یک واحد اندازه گیری پراکندگی آماری است که به طور معمول برای سنجش میزان نابرابری در توزیع درآمد یا ثروت در یک جامعه آماری استفاده می شود) را منتشر کردند که در آن نخستین سال های ریاست جمهوری حسن روحانی با پایان دولت یازدهم مقایسه شده بود و این ضریب کاهش یافت. کاهش ضریب جینی بیانگر توزیع درآمد عادلانه و افزایش آن است. امروز خطر افزایش ضریب جینی وجود دارد. دولت باید به سرعت وضعیت مالیات را سامان داده و با حذف رانت ها و مصونیت های نهادها از پرداخت مالیت، از صاحبان درآمد بالا مالیات بیشتری دریافت کند. آن گاه بخشی از این مالیات ها به تولید اختصاص خواهد یافت تا تکنولوژی وارد و محصول باکیفیت با قیمت ارزان تر به مصرف کننده عرضه کنند. اگر این اتفاق نیفتد ثروتمندان رانت دار هر روز ثروتمندتر و حقوق بگیران و کارگران فقیرتر خواهند شد.
                