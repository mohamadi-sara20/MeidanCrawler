یک‌شنبه ۱۱‌شهریور ۱۳۹۷
-----------------------------------------
یادداشت
-----------------------------------------
چشم انتظار رفع چالش ها
-----------------------------------------

                    سال هاست موضوع بهبود معیشت مردم مطرح می شود، اما تغییری حاصل نمی شود. نگارنده بر این باور نیست که بهبود معیشت مردم نشدنی است، اما باید گفت مسئولان می دانند این امر چقدر پیچیده است و به جای آنکه خود عمل کنند، آن را به دیگرانی که معلوم نیست چه کسانی هستند محول می کنند. واقعیت آن است که جامعه ما اینک در پس 40 سال از گذشت انقلاب و تلاش های صمیمانه مسئولان برای بهبود شرایط زندگی مردم – که البته توفیقات جدی هم در این امر نصیب مردم شده است- به دلیل انتخاب راه ناصواب در انتظار عواقب بسیار سنگینی است اما مسئولان با این استدلال که مردم را نباید ناامید کرد، دم فروبسته اند و اقدام شایسته ای نمی کنند. روشنفکران و اقتصاددانان هم به قول معروف فقط «لحیه لسان» می کنند و هیچ کدام از اصلاحات واقعی اقتصادی و تبعات آن اصلاحات برای مردم سخن نمی گویند و هیچ منظومه ای برای اداره بخش اقتصادی کشور از خود ارائه نداده اند. این است که وقتی زانوی شتر بسته نشود و شاخه از بن بریده شود، باید در انتظار سونامی بود. سونامی های فرهنگی و اجتماعی زیرپوستی حرکت می کنند و بدون آنکه بروز جهنده ای داشته باشند، به تدریج خود را بر جامعه تحمیل می کنند و ناگهان قیافه جامعه و فرهنگ جامعه دگرگون می شود. مقایسه تصاویر 20 سال قبل و امروز جامعه ما نشان دهنده این سونامی فرهنگی است. اما سونامی اقتصادی چنین نیست. این سونامی در ابتدا مخفی است، اما در لحظه بروز و ظهور ناگهان طغیان می کند و همه چیز را در هم می نوردد؛ مگر آنکه با بصیرت، بینایی و هوشیاری عوامل سونامی شناخته شده و همه درصدد اصلاح آن برآیند. عوامل ویرانگر داخل در سونامی یکایک نمی آید که بتوان نوبت به نوبت با آنها مبارزه کرد، بلکه عوامل مختلف دست به دست هم می دهند و انرژی های مخرب مجموعه ای را تشکیل می دهند؛ مانند سونامی طبیعت که توفان، سیل، اشیا، سنگ، خاک و درخت های برکنده شده با هم حرکت می کنند و با یک اینرسی فوق العاده هر چه را سر راه است، از جلو بر می کنند. به نظر می رسد جامعه ما که سونامی زیرپوستی فرهنگی را در بردارد و تقریبا همه از آن مطلع هستند و کسی به روی خود نمی آورد، در انتظار سونامی بزرگ است که باید هرچه زودتر برای پیشگیری از آن اقدام قاطع کرد. نخستین سونامی، سونامی کمبود آب و زیست محیطی است. با توجه به مصرف آب های زیرزمینی و به خطرافتادن کشاورزی وابسته به چاه های آب، کم شدن آب رودخانه ها، خشک شدن تالاب ها ازجمله دریاچه ارومیه و دیگر موارد مشابه، پیامدهای زیر در انتظار است:1- به خطرافتادن کشاورزی و کمبود تولید محصولات کشاورزی و باغی.2- بروز اختلافات میان مردم بخش های مختلف کشور درباره حقابه ها.3- کمبود تولید برق به دلیل افت سطح آب پشت سدها و مشکل آب رسانی به نیروگاه های بخاری.4- مهاجرت از روستاها به سمت شهرها و به ویژه شهرهای بزرگ و بروز مسائل اجتماعی ناشی از آن.5- کمبود یا فقدان آب در شهرها و بروز ناامنی در شهرها به دلیل کمبود آب.6- بروز بیماری های مختلف به دلیل کمبود آب و پایین آمدن سطح بهداشت.7- افت تولید صنایع به دلیل کمبود آب و نیز برق.باید توجه کرد این مسائل جدا از هم و به نوبت اتفاق نمی افتند، بلکه مانند سونامی طبیعت همه با هم بروز می کنند و طبعا اینرسی بسیار بزرگ و مخرب آن آثاری نابودکننده در جامعه به جا می گذارند. دومین سونامی ای که در زمان کوتاه تری نسبت به سونامی اول رخ خواهد داد، بروز مسائل اقتصادی در جامعه است. هرچند مسائل اقتصادی مهمی در جامعه از قبیل افزایش دائمی نقدینگی، افزایش روزافزون پرداخت های دولت و کسر بودجه، مسائل تامین اجتماعی و بازنشستگان، بی کاری، مشکلات مراکز تولیدی، مکفی نبودن حقوق کارکنان دولت به صورت نهادینه شده در جامعه وجود دارد، ولی به هرحال در کوتاه مدت قابل تحمل است، اما با توجه به تحریم های جدید آمریکا و انتظار کاهش فروش نفت (مثل کره جنوبی که خرید خود را به صفر رسانده) و طبعا کاهش درآمد ارزی و سیاست های جدید بانک مرکزی در زمینه تخصیص ارز و سیاست های وزارت اقتصاد و دارایی درباره افزایش درآمد دولت به هرطریق ممکن ازجمله اخذ مابه التفاوت برای ترخیص کالا از گمرک و چندنرخی بودن ارز و معلوم نبودن چگونگی توافق با دارندگان ارز یک سونامی جدید به وجود خواهد آمد که عوامل آن عبارت اند از:1- عدم گشایش اعتبار ارزی برای کارخانجات2- دسترسی نداشتن به منابع کالایی در خارج کشور3- مشکلات روابط بانکی به ویژه درباره عدم تصویب قانون FETA4- کاهش تولید و تعطیلی برخی کارخانجات و بی کاری کارگران.5- کاهش کارهای ساختمانی و بی کاری کارگران ساختمانی و به تبع آن مشکلات کارخانجات تولیدکننده مصالح و اجزای ساختمان.6- گرانی روزافزون کالا در بازار به دلیل کاهش تولید.7- کمبود کالا در فروشگاه ها که رکود اصناف را به دنبال دارد.8- کاهش درآمد دولت به دلیل فعال نبودن گمرک و از بین رفتن کالاها در گمرک.اگر برنامه ریزی برای جلوگیری از سونامی اول و همچنین حل مسائل اصلی اقتصادی نیاز به اصلاحات همه جانبه دارد، اما حداقل درباره مسائل هشت گانه گفته شده، مجموعه مدیران کشور می توانند راه حل پیدا کنند و در این زمینه توصیه های زیر جاری است و هرچند نمی تواند کل مسائل را حل وفصل کند، اما از این سونامی جلوگیری می کند.1- برای یک دولت شفاف ارز چندنرخی و سرگردانی واحدهای تولیدی و خدماتی معنا ندارد، بنابراین توصیه می شود بانک مرکزی ارز حاصل از نفت، میعانات گازی، صادرات، خدمات صادراتی و... را مدیریت کند. به جای آنکه به واحدهای تولیدی حکم کند که بروند ارز توافقی بخرند، خود ارز دارندگان ارز را به نرخ معقول خریداری کند و به همه (حتی واردات کالای اساسی) به یک نرخ ارز بفروشد و برای آنان گشایش اعتبار کند. بانک مرکزی با کمک وزارتخانه های مربوطه و با همکاری گروه های همگن صنعتی یا خدماتی سهیمه ارزی در نظر گرفته و به تولید آنها از طریق همین گروه های همگن یا اصناف نظارت کند تا مقدار تولید و تحویل آن به بازار معلوم باشد.2- دولت از گرفتن مابه التفاوت در گمرکات خودداری کند و اجازه دهد کالاها در گمرک به سرعت ترخیص شده و به دست صاحبان کالا برسد. اطمینان نداشتن به صاحبان کالا باعث کمبود و فعال نشدن بخش تولید و خدمات می شود.3- بانک مرکزی به هیچ وجه نسبت به تخصیص ارز برای موارد غیرضروری مثل ارز مسافرتی اقدام نکند و البته قبول کند که در بازار آزاد ارز به هر قیمت خرید و فروش شود. وظیفه دولت سرپانگه داشتن کارخانجات، اصناف، تغذیه و بهداشت مردم و جلوگیری از کمبود نیازهای اصلی قاطبه مردم در جامعه است و نه گروه های خاص. فراموش نکنیم در شرایط جنگ اقتصادی ضرورت دارد دولت و سایر قوا با جدیت و حساسیت فوق العاده کار را دنبال و از دست یازیدن به تئوری های متفرقه اقتصادی و تشتت خودداری کنند و مردم و جامعه را دریابند.4- به قول رئیس جمهوری، مسائل از طریق بگیروببند حل نمی شود، بلکه برعکس نوعی عدم اعتماد در جامعه به وجود می آورد. دولت باید دستورالعمل ساده بگذارد، اما با کمک خود مردم و اصناف و گروه های همگن صنعت نظارت کند هرچند ممکن است سوءاستفاده هایی شود و رانت های ناچیز (در برابر رانت های فعلی کلان) ایجاد شود، اما به جای کمبود، گرانی و بی کاری برای عموم تنها ممکن است گروهی از مردم کمی گرانی را تحمل کنند، ولی چرخ اقتصاد حرکت داشته باشد
                