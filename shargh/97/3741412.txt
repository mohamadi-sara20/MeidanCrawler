پنج‌شنبه ۲۰ اردیبهشت ۱۳۹۷
-----------------------------------------
یادداشت
-----------------------------------------
جای خالی پیوست اقتصادی برجام
-----------------------------------------

                    لغو برجام به عنوان شاهکار تاریخ دیپلماسی معاصر از سوی آمریکا، اگرچه می تواند شکستی برای دیپلماسی تلقی شود اما به معنای پایان آن نیست. برجام صرفا یک توافق بین ایران و قدرت های بزرگ نیست، بلکه دستاوردی بین المللی است که برای افکار عمومی دنیا قابل توجه است. مقابله و مواجهه با این پدیده، قطعا پرهزینه خواهد بود و دستاوردی جز بی اعتباری در عرصه بین المللی و پرداخت هزینه های سنگین سیاسی و امنیتی نخواهد داشت اما شاید این هزینه ها برای دولتمردان کاسبی مانند ترامپ درک شدنی نباشد. ترامپ در ماجرای برجام به صورت خودخواهانه، منافع سیاسی و اقتصادی کوتاه مدتی را در اشکال مختلف دنبال می کند و تلاش دارد با هیاهو و افزایش تحرکات ضدایرانی، بیش از پیش برخی دولت های منطقه را به اعطای امتیازات اقتصادی به آمریکا وادار کند. نباید فراموش کرد که ترامپ یک فعال اقتصادی است. شم کاسب کارانه او ایجاب می کند از همه فرصت ها و امکاناتی که در اختیار دارد، در راستای بهره برداری و سودجویی استفاده کند. مقام ریاست جمهوری آمریکا و قدرت فزاینده آن، ترامپ را به بهره برداری حداکثری از این موقعیت در جهت منافع خود و آمریکا سوق داده است. اگرچه محدودیت های قانونی و ساختاری در بسیاری از موارد دست ترامپ را بسته اما او تلاش دارد با حداکثر توان از فرصت های موجود بهره برداری کند. تقابلات و مواجهات سیاسی و اقتصادی با روسیه، اتحادیه اروپا، چین و معاهدات بین المللی مانند توافق زیست محیطی پاریس از این دست است. با این حال، لغو برجام از سوی آمریکا، به طور طبیعی قدرت مانور ترامپ روی برجام و بهره برداری از آن را کاهش خواهد داد؛ بنابراین ترامپ به راحتی کارت برجام را از دست نخواهد داد.اما سوی دیگر ماجرا، رویکرد ایران و پنج قدرت دیگر امضاکننده برجام در قبال مواضع ترامپ است. درباره ایران، متاسفانه برجام پس از نهایی شدن در بخش های سیاسی، اقتصادی و سیاست خارجی منطقه، به حال خود رها شد و در بخش های مختلف داخلی، اجماعی بر سر حراست و تقویت آن و تلاش برای بهره گیری از آن در حوزه های اقتصادی و خارجی شکل نگرفت. متاسفانه فردای برجام این قرارداد تبدیل به ابزاری برای کشاکش سیاسی در داخل شد. دولت و دستگاه های دولتی که با برجام ارتباط مستقیمی داشتند و دارند نیز به جای برنامه ریزی و سیاست گذاری برای تقویت و بهره گیری از برجام در حوزه های مختلف، عملا آن را رها کرده و به معرکه سیاسی شکل گرفته حول برجام پیوستند. زمینه سازی برای اجرای برجام و اهداف و ظرفیت های درونی آن، از خود برجام اهمیت بیشتری برای ایران داشت؛ چیزی که عملا به آن بی توجهی شد. اگر این زمینه ها و ظرفیت ها در دوسال و نیم گذشته ایجاد می شد، به طور طبیعی ترامپ به راحتی و بدون هزینه نمی توانست با آن بازی کند. برجام برای ماندگاری و اثرگذاری نیازمند پیوست های سیاسی، اقتصادی و سیاست خارجی به ویژه در حوزه منطقه ای بود که محقق نشد اما این شرایط برای ایران به معنای پایان خط نیست. برجام همچنان برای ایران ظرفیت ها و فرصت های بزرگی دارد که به پشتوانه آن می توانیم از مسیر دیپلماسی، چالش های سیاست خارجی خود با دنیا را حل وفصل کنیم؛ بنابراین در شرایط جدید، ایران باید از برجام به عنوان یک ظرفیت فعال برای تعامل سیاسی و دیپلماتیک با دنیا حفاظت کند. برجام برای ایران اعتبار سیاسی و دیپلماتیک است که به راحتی نباید آن را از دست بدهد. برجام دستاورد بزرگی است که در بطن آن دستاوردهای بزرگ تری قرار دارد. بهره گیری از این دستاورد و اعتبار، در گرو داشتن راهبردی هدفمند، کلان و بلندمدت است. محدودکردن برجام به برجام و قراردادن آن در ظرف زمانی و شرایط خاص، خاصیت های گسترده، کلان و بلندمدت آن را برای سیاست خارجی ایران از بین می برد و آن را خنثی و عقیم می کند. در این صورت نتیجه آن می شود که در حال حاضر است؛ برجام هدف نهایی باشد. برجام باید به ابزاری منعطف، سیال و پویا در سیاست خارجی ایران تبدیل شود تا هزینه های سیاست خارجی نه برای حفظ آن بلکه برای بهره برداری از آن صورت گیرد. برجام باید از ویترین سیاست خارجی ایران خارج شده و به عنوان عنصری فعال و تاثیرگذار در سیاست خارجی ایران برای رسیدن به اهداف دیگر تبدیل شود. نتیجه اینکه برجام مانند هر پدیده سیاسی دیگری، برای هیچ کس و هیچ دولتی حتی ترامپ و دولت آمریکا تمام نشده و نمی شود. مسئله این است که رفتار و قاعده بازی دولتمردان و دولت ها با پدیده مهمی مثل برجام در حال تغییر است. این رفتارها و تغییرات دربردارنده فرصت ها و چالش هایی است. مهم وجود برنامه و راهبرد برای کنش و واکنش مناسب است.
                