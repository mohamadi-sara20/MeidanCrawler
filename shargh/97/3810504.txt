سه‌شنبه ۳ مهر ۱۳۹۷
-----------------------------------------
یادداشت
-----------------------------------------
عبور از عطش افشاگری
-----------------------------------------

                    دموکراتیزاسیون، جاری سازی دموکراسی در شبکه های اجتماعی، بستری برای رونق روزنامه نگاری حرفه ای است.عطش استفاده از شبکه های اجتماعی در چند سال اخیر در ایران و جهان بستری متفاوت برای تحرک روزنامه نگاری حرفه ای یا خبرنگاری حرفه ای ایجاد کرده است. بسیاری از اهالی رسانه که با دیده تردید به فضای مجازی نگاه می کنند، آن را بستری برای ناگفته ها یا کم گفته ها می دانند. آنان با درک عمق ارتباط ایجادشده از سوی این رسانه ها، تصویر روزنامه نگاری با سبک سنتی را در بستری از تعاریف و معانی که نیازمند بازخوانی است، می پندارند. خبرنگاران حرفه ای که بازی جدیدی را در بستر فضای مجازی تجربه می کنند، دچار نوعی وانمایی حقیقت شده اند که از سوی شبکه های اجتماعی در حال بازتولید است. آنها به روشنی می دانند صحت، دقت و سرعت سه راس مثلث اطلاع رسانی اند. بنابراین در فضایی از سرعت قرار گرفته اند که همه دقت و صحت را به خدمت گرفته و با پرچم سرعت، همه فضا را به اشغال خود درآورده است. در اینجا سؤال این است که آیا شتاب این سرعت بدون مرز که همه مرزهای نانوشته و نوشته شده را با عبوری از جنس فضای مجازی پشت  سر گذاشته و اطلاع رسانی و استفاده از اطلاعات را عمومی کرده، تصویر آرزوهای روزنامه نگاری حرفه ای است که همیشه دنبال آن می گشته؛ یعنی جاری سازی دموکراسی؟ اگر به مفهوم واقعی دموکراسی و فضای دموکراتیک توجه کنیم، شاید تصویر ارائه شده از شبکه های اجتماعی، مفهومی از شرایط آزاد انتقال خبر و اطلاعات را فراهم کرده باشد؛ اما این فضا به دلیل نشر بسیاری از غیرواقعی ها، با چالش روبه رو شده و مفهوم دموکراتیزه شدن نشر اطلاعات را متفاوت کرده است. این مهم در سپهر اطلاع رسانی امری نیکو و فرصتی یگانه است؛ اما به شرط آنکه دو عنصر صحت و دقت از آن حذف نشود. روزنامه نگاری حرفه ای در پاسخ به این پرسش با دیده تردید به فرصت ایجادشده از سوی تولیدات فضای مجازی می نگرد و آن را نیازمند اعتمادسنجی و اعتبارسنجی می داند. با این رویکرد، شاید بتوان تصاویر به وجودآمده از فضای مجازی و شبکه های اجتماعی را در بستر مفاهیم ارتباطات این گونه تبیین کرد که دو گروه در عرصه تولید خبر دخالت دارند؛ تولیدکننده حرفه ای که پایبند به سه راس مثلث صحت، دقت و سرعت است و تولیدکننده غیرحرفه ای که تنها به نشر خبر می اندیشد و سرعت تنها ایده و نگرش اوست. در این میان، گروهی دیگر نیز هستند که تولیدکننده خبر نبوده، ولی مصرف کننده آن هستند. این گروه اصلی ترین نقش را دارند با مصرف فضا، تصاویری متفاوت از حقیقت را که از سوی برخی ساخته شده است، نشر می دهند و با نشر آن، هویت تازه ای برای مخاطبان از جنس اعتماد کاذب ایجاد می کنند. در واقع «پساحقیقت» به دروغ های آشکاری اشاره می کند که در جامعه عادی به نظر می رسند.این گروه که به اعتبار تئوری والتر بنیامین پرسه زن هستند، فقط مصرف کنند ه اند. آنها که در تئوری بنیامین نمادهای مصرف فضا و پاساژگردی در اروپای قرن 19 بودند، اکنون با پرسه زنی در فضای مجازی، فقط لایک  و شیر می کنند و این اقدامی خاص از آنها در بازتولید اخبار تولیدشده است که می تواند فضا را پر و تصاویری از حقیقت درست کند. با این اقدام، در واقع اصل حقیقت به گوشه ای رانده می شود که شاید بتوان آن را تحت تعابیری مانند پساحقیقت یا به  عبارتی تصویر حقیقت تعریف کرد. در واقع در دوره مدرن، پرسه زن فردی بود که دنبال وانمایی شخصیتی برای عرض اندام بود و با پاساژگردی، هویتی از جنس مدرنیسم برای خود می ساخت و اکنون این لایک زن ها و انتشاردهنده ها که آنها را می توان پرسه زن فضای مجازی دانست، با عرض اندام در صحنه فرامدرنیست، واقعیت را در پس تصاویری که از آن ساخته  شده است، انتشار داده و اذهان را با تصویر حقیقت اتصال می دهند. این پرسه زنان فضای مجازی اعتباری از جنس نشردهندگی و لایک زنی برای خود می خرند و منجر به تسری تولیدات فردی برای عموم می شوند و فضای 50 میلیونی بهره وران فضای اینترنتی در ایران را با خوراک های خود تغذیه می کنند؛ خوراکی که طعم واقعیت در آن بسیار نادر است. از آنجا که در دوره پساحقیقت به تعبیر دانش نامه آکسفورد در سال 2015، هر فردی می تواند به حقیقت با زاویه دید خود برسد و از طریق رسانه خود، حقیقت را با روایت خودش بازگو کند؛ درعین حال که می توان با وجوه متعددی از  میلیون ها و  میلیاردها حقیقت مواجه شد، می توان گفت حقیقت عینیتی واقعی نیز وجود ندارد. در این راستا سهم روزنامه نگاری حرفه ای چقدر است؟ با تکثر رسانه های مجازی، کاهش اعتماد نسبت به رسانه های مرجع به دلیل دروازه بانی خاص و تحت  تاثیر قرارگرفتن آنها از فضای ایجادشده زمین بازی آنها را محدود و محدود تر کرده است؛ هم اکنون براساس گفته معاون مطبوعاتی وزارت ارشاد در 17 مرداد سال جاری حدود 50  میلیون نفر خبر تولید می کنند و بیش از 42 خبرگزاری دارای مجوز هستند که از کل خبرگزاری های اتحادیه اروپا بیشتر است. با این حجم از فضا که در اختیار شبکه های اجتماعی است جایگاه روزنامه نگاری حرفه ای کجاست؟  درواقع می توان گفت از این رو روزنامه نگاری حرفه ای بنا بر تعهد و وظیفه ذاتی اش نیازمند ایجاد تغییر است.

سبک هرم وارونه  در فضای رسانه جایش را به هرم اصلی داده و آنچه پیش تر خبر مبتنی بر اهمیت بود، به تصویر روایتی از خبر به سبک فردی تغییر یافته و هویت خبر دستخوش تغییری از جنس نگارش و اهمیت شده است.
اما روایت چطور عمل می کند.
روایت برخلاف خبر، تنها ذهن مخاطب را درگیر نمی کند بلکه حوزه عواطف و احساسات مخاطب را هم به کار می گیرد و حوزه احساسات وزن بیشتری دارد. به همین دلیل است که در شبکه های اجتماعی بیشتر از استدلال کردن، هنرمندانه حرف زدن مؤثر است. کسی هم که هنر ندارد، با طعنه و کنایه تلاش می کند حوزه احساسات و هیجان مخاطب را درگیر کند. بنابراین در روایتگری جان و روان فرد باید درگیر شود نه صرفا ذهنش. شبکه اجتماعی براساس پیوند روانی و عاطفی افراد است که قدرت می گیرد و افراد زمانی با هم پیوند می خورند که به جهت گرایشی و سلیقه ای به هم نزدیک باشند. بر این اساس ذائقه ها چنین شکل می گیرد که خبر درست، خبری است که از زبان نزدیک ترین فرد به جهت گرایشی و سلیقه ای بیان شود؛ به تعبیر دیگر از طرف یک کاربر شبیه خودمان بیان شود.
و هرچه بیشتر دست  به  دست شود بیشتر می تواند اثرگذار باشد نه اینکه به واقعیت نزدیک تر باشد. در مدل سنتی خبرنگاری، خبرنگار با هر گرایشی تلاش می کرد صادق باشد، اما امروز کاربر شبکه اجتماعی تلاش می کند بیشتر دیده شود؛ دقیق تر اینکه بیشتر، خودش و آنچه می بیند مهم است نه واقعیت و آنچه هست!
روایت خبر هیچ ارتباطی به خبر صادق ندارد بلکه صرفا براساس برداشتی است که فرد از خبر دارد. برداشت فرد از خبر نیز کاملا براساس گرایش، سلیقه، اعتقادات، احساسات و آگاهی های او شکل می گیرد. ممکن است سؤال شود که پیش تر هم خبرنگار هنگام تهیه خبر براساس برداشت خودش رفتار می کرد و این نیز همان رفتار خبرنگار است؛ اما این طور نیست.
مخاطبان سنتی دو دهه پیش، با شکل گیری سایت ها و بعد شکبه های اجتماعی شبیه فیس بوک به کاربرانی تبدیل شدند که نامشان شهروند-خبرنگار بود. اما امروز همان کاربران شهروند- خبرنگار نیز به پشتوانه شبکه های اجتماعی نوین، تولید کننده خبرند و نامشان شهروند-رسانه است؛ یعنی خودشان رسانه اند. البته رسانه به معنای جدیدش که در آن حرف اول و آخر را نه صدق و کذب خبر می زند و نه دقت خبر؛ بلکه تنها و تنها روایت خبر و سرعت می زند.
آنچه به عنوان 5 wو H معنادار بود اکنون به برداشت فرد از یک خبر به ویژه افشاگری تغییر نام داده است. اکنون افشا گری به هر طریق و به هر عنوان با اتکا بر فیلم، تصویر و دست نوشته بدل به اهمیت خبر شده، فارغ از صحت و دقت و اینجاست که هویت خبرنگاری حرفه ای دچار چالش شده است.
کاهش اعتماد عمومی به منابع خبری رسمی بستر فعالیت خبرنگاری حرفه ای را برای فعالیت تنگ کرده و سبک نگارش سنتی آنها را به حاشیه برده و سرعت شهروند – رسانه توان آنها را برای جاگیری در دنیای خبر کاهش داده است. در این برهه با نگاهی به وانمود سازی حقیقت یا همان پساحقیقت، شکل ورود روزنامه نگاری حرفه ای با چالش حذف یا عبور مواجه شده است.
دروازه بانی خبری که روزی بستری برای آیین نگارش خبر و صحت آن و رعایت خطوط قرمز بود، اکنون مانع فعالیت خبرنگاران حرفه ای شده و لازم است در این پیچیدهگی های اطلاع رسانی و ورود رقبایی که گوی سبقت را از آنها گرفته، تغییر شکل یابد.
بنابراین با عنایت به شرایط ذکرشده به نظر می رسد تنها راه برون رفت از این شرایط بازگشت به مرجع قابل اعتماد و تغییر سبک خبر و ایجاد مرجعیت برای خبرنگاران و روزنامه نگاران حرفه ای است و این میسر نمی شود مگر با عزمی جدی از سوی مراجع خبری نظیر صداوسیما و خبرگزاری های رسمی!.
اکنون برای نجات خبرنگاری حرفه ای عزمی جزم از سوی حرفه ای ها برای دو امر مهم لازم است؛ نخست آنکه حقیقت را از فراحقیقت دور کنند تا مخاطبان با واقعیت آشنا شوند و دوم آنکه با اتصال به شبکه های ارتباطی حرفه ای کانون اعتماد افکار عمومی را برای خبر ایجاد کنند. خبرنگاران حرفه ای اکنون در زمینی که شبکه های مجازی با اتکا به فراحقیقت و روایت ایجاد کرده اند بازی می کنند درحالی که واقعیت در دست آنهاست چون آنها هستند که صحت و دقت را فدای سرعت نمی کنند.
خبرنگاران حرفه ای باید مرجعیتشان را پس بگیرند و مرزهای نانوشته دروازه بانی خبر را با اتکا بر مفهوم اصیل بازآفرینی اعتماد از نو بسازند. شاید مسیر عبور از عطش افشاگری و خشم مجازی همین باشد. مرجعیت خود را بازپس گیرید و مرزهای نانوشته دروازه بانی خبر را با اتکا بر مفهوم اصیل تری چون اعتماد جست وجو کنید؛ این راه عبور از عطش افشاگری و خشم مجازی است.
                