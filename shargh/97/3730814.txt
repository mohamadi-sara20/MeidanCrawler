چهار‌شنبه ۲۹ فروردین ۱۳۹۷
-----------------------------------------
سرمقاله
-----------------------------------------
مرتضوی به سرنوشت خاوری بنگرد
-----------------------------------------

                    اجرای احکام کیفری با اجرای احکام مدنی متفاوت است. برابر ماده 484 قانون آیین دادرسی کیفری، اجرای احکام کیفری برعهده دادستان است و در دادستانی معاونتی با عنوان - معاونت اجرای احکام کیفری- تحت ریاست دادستان مسئولیت اجرای احکام کیفری را برعهده دارد؛ بنابراین اجرای حکم زندان سعید مرتضوی که خود زمانی دادستان عمومی و انقلاب تهران بود، برعهده جانشین اوست. معاونت اجرای احکام کیفری دارای واحد سجل کیفری و عفو و بخشودگی نیز هست که با ایجاد بانک اطلاعاتی مجرمان خطرناک، متهمان تحت تعقیب و متواری و محکومان فراری را برعهده دارد. معاونت اجرای احکام کیفری از همکاری نیروی انتظامی و نهادهای اطلاعاتی و امنیتی استفاده می کند. شیوه رسیدگی در امور کیفری به شرح زیر است: حسب ماده 64 قانون آیین دادرسی کیفری جهات قانونی شروع به تعقیب با شکایت شاکی خصوصی، یا اعلام و اخبار ضابطان دادگستری یا مقامات رسمی یا وقوع جرم مشهود در برابر دادستان یا بازپرس و اظهار و اقرار متهم و به هرحال، اطلاع دادستان از وقوع جرم به طرق قانونی دیگر می باشد. در مواردی که تعقیب کیفری منوط به شکایت شاکی باشد، موضوع به دادستانی اطلاع و رسیدگی شروع می شود. شروع به تحقیقات مقدماتی از سوی بازپرس هم منوط به ارجاع دادستان است. برابر قانون به جهت دسترسی به متهم و حضور به موقع وی و جلوگیری از فرار یا مخفی شدن، بازپرس پس از تفهیم اتهام و تحقیق لازم، در صورت وجود دلایل کافی، قرار مقتضی صادر می کند. یکی از قرارهای تامین اخذ وثیقه اعم از وجه نقد، ضمانت نامه بانکی، مال منقول یا غیرمنقول است. در قضیه قاضی مرتضوی که مورد تعقیب دادسرای عمومی و انقلاب تهران واقع شد و در واقع در همان ساختمانی مورد تعقیب قرار گرفت که در طبقه اول آن سال ها به عنوان دادستان تهران حضور می یافت، تا جایی که به خاطر دارم در یکی از نوبت های رسیدگی قرار وثیقه ای به مبلغ پنج میلیارد تومان برای ایشان صادر شد که در همان روز صدور قرار وثیقه، املاکی را که مدعی بود متعلق به همسرش است و سال ها قبل خریداری کرده، به عنوان وثیقه به مرجع قضائی معرفی کردند. صدور قرار پنج میلیاردی و قبول و تودیع آن در همان روز در زمانه خود مورد توجه رسانه ها قرار گرفت زیرا آقای مرتضوی نسبت به متهمان خود هیچ گاه با روشی که با او برخورد می شد، عمل نمی کرد. متهمان بعد از صدور قرار، آمادگی خود را برای تودیع وثیقه اعلام می کردند اما ایشان به روش های مختلف از پذیرش وثیقه و قبول قرار که قانونا مکلف به پذیرش آن بود، خودداری می کرد. وثیقه گذار در دو مرحله وظیفه و تکلیف دارد که متهم یا محکوم را به مرجع قضائی معرفی کند؛ نخست برابر ماده 230 قانون آیین دادرسی کیفری، متهمی که برای او قرار تامین صادر و وثیقه از اموال خودش باشد، درصورتی که حضورش لازم باشد بدوا احضار می شود و هرگاه ثابت شود بدون عذر موجه حاضر نشده است، در صورت ابلاغ واقعی اخطاریه، وجه التزام تعیین شده به دستور دادستان اخذ یا از وثیقه سپرده شده معادل وجه قرار ضبط می شود، اما اگر شخص دیگری غیر از متهم وثیقه را تودیع کرده باشد، به وثیقه گذار اخطار می شود که ظرف یک ماه متهم را تحویل دهد. در صورت ابلاغ واقعی و عدم تحویل متهم به دستور دادستان، معادل وجه قرار از مال مورد وثیقه ضبط می شود؛ در مورد دوم زمانی است که حکم قطعی صادر شده است.گفتیم دادستان اجرای احکام کیفری را برعهده دارد و می تواند معاونت اجرای احکام کیفری را تشکیل دهد و در این صورت وظیفه اجرای احکام کیفری برعهده معاونت اجرای احکام کیفری است. برابر ماده 500 قانون آیین دادرسی کیفری، محکوم علیه برای اجرای رای احضار می شود و در صورت عدم حضور، به کفیل یا وثیقه گذار اخطار می شود تا محکوم علیه را برای اجرای رای تسلیم کند؛ البته قانون گذار به قاضی اجرای احکام کیفری اجازه داده است به طور هم زمان دستور جلب محکوم علیه را صادر کند و حتی در صورتی که بیم فرار یا مخفی شدن محکوم علیه باشد، قاضی اجرای احکام می تواند با ذکر دلیل در پرونده، ابتدا دستور جلب محکوم علیه را صادر کند. یکی دیگر از اختیارات قاضی اجرای احکام برابر ماده 509 قانون آیین دادرسی کیفری این است... هرگاه اقدامات وی منتهی به دسترسی به محکوم علیه نشود و بیم فرار وی از کشور باشد، می تواند دستور منع خروج او را از کشور صادر و به مراجع قانونی اعلام کند؛ بعد از قطعیت حکم و شروع اقدامات دادستان یا معاونت اجرای احکام کیفری بدوا به محکوم اخطار می شود که برای اجرای حکم به اجرای احکام مراجعه کند.در صورت عدم مراجعه همانند موردی که در مرحله تحقیق مقدماتی به وثیقه گذار اخطار می شود ظرف یک ماه مکفول خود را معرفی کند. در این مورد نیز به وثیقه گذار اخطار می شود تا در موعد قانون مکفول خود را معرفی کند. هرچند نمی توان به اخبار که در فضای مجازی پخش می شود و از ناحیه مقامات ذی ربط تایید شده است اعتبار داد، اما اخباری مبنی بر خروج اعضای خانواده مرتضوی به خارج از کشور پخش شده است که تاکنون مراجع قانونی آن را تایید نکرده اند. اما آنچه از ناحیه آقای حسام الدین آشنا منتشر شد که دلواپسی خود را از خروج یا خارج کردن مرتضوی بیان داشته، لابد اطلاعات خاصی دراین باره دارد و همین مطلب باعث گمانه زنی هایی شده است. شیوه قانونی و رویه قضائی پرونده هایی از این دست این است که به وثیقه گذار اخطار می شود ظرف یک ماه مکفول خود را به اجرای احکام معرفی کند درصورتی که این دستور قضائی اجرائی نشود، برابر قانون وثیقه ضبط و با فروش آن میزان قرار صادره به نفع دولت ضبط می شود اما ضبظ وثیقه تاثیری در میزان حکم زندانی ندارد و محکوم هر زمان که دستگیر شود باید مجازات تعیینی را تحمل کند، پرونده آقای مرتضوی از آن دست پرونده هایی است که در سطح جامعه حساسیت خاص خود را دارد. سعید مرتضوی جنجالی ترین قاضی سال های گذشته است. سعید مرتضوی با حضور در دادگاه مطبوعات که بعضا از صداوسیما پخش می شد در ابتدا با لهجه شیرین یزدی مورد توجه قرار گرفت و سپس اعمال و اقداماتی که در برخورد با متهمان خصوصا متهمان سیاسی و مطبوعاتی و فعالان سیاسی و اجتماعی انجام می داد، نام و آوازه ای یافت. دوره اصلاحات و عصر طلایی و بهار مطبوعات بعد از دوم خرداد سال 76 رویکرد مردم به مطبوعات که تیراژ روزنامه ها را افزایش داد جایگاه قاضی مطبوعات را در ادبیات سیاسی باز کرد. نگارنده هم به عنوان متهم شعبه مرتضوی هم به عنوان وکیل ده ها روزنامه و روزنامه نگار و فعال سیاسی، بیشترین خاطرات را از دادگاه او و نحوه قضاوتش دارم. در یکی از محاکمات مطبوعاتی وقتی به دفعات به قانون ارجاع دادم در کمال خونسردی گفت این همه قانون قانون نکن حرفت را بزن!؟ پاسخ دادم من ابزاری جز قانون ندارم و در این جایگاه باید از قانون یاد کنم اگر به قانون استناد نکنم پس آواز بخوانم یا...؟ بیان این مطلب را برهم زدن نظم دادگاه تلقی کرد چون تماشاچیان خندیدند. دستور داد تا مامور انتظامات بیاید و نگارنده را به زندان ببرد. چون با گفتن اینکه– اگر قانون قانون نگویم پس چه کار کنم– نظم دادگاه را به هم زدم. اگر نبود حضور مرحوم حبیب الله عسگراولادی به عنوان عضو هیئت منصفه در دادگاه به جد اصرار داشت که مرا بازداشت کند. مواردی از این دست فراوان است و ظاهرا قصه پرغصه قاضی مرتضوی پایانی ندارد؛ فردی که چشم های زیادی را گریان کرد و خانواده هایی را به غم نشاند. وقتی نگارنده را به اتهام واهی روانه زندان کرد، به او گفتم زمانی که تو را محاکمه می کنند مجانی وکالتت را برعهده خواهم گرفت.با تمسخر گفت به همین خیال باش تا انقلاب وجود دارد من هم سرباز انقلاب هستم. در پاسخ به او گفتم انقلاب علیه بی عدالتی و خودرایی برپا شد شما با عملکردت به انقلاب و نیروهای انقلابی لطمه می زنی. حال هم همین باور را دارم اگر این نوشته را مرتضوی می خواند از او تقاضا دارم بیش از این برای انقلاب به گفته خودش و به تعبیر من برای قوه قضائیه دردسر درست نکند؛ فردی که نزدیک به دو دهه قدرتمندترین عضو قضائی دستگاه قضائی بود و همه می گفتند همه اعمال و اقدامات مرتضوی خلاف قانون است و به دستگاه قضائی آسیب می رساند و او باور و قبول نداشت. حال حداقل اجازه ندهد آخرین برگ دفتر قضائی زندگی او در همین دستگاه قضائی به حرمت و اقتدار و اعتبار سیستم قضائی کشور لطمه وارد آورد و با مخفی یا فرار و پنهان شدن به اعتبار مجموعه ای که همه نام و آوازه اش از آن است خدشه وارد نیاورد. زمانی که محمودرضا خاوری، رئیس بانک ملی ایران، فراری شد به اعتبار اینکه در دانشکده حقوق هم کلاسی و هم دوره ای بودم. در مطلبی نوشتم به ایران برگرد و به قانون کشوری که در آن زندگی کردی و از نردبان ترقی بالا رفتی و نام و آوازه ات را از آن داری احترام بگذار. وقتی نباشی هر اتهامی را به تو وارد می کنند و مردم هم می پذیرند از طرفی زندگی پنهانی از این دست لطف و ملاحتی ندارد گیرم که آب رفته به جوی بازآید با آبروی رفته چه باید کرد؟ اگر قاضی مرتضوی لحظه ای درنگ کند و با معرفی خود پذیرای قانون و اعمال و اجرای آن باشد، همه این دو سال را پشت میله ها نخواهد بود، بلکه می تواند از کمک های قانونی مانند عفو، آزادی مشروط و مرخصی استفاده کند اما اگر به قانون اعتنا نکند سرنوشتی بهتر از محمودرضا خاوری نخواهد داشت و در هیچ گوشه ای از جهان زندگی آرامی نخواهد داشت.
                