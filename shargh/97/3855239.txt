شنبه ۱۵ دی ۱۳۹۷
-----------------------------------------
حرف اول
-----------------------------------------
بیماری های کودکی در سیاست
-----------------------------------------

                    .
بیماری کودکی چپ روی باعث می شود رادیکالیسم مانند سرخک در حد زدن دانه های سرخی بر سطح اندیشه و عمل انسان بروز کند. اما بیماری کودکی راست روی مانند زردزخم، به‎صورت تاول، اندیشه و عمل بیمار را می پوشاند. هر دو این بیماری ها واگیر دارند و راه تکامل بشر را پردرد و رنج تر می کنند؛درحالی‎که به نظر می رسد پیروان اندیشه چپ، در مقابل بیماری کودکی خود مصونیت یافته اند و دیگر سودای جهاندن جامعه را به سوی آرمان خود -آن هم با زور و خودرایی و ترور- در سر نمی پرورانند؛ بیماری کودکی راست روی هنوز در جهان بیداد می کند. نمونه های آن جنگی است که نئوکان ها با تقلب در خاورمیانه راه انداختند، پرورانده شدن داعش و ترورهای کور آن علیه مردم عادی، سیاست های ضدانسانی ترامپ درباره مهاجران و به دورانداختن برنامه حفظ محیط زیست، سربرآوردن فاشیسم نو در اروپا و… 
 با اینکه بیماری کودکی راست روی در گذشته نیز مسبب دو جنگ جهانی شده و بیماری کودکی چپ روی هیچ گاه در این حد مخرب نبوده است، بیماران راست روی همواره کوشیده اند بیماری  خطرناک خود را زیر پوشش مقابله با چپ از چشم جامعه پنهان نگه دارند تا بتوانند جامعه را مانند خود بیمار کنند. گفتنی است تا افق قابل مشاهده تقابل دو اندیشه راست و چپ پایان پذیر به نظر نمی آید و در تاریخ اندیشه و در عمل هرکدام درس هایی آموزنده به دیگری داده اند. به جای استدلال و تحلیل شعار می دهند، بسیار خودداناپندار، متعصب و ناشکیبا هستند، و به قول انگلس ناشکیبایی شخصی خود را تئوریزه می کنند. این عوارض در فاشیسم نو و کهنه، نتانیاهو، ترامپ، داعش و… و نیز به ویژه جناح اخباری راست سنتی ایران مشاهده می شود.
این بیماران دچار ثنویت مانوی هستند، آنها اعتقادی به حرکت جوهریه یا دیالکتیکی ندارند که در آن نیک و بد از بطن هم برمی آیند. محاسبات ذهنی آنها در حد محاسبه صفر و یک تقلیل یافته است، و تکامل جامعه و استعلای انسان را به معادله ای یک مجهولی تقلیل می دهند که راه حل آن را تنها خودشان می دانند. این ثنویت، در برداشت و تعریف سطحی و قشری آنها از کاپیتالیسم و سوسیالیسم، روبنا و زیربنا، آمریکا و غیر آمریکا، بازار و برنامه، دولتی و خصوصی، اقتصاد و غیراقتصاد و… منعکس است. در ایران از آنهایی که مردم سالاری را غربی می دانند، تا آنهایی تراکم فروشی (مساوی قانون فروشی و رانت جویی) را رایج کردند، از این زمره اند. طنز تاریخ اینکه برای توجیه تراکم فروشی، دسته اول یا راست سنتی اخباری، به اصل تسلط مردم بر اموال خویش تمسک می جویند و اصول لاضرر و حق ارتفاق را به دور می اندازند؛ اما دسته دوم، که می توان به آنها راست جدید اخباری گفت، تراکم فروشی را عین عقلانیت اقتصادی دانسته و این اصل اقتصاد نوکلاسیک را که شکست بازار را درباره تخصیص بهینه زمین صادق می داند، به دور می اندازند.  
مبتلایان به انواع بیماری کودکی، پیرو ابتلا به ثنویت مانوی، باور های انتزاعی خود را جایگزین واقعیت می کنند. آنها معتقدند تنها یک مدل برتر در جهان وجود دارد و برای رسیدن به آن «نباید در ایستگاه های بین راه توقف کرد». به باور آنها شکاف بین وضع موجود با نظام مطلوب را نه می توان با دو گام پیمود (چون منجر به سقوط در شکاف می شود) و نه می توان روی آن پل ساخت بلکه باید از وضع موجود به مطلوب «جهید». از یک سو نئوکان ها و ترامپ معتقد به تک مدیریت آمریکا و جناح راست جدید اخباری در ایران که نهادگرایی و نهادسازی را قبول ندارند، در این طبقه بندی جای می گیرند. نقد لنین به این بیماری کودکی بسیار گویا است: «قبول نبرد در هنگامی که این امر به سود دشمن تمام خواهد شد، منطقی نیست». در انتها برای درمان بیماری های کودکی باید گفت: ما می توانیم و موظفیم ساختمان (جامعه آرمانی) خود را نه با مصالح پندارآمیز خود و نه با مصالح انسانی که خود ما مخصوصا (اراده گرایانه) ایجاد کرده ایم بلکه با آن مصالحی آغاز کنیم که سرمایه داری برای ما به میراث گذاشته است. بی شک این کاری بسیار «دشوار» است اما هر نوع شیوه برخورد دیگری نسبت به این وظیفه به حدی سبک مغزانه است که حتی قابل بحث نیست. (در این راه) علم خواستار آن است که اولا تجربه کشورهای دیگر در نظر گرفته شود، ثانیا تمام نیروها، گروه ها، احزاب و طبقات و توده هایی که در داخل یک کشور فعالیت می کنند، در نظر گرفته شوند
                