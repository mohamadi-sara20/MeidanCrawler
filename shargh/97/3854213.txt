سه‌شنبه ۱۱ دی ۱۳۹۷
-----------------------------------------
سرمقاله
-----------------------------------------
ارزش جان مردم در «امنیت انسانی»
-----------------------------------------

                    1. حادثه جانسوز اتوبوس دانشگاه علوم و تحقیقات غم غریب و قریبی است. مصیبتی تامل برانگیز و تکرارپذیر که نه اولین داغ بوده و نه آخرین خواهد بود. در میان این دست اخبار، برخی سروصدای آن چنانی بر نمی انگیزند؛ اما جمعیت کثیری را چراغ خاموش دستخوش تهدید می کنند. از اخبار داروهای بی کیفیت یا آلودگی آب و هوا یا محصولات کشاورزی دست کاری شده تا حوادثی نظیر دختران شین آباد و مدرسه زاهدان و ساختمان پلاسکو و تصادفات جاده ای و مرگ و میرهای دارویی و گودبرداری ها در کمین جان شهروند، آن گاه که از حد عادی گذشته و بر خصلت استمرار آن تمرکز می شود، یک مخرج مشترک واضح قابل تعلیل است؛ «حق حیات شایسته  و تضمین امنیت انسانی» شهروندان آن طور که باید، تکریم و تدارک نمی شود. 
2. این حوادث چقدر قابل پیشگیری است و اگر هست، چرا آن طور که باید، تدبیر نمی شود؟ خطر مهم، بی حسی افکار عمومی در قالب عادی سازی ناشی از تکرر این اخبار است. با چاشنی اینکه مرگ حق است و هرکس به بهانه ای دیار فنا را ترک می گوید و همه جای دنیا حادثه خبر نمی کند، توجیه مرتب و روتوش شده فاجعه و حرکت های احساسی مقطعی که لاجرم بعد از سپری شدن یک هفته، پروژه کاملا متروک و تاریخی شده و لابد تا اتفاق بعدی، باز همین سیکل معیوب فراز وفرود خبری تکرار می شود. نتیجه اینکه هیچ تغییری حاصل نمی شود و مقامات عمومی هم متن های مشابهی را که تسلیت و تعزیت، پای ثابت آن است، ارائه می کنند؛ اما محصولی برای ارتقا و تضمین امنیت انسانی ندارد. هزینه فرصت های از دست رفته در مسیر تامین خیر همگانی و حفظ سرمایه عمومی  با این روند قابل شمارش نیست. 
3. لازم است به مفهوم و گستره امنیت انسانی توجه شود. «محبوب الحق»، نظریه پرداز پاکستانی، تعبیری دارد که امنیت انسانی، کودکی است که نمرده، بیماری ای است که گسترش پیدا نکرده، کاری است که از دست نرفته. امنیت انسانی، سلاح ها نیستند؛ بلکه حیات و کرامت انسانی است. با این وصف حس مطالبه امنیت انسانی همه جا با شهروند است. در واقع اولویت شماره یک سبد نیازها است. در مترو و دانشگاه و یک پاساژ عمومی  و قطار و بیمارستان، مدرسه ای که فرزندمان رهسپار می شود، پادگان خدمت نظام وظیفه، تراکم شهری، شرکت در انتخابات، خرید مایحتاج، خودروی ناایمن، دریاچه ارومیه و تالاب شادگان و زاینده رود خشک، درختان قلع شده و… هر کجا با حیات و زیست انسانی سرو کار دارد، امنیت انسانی است. هوایی که استشمام می کنیم، آبی که می خوریم، مدرسه ای که می رویم، اتوبوسی که سوار می شویم، پاساژی که خرید می کنیم، روغن پالم شیری که می نوشیم، میوه های دست کاری ژنتیکی شده و داروهای غیر مناسبی که در وضعیت تحریم استفاده می کنیم، حس امنیت نمی دهد؛ پس وضعیت امنیت انسانی در ایران شکننده است. 
4. راهکار مهم، حساسیت سازی جامعه درباره پارادایم شیفت مفهوم امنیت انسانی است. نهضت مطالبه عمومی برای ایجاد یک بسیج همگانی در اصلاح  شیوه مدیریت در قبال پاسداشت و تضمین امنیت همه شهروندان به عنوان راه حل باید جدی گرفته شود. 
در دوران حاضر ایده سنتی اولویت مفهوم امنیت ملی که منحصر به امنیت دولت ها می شد، سپری شده و حکمروایی باید امنیت شهروندان را مقدم بر امنیت خود دانسته و هزینه و بودجه و برنامه و تمرکز خود را معطوف به یکایک شهروندان کند.
هرچند دولت متولی اصلی سیاست گذاری «امنیت ملی» بوده و در نتیجه موضوعات مربوط به تثبیت امنیت قدرت خود را در اولویت قرار می دهد؛ اما در دوره حاضر ایده امنیت انسانی مقدم بر امنیت قدرت و دربردارنده دغدغه هایی برای تسری امنیت به تمام حوزه های انسانی است. تحقق و تضمین این ایده برای دولت هم خرج دارد و هم تغییر نگاه می طلبد.
5. معمولا وقتی دولت ها احساس خطر کنند، وضعیت فوق العاده اعلام کرده، اقدامات تامینی، پیشگیرانه، فوری و اضطراری را تجویز کرده، بودجه خاص تدارک می بینند و دستور تحدید برخی آزادی ها را داده و تمام قد پشت امنیت خود می ایستند. حال در نظر بگیرید برای تضمین امنیت انسانی هم چنین همت والایی تدارک و تدبیر می شود؟ عمدتا بیشترین صدمه در ناامنی های انسانی و اجتماعی را کسانی متحمل می شوند که دستی در تصمیم گیری ندارند. محتمل است که رسانه و صدایی هم نداشته باشند. آیا در زمینه بهداشت، درمان، محیط زیست، ایمن سازی راه ها، اماکن خصوصی و عمومی، بهینه سازی ناوگان حمل و نقل و نظایر آن رژیم حقوقی و حقیقی دولت چنین از ابزار اقتدار خود بهره می گیرد؟ مسئله متمرکز بر قیاس اولویت است. آیا دولت امنیت انسانی را مقدم بر امنیت خود می داند و این اولویت بخشی در بودجه و قاعده و رفتارش تجلی دارد؟ آیا شهروندان این حس را دارند که دولت برنامه ریز و پرکار و دلسوز، مردمش را بر خود اولویت داده و امنیت خود را برای امنیت آنها به خطر انداخته تا سلامت و بهداشت و ایمنی و حق حیات شایسته آنها را تامین کند؟
6. حکمروایی منبع و مبنای استقرار و تضمین و توسعه امنیت شهروندان است. با قاعده گذاری های درست، نظارت های مستمر، ایجاد سیستم های چالاک و اثربخش برای حذف عوامل مخل امنیت انسانی، سنگین کردن هزینه اخلال در امنیت انسانی، باز کردن در های شفافیت و حمایت از افشای مصادیق نقض امنیت انسانی و برخوردهای بازدارنده و موثر می توان این حس امنیت را در عمل به شهروندان منتقل کرد. اگر وزیر آموزش و پرورشی بگوید تا 10 سال آینده بودجه ایمن سازی مدارس تامین می شود؛ یعنی شهروند تا 10 سال باید تاب اختلال در امنیت روانی خود را به دوش بکشد. اگر بافت های فرسوده رها شده وجود دارد یا گودبرداری های بی ضابطه بختک جان مردم می شود یا ناوگان فرسوده هوایی ریسک سفر با هواپیما را بالا برده؛ یعنی زلف امنیت انسانی با تدبیر و کفایت؛ بلکه با نذر و نیاز به درگاه حق گره نخورده است.
7. اگر امنیت انسانی به مثابه حق شهروندی در نظر گرفته شود که درواقع چنین است، هر کجا که حکمروایی  به وظایف و تکالیف خود در قبال شهروندان عمل نمی کند و در نتیجه آسیب های جدی به جسم، مال و حیثیت آنان وارد می شود، مصداق ترک فعل و تضییع فرصت و هرز رفت خیر عمومی  تلقی می شود و شهروندان در مقام تظلم خواهی در جایگاه ذی نفع و «بزه دیده شهروندی»، اهلیت استیفا داشته و دولت موظف به جبران آسیب های ناشی از سهو یا عمد خود خواهند بود. دستگاه های مختلف کشور نمی توانند وظایف خود در زمینه امنیت شهروندان را ترک کنند و درباره عواقب آن بی تفاوت باشند و از باب تسبیب یا حتی اتلاف مسئولیتی را نپذیرند؛ بنابراین اگر آنها به تکالیف خود عمل نکنند و در نتیجه این ترک فعل صدماتی به شهروندان وارد شود، مسئول هستند.
8. ایران نیازمند تغییر توسعه مندانه در الگوی فهم امنیت انسانی هستیم. جان و مال و آبروی مردم، هرکه باشند، ارزنده و تعهدآفرین است. حتی جان کسی که مشروبات الکلی آلوده خورده و به خاطر سموم آن فوت کرده، از حیث امنیت انسانی مسئولیت ساز است. جان فردی که به خاطر داروی غیر استاندارد یا آثار تحریم ظالمانه فوت کرده، نیز همین طور است. جامعه ایران باید اهتمام در اولویت بخشی به امنیت انسانی را از حکمروایی و نظام آموزشی توامان شروع کند. همه ایرانیان باید مطالبه گر باشند. برای تغییر دیر نیست. نباید اجازه داد کثرت این حوادث درک مراتب پیشگیرانه بودن اکثر آنها را مغفول انگارد. گزارش ملی حادثه ساختمان پلاسکو فراموش نشود. به قول حافظ نیاز به یار مصلحت بین کاردانی است که «به گردابی چو می افتادم از غم/ به تدبیرش امید ساحلی بود».
                