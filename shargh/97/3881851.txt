چهار‌شنبه ۲۲ اسفند ۱۳۹۷
-----------------------------------------
یادداشت
-----------------------------------------
سرنوشت نفت ایران چه می شود؟
-----------------------------------------

                    قیمت نفت برای هیچ کشور نفتی ای به اندازه ایران در شرایط حاضر اهمیت ندارد. ایران علاوه بر اشتراکات و منافع اقتصادی و سیاسی با دیگر کشورهای نفتی در موضوع قیمت و ضرورت بالابودن آن در حال حاضر، به دلیل قرارداشتن در شرایط تحریمی و الزام بالا در تامین حداکثری درآمدهای نفتی، جبران کاهش درآمدهای حاصل از صادرات نفت و جلوگیری از کسری بودجه، بیش از هر کشور نفتی دیگری، سیاست افزایش قیمت نفت در بازارهای جهانی را دنبال می کند. البته مدتی است که ونزوئلا نیز به دلیل تحریم های آمریکا، به وضعیت ایران دچار شده است اما سرعت و گستردگی تحولات سیاسی در این کشور، مجالی به دولتمردان ونزوئلایی برای فکرکردن به قیمت نفت نمی دهد. قیمت نفت در ماه های ابتدایی سال 2019، نه تنها روند کاهشی ماه های ابتدایی 2018 را تجربه نکرد، بلکه برخلاف پیش بینی ها روندی افزایشی را در پیش گرفت. بازار نفت در دو ماه آخر سال 2018، سقوطی 40درصدی را شاهد بود و به لحاظ شتاب کاهش در سال های اخیر بی سابقه بود. قیمت نفت در دو ماه ونیم گذشته، رشدی 30درصدی را تجربه کرده است؛ به همین دلیل سازمان ها و موسسات فعال در حوزه پیش بینی قیمت نفت در سال 2019 مجبور به تغییر پیش بینی های خود شدند. بانک گلدمن ساکس در تازه ترین پیش بینی، رقم 70 تا 74 دلار را در کوتاه مدت برای قیمت نفت پیش بینی کرده است. بانک استانداردچارترد و بانک مریل ریج نیز به ترتیب متوسط 74 و 70 دلار در هر بشکه را برای نفت برنت پیش بینی کرده اند. در کنار این موسسات معتبر، البته اداره اطلاعات انرژی آمریکا بدون توجه به واقعیات بازار نفت، همچنان بر رقم 61 دلار برای هر بشکه نفت برنت اصرار دارد. برآوردهای کارشناسی نشان می دهد که احتمال روند افزایشی قیمت ها در سال 2019 بیشتر از احتمال روند کاهشی آن است به همین دلیل اغلب پیش بینی های جاری بر نوسان قیمت نفت در محدوده 60 تا 70 دلار متمرکز است. این در حالی است که پیش از این پیش بینی ها از کاهش قیمت نفت به زیر 50 دلار در سال 2019 حکایت داشت. روند کنونی قیمت نفت و فراتررفتن آن از  70 دلار برای ایران با توجه به الزامات بیان شده در ابتدای این نوشته، مطلوب ارزیابی می شود. به طور طبیعی برای کشوری مانند ایران فارغ از الزامات اقتصادی، بالارفتن هزینه های تحریم های اعمال شده از سوی ایالات متحده و ایجاد و تداوم نگرانی در بازارها، اهمیت دارد. از منظر سیاسی، آمریکا باید هزینه تحریم های اعمال شده علیه ایران را بپذیرد. هزینه هایی که هم در صحنه داخلی و هم در صحنه خارجی برای آمریکا از حساسیت زیادی برخوردار است. افزایش نیافتن قیمت سوخت برای دولت ترامپ مهم است. 
همچنین مسئله زیان کشورهای مصرف کننده از همراهی با تحریم های آمریکا علیه ایران و ونزوئلا و افزایش قیمت نفت به صورت توامان، دولتمردان آمریکایی را در فشار قرار داده است. بنابراین ترامپ تلاش دارد به هر صورتی که شده، افسار بازار نفت و اوپک را در دست بگیرد که تاکنون توفیقی به دست نیاورده است. ترامپ پیش از این حساب ویژه ای روی همراهی اوپک و کشورهای مهم آن مانند عربستان سعودی با سیاست های آمریکا باز کرده بود اما انتظار آن با توجه به تلاش اوپک برای حفظ استقلال خود و توافق با کشورهای نفتی غیراوپک به ویژه روسیه و بروز مشکلات سیاسی با عربستان در پی بروز ماجرای خاشقجی و کاهش اعتماد سیاسی میان دو کشور، برآورده نشد. عربستان سعودی برخلاف پیش بینی ها نه تنها توافق کاهش تولید را اجرا کرد بلکه بیش از تعهدات خود اقدام به کاهش کرده و همراهی نکردن کشورهای دیگر را نیز جبران کرده است. ریاض علاوه بر دنبال کردن منافع اقتصادی ناشی از تعدیل قیمت، اهداف سیاسی خاص خود را نیز با مدیریت قیمت بازار دنبال می کند. این شرایط قطعا مطلوب ترامپ نیست. روس ها نیز با وجود گرایش به تولید بیشتر اما تحت تاثیر توافق دسامبر 2018 و منافع اقتصادی ناشی از افزایش قیمت، به طور نسبی با کاهش تولید همراهی دارند. بنابراین به نظر نمی رسد عربستان سعودی و روسیه وارد فضای افزایش تولید برخلاف توافق دسامبر اوپک شوند. عوامل دیگری که می تواند در سال 2019 به بالاماندن قیمت نفت کمک کند، چشم انداز مثبت مذاکرات تجاری آمریکا و چین و به دنبال آن اثرات مثبت بر رشد اقتصاد جهانی و پیامدهای مثبت روانی و واقعی آن بر بازار نفت از طریق افزایش تقاضای نفت است. پایبندی 108درصدی اوپک به توافق دسامبر و کاهش 560هزاربشکه ای در فوریه و احتمال تمدید توافق کاهش تولید نفت از سوی اوپک برای نیمه دوم سال  2019 است که باید مورد توجه قرار گیرد. اما عامل مهم و سرنوشت سازی که روند تحولات بازار نفت را تحت تاثیر قرار داد، تحولات ژئوپلیتیکی بود که قوی تر از پیش بینی ها اثرات خود را بر بازار نفت بر جای گذاشت. در صدر این تحولات، بحران سیاسی ونزوئلاست که با تحریم نفتی آمریکا، مستقیما بر بازار نفت تاثیر گذاشت. بازی سیاسی ایران در بازار نفت در این شرایط برای بالاماندن قیمت نفت حیاتی است. 
واقعیت این است که بازار نفت و التهابات و تحولات آن در سال 2019، بیش از هر چیزی به سیاست های آمریکا بستگی دارد که این سیاست ها به دلیل تضادهای ماهوی، بیش از هر چیزی و برخلاف میل دولتمردان این کشور به بالاماندن قیمت نفت منجر شده و پیش بینی می شود این روند با توجه به درگیربودن آمریکا در چند جبهه سیاسی در جهان همچنان تداوم خواهد داشت. در این شرایط احتمال تمدید معافیت های نفتی ایران حتی به صورت غیررسمی و غیراعلامی زیاد است.
                