یک‌شنبه ۲ اردیبهشت ۱۳۹۷
-----------------------------------------
یادداشت
-----------------------------------------
توصیه مشفقانه به مجریان فقه و قانون
-----------------------------------------

                    کلیپی از برخورد عوامل نیروی انتظامی با خانم محترمی که به گمان برخوردکنندگان پوشش مناسبی نداشته است، پس از انتشار در فضای مجازی بازتاب های رسمی و غیررسمی فراوانی داشت. در این یادداشت فارغ از برخورد توجیه ناپذیر عوامل برخوردکننده در این کلیپ به نکته ای بنیادی به گمان نگارنده باید توجه کرد و آن هم علل و عوامل این گونه رفتارهاست که هر از چندی رخ می دهد. علل و عوامل این گونه رفتارها البته فراوان و متفاوت اند؛ برخی می توانند روانی باشند و برخی دیگر جامعه شناسانه؛ اما آنچه در این نوشته موردتوجه است از نگاهی دیگر است.الف) کم رنگ شدن رابطه فقه و اخلاق: یکی از عواملی که زمینه ساز این گونه رفتارهاست، کم رنگ شدن رابطه فقه و اخلاق، هم در دستگاه فقاهت و هم در مجریان خروجی فقه است. فقه، دانشی است تکلیف محور و اصطلاح تکلیف همان گونه که القا کننده است، همراه با سختی و آمریت است. این واقعیت اگر موردتوجه قرار نگیرد، جامعه برآمده از فقه، جامعه ای سخت تحمل ناپذیر خواهد شد. یکی از راه هایی که در آموزه های دینی پیشنهاد شده و به اعتراف تعدادی از اندیشمندان برای تلطیف جامعه فقهی موردتوجه برخی از عالمان بوده است، بهره گیری از اخلاق و اشراب روح اخلاق در فقه و جامعه فقهی بوده است. اخلاق می تواند نه تنها دستگاه فقاهت بلکه مجریان فقه را نیز مدیریت کند و به آنان بیاموزد که کرامت انسان ها اصلی خدشه ناپذیر است و فقه و اجرای آن در هنگام تعارض با این اصل بنیادین باید تدبیر کند.ب) دوگانه دین و انسان: مرحوم امام موسی صدر سخنرانی خواندنی ای دارد که عنوان یکی از مجموعه سخنرانی های ایشان نیز شده که عبارت است از: «ادیان در خدمت انسان». رابطه دین و انسان قرائت های مختلف و متفاوتی داشته و دارد. مهم ترین پرسش در این مقوله این است: آیا دین در خدمت انسان است یا این انسان است که باید خدمتگزار دین باشد؟ دو سویه این پرسش و پاسخ به آن، دو گفتمان و دو پارادایم بنیادین تولید می کند که اتخاذ هر یک پیامدها و تبعات متفاوتی دارد. پاسخ به این پرسش آن گاه عمق بیشتر و حساسیت فراوان تری پیدا می کند که ما با یک واقعیت مهم دیگر مواجهه می شویم و آن هم این است که ما آنچه داریم، فهم دین یا دین فهمیده شده است. اگر ما دین فهمیده شده – معرفت دینی - را خدمتگزار انسان بدانیم، به راحتی نمی توانیم به نام دین نه تنها این گونه رفتارها را داشته باشیم بلکه حتی نمی توانیم به نام دین فهمیده شده محدودیت و فیلترهای فراوانی بگذاریم. مشفقانه از متولیان این امور می خواهم ترتیبی اتخاذ کنند تا حداقل مجریان فقه و قانون نسبت به این امور توجه داده شوند که هنگام مواجهه با پاره ای از آنچه با دریافت هایشان ناهمسوست، از حوزه اخلاق رفتاری بیرون نروند و گمان نکنند با این رفتارها می توانند به نگهبانی از دین – که البته فهمی از دین است – بپردازند.
                