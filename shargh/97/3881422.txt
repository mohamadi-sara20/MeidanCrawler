دو‌شنبه ۲۷ اسفند ۱۳۹۷
-----------------------------------------
یادداشت
-----------------------------------------
تهران؛ زیباترین شهر غرب آسیا
-----------------------------------------

                    در ایام نوروز زیبایی تهران همانند سراسر نگارستان ایران بیش از هر زمان دیگر نمایان می شود و جاذبه های با شکوه طبیعی، فرهنگی، سیاسی و اجتماعی این کلان شهر در اقلیمی کم نظیر خودنمایی می کنند. در آغاز بهار شلوغی شهر، حجم ترافیک و آلودگی هوا کاهش می یابد و گردشگران و مسافرانی که مقصد تهران را انتخاب می کنند، این فرصت را دارند که با خیالی آسوده و قیمتی ارزان از این شهر بزرگ بازدید کنند. برای مردم تهران نیز که نوروز را در شهر می مانند، زمانی مناسب پدید می آید تا با آرامش بیشتر با شهر مدرن و درهم تنیده خود آشنا شوند و از زیبایی های کم نظیر نهفته در آن لذت ببرند و از این رو است که «تهران زیباترین مقصد نوروز» نامیده شده است. دلربایی البرز سفید و نمایان از هر کوی و برزن تهران و اقلیم شاداب و معتدل با سرک کشیدن قله دماوند از پیچ و خم کوچه های پاک و رها شده از غبار خیابان ها از یک سو و رایحه و طراوت شکوفه های درختان خیابان ولیعصر و پارک ساعی از سوی دیگر اگر بیشتر از شانزلیزه پاریس نباشد، کمتر نیست. کوچه باغ های زعفرانیه، تجریش، جماران و ولنجک و ییلاقات توچال، دربند، درکه، لواسون، شیان، فرحزاد، فشم، میگون، دیزین، شمشک، گچسر، سد امیر کبیر، دریاچه چیتگر و ده ها منظره چشم نواز دیگر در این روزها آماده خوشامدگویی، میزبانی و پذیرایی از میهمانان نوروزی است. از خیابان لاله زار و کافه نادری و انقلاب و بازار قدیم و عودلاجان که بگذریم، فرهنگ سرا ها، کتابخانه ها، خانه هنرمندان، دانشگاه ها و موزه های فاخر دانشگاه تهران و مجموعه های باشکوه دیگری در شهر -موزه ای که گران ترین موزه های جهان و البته کم بازدید ترین آنها مانند موزه هنرهای معاصر، موزه ایران باستان، موزه ایران بعد از اسلام و کاخ موزه های گلستان، نیاوران، سعدآباد و موزه های تخصصی آبگینه، سفالینه، رضا عباسی، جواهرات، مقدم، فرش، سینما و صدها اثر دیگر را دارد، علاوه بر تفریح و تفرج بر تعالی ایران شناسی، تهران شناسی و فرهیختگی گردشگران به ویژه خانواده ها و جوانان می افزاید. در کنار نوستالژی های شهری و میراثی مانند برج طغرل و نماد ها و نگاره های طهماسبی و قجری در میدان های قزوین و حسن آباد و میدان مشق و حصار ناصری و افزون بر مجسمه ها و نگاره های فرهنگی و تمدنی، آثار معاصر هنری و صنعتی مانند برج آزادی، برج میلاد، پل طبیعت، گنبد مینا، پارک آب و آتش و پل ها و ایستگاه های مترو و گذرگاه های مدرن با هزاران جلوه خودنمایی می کنند. مشاهد مشرفه و زیارتی مانند شاه عبدالعظیم و شهر ری، امام زاده صالح تجریش، حرم باشکوه امام خمینی، آثار شهدای والا مقام و موزه فاخر دفاع مقدس، کنیسه های سوکوت و حییم، باشگاه آرارات، کلیسای سرکیس مقدس و آتشکده آدریان همه نشانه ای از همبستگی و هم زیستی مهربانانه مردمانی فرهیخته در این کلان شهر است که با هم رشد می کنند و به شکوه ایران می اندیشند.
 در عبور از بوستان های ملت، ارم، نیاوران و گفت وگو مراکز سیاسی تاریخی و مهم ایران مانند مدرسه سپهسالار، دو ساختمان قدیم و جدید مجلس شورای اسلامی، سرچشمه، میدان هفت تیر، بزرگراه های شهیدان چمران، همت، باکری، خرازی، تونل توحید، پل صدر، خیابان های شهید مطهری و شریعتی و هزاران تابلوی منقش به نام مفاخر دیگر هریک گویای راز و رمزی از زندگی پرتکاپوی مردم ایران در 40 سال اخیر است و بازدید از بازار مبل و موبایل و پالادیوم، باملند، بام عاشقان و تیراژه و پایتخت و هفت آسمان انسان را به سرزمین عجایب تهران می برد و همه اینها با مردمانی رقم می خورد و جریان می یابد که در غم و شادی و ابهام آینده زندگی می کنند و امید و نوروز را می جویند و در آستانه سال نو اندوه را در آتش می افکنند و به هم شادباش می گویند.
                