سه‌شنبه ۱ آبان ۱۳۹۷
-----------------------------------------
یادداشت
-----------------------------------------
مهندسی ژنتیک و احیای کشاورزی ایران
-----------------------------------------

                    کشور ایران بنا بر مختصات اقلیمی خود در دهه های اخیر در معرض خطر کم آبی و کاهش تولید محصولات کشاورزی قرار داد. در این وضعیت ما راه های محدودی را برای افزایش تولیدات کشاورزی و حفظ طبیعتمان داریم و علم امروز ثابت کرده یکی از این راه ها مهندسی ژنتیک و بهره مندی از این فناوری است؛ فناوری مهمی که سال هاست کشورهای دنیا از آن بهره برده اند و ما در کشور متاسفانه خود را درگیر بحث های غیرعلمی و نادرست کرده ایم. کشاورزی ایران امروز نیاز به مهندسی ژنتیک دارد تا شاهد تولید و عرضه محصولاتی باشیم که به آب کمتری نیاز داشته باشند، از سموم کمتری برای آنها استفاده شود و راندمان تولید را بالا ببرند. در حوزه مهندسی ژنتیک ایران از متخصصان طراز اولی برخوردار است و ما در این عرصه ژن گیاهانی را که مقاوم به شوری و کمبود آب و تنش های محیطی هستند، به گیاهان خاص که مقاومت لازم را ندارند، منتقل می کنیم و به آن مقاومتی داده می شود تا بتواند تنش های محیطی را کنترل کند. در این حالت هم از آب کمتری استفاده می شود، هم به شوری آب مقاوم هستند. علاوه بر این مقاومت به آفات را هم از طریق انتقال ژن ها کنترل می کنیم. این یکی از کارکرد هایی است که ما می توانیم در حوزه مهندسی ژنتیک داشته باشیم و در حوزه کشاورزی از آن بهره ببریم. یکی از ابعاد کمک علم مهندسی ژنتیک، فناوری تراریخته است. فناوری ای که متاسفانه در ایران در معرض نقد ها و اظهارات غیرعلمی واقع شده است. نقدی که ما به مخالفان داشتیم، این بود که چرا واردات محصولات تراریخته را آزاد گذاشته اند و تولید را متوقف کرده اند؟ ظاهرا این دوستان می خواهند کشور را وابسته نگه دارند و در شرایطی مثل شرایط کنونی، کشور بیشتر دچار مشکل شود. بنابراین از نظر ما که ناچار به واردات هستیم، اگر امکان تولید این محصولات در ایران فراهم شود، به پیشرفت های زیادی می رسیم. هم اکنون کشور با خشک سالی، فرسایش فزاینده خاک، شورشدن آب های زیرزمینی، هجوم آفت های وارداتی و… مواجه است. در شرایط حاضر کشور غذای حدود 34 میلیون نفر را تولید می کند و بقیه از خارج وارد می شود. اگر کشور بخواهد فقط از طریق کشت ارگانیک (که در جای خود بسیار هم موردقبول و حمایت است) غذای مردم را تولید کند، آن گاه  فقط قادر خواهیم بود تا 11 تا 12 میلیون نفر را سیر کنیم و بقیه نیاز غذایی خود را باید از خارج وارد کنیم. آیا این دوستداران دروغین کشور این را می دانند؟ این را هم می دانند که یا باید مردم را در قحطی و گرسنگی نگه داریم یا واردات داشته باشیم؟ اگر واردات کنیم که باید بکنیم، آن وقت باید محصولات تراریخته (مانند ذرت و سویا و کلزا) را وارد کنیم. پس واردات آری ولی تولید داخل ممنوع! فکر بکری کرده اند این دوستان یا صحنه گردانندگان اصلی. ما باید به مردم واقعیت ها را بگوییم؛ وقتی 189.8 میلیون هکتار در سطح دنیا محصولات تراریخته تولید می شود، چرا باید با آن مخالفت کرد؟ علاوه بر این وقتی می شود گیاهی تولید کرد که به سموم کشاورزی مقاوم باشد، می شود جلوی واردات سموم کشاورزی را گرفت. در واقع باید با مبنای علمی حرف زد و این طور نیست که یک نفر از موقعیت سیاسی اش استفاده کند و بگوید محصولات تراریخته بد است. همچنین بحث هایی که درباره تراریخته در کشور ما در تربیون های غیرعلمی مطرح می شود، سال هاست که در محافل علمی دنیا حل شده است. مطالعات زیادی این محصولات را از نظر سلامت بررسی کرده اند که یکی از جالب ترین آنها گزارش اتحادیه اروپاست. این گزارش محصول مشارکت 500 گروه تحقیقاتی مستقل در 130 پژوهش در 25 سال با هزینه 300 میلیون یورو است.این مطالعه در نهایت نتیجه گرفته است که محصولات تراریخته مانند فراورده های کشاورزی سنتی سالم هستند. نکته شایان توجه اینکه گزارش کمیسیون اروپا درباره غذاهای حاصل از مهندسی ژنتیک بر پایه پژوهش های مستقل از شرکت های فناوری زیستی انجام شده است. در اروپا برای جامعه علمی کاملا روشن است که غذاهای حاصل از محصولات تراریخته بی خطر هستند. مشاور علمی کمیسیون اروپا گفته است: «مصرف غذاهای تراریخته بیشتر از مصرف غذاهایی که به شیوه مرسوم تولید می شوند، خطر ندارد» یا به عبارت دیگر از آنها سالم ترند. در گذشته ما هویج زرد داشتیم و الان نارنجی است؛ هیچ کس هم صدایش درنیامد. خیار چنبر تا مدت ها جایگزین خیار موجود بود و خیلی چیزهای دیگر. در واقع وقتی کشاورز می بیند محصول جایگزین بهتر است، قبلی را حذف می کند. در این شرایط کشت این محصولات از بین می رود و محصول جدید جایگزین می شود.
                