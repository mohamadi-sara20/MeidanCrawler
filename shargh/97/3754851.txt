یک‌شنبه ۲۰ خرداد ۱۳۹۷
-----------------------------------------
سرمقاله
-----------------------------------------
تشخیص مسائل امنیتی با کجاست
-----------------------------------------

                    این روزها درباره اینکه آیا وزارت اطلاعات مرجع تشخیص مسائل امنیتی به ویژه جاسوسی است یا خیر، اظهارنظرهای مختلفی می شود. در مرداد سال 1362 قانون تشکیل وزارت اطلاعات در 16 ماده و 18 تبصره به تصویب رسید و ایران برخلاف بسیاری از کشورها دارای وزارتخانه ای شد که مسائل امنیتی، اطلاعاتی، جاسوسی و ضدجاسوسی در آن متمرکز شد. در سایر کشورها عمدتا مسائل امنیتی در سازمان هایی متمرکز می شود که زیرمجموعه دولت و مجلس نیستند و امکان نظارت نمایندگان بر رئیس سازمان اطلاعاتی کشورها به شیوه ای که بر وزارتخانه ها حاکم است وجود ندارد. این امتیاز بالایی است که مسائل امنیتی در وزارتخانه ای متمرکز باشد که مسئول آن عضو هیئت دولت بوده و مجلس ناظر بر عملکرد وزارتخانه باشد و بتواند از وزیر مربوطه سوال کند، به او تذکر دهد و حتی استیضاحش کند. برابر ماده یک قانون تاسیس وزارت اطلاعات، این وزارت به منظور کسب و پرورش اطلاعات امنیتی و اطلاعات خارجی و حفاظت و ضدجاسوسی و به دست آوردن آگاهی های لازم از وضعیت دشمنان داخلی و خارجی با هدف پیشگیری و مقابله با توطئه های آنان علیه انقلاب اسلامی کشور و نظام جمهوری اسلامی تشکیل شده است. از طرفی درباره اطلاعات مختلف نظامی و امنیتی در دیگر نهادها و سازمان ها هم شورایی مرکب از اعضایی که در ماده 2 قانون تاسیس شمرده شده اند، مشورت می کنند. نگاهی بیندازیم به این شورای مشورتی و اعضای آن که عبارت اند از وزیر اطلاعات، دادستان کل، وزیر کشور، مسئول حفاظت اطلاعات سپاه، مسئول واحد اطلاعات سپاه، مسئول حفاظت اطلاعات ارتش، وزیر امور خارجه و مسئول حفاظت اطلاعات نیروی انتظامی. این مسئله دغدغه قانون گذار را در مسائل مختلف امنیتی و اطلاعاتی در نهادهایی که نوعا با این مسائل سروکار دارند می رساند تا تصمیم های متضاد و مختلفی از ناحیه سازمان ها و ارگان های همسو و موازی گرفته نشود و برای جلوگیری از کارهای موازی اطلاعاتی در تبصره ذیل ماده 4 قانون تشکیل وزارت اطلاعات آمده است که وزارت اطلاعات قبل از عملیات باید اطلاعات لازم را در اختیار ضابطین قرار دهد و به ضابطین هم تکلیف شده است که همه اسناد و مدارک اطلاعاتی را که در حین عملیات به دست می آورند باید بلافاصله به وزارت اطلاعات تحویل دهند؛ در کنار وزارت اطلاعات، واحد اطلاعات سپاه پاسداران و نیز حفاظت اطلاعات ارتش جمهوری اسلامی ایران را نیز مکلف کرده قبل از عملیات به عنوان ضابط، اطلاعات لازم را از وزارت اطلاعات بگیرد و نیز اخبار واصله امنیتی را به وزارت اطلاعات تحویل دهد و حفاظت اطلاعات ارتش نیز که در قالب یک سازمان متمرکز و مستقل وابسته به ستاد مشترک است موظف به حفظ هماهنگی با وزارت اطلاعات است. آنچه در مقدمه آمد شرح وظایف وزارت اطلاعات و نیز دیگر نهادهای امنیتی و اطلاعاتی است. ملاحظه می شود که قانون گذار قصد تمرکز مسائل اطلاعاتی و امنیتی در وزارت اطلاعات را داشته است. مدتی است اختلاف نظرهایی درباره مرجع تشخیص جاسوس و عملیات جاسوسی بروز کرده است که نمونه آن را می توان در تفاوت نگاه در ماجرای متهمان پرونده محیط زیست ملاحظه کرد یا موضوع دری اصفهانی که از نظر وزارت اطلاعات از مسئولان و ماموران خدومی است که در مذاکرات هسته ای به کمک تیم مذاکره کننده آمد، اما سازمان دیگری، او را جاسوس می داند. پرسش این است؛ در مسئله ای به این مهمی مانند پرونده محیط زیست چرا باید در این سطح اختلاف برداشت وجود داشته باشد؟ این اختلاف نگاه در سطح جامعه اثراتی منفی باقی خواهد گذاشت. وقتی در قانون تشکیل به صراحت شرح وظایف حداقل چهار نهاد امنیتی و اطلاعاتی یعنی وزارت اطلاعات، حفاظت اطلاعات سپاه پاسداران، حفاظت و اطلاعات ارتش جمهوری اسلامی ایران و حفاظت اطلاعات نیروی انتظامی احصا شده و مهم تر اینکه در شورای مشورتی که 9 عضو دارد هم هر چهار نهاد ذکرشده در سطوح بالا عضو دارند، آیا بهتر نیست اعضای شورا با همفکری یکدیگر سطح اختلاف را که کاملا متفاوت از یکدیگر است، کاهش دهند.اگر در تفسیر قانون اختلاف نظر دارند، یا حسب اصل 73 قانون اساسی، تفسیر قانون را از مجلس شورای اسلامی بخواهند یا به لحاظ حساسیت موضوعات مبادرت به تقسیم بندی شرح وظایف هریک از نهادهای ذکرشده را با ارائه لایحه قانونی و تصویب آن از مجلس شورای اسلامی بخواهند؟ زیبنده نیست مثلا وزیر اطلاعات درباره متهمان محیط زیست با تکیه به شرح وظایف وزارتخانه تحت امر خود و اطلاعات واصله از مامورانش به صراحت اعلام کند این افراد جاسوس نیستند یا درباره آقای دری اصفهانی، ریاست محترم جمهوری او را از نیروهایی بداند که در طول مذاکرات منشا خدماتی شده اند، ولی دستگاهی نظر متفاوتی داشته باشد یا درباره متهمان محیط زیستی نیز چنین برداشتی مطرح شود. مسائل امنیتی و اطلاعاتی با امنیت ملی سروکار دارد و با مسائل امنیتی و اطلاعاتی نمی توان با تفاسیر مختلف و گاه متضاد از ناحیه دو نهاد مسئول روبه رو شد. یا درباره تشخیص دولت متخاصم و جاسوسی دراین باره در گذشته شیوه این بود که از وزارت امور خارجه استعلام می شد تا دولت متخاصم را اعلام کند. کم کم این رویه که به باور نگارنده به واقعیت نزدیک تر بود، کنار گذاشته شد و عملا محاکم از وزارت اطلاعات استعلام می کردند. مدتی است با توجه به اختلاف برداشت این شیوه استعلام هم دچار دگرگونی شده است. راه حل مسئله ساده است؛ باید حرمت دستگاه هایی را که با مسائل امنیتی و اطلاعاتی سروکار دارند، نگه داشت و به شکلی رفتار کرد که بازخورد منفی در بیرون نداشته باشد. با توجه به اینکه همه نهادهای مسئول درصدد هستند به صورت دقیق و صحیح مسائل امنیتی - اطلاعاتی حفاظت شود و خدای ناکرده به امنیت ملی ضربه وارد نیاید، شیوه فعلی محل تامل و تعمق است و راه حل ساده آن تعیین نهاد تشخیص دهنده نهایی به وسیله قانون گذار است تا به این اختلاف خاتمه داده شود.
                