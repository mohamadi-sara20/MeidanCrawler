دو‌شنبه ۱۵ بهمن ۱۳۹۷
-----------------------------------------
type_unknown
-----------------------------------------
بانک مرکزی زیر فشار مجلس
-----------------------------------------

                    گروه اقتصاد: مخالفت های بانک مرکزی از سوی مجلسی ها بی پاسخ ماند و نمایندگان بانک مرکزی را مکلف کردند تا 50 درصد سود سهام و مالیات علی الحساب خود را تا 15 بهمن به حساب خزانه واریز کند. بانک مرکزی اعلام کرده بود پرداخت سود سهام و مالیات از سوی این نهاد باعث افزایش 4.6 واحددرصدی پایه پولی و نقدینگی از این محل و به تبع آن رشد نرخ تورم به میزان 1.5واحد درصد خواهد شد. اما این استدلال از سوی نمایندگان مجلس پذیرفته نشده و گفته اند با توجه به نرخ تسعیر ارز، بانک مرکزی باید در مجموع 15هزار میلیارد تومان بابت مالیات درآمدهای ارزی و سود سهام ویژه شرکت ها تا پایان بهمن به خزانه واریز کند. به گزارش «شرق»، نمایندگان مجلس در جریان بررسی طرح اصلاح قانون بودجه سال 97 اعاده شده از سوی شورای نگهبان با الحاق یک بند به تبصره 6 این قانون موافقت کردند.
 براساس بند (ق) الحاقی به تبصره 6 قانون بودجه سال 97، بانک مرکزی جمهوری اسلامی ایران موظف است حداقل 50 درصد سود سهام و مالیات علی الحساب پیش بینی شده را تا 15 بهمن سال جاری پرداخت کند. ماجرای دریافت این سود و مالیات هم از این قرار است که براساس ماده 4 قانون تنظیم بخشی از مقررات مالی 2؛ تمام شرکت های دولتی که در بودجه کل کشور برای آنها سود ویژه پیش بینی می شود، موظف به واریز مالیات علی الحساب و سود سهام علی الحساب بودجه مصوب به صورت یک دوازدهم در هر ماه هستند. اما بانک مرکزی از این بند مستثنا بوده، حالا با افزایش نرخ ارز و پیش بینی درآمد ارزی برای بانک مرکزی از این محل نمایندگان مجلس تصمیم گرفتند این نهاد را نیز تحت شمول پرداخت سود و مالیات قرار دهند. این تصمیم از همان ابتدا با مخالفت تمام قد رئیس کل بانک مرکزی همراه شد. عبدالناصر همتی توضیح داده بود «در اصلاحیه بودجه سال 1397، 18هزارو 600 میلیاردتومان سود بابت خرید و فروش ارز برای بانک مرکزی پیش بینی شده که اگر تصویب شود، بانک مرکزی بابت سودی که برایش محقق نشده است، باید مالیات پرداخت کند، همین باعث افزایش پایه پولی و نقدینگی در پایان سال می شود». به گفته رئیس کل بانک مرکزی، نتیجه عملکرد ارزی بانک مرکزی 2،400 میلیاردتومان منفی است، بنابراین بانک مرکزی اصلا چنین درآمدی نخواهد داشت که مالیات آن را بپردازد. به هرحال هنوز محاسبه میزان سود و راستی آزمایی صحبت های بانک مرکزی انجام نشده، مجلسی ها این نهاد را موظف به پرداخت سود سهام و مالیات کردند. اما آیا پرداخت سود سهام شرکت ها و مالیات از محل مابه التفاوت درآمدهای ارزی، پایه پولی را افزایش می دهد؟
پرداخت مالیات پایه پولی را افزایش می دهد؟
دریافت سود سهام ویژه شرکت های دولتی و مالیات موضوع جدیدی نیست، بانک مرکزی نیز مانند سایر شرکت های دولتی زمانی که سود شناسایی می کند، طبق قانون باید مالیات بپردازد. بانک مرکزی از محل های مختلفی می تواند درآمد کسب کند و از مهم ترین آنها درآمد از محل فروش ارز و فروش ذخایر طلا است. در ترازنامه بانک مرکزی نرخ فروش طلا و ارز هر سال با نرخی از قبل پیش بینی می شود. حالا زمانی که مثلا طلا یا ارز از نرخ پیش بینی شده بالاتر رفته، مابه التفاوت نرخ محاسباتی و نرخ روز به عنوان سود برای بانک مرکزی شناخته می شود. مجموع این فرایند، نشان می دهد در میان اختلاف بانک مرکزی و مجلس بر سر پرداخت سود سهام و مالیات بانک مرکزی، دو طرف بی راه نمی گویند اما نکته اینجاست که درحالی که صحت ادعای هر طرف ثابت شود، مجلس تصمیم نهایی را اتخاذ کرده است. از سویی در قانون بودجه امسال نرخ رسمی ارز سه هزارو 500 تصویب شد، اما نرخ ارز بازار رسمی و غیررسمی خیلی بیشتر از این جهش داشت؛ بنابراین طبیعی است از محل مابه التفاوت نرخ ها برای بانک مرکزی سودی شکل گرفته باشد، اما بانک مرکزی می گوید نه تنها امکان تحقق چنین درآمدی برای بانک مرکزی از محل خالص نرخ خریدوفروش ارز دولت وجود ندارد، بلکه آخرین اطلاعات در این زمینه (مربوط به تاریخ 4/11/1397) نشان دهنده تراز منفی به میزان 29.5 هزار میلیارد ریال است. با توجه به تصمیم های گرفته شده در ابتدای سال جاری مبنی بر یکسان سازی نرخ ارز در نرخ چهارهزارو 200 تومان به ازای هر دلار و تداوم این سیاست تا نیمه مردادماه سال جاری و در ادامه نیز اختصاص بخش درخورتوجهی از درآمدهای ارزی دولت به واردات کالاهای اساسی به همین نرخ، از محل فروش ارز دولت عملا مابه التفاوت درخورتوجهی حاصل نشده است. ضمن اینکه مداخلات بانک مرکزی با هدف تنظیم بازار ارز در مواقع لزوم، موجب شد عملا حساب مابه التفاوت نرخ ارز با بدهی 29.5 هزار میلیاردریالی مواجه شود. بنابراین اگر صحبت بانک مرکزی مبنی بر عدم دستیابی به سود صحیح باشد و این سود محقق نشود، پرداخت مالیات و سود سهام شرکت ها توسط بانک مرکزی موجب افزایش پایه پولی می شود، چون مجبور است پول چاپ کند. اما این نکته اساسی مبهم ماند و بدون رفع این ابهام مجلسی ها تصمیم خود را عملی کردند. بانک مرکزی حالا باید تقریبا مبلغ 15هزار میلیاردتومان را به حساب دولت واریز کند. پرداختی که مشخص نیست آیا باعث بخشی از درآمدهای دولت برای امسال می شود یا آثار تورمی این پرداخت را در سال بعد شاهد خواهیم بود. 
                