پنج‌شنبه ۶ اردیبهشت ۱۳۹۷
-----------------------------------------
type_unknown
-----------------------------------------
گشت ارشاد در مجادلات سیاسی
-----------------------------------------

                    گروه سیاست، آمنه شیرافکن: بحث درباره حجاب تمامی ندارد. طیف های سیاسی از منظر خود به ویدئوی اخیر برخورد ماموران گشت ارشاد با زنان پرداخته اند. آیت الله جنتی، دبیر شورای نگهبان، گفته «تسلیم هجمه ها نشویم؛ باید از ماموران ناجا در برخورد با منکرات حمایت کنیم». در مجلس هم بحث داغ داغ است و کار به بگومگوی بین نمایندگان مجلس رسیده. در جلسه علنی روز سه شنبه نصرالله پژمانفر به کنایه سخن و نقد بهرام پارسایی درباره امربه معروف {و اشاره او به مستحب بودن آن} را نوعی ارتداد خواند. بهرام پارسایی که رئیس فراکسیون حقوق شهروندی مجلس دهم است {گویی روز سه شنبه متوجه کنایه پژمان فر نشد} اما در جلسه چهارشنبه صحن علنی مجلس از ادبیات پژمان فر گله کرد «اینجا مجلس است و باید صدای ملت از تریبون بلند شود و نباید نماینده مردم را به ارتداد تهدید کرد. پژمان فر گفته که من واجبی را منکر شده ام، بنده کجا واجبی را منکر شده ام؟ پژمان فر همچنین گفته من فتوایی صادر کردم من کجا فتوا صادر کردم؟ آقای پژمان فر این شما بودید که فتوا صادر کرده و بنده را مرتد خطاب کردید. دادگاه صحرایی تشکیل دادیم؛ در حالی که اینجا مجلس است و باید صدای ملت از تریبون بلند شود و نباید نماینده مردم را به ارتداد تهدید کرد».سخنان پژمان فر بسیار خشن تر از برخورد آن مامور استاو در ادامه به سخنان بنیان گذار انقلاب ارجاع می دهد «حضرت امام می فرمایند حفظ نظام از اوجب واجبات است. با برخوردهای این گونه به اعتماد مردم به نظام لطمه وارد کرده ایم. بنده متهم می شوم به ارتداد. شاید این مامور آموزش ندیده؛ اما ادبیات آقای پژمان فر بسیار خشن تر از برخورد آن مامور است. اسلام دین رافت و مهربانی است، نه خشونت. از تریبون مجلس به نام اسلام چنین اتهاماتی می زنند».پارسایی در ادامه به کنایه می گوید «بنده به آقای پژمان فر عرض می کنم که شاید این ادبیات برای تهدید مخالفتان در حوزه انتخابیه تان موثر باشد؛ اما این اینجا موثر نیست. بنده دوشادوش رزمندگان هشت سال از شرف و ناموس این خاک دفاع کرده ام، آقای پژمان فر تهدید شما وحشتناک تر و ترسناک تر از گلوله های دشمن نیست؛ اما بیان آن از تریبون مجلس دردناک است».نصرالله پژمان فر، نماینده عضو جبهه پایداری مشهد و کلات، کتابچه آیین نامه داخلی را بالا می گیرد و با اصرار فراوان بالاخره رئیس جلسه به او وقت تذکر می دهد.حرف های پارسایی پوپولیستی استاو می گوید «بنده دیروز درباره مطلبی که آقای پارسایی فرمودند، به عنوان یک تذکر درباره برخوردی که از سوی یک مامور نیروی انتظامی صورت گرفته، نکاتی را مطرح کردم. نباید بین نیروهای نظامی و انتظامی پلیس خوب و بد درست کنیم. از برخی تشکر کرده و بعضی را زیر سوال ببریم». به گفته او «پارسایی گفت که واجبی فدای یک مستحب شده است. آنچه آقای پارسایی تعبیر کرده، این است که امربه معروف و نهی ازمنکر مستحب بوده؛ بنابراین شورای نظارت بر دفتر نمایندگان دقت کنند که مستحب همان امری است که نیروی انتظامی مکلف به انجام آن بوده است. خطاب به پارسایی گفتم شما که مجتهد نیستید، باید ببینید حکم چیست. حرف های پارسایی پوپولیستی است».علی مطهری که در نبود علی لاریجانی ریاست جلسه را بر عهده داشت، نیز در پاسخ به تذکر نماینده اصولگرای مشهد و کلات می گوید «سخنان آقای پارسایی هم در واقع سهواللسان بود و سهوا چنین صحبتی کردند و نمی خواست چنین فتوایی صادر کند».چرا به جای منطق حجاب را با اجبار گشت ارشاد تحمیل می کنیمواکنش نمایندگان تنها به صحن علنی مجلس محدود نمی شود. پروانه سلحشوری، رئیس فراکسیون زنان مجلس، در همین زمینه به ایسنا گفته «نباید حجاب را با اجبار گشت ارشاد به مردم تحمیل کنیم؛ بلکه باید آن را با منطق برای مردم تبیین کنیم. چطور در شرایطی که اجبار حجاب در ترکیه وجود ندارد، اقبال به آن بیشتر شده؛ اما در کشور ما با این موضوع با لجبازی برخورد می شود. چرا به جای منطق، حجاب را با اجبار گشت ارشاد به مردم تحمیل می کنیم».او البته بحث را فراتر از ماجرای گشت ارشاد مطرح کرده و نقدی جدی به صداوسیما داشته «این درد همه ماست که بیشتر آمار جراحی های زیبایی صورت در ایران است. در موضوعات کلیدی چنین آماری نداریم. چند دختر ورزشکار در صداوسیما نشان داده شدند تا دختران ایرانی از آنها الگو بگیرند».محاکمه مامور خاطی فراموش نشودعبدالکریم حسین زاده نیز به «شرق» می گوید «آیا ما قبول داریم که مجریان قانونی هستند که از قانون تعدی می کنند؟ اگر این گزاره را بپذیریم، باید با مامور خاطی برخورد شده و محاکمه شود. چطور وقتی هنوز حکمی صادر نشده، ماموری به خودش اجازه می دهد با افراد چنین برخوردی کند». او همچنین تاکید کرده «هیچ کس در مجلس منافاتی با امربه معروف و نهی ازمنکر ندارد؛ اما آیا کتک کاری و زدن افراد امربه معروف است، آن هم اعمال خشونت علیه خانم ها که در دین اسلام بسیار مذمت شده است. ما حق نداریم فرد خلافکار را بزنیم؛ چه برسد به خانمی که بنا داریم در قالب گشت ارشاد به او تذکر امربه معروفی بدهیم. برخورد غیرخشن دیده شده در ویدئوی اخیر مردم را بسیار عصبانی کرده و تبعات فراوانی برای منافع ملی ما به بار آورده است. آیا کسی هزینه این تبعات را بررسی خواهد کرد؟».او در ادامه به اهمیت منشور حقوق شهروندی و ضرورت حفظ آن اشاره دارد «شما حقوق شهروندی را ببینید. این حقوق ایجاب می کند بتوانیم حقوق بدیهی شهروندان {حتی متخلف} را هم رعایت کنیم. نه اینکه مامور گشت ارشاد با ناسزاگویی و اعمال خشونت در روز روشن جایگاه قانون را پیش چشم مردم تضعیف کند».ویدئوی اعمال خشونت گشت ارشاد علیه خانمی در پارک طالقانی به سرعت در شبکه های اجتماعی پیچید و مردم را عصبانی کرد. بسیاری از نمایندگان مجلس {اغلب نزدیک به طیف اصلاح طلب} خواستار برخورد با مامور خاطی شده اند. دیروز 9 نماینده مجلس در تذکر به وزیر کشور از او خواستند تا به این مسئله رسیدگی کند. در میان امضاکنندگان این تذکر نام هاجر چنارانی به چشم می خورد. نماینده اصولگرای نیشابور.
                