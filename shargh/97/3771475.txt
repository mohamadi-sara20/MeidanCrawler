یک‌شنبه ۲۴ تیر ۱۳۹۷
-----------------------------------------
بادداشت
-----------------------------------------
رستگاری «شهرزاد»
-----------------------------------------

                    سریال شهرزاد در حالی به پایان رسید که بدون شک خاطرات نوستالژیکی برای بسیاری از بینندگانش خواهد داشت. روشن است که ارزش سینمایی این اثر اعم از فیلم نامه، ایفای نقش ها، طراحی صحنه و موسیقی به حدی بوده است که استقبال عمومی از آن را به دنبال داشته باشد. با وجود موفقیت تجاری اثر، سریال شهرزاد این قابلیت را دارد که مورد بررسی روان شناختی نیز قرار بگیرد. در ارزیابی روان شناسی این اثر می توان به موضوعات مختلفی نظیر بیماری ها و اختلالات روان شناختی از یک سو و سلامت روان شخصیت ها از سوی دیگر پرداخت. با توجه به اینکه موضوع سلامت روان از کارکرد به مراتب پیشگیرانه تری برخوردار است، پس سعی می شود در این مجال به یکی از توانایی های روان شناختی شخصیت اصلی اثر- شهرزاد سعادت- پرداخته شود. قابلیت های روان شناختی شهرزاد سعادت از زاویه موضوعات مهمی نظیر مدیریت استرس، مدیریت خشم، حل مسئله، مهارت های ارتباطی و حتی تفکر خلاق و نقاد قابل بررسی است. با وجود این، آشکارترین توانایی روان شناختی او خودآگاهی است. به شکلی مشخص منظور از خودآگاهی، آگاهی به نقاط قوت و ضعف، توانایی ها، ناتوانی ها و ارزش های حاکم بر زندگی است. با مهارت خودآگاهی است که افراد یاد می گیرند به شیوه های مختلف از کوه یخ خود سردر آورند و به درکی عمیق تر از خود برسند؛ درکی که قطعا یک عمر تلاش می طلبد. درخصوص خودآگاهی همین جمله بسنده می کند که چه چیزی خودآگاهی نیست. بنا بر عقیده برخی از متخصصان، از میان توانایی های اکتسابی آدمی، خودآگاهی دشوارترین است چراکه نیازمند تامل، تفکر، جست وجو و کنکاش همه جانبه در مورد ابعاد مختلف خود است. پیامد خودآگاهی نیز احساس بی نظیر بودن است؛ حسی که وقتی در فردی به وجود آید، زمینه ارتباطی بسیار متفاوتی را در مواجهه با خود، دیگران و دنیا ایجاد می کند. شاید جالب باشد که بدانید پرداخت جامع به اسم، ازجمله فعالیت های مهمی است که ارزش خودآگاهی بسیار بالایی دارد؛ اینکه اسم من چه معنایی دارد؛ چه ریشه ای دارد؛ احیانا بر اساس چه معانی اسطوره ای شکل گرفته است و... شاید انتخاب فلسفی اسامی، در باره تمامی شخصیت ها مصداق نداشته باشد ولی در رابطه با شخصیت های اصلی، کاملا مشهود است. بیایید سریال را بر اساس دنیای واقعی ارزیابی کنیم به این معنا که در مجموعه ای از خانواده ها که از ساختار مافیایی قدرت برخوردار هستند، چه می شود که شخصیتی تا این حد بالغ و پخته شکل می گیرد. شهرزاد سعادتی را در نظر بگیرید که در دوران کودکی یا نوجوانی با مفهوم خودآگاهی آشنا شده و به این ترتیب با شخصیت شهرزاد قصه گو و داستان های هزارویک شب آشنا می شود. آنچه او از شهرزاد قصه گو دریافت می کند، این است که دختری بوده که به خواندن بسیار علاقه داشته است.شهرزاد قصه گو با این امید به کاخ پادشاه قدم می گذارد که بتواند تغییری ایجاد کند. شهرزاد سعادت درمی یابد که شهرزاد قصه گو معرف دختری بوده که به غایت خردمند و اهل نزاکت بوده است. شاید آشنایی شهرزاد سعادت با پیشینه اسم خود موجب شده باشد که او مسیر زندگی خود را انتخاب کند. طی آشنایی با ادبیات کهن، شهرزاد با بسیاری از مفاهیم انسانی مانوس شده و ارزش های زندگی او شکل گرفته یا مستحکم تر می شود. قطب نمای او در زندگی همواره سمت درستکاری را به او نشان می دهد. داشتن تحصیلات عالی آن هم در جامعه آن روز که آمار بی سوادی بسیار بالا بوده است، عشق به فرهاد دماوندی به علت اینکه او را سمبل شعر و ادبیات می داند، نجات دادن جان فرهاد با تن دادن به ازدواج با قباد، در کنار خانواده ماندن و حس مادری بی چون وچرایش در رابطه با فرزندش همگی مابازاهایی دارند که پیش تر با درک عمیق از پیشینه اسمی خود، آنها را نصب العین خود قرار می دهد. او به واسطه آشنایی با سرگذشت شهرزاد قصه گو و نقشی که در زندگی شهریار آسیب دیده داشته است، این باور ذهنی را کشف می کند که همواره در سخت ترین شرایط زندگی، کورسویی از امید وجود دارد.همین ذهنیت موجب می شود که او علاوه بر پایداری بر ارزش های خود، بدون اینکه نقش آموزگار را بر عهده بگیرد، زمینه های تغییر را در دیگران فراهم کند. شهرزاد سعادت هیچ گاه پایبندی خود را به ارزش های انسانی، به دیگران تحمیل نمی کرد، شعار نمی داد، ارجاع به خود نمی کرد؛ بلکه فقط و فقط تلاش می کرد بر اساس ارزش هایی که به درستی آنها ایمان داشت، زندگی کند. سرنوشت شرایطی را برای او رقم زد که به راحتی، واکنش ها و رفتارهای خودتخریبی اعم از افسردگی و خودکشی را در او توجیه می کرد، ولی از آنجا که مهم ترین عامل پیش بینی کننده رفتار افراد در موقعیت های دشوار، ارزش های مستحکم آنهاست، شهرزاد تصمیم هایی گرفت که کاملا اخلاقی بودند؛ چراکه تصمیم های اخذشده بر اساس ارزش های انسانی، قطعا تصمیم های اخلاقی خواهند بود. شهرزادی که برخلاف سلف خود بالاجبار به قلمرو دیوان سالاران وارد شده بود، توانست علاوه بر اینکه «امید» را به آن عمارت وارد کند، به قباد کمک کند که معنای عشق را دریابد. این گونه بود که او زمینه تغییر اساسی را در میراث دار «بزرگ آقا» یی ایجاد کرد که مبتنی بر زدوبند، رانت، رشوه و ایجاد رعب و وحشت، قلمرو وسیعی را به چنگ آورده بود. او در فرازونشیب های متعددی قباد را یاری داد به این ذهنیت برسد که اگر مصمم است با عشق، بر حس تنفر ناشی از گذشته سراسر ناخوشایندش فائق آید، هیچ راهی به جز آزادکردن عشق خود از حبس ندارد و درنهایت قباد دیوان سالار عزم جزم می کند که با رها کردن شهرزاد سعادت، خود را فدای «امید» کند؛ «امیدی» که درنهایت، رستگاری او را به ارمغان آورد.
                