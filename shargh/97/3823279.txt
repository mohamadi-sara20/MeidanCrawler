سه‌شنبه ۱ آبان ۱۳۹۷
-----------------------------------------
type_unknown
-----------------------------------------
مقام معظم رهبری با استثنا کردن موارد نظامی و امنیتی تاکید کردند: مسئولان هیچ رازی را پنهان نکنند
-----------------------------------------

                    ایسنا: حضرت آیت الله خامنه ای، مقام معظم رهبری، صبح دوشنبه گذشته (23/07/97) در ابتدای جلسه درس خارج فقه خود، در توضیح «نامه حضرت امیرالمومنین (علیه السلام) خطاب به مسئولان و فرماندهان نظامی» (نامه 50 نهج البلاغه) برخی وظایف آنان را برشمردند و این نامه را به مثابه دستورالعملی برای همه مدیران نظام اسلامی دانستند و با اشاره به فرازهایی از این نامه گفتند: در منطق حکومت علوی اگر کسی به خاطر مسئولیتش دارای امتیاز و احترامی شد، این موضوع نباید اخلاق و رفتار او را با مردم تغییر بدهد و او را از مردم دور کند. حضرت آیت الله خامنه ای افزودند: مسئولان نظام اسلامی بدانند شکر  نعمت مسئولیتشان در این است که به بندگان خدا نزدیکی بیشتری پیدا کنند، با آنان نشست وبرخاست کنند و نسبت به آنها مهربانی و توجه بیشتری به خرج دهند. ایشان سپس به فراز دیگری از این نامه درباره موضوع شفافیت مسئولان پرداختند: «الا و ان لکم عندی ان لا احتجبن دونکم سرا الا فی حرب».
ایشان در شرح این فراز از نامه حضرت علی (علیه السلام) گفتند: «این نکته بسیار مهمی است؛ این شفافیتی که حالا سر زبان ها است که «آقا شفاف، شفاف»، در کلام امیرالمومنین است. بعضی ها عادت کرد ه اند هر چیز خوبی را که در جامعه ی اسلامی است نسبت بدهند به غربی ها.
 واقعا انسان تعجب می کند از کوته فکری بعضی ها! توجه به مردم، آرای مردم، اهتمام به مردم، می گوید «ما از غربی ها یاد گرفتیم اینها را»؛… وقتی مراجعه به منابع اسلامی نمی کنید، وقتی کلمات امیرالمومنین و رسول مکرم اسلام را نمی خوانید، بلد نیستید، خب بله، از غربی ها باید یاد بگیرید. می گویند بعضی ها، می شنوید که «بله، این شفافیت را هم آنها به ما یاد دادند»؛ نخیر، شفافیت را امیرالمومنین یاد داده؛ می گوید حق شما بر من -یعنی حقی که شما پیش من دارید- [این است که] هیچ رازی را از شما پنهان ندارم، هیچ حرفی را از شما پنهان نکنم، مگر در جنگ و مسائل جنگ و مسائلی که با دشمن طرف هستیم، اینجا نمی شود حرف ها را زد؛ چون حرف را وقتی که گفتیم، شما شنفتی، دشمن هم می شنود.
 بله در این مسائل حرب- حرب، اعم از همین حرب به اصطلاح نظامی و مانند اینهاست- در مسائل امنیتی، در مسائل نظامی، در مسائل گوناگونی که جنگ داریم با دشمن، مقابله با دشمن داریم، بله اینجا جای افشاگری نیست، جای شفافیت نیست، اما در غیر اینها، در مسائل عمومی مردم، ان لا احتجبن دونکم سرا». مقام معظم رهبری بر این نکته تاکید کردند که: مسئولان جز در موارد نظامی، امنیتی و اموری که با دشمن مقابله داریم، باید شفاف باشند و هیچ رازی را از مردم پنهان نکنند.
                