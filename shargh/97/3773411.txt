چهار‌شنبه ۲۷ تیر ۱۳۹۷
-----------------------------------------
یادداشت
-----------------------------------------
ملاقات شگفتی ساز هلسینکی
-----------------------------------------

                    اظهارات دونالد ترامپ در مصاحبه مطبوعاتی بعد از ملاقات با ولادیمیر پوتین، به ویژه آنچه حمله ترامپ به نهادهای اطلاعاتی آمریکا در خارج از آمریکا و تایید نظر پوتین و تمجید از او توصیف شده است، بلافاصله موجی از شگفتی و خشم را تقریبا بین تمام طیف های سیاسی در آمریکا راه انداخت و با تعبیراتی مانند «خائنانه»، «مجرمانه»، «شوک آور»، «محکوم»، «شرم آور»، «ترسیم کننده آمریکا به عنوان موجودی پخمه» و... از آن یاد شد. حتی نزدیک ترین طیف به ترامپ در کنگره نیز خود را ناچار به انتقاد از عملکرد ترامپ در هلسینکی دید. سناتور کورکر جمهوری خواه پنج، شش بار کلمه «ناامیدکننده» را درباره اظهارات و عملکرد ترامپ به کار برد. حتی در پاسخ به این پرسش که آیا عملکرد ترامپ را «خیانت» می داند، تلویحا آن را تایید کرد. پل رایان، رئیس جمهوری خواه مجلس نمایندگان، نیز در بیانیه ای به ترامپ یادآوری کرد روسیه متحد آمریکا نیست و «رئیس جمهور باید بر پاسخ گوکردن روسیه متمرکز شود». حتی وب سایت حامی ترامپ (Breitbart) هم تاکنون حمایتی از ترامپ نکرده و انتقادها از او را بیشتر انعکاس داده است.این نشست بیانیه مشترکی نداشت و از مصاحبه مشترک نیز مشخص نشد که در آن مذاکراتی جدی و نتیجه بخش درباره موضوعات مهم مانند اوکراین، سوریه، سیاست درهای باز ناتو و... صورت گرفته باشد. البته اگر توافقی بین دو طرف حاصل شده باشد، باید در روزها و هفته های آینده منتظر آثار آن بود. به نظر می رسد حتی پوتین نیز نباید از اینکه این نشست تا این حد به نفع او و به ضرر ترامپ تمام شد، خوشحال باشد؛ چراکه مقاومت ساختار آمریکا در برابر روسیه و ترامپ را بیشتر خواهد کرد. بنابراین، نشست هلسینکی را می توان تحول مهمی به شمار آورد که اثرات آن به این زودی ها برطرف نخواهد شد و می تواند آثار دامنه داری برای سیاست داخلی و خارجی آمریکا داشته باشد. این ملاقات از آن نظر که نحوه عملکرد ترامپ، بی خردی او و اغتشاش ذهنی اش را بیش ازپیش به نمایش گذاشت نیز حائز اهمیت است. در نتیجه، مطالعه ابعاد مختلف این تحول برای ایران که حداقل بیش از دو سال دیگر با این فرد طرف است، بسیار مهم است:1- نشست هلسینکی به خوبی گویای شخصیت و روش کار ترامپ بود. ترامپ را باید همان طور که در هلسینکی خود را نشان داد، شناخت. نه کاسه ای زیر نیم کاسه او است و نه چیزی پنهان در پس ذهن او قرار دارد؛ نه اندیشه ای، نه دورنگری و نه برنامه ای. غریزی و دفعتی impulsive عمل می کند. شناختی از جهان و موضوعات مهم برای سیاست خارجی آمریکا و دیگر کشورها ندارد و اگر جز این بود، این ملاقات نباید چنین خروجی فضاحت باری برای او در داخل آمریکا و حتی در حزبش داشته باشد. این ملاقات با پوتین حاصل برنامه ریزی و «اندیشه» خودش بود؛ بسیار بیشتر از ملاقاتش با رهبر کره شمالی.به همین دلیل، هیچ قرابتی با یک ملاقات فکرشده و حساب شده و با یک دستور کار مشخص و معین که در طول تاریخ بسیار شاهد آن بوده ایم، نداشت. اصلا معلوم نبود ترامپ از روسیه چه می خواست؛ ضمن اینکه غیر از فشار بر ایران، معلوم نیست روسیه چه امتیازی می تواند به ترامپ بدهد. ترامپ همیشه قبل از این قبیل ملاقات ها، لاف می زند که می داند چه باید بکند و چه می خواهد. به گفته منابع نزدیک به او، ترامپ برای این ملاقات، کسب آمادگی و مطالعه گزارش ها و جلسه توجیهی را لازم ندیده بود و روز قبل از ملاقات را به گلف بازی در اسکاتلند گذراند. بخش عمده ملاقات او با پوتین تک به تک بود. جالب اینکه برای تهیه مقدمات این ملاقات، بین دو کشور تقریبا هیچ کاری نشده بود. جالب تر اینکه وزیر خارجه او، وزیر خارجه روسیه را بعد از سه، چهار ماه برای اولین بار در هلسینکی دید. معمول این بوده که ملاقات در سطح سران، نقطه اوج یک دوره کم وبیش طولانی تدارکات و مذاکرات کارشناسی و مذاکرات بین مقامات میان رتبه و عالی رتبه باشد. ترامپ این پروسه را وارونه کرد و نشست سران را اول قرار داد؛ درحالی که اصلا مشخص نبود دستور کار چیست و مذاکرات در چه مواردی خواهد بود.2- خودشیفتگی بیمارگونه ترامپ می تواند منشا شیفتگی او به رهبرانی باشد که مانند خود او «اقتدارگرا» و «قوی» جلوه می کنند و نفرت از رهبرانی مانند مرکل و مکرون باشد که به دلیل سنت های جوامع خود، به نظر او دموکرات یعنی «ضعیف» می آیند. نقطه شروع علاقه ترامپ به پوتین را می توان در نژادپرستی ترامپ نیز دانست. وب سایت Breitbart و استیفن بنن، مشاور استراتژیک قبلی او، این بینش را قبلا تئوریزه کرده اند. آنها بر آن هستند که نژاد بعد فرهنگی دارد؛ به این معنی که هر نژادی فرهنگ خاص خود را دارد. در نتیجه، فرهنگ سفیدپوستان مبنای وحدت و همکاری سفیدپوستان بوده و باید باشد و بنابراین آمریکا باید با پوتین سفیدپوست در برابر طیفی از دیگر فرهنگ ها، ازجمله فرهنگ اسلامی، متحد باشد. البته بحث هایی درباره احتمال اینکه پوتین از ترامپ برخی نقطه ضعف ها در زمینه سکس و جاسوسی دارد نیز مطرح است.3- مبنای دیگر عملکرد ترامپ، پوپولیسم اوست. ما خود عناصر پوپولیست داشته ایم و می توانیم شهادت دهیم که واقعا تفاوتی بین عملکرد ترامپ و عملکرد دیگر پوپولیست ها نیست. رویارویی ترامپ با اتحادیه اروپا ریشه در پوپولیسم او دارد؛ یعنی علاقه او به احزاب و اشخاص پوپولیست اروپایی و دشمنی او با رهبران دموکرات آن قاره. پوتین نیز دقیقا سیاست مشابهی دارد؛ او هم مخالف اتحادیه است و هم طرفدار احزاب پوپولیست اروپایی. البته کار پوتین از منطقی برخوردار است که ریشه در منافع ملی روسیه دارد؛ اما درباره ترامپ شاید چیزی جز حس و غریزه او مبنای عمل نباشد. اکنون سوال مهم برای ما باید این باشد که موقعیت جدید ترامپ چه تاثیری بر دشمنی او با ایران و تحولات سوریه خواهد داشت.
                