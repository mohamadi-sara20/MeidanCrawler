چهار‌شنبه ۲۵ مهر ۱۳۹۷
-----------------------------------------
نگاه هفته
-----------------------------------------
رئیس جمهور تصمیم می گیرد؟
-----------------------------------------

                    از ابتدای دولت یازدهم، یکی از نقدهای مطرح در زمینه همکاران رئیس جمهور در دولت، متناسب نبودن روش و جهت گیری برخی از آنان با گفتمان رئیس جمهور و شعارهای انتخاباتی او بود؛ حتی با وجود طرح این استدلال که رئیس جمهور با مشی اعتدالی به دنبال استفاده از ظرفیت همه جریان ها در کشور است؛ اما میان گفتمان انتخاباتی و ماهیت برخی افراد حاضر در کابینه، حتی تضاد وجود داشت. بعد از انتخابات خرداد 96 و آرای قاطع مردم و البته تغییر در فضای مجلس دهم در مقایسه با مجلس نهم، این انتظار وجود داشت که رویکرد رئیس جمهور در چینش کابینه با وعده ها و برنامه های اعلامی تقارن داشته باشد. در حوزه وزارت کشور، نبود فردی نزدیک به همان باورهایی که به عنوان اعتدال از آن یاد می شد، نقش این وزارتخانه در تغییر فضای سیاسی کشور را تقریبا به صفر رساند. امروز بعد از گذشت بیش از یک سال از عمر کابینه دوازدهم، لزوم تغییرات اساسی در مدیریت های ارشد قوه مجریه بیش از گذشته مورد نیاز است؛ اما این تغییرات باید به صورت یک مجموعه منسجم دیده شود و علاوه بر وزرا و معاونان؛ تا سطح مدیریت های استانی نظیر استانداران و فرمانداران نیز پیش برود. مسئولان ارشد دولت تاکید کرده اند کشور در شرایط جنگ اقتصادی است و باید تیم مدیران ارشد، متناسب با تهدیدات جدید، از نیروهای خلاق، پرانرژی و متخصص تشکیل شود. فشارهای خارجی و روی کارآمدن ترامپ در ایالات متحده، ارتباطی با دولت و مجموعه نهادهای کشور ندارد؛ اما حل مشکلات و پاسخ گویی به مطالبات عمومی نیازمند هماهنگی بین قوه ای و از آن مهم تر، وجود یک هسته منسجم توانا در دل خود دولت است. در عین حال تقلیل ندادن این مطالبات به حوزه اقتصادی، موضوعی جدی است. مطالبه سیاسی و اجتماعی در کشور به اندازه ای است که شاید بتوان گفت مطالبات اقتصادی ذیل آن تعریف می شود. وجود رانت اطلاعاتی، شفاف نبودن عرصه های مدیریتی و اقتصادی کشور، کم توجهی به چارچوب های سیاسی و فرهنگی قانون اساسی اعم از حقوق شهروندی، جریان آزاد اطلاعات، نشاط فرهنگی در حوزه هایی مانند سینما، تئاتر و موسیقی و آزادی بیان و مطبوعات، همه می تواند فضای کشور را بهبود ببخشند و در عین حال فعالان اقتصادی نیز احساس کنند شفافیت لازم بر کسب وکار آنان نیز موثر است. تحول در فضای سیاسی، فرهنگی و اجتماعی، فضای کشور را تغییر می دهد و دستاوردهای اقتصادی را نیز افزایش خواهد داد؛ اما اینکه مسائل و نابسامانی های اقتصادی دارای ارتباط مستقیم با مسائل سیاسی و اجتماعی است، در دولت طرفدار چندانی ندارد.
…در غیر این صورت علاوه بر مطالبات در زمینه تیم اقتصادی دولت، درباره وزارت کشور نیز تصمیمات عاجل گرفته می شد. در کنار اینها گفت وگو با سایر نهادها در راستای ایجاد هماهنگی، امری ضروری است؛ چراکه در بخش مناسبات منطقه ای و بین المللی، ناهماهنگی هایی به چشم می خورد که نیازمند رفع شدن است؛ اما به طور طبیعی در حال حاضر مطالبه روشن شدن تکلیف دو وزارتخانه بی وزیر و البته وزارتخانه های دیگری که مرتبط با رونق و رشد اقتصادی هستند، بیش از سایر مطالبات مطرح می شود. مردم بخشی از علت شرایط اقتصادی اخیر را در مدیریت تیم اقتصادی دولت می بینند و نخبگان نیز تیم اقتصادی دولت را کارآمد نمی دانند. اصلاح صحیح این شرایط می تواند ذهنیت مردم را عوض کند. آنان تصور می کنند برخی وزرا انگیزه لازم برای ادامه فعالیت را ندارند و بی توجهی به این مسئله از سوی رئیس جمهور باعث شده جامعه، مجموعه دولت را بی تفاوت به مسائل تلقی کند. با وجود این شرایط اگر رئیس جمهور به جمع بندی رسیده و مقاومت در سال ششم دولت خود در قبال برخی چهره های ناکارآمد اطراف خود در جایگاه وزیر و معاون را بشکند و انتخاب های ارزشمندی از میان مدیران برای تصدی مدیریت های ارشد دولت داشته باشد، جامعه پیام آن را دریافت کرده و امیدواری به کارکردهای دولت روحانی، سیر صعودی خواهد گرفت. نگارنده به وقوع چنین اتفاقی چندان خوش بین نیست؛ اما همواره مطالبه گری اجتماعی می تواند نظر دولتمردان را تغییر دهد. در خاتمه تاکید می شود علاوه بر تغییر چهره های بی انگیزه و ناکارآمد دولت، تغییرات جدی در شیوه های مدیریتی و پرهیز از رویکردهای منسوخ و بی حاصل در دستگاه های غیردولتی عمومی و خدماتی و حتی سایر قوا، لازمه بهبود وضعیت کشور است. در غیر این صورت صرفا با تغییر وزرا، اتفاق خاصی در کشور رخ نخواهد داد؛ به ویژه اینکه ابرچالش های متعددی که ایران اکنون با آن مواجه است، فرصت آزمون و خطای مدیریتی را به شدت کاهش داده است.
                