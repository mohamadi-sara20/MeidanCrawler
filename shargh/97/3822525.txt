شنبه ۲۸ مهر ۱۳۹۷
-----------------------------------------
حرف اول
-----------------------------------------
سیاست کساد
-----------------------------------------

                    اعلام خبر حضور رئیس جمهوری در دانشگاه تهران و سخنرانی در جمع دانشجویان این گمانه را تقویت کرد که روحانی درصدد است تا جان تازه ای به کالبد بی روح و خموده سیاست بدمد و آن را از کسادی برهاند. بر کسی پوشیده نیست بازار سیاست داخلی کساد است و این «سیاست کساد» به دولت یاری می رساند تا با طمانینه و به دلخواه سیاست خارجی را پیگیری کند. از این رو در پیچیدگی شرایط کنونی سخنرانی روحانی در دانشگاه بسیاری را متحیر کرده بود، همه در بیم و امید بودند که چه اتفاقاتی رخ خواهد داد؛ آن هم در جمعی غیرقابل کنترل که جسورانه از خط قرمزها عبور می کنند. تا اینکه روحانی در جمع استادان، مدیران دولتی و جمعی از دانشجویان گزینش شده حاضر شد و به بیم و امیدها پایان داد و با این حضور تاکید کرد که تمایل چندانی به رونق سیاست و گشودگی در بازار «سیاست کساد» ندارد. عملکرد روحانی بیش از هر چیز باثبات نگاه داشتن شرایط اجتماعی و سیاسی ایران را نشان می دهد. اگرچه این وضعیت در اقتصاد و سیاست وجهه ای منفی دارد، از سوی دیگر این کسادی، موجب رونق ثبات و امنیت است. در اقتصاد رقابتی و به تبع آن در سیاست رقابتی، ایجاد ثبات با مداخله مداخله گران نابجا بسیار دشوار است. فارغ از اینکه حسن روحانی جزء کسانی است که تن به شکست «اگو»ی ego خود نمی دهند، مشاوران و اطرافیان روحانی هم با شناخت این خصیصه او، سیاستی را ترتیب می دهند که رئیس جمهوری در آن از خود تزلزل کمتری نشان بدهد. از این منظر شخصیت روحانی با شرایط کنونی سیاست ایران هم پوشانی دارد. شاید همین رویه روحانی است که به مذاق روحانیون سنتی خوش می آید و خیلی کمتر از خاتمی به مقابله با او برمی خیزند. رئیس دولت اصلاحات در هر فرصتی دست به تخریب «اگو»ی ego خویش می زد. این تخریب خود در نزد مردم خوشایند و در دید بزرگان سیاست ناپسند بود. با مقایسه حضور روحانی و خاتمی در دانشگاه، تفاوت این دو رئیس جمهور برخاسته از جمع اصلاح طلبان آشکار می شود. اما این همه ماجرا نیست؛ گاه تن دادن به این شرایط از سر ناگزیری است. در دوران اصلاحات سیاست، رقابتی و کالای سیاست در بازار عرضه و تقاضا داغ بود. اکنون دوره رکود و کسادی سیاست است. تحریک این فضای سیاسی نه به نفع روحانی است نه به نفع ساختارهای سیاسی کشور. پس انتظار سخنرانی جنجالی از روحانی در جمع دانشجویان با این رویکرد که هرچه می خواهد دل تنگت بگو، ارزش افزوده ای برای او در پی نخواهد داشت، گیرم که طیف دانشجویان در آن روز سرخورده و مغموم راهی خانه شوند. تغییر اولویت ها در سیاست، کسادی را به سیاست داخلی تحمیل کرده است. دولت روحانی شوک اولیه سیاست کساد را پشت سر گذاشته و اینک به این نتیجه رسیده است؛ کسادی چیز خوبی است که به ظاهر زحمت آفرین و در باطن رحمت است و توفیق اجباری. ازاین رو این استراتژی، خوشایند روحانی و اطرافیانش شده است. استراتژی ای که در کوتاه مدت شاید ثبات و امنیتی نسبی به ارمغان می آورد اما تبعات آن در بلندمدت دامنگیر سیاست داخلی خواهد شد. 
تبعات ابتدایی آن اصلاح طلبان را در مظان این اتهام قرار خواهد داد که به هنگام سخن گفتن لب فروبستند. یکی از وسوسه برانگیزترین بحث های اصلاح طلبان تغییرات اجتماعی بوده است؛ تغییراتی که می تواند نیروهای مولد پرشماری را که غیرفعال شده اند، به سیاست بازگرداند. با این اوصاف اما، اصلاح طلبان نیز با پیروی از کسادی سیاست، خواسته یا ناخواسته تبعات آن را به گردن خواهند گرفت. واکنش مردم در مواجهه با دولت، کناره گیری از سیاست (خروج) است. 
عملکرد غیرمستقیمی که نه دولت از کمیت آن باخبر می شود، نه اصلاح طلبان. آنان که کناره گیری می کنند تا زمان مقرر ناشناخته می مانند و همین ناشناختگی و در خفاماندگی توان بالقوه ای به آنان می دهد که در بالفعل شدگی کنترل آن از دست سیاست پیشگان موجود خارج خواهد بود. درواقع آنچه دولت و اصلاح طلبان را تحدید و تهدید می کند، کناره گیری مردم از سیاست است. آنان باید قدر معترضان سیاسی را بدانند. تمسک به اعتراض، تلاش برای تغییر رویه در سیاست است؛ همان چیزی که اصلاح طلبان به ظاهر در پی آن هستند. «اعتراض صرفا جزء لاینفک و کارکرد هرگونه نظام سیاسی است که گاه ترسیم منافع نیز نامیده می شود». اعتراض ها، دادخواست های فردی و جمعی است که می تواند به پویایی سیاست یاری رساند. پیگیری و به سرانجام رساندن این دادخواست ها می تواند آینده ساختار سیاسی کشور را تضمین کند. «بنابراین در براورد اول، اعتراض را می توان به چشم نوعی باقی مانده خروج نگریست. هرکه خروج نمی کند، نامزد اعتراض است». اما سیاست کنونی دولت بر این پاشنه نمی گردد. دولت می خواهد حتی از خروج به نفع خود استفاده کند. زیرا آن را خروج موقتی وفاداران می پندارد. شاید باوری وجود دارد که در مواقع ضروری می توان از توان بالقوه کسانی که از سیاست کناره گرفته اند، سود برد؛ اما با چه ابزار و با چه سیاستی معلوم نیست. شاید بخشی از این باور دل بستن به موفقیت های بین المللی در راه باشد. اگر این گونه باشد، این استراتژی چندان هم غلط نیست؛ مگر اینکه این امید آن قدر دیر و دور شود که همه چیز از دست برود. 
* برای نوشتن این یادداشت از کتاب «خروج، اعتراض و وفاداری» آلبرت هیرشمن، ترجمه محمد مالجو، چاپ نشر شیرازه استفاده شده است.
                