شنبه ۳‌شهریور ۱۳۹۷
-----------------------------------------
حرف اول
-----------------------------------------
بهبود حکمروایی شهری آغاز یک راه ناتمام
-----------------------------------------

                    مدیریت شهری پنجم، یعنی شورای شهر و مدیریت شهرداری در دوره جدید، به یک سالگی خود رسید. از یک سال پیش با رای بی سابقه مردم، اداره امور بیشتر کلان شهرهای کشور به اصلاح طلبان واگذار شد. دست کم در چهار کلان شهر تهران، مشهد، اصفهان و کرج، اصلاح طلبان رای قاطع و حداکثری را نصیب خود کردند. در سایر کلان شهرها نیز به طور نسبی پیروز میدان انتخابات شدند. این گروه که با برنامه ایجاد شفافیت، مدیریت مشارکت محور، پاسخ گویی به مردم و کاهش نابرابری ها و –به طور خلاصه- بهبود حکمروایی شهری وارد کارزار و رقابت انتخاباتی شده بودند، مورد اعتماد بی سابقه مردم قرار گرفت و در شهر تهران نفر اول لیست پیشنهادی اصلاح طلبان با بیش از یک میلیون و 750 رای، یعنی حدودا سه برابر رای نفر اول لیست مقابل به شورا راه یافت. شاید برای عده ای در نگاه نخست، تاکید و اصرار نمایندگان برگزیده مردم بر بهبود حکمروایی، چه پیش از راهیابی به شورا و چه پس از آن، عجیب و غیرقابل فهم باشد؛ به ویژه آنکه در تصور به دست آمده از عملکرد شهرداران گذشته، فعالیت اصلی شهرداری، خدمات شهری و نگهداشت مناسب شهر، اجرای پروژه های عمرانی و توسعه زیرساخت های شهری، به خصوص بزرگراه ها، پل ها و... است. شهرداری منابع این فعالیت ها را نیز از درآمد حاصل از صدور پروانه های ساخت و ساز و دریافت جرایم تخلفات ساختمانی دریافت می کرده و امور شهر هم از این راه اداره می شده است. اینک دلیل این تاکید پیوسته و همگانی بر ضرورت بهبود حکمروایی شهری و نیز تاکید و تمرکز بر اصلاح سازوکارهای مربوط به آن چیست؟ در همان ابتدای فعالیت شورای پنجم و شهردار جدید، یعنی در شهریور 96، شهروندان تهرانی در پاسخ به نظرسنجی ها، آلودگی هوا، ترافیک فرسایشی، تبعیض و نابرابری آشکار در شهر و بی تفاوتی مردم به یکدیگر و نیز ناامنی در برابر زلزله و آتش سوزی را به عنوان مسائل اصلی شهر تهران معرفی کردند. همچنین آنان مدیریت قوی، مقابله با فساد و حمایت از توسعه و بهره مندی محله های فقیر و کمتر توسعه یافته را مهم ترین ویژگی های شهردار مطلوب خود دانستند.علاوه بر شهروندان تهرانی، اندیشمندان و پژوهشگران در مطالعات علمی خود و نیز درباره شهر تهران همان مسائلی را که عموم شهروندان بیان می کردند، به منزله مسائل اصلی شهر اعلام کردند.خبرگان و کارشناسان مدیریت شهری در تهران هم ضمن تاکید چندین باره بر همین مسائل، مالیه شهری ناپایدار، ناعادلانه و فسادبرانگیز و نیز اقتصاد توسعه نیافته و سنتی شهر تهران را از مسائل اصلی این کلان شهر برشمرده اند. گزارش تحویل و تحول شهرداری تهران در دی 96، نشان داد شهرداری تهران با حدود 90 هزار میلیارد تومان تعهد (52 هزار میلیاردتومان بدهی و حدود 35 هزار تومان پروژه عمرانی ناتمام) مواجه است که در افق پنج سال آینده خوش بینانه به 130 هزار میلیارد تومان خواهد رسید. علاوه بر این، سازمان شهرداری با دست کم 25 هزار نفر نیروی انسانی مازاد و ساختار سازمانی بسیار گسترده و ناکارآمد، غیرخلاق و ناآشنا با لوازم مدیریت شهری جدید و بیگانه با روش های نوین تامین مالی، مصرف کننده اصلی درآمدهای شهری است و متاسفانه در نگاه شهروندان با برند فساد اداری شناخته شده است. اما و هزار اما در علت یابی مسائل امروز و فردای شهر و شهرداری تهران یک عامل بنیادین شناخته شد و آن شیوه بسیار بد حکمروایی شهری در گذشته است که شوربختانه روزبه روز بدتر و بدتر شده است. بنیان این ساختار کژکارکرد بر شهرفروشی و تخلفات ساخت و ساز و تعلیق قانون و زیرپاگذاشتن طرح های شهری مصوب گذاشته شد و برای تامین مالی بیشتر، هر روز فضای گسترده تری از باغ ها و پارک ها و گذرگاه های شهر فروخته و تخلفات عمده تری به رسمیت شناخته شد تا مجاری رفت و آمد روزبه روز کوچک تر و شلوغ تر، محله ها و مردم ناشناخته تر و باهم بیگانه تر و به یکدیگر بی تفاوت تر و فرصت های زندگی و بلکه روزنه های تنفس روزبه روز تنگ تر شد. بی تردید همه اینها و بخش بزرگ تری که گفته نشد، پیامد حکمروایی به شدت غیرمشارکتی و بوروکراتیک در شهر تهران و غالب کلان شهر ها بود؛ پنهان کاری و رویه های غیرشفاف در تصمیم گیری، انتخاب خودمحور سیاست ها و طرح ها و پروژه ها، بی آنکه نسبت آنها با مسائل روزمره شهر و زندگی شهروندان روشن باشد و بی آنکه آثار و پیامدهای کوتاه، بلندمدت و پردامنه شان بر زندگی مردم و زیست جمعی آنان ارزیابی شده باشد و نیز تخصیص پنهان منابع محدود شهری برای جلب رضایت گروه یا گروه های خاص بی آنکه کسی در برابر این بنای خراب مسئولیتی بپذیرد و پاسخ گوی مردم باشد، هر روز کامیابی ها و دستاوردهای خودساخته را با رنگ و لعاب فریبنده تر و پرطمطراق تر به نمایش گذاشت. سال های طولانی چشم و گوش مردم از اداره شهر و آگاهی و نظارت بر شیوه ها و چندو چون درآمدها و هزینه های شهر و فرایندهای تصمیم گیری های مهم و انتخاب پیمانکاران و شرکای اصلی مالی و عملیاتی شهرداری دور نگه داشته شد. خودروها بر انسان ها و سازه ها و ساخت و سازها بر سازوکارها و کارگاه ها بر فضاهای زیست جمعی ارجحیت یافتند.منابعی که باید برای توسعه مترو و شبکه های حمل و نقل همگانی، نوسازی اتوبوس های فرسوده و به شدت دودزا هزینه می شد، برای ایجاد پل ها و بزرگراه های غیراولویت دار و ترافیک زا صرف شد. دارایی های عمومی شهر از فرهنگ سراها، سینماها، ورزشگاه ها و خانه های فرهنگ گرفته تا میراث تاریخی، باغ ها، املاک و مستغلات متعلق به همه شهروندان با سخاوت تمام و بهای نزدیک به رایگان به خویشان و گروه های همسو و همسود واگذار شد تا زمینه بقا، تداوم و جهش در موقعیت حکمرانی شان را فراهم کنند. طرفه آنکه مسئله تهران از سوی همین عاملان خرابی، واژگونه همچنان بزرگراه و پل و ساخت وساز جلوه داده می شد و آینده موهوم آبادانی، رونق، فراوانی و اشتغال خارج از وصف و رفاه ناکجاآبادی به مردم فروخته می شد. اما مردم با هوشمندی بزرگ در بزنگاه تاریخی دریافته اند و دانسته اند حل مسائل امروز و فردای شهر فقط و فقط در سایه یک دستاورد بزرگ مدنی و تاریخی است که باید به تدریج فراهم و گسترانده شود: حکمروایی شهری مبتنی بر مشارکت مستمر و چندبعدی، شفافیت فراگیر و حداکثری، عدالت و برابری خواهی چندوجهی و مسئولیت پذیری و پاسخ گویی مدیران شهری. این البته آزمونی بزرگ فراروی برگزیدگان مردم است، باشد که سربلند درآییم.
                