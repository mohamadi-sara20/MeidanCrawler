سه‌شنبه ۲۷‌شهریور ۱۳۹۷
-----------------------------------------
یادداشت
-----------------------------------------
یوآن به جای دلار؟
-----------------------------------------

                    جفری دیوید ساچس، اقتصاددان معروف آمریکایی، به تازگی مقاله ای با عنوان: «سیاست های ترامپ جایگاه دلار را تضعیف خواهد کرد» ، در سوم سپتامبر 2018 در نشریه پراجکت سندیکیت منتشر کرده است. در این مقاله، هشدار می دهد چگونه تصمیمات سیاسی و اقتصادی ترامپ، رئیس جمهور فعلی آمریکا، موجب تضعیف جایگاه دلار به عنوان پول جهانی در مبادلات مالی بین المللی شده است. چنین روندی برای اقتصاد آمریکا بسیار پرهزینه خواهد بود. ؛ چراکه به تدریج در سال های آینده درآمدهای اقتصاد آمریکا ناشی از انتشار و رواج جهانی دلار، کاهش خواهد یافت؛ درآمدهای سهل الوصولی که تامین کننده بخش بزرگی از رفاه جامعه آمریکا بوده و می تواند باشد. مقاله یادشده انگیزه تنظیم یادداشت افول کیمیاگری دلار شد تا برای علاقه مندان به مباحث اقتصادی، امتیازات حاصل از رواج هر پول ملی به عنوان پول جهانی، به صورت دقیق تری توضیح داده شود.
1- کیمیاگری ریال، پول ملی کشور: پول یا بر اساس تعریف گسترده آن نقدینگی، چه به صورت اسکناس و چه به صورت انواع سپرده ها، برای صاحبان آن نوعی دارایی و برای منتشرکنندگانش یعنی نظام بانکی شامل بانک مرکزی، سایر بانک ها و موسسات مالی شبه بانک، نوعی بدهی است. نقدینگی وسیله دادوستد در اقتصاد است و در شرایط معمول، بدون آن گردش فعالیت های اقتصادی ناممکن است. در طول زمان نیز با بزرگ ترشدن ریالی اقتصادها، دادوستدها بیشتر و کم وبیش متناسب با آن، نقدینگی بیشتری نیز نیاز است. به این ترتیب انتشار نقدینگی بیشتر ضروری و در خدمت اقتصاد بوده و همچنین فرض تادیه این بدهی ها نیز از سوی نظام بانکی منتفی است.
نیاز بیشتر به نقدینگی به لطف بانک مرکزی و بانک ها، با انتشار نقدینگی از سوی آنها تامین می شود. هزینه انتشار نقدینگی برای بانک مرکزی از طریق وام به دولت یا وام به بانک ها بسیار ناچیز و در صحنه عمل وجه درآمدی آن غالب و بدون ریسک است. توجه داشته باشید که اسکناس های منتشرشده نیز از طریق وام به بانک ها و دولت، به جریان گذاشته می شوند. درباره بانک ها نیز که با اعطای وام، نقدینگی بیشتری را فراهم می کنند، درآمد بانک، بهره دریافتی از وام گیرنده و هزینه بانک، بهره پرداختی به سپرده ها، قبول هزینه ریسک نکول وام ها و عرضه خدمات بانکی است. مجموع صنعت بانکداری در طول زمان در سطح ملی و جهانی در حال رشد است؛ رشدی که پرداخت نکردن سپرده ها و نکول وام ها را در سطح کل اقتصاد منتفی کرده و نقدینگی لازم را تامین می کند.
به این ترتیب، قدرت خرید نقدینگی یا به عبارت صریح تر ریال خلق شده، آن هم بدون هزینه، به اضافه اوراق بدهی دولتی، امتیازی بسیار ارزشمند برای دولت، نظام بانکی، ذی نفعان در این فرایند و بالاخره کل مردم کشور از نظر رفع نیاز آنان به نقدینگی بیشتر در فرایند رشد اقتصادی و بزرگ تر شدن اقتصاد است. به جهت کمی، فقط نقدینگی کشور در حال حاضر حدود 16 هزار تریلیون ریال است. این رقم که قدرت خریدی معادل کل تولید ناخالص ملی ایران است، شاخصی بسیار محدود از منافع کسب شده از سوی ناشران نقدینگی کشور است. شایان ذکر است برای برآورد درست تر قدرت خرید نقدینگی خلق شده بدون زحمت نظام بانکی، باید وارد بحث تغییرات سالانه نقدینگی و تغییرات قیمت ها شد. توجه شود که قدرت خرید خلق شده در این کیمیاگری فقط از طریق چاپ و انتشار اسکناس نیست؛ ثبت دفتری یا دیجیتالی در حساب بانک ها نیز همین کار چاپ اسکناس را می کند؛ 10 درصد به صورت چاپ و انتشار است و 90 درصد به صورت ثبت و هزینه چاپ هم ندارد. به علاوه، دولت ها نیز با انتشار اوراق بدهی و فروش آن به مردم و سپس خرج نقدینگی به دست آمده، ضمن حل مشکل تامین منابع مالی برای انجام هزینه های عمومی، بدون تغییر سطح نقدینگی، ابزار اوراق بدهی را در سبد دارایی های مردم وارد می کنند.
2- کیمیاگری دلار پول جهانی: در سطح جهانی نیز همانند سطح ملی، نقدینگی وسیله دادوستد در اقتصاد است و بدون آن مبادلات جهانی و فعالیت های اقتصادی ناممکن است. در طول زمان نیز با بزرگ تر شدن اقتصاد جهانی، دادوستدها بیشتر می شود و به دنبال آن کم وبیش متناسب با میزان دادوستدها، نقدینگی بیشتری نیاز است. انتشار نقدینگی بیشتر خدمتی ضروری به اقتصاد جهانی است. تادیه بدهی ناشی از انتشار نقدینگی توسط ناشر پول جهانی نیز همانند پول ملی به دلیل نیاز به استفاده دائمی آن منتفی است. اما پرسش کلیدی این است که واحد پولی کدام اقتصاد نقش پول جهانی را ایفا می کند؟ پول رایج هر کشوری که چنین نقشی را ایفا کند، نظام بانکی آن کشور و به تبع آن مردم آن کشور از امتیازات عنوان شده برای مرغ تخم طلا با انتشار مستمر نقدینگی جهانی بهره مند می شوند. مثال عینی آن دلار، پول رایج جهانی است. اگر در گذشته های دور کیمیاگری سعی در تبدیل مس به طلا داشت، امروز با چاپ رنگی کاغذ و آسان تر از آن با حرکت قلم در دفاتر بانک ها یا جابه جایی دیجیتالی در حساب اشخاص در بانک ها، ارقام نجومی دلار خلق می شود و قدرت خرید غیرقابل تصوری را در اختیار ناشران آن، عمدتا نظام بانکی آمریکا و نظام بانکی چند کشور قدرتمند اقتصادی جهان قرار می دهد. توجه خواهد شد که در انتشار پول ملی و رواج آن در محدوده ملی، قدرت خرید بخشی از مردم به بخشی دیگر منتقل می شود. اما در مورد انتشار پول جهانی این قدرت خرید مردم سایر کشورهاست که بدون هرگونه ما بازایی به آمریکا منتقل می شود. در گذشته پیش از جنگ جهانی دوم، برای پول جهانی از پوند انگلستان، مارک آلمان، فرانک فرانسه و دلار آمریکا استفاده می شد. در نتیجه امتیازهای حاصل از تامین نیاز نقدینگی جهانی میان قدرت های بیشتری توزیع می شد. در پایان جنگ جهانی دوم، آمریکا تنها پیروز اقتصادی، سیاسی و نظامی جنگ بود. متفقین به صورت اخص انگلستان و فرانسه در کنار آمریکا پیروز نظامی بودند، اما به شدت آسیب اقتصادی دیده بودند و به لحاظ سیاسی نیز وامدار آمریکا بودند. متحدان، آلمان، ایتالیا و ژاپن شکست خوردگان جنگ بودند و با اقتصاد ویران شده خود قدرتی در مذاکرات سیاسی و اقتصادی نداشتند. آلمان به دو نیمه شرقی و غربی تقسیم شده بود. نیمه غربی تحت سلطه آمریکا، انگلستان و فرانسه و نیمه شرقی تحت سلطه شوروی بود. شوروی گرچه پیروز نظامی بود اما آسیب زیادی را متحمل شده بود. به جهت سیاسی و اقتصادی نیز براساس باورهای عقیدتی سودای حکومت واحد جهانی در سر داشت. چین هم با اقتصادی ضعیف درگیر جنگ داخلی بود. در جولای 1944 جامعه جهانی درصدد برآمد که در کنار ترتیبات و نظم سیاسی دنیای بعد از جنگ، نظمی نیز برای دنیای اقتصاد و به صورت اخص برای بازسازی دنیای جنگ زده، پرداخت های بین المللی، مدیریت نرخ تبدیل پول کشورها و احتراز از جنگ تضعیف پول های ملی پیش بینی کند. سازمان های بزرگ مالی بین المللی مانند صندوق بین المللی پول و بانک جهانی هم رهاورد این نگرش و تلاش است. در این راستا کنفرانس برتون وودز در نیوهمشایر آمریکا با شرکت 44 کشور تشکیل شد و موافقت نامه های برتون وودز به امضا رسید. با توجه به قدرت بلامنازع آمریکا از نظر اقتصادی و سیاسی، این موافقت نامه ها به گونه ای تنظیم شد که با وجود تلاش ها و اصلاحات بعدی عملا دلار آمریکا پول جهانی و فدرال رزرو - بانک مرکزی آمریکا - بانک مرکزی دنیا شد. شایان ذکر است پیشنهاد کینز، اقتصاددان معروف مبتنی بر استفاده از پول جهانی معینی به جای پول سایر کشورها بود که موافقت آمریکا را به دنبال نداشت. به این ترتیب برایند نیروهای مختلف موجب شده است در عصر حاضر نقش پول جهانی عمدتا بر عهده دلار آمریکا باشد. در این میان می توان گفت در سطح محدود و ناچیز، استفاده از پول ایران نیز به صورت موجودی ریالی یا برگ اسکناس در موسسات بانکی و مالی یا نزد مردم کشور های همسایه مانند افغانستان، عراق، امارات و. . متضمن امتیازات مشابه پول های جهانی برای مردم ایران است. مردم منطقه با فروش کالا و خدمت ریال ها یعنی بدهی کشور ایران را خریداری می کنند، چه معامله ای سودآورتر از این؟ چراکه قرار نیست در شرایط عادی رو به رشد، هرگز این بدهی پرداخت شود و چه خوب بود که می توانستیم حجم آن را افزایش دهیم. متاسفانه به دلیل نااطمینانی به ریال و شرایط سیاسی ایران، حجم آن محدود بوده و روزبه روز محدودتر نیز می شود. ترامپ و افول دلار: با ورود پول های جهانی رقیب دیگر به ویژه یورو و یوآن از یک سو و جنگ های تجاری نادرست رئیس جمهور آمریکا و تحریم های ضدایرانی او از سوی دیگر، پیش بینی می شود روند واگرایی جهانی از دلار شدت یابد و منافع آمریکا رو به کاهش نهد. اما هنوز دلار از نظر تامین وظایف پولی برای مبادلات بین المللی، پیشتاز همه پول های دیگر است. آمریکا بسیار بیش از توان اقتصادی خود درگیر اقتصاد جهانی است. هم اکنون تولید آمریکا حدود 22 درصد تولید جهانی به قیمت بازار و حدود 15 درصد تولید جهان برحسب قدرت برابری خرید است. درحالی که نصف یا حتی بیش از نصف خریدها، ذخایر، تسویه ها، نقدینگی و تامین مالی بین کشورها، به صورت دلار انجام می شود. ایالات متحده آمریکا، از نقش کلیدی پولی دلار سه فایده اقتصادی مهم به دست می آورد. اولین فایده این است که می تواند از خارج به صورت دلاری وام بگیرد. وقتی دولتی به پول خارجی وام می گیرد، اگر از عهده بازپرداخت آن برنیاید، ورشکست می شود؛ اما این برای آمریکا که به پول کشور خود وام می گیرد اتفاق نمی افتد و این همان کیمیاگری پول جهانی است. نقش بین المللی دلار به خزانه داری آمریکا این امکان را می دهد که نقدینگی بیشتری را با نرخ بهره کمتری وام بگیرد. مزیت دیگر دلار جهانی شده برای آمریکا در بانکداری تجاری است. ایالات متحده یا اگر دقیق تر گفته شود وال استریت، با فروش خدمات بانکی به بقیه جهان، درآمد سرشاری به چنگ می آورد. سومین نفع ایالات متحده در کنترل نظارتی است؛ ایالات متحده به صورت مستقیم یا با مشارکت دیگر کشورها اداره مهم ترین سیستم تسویه پولی جهان را بر عهده دارد، اما نگاهی به گذشته نشان می دهد مدت هاست عملکرد مدیریت پولی آمریکا غیرمتعادل و نامطلوب شده است و افزون بر آن، در سال های اخیر سوءاداره ترامپ مزید بر علت شده است.
مدیریت بد مالی و پولی آمریکا در اواخر دهه 1960 ، منجر به فروپاشی سیستم نرخ ارز وابسته به دلار برتون وودز در آگوست 1971 شد. شعار «آمریکا مقدم بر همه» و سیاست های تجاری و مالی ترامپ نقش دلار را و نقش نیویورک را به عنوان مرکز مالی جهان تضعیف خواهد کرد. ماجراجویانه ترین و نسنجیده ترین سیاست های اقتصاد بین الملل ترامپ گسترش جنگ تجاری با چین و برقراری مجدد تحریم ها علیه ایران است. هدف جنگ تجاری ناپخته و نامنسجم دستگاه اداری ترامپ متوقف کردن رشد اقتصادی چین از طریق فروکاستن صادرات چین و کاهش دسترسی آن به تکنولوژی غرب است. گرچه در کوتاه مدت سدهای تعرفه ای و غیرتعرفه ای ایالات متحده اختلالی در رشد چین پدید می آورد، اما قطعا در بلندمدت در روند صعودی رشد او تغییری به وجود نخواهد آمد. به احتمال زیاد، این سیاست های آمریکا سبب تقویت اراده چین برای رهایی از ادامه اتکا به سیستم مالی آمریکا و تجارت با او خواهد شد و مقامات چینی را در جهت تقویت توان نظامی، سرمایه گذاری های سنگین در تکنولوژی های بسیار پیشرفته و خلق سیستم پرداخت های جهانی یوان-پایه به عنوان جانشینی برای دلار، هدایت خواهد کرد. خروج ترامپ از توافق اتمی 2015 با ایران و برقراری مجدد تحریم ها علیه جمهوری اسلامی ایران می تواند در تضعیف نقش بین المللی دلار موثر باشد. برای مثال وزیر خارجه آلمان، هی کو ماس، به تازگی گفته منافع آلمان حکم می کند که دست به تاسیس سیستم پرداخت های اروپایی مستقل از آمریکا بزند. به عقیده او «برای تحکیم استقلال اروپا ایجاد کانال های پرداخت مستقل از ایالات متحده، صندوق بین المللی پول اروپایی و سیستم سوییفت مستقل اجتناب ناپذیر است. (سوییفت سازمانی است که اداره سیستم انتقال پیام های مالی بین بانک های جهان را بر عهده دارد). رهبران تجاری آمریکا تا این مقطع زمانی با ترامپ همسو هستند، زیرا ترامپ با کاهش مالیات شرکت ها و مقررات زدایی، منافع زیادی نصیب آنان کرده است. با وجود کسر بودجه فزاینده دولت، چون کاهش مالیات سبب افزایش مصرف و افزایش نرخ بهره سبب جذب سرمایه ها به آمریکا شده، دلار همچنان قوی باقی مانده است، اما پس از گذشت چند سال، سیاست های مالی ولخرجانه ترامپ و سیاست های غیرمحتاطانه تجاری و تحریمی او باعث تضعیف اقتصاد آمریکا خواهد شد.
                