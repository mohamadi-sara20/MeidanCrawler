دو‌شنبه ۲۹ مرداد ۱۳۹۷
-----------------------------------------
type_unknown
-----------------------------------------
تیتر برکناری
-----------------------------------------

                    فرهاد رهبر، چهارمین رئیس دانشگاه آزاد اسلامی، دیروز با رای هیئت امنای دانشگاه آزاد اسلامی، از ریاست این دانشگاه برکنار شد. این خبر اگرچه غیرمنتظره و تعجب برانگیز بود اما تیتر یک شماره دیروز روزنامه فرهیختگان متعلق به دانشگاه آزاد، نشانه واضحی از این تغییر و برکناری بود. این تیتر از مصاحبه ای با حمیدرضا مقدم فر، رئیس دفتر نظارت بر امور فرهنگی و دانشجویی دانشگاه آزاد اسلامی بود که پر بود از انتقاد درباره وضعیت یک سال گذشته این دانشگاه و نارضایتی علی اکبر ولایتی از این شرایط. این بخشی از گفته های مقدم فر در این مصاحبه است: «وضع موجود مورد رضایت دکتر ولایتی و حتی جامعه مومنان و انقلابی کشور نیست؛ چراکه انتظار جامعه متدین و انقلابی، تحول اساسی در دانشگاه آزاد اسلامی است»، «هیئت امنا عمیقا به دنبال تحول هستند اما شرایط یک سال گذشته نتوانسته این تحول را محقق کند. درخصوص به کارگیری نیروهای جوان و انقلابی با وجود تذکرات مکرر هیئت امنا و به خصوص نمایندگی محترم ولی فقیه در دانشگاه ها، بی توجهی شده است»، «سیاست حفظ وضع موجود مغایر با نگاه اکثریت هیئت امنای دانشگاه آزاد اسلامی است».در نهایت چند ساعت پس از روی دکه رفتن روزنامه فرهیختگان با این تیتر و مصاحبه انتقادی درباره عملکرد فرهاد رهبر، او از سمت خود برکنار شد و براساس خبر منتشر شده به اتفاق آرای اعضای هیئت امنای دانشگاه آزاد اسلامی صندلی اش به محمدمهدی طهرانچی سپرده شد که پیش از این خود با حکم رهبر به ریاست دانشگاه آزاد واحد تهران مرکز منصوب شده بود. در سابقه مدیریتی او همچنین آمده است: رئیس دانشگاه شهید بهشتی از سال 91 (دوره ریاست جمهوری احمدی نژاد) تا بهمن سال 95 و عضو هیئت امنای دانشگاه آزاد اسلامی از تیرماه 1396 و معاونت علمی آستان قدس رضوی از اسفندماه 1395.یک سال پیش و در مرداد 96 بود که فرهاد رهبر با تایید شورای عالی انقلاب فرهنگی، رئیس قطعی دانشگاه آزاد شد. براساس قوانین و با توجه به این تاییدیه، پیش بینی می شد فرهاد رهبر چهار سال رئیس دانشگاه آزاد باقی بماند. پس از انتخاب رهبر به ریاست دانشگاه خبرهای زیادی مبنی بر بازنشسته کردن یا اعلام پایان همکاری با برخی از استادان باسابقه این دانشگاه منتشر شد و حاشیه هایی نیز به همراه داشت اما به نظر انتظار هیئت امنا چیزی فراتر از این تغییر و تحولات بود و این میزان را ناکافی می دانستند.مقدم فر در مصاحبه با فرهیختگان این موضوع را شفاف تر بیان کرده است. در بخشی از این مصاحبه می خوانیم: مقدم فر در پاسخ به این سوال که چرا هنوز احساس تحول در دانشگاه آزاد اسلامی رخ نداده و برخی از کارشناسان بر این باورند که تغییرات محسوسی ایجاد نشده است، گفت: «در مسیر تحول بین مسئولان این دانشگاه دو رویکرد اصلی وجود دارد؛ یک رویکرد تحول خواهی است که اکثریت اعضای هیئت امنا و دکتر ولایتی خواهان این رویکرد هستند و رویکرد دیگر که آسیب هایی نیز داشته، رویکرد حفظ وضع موجود است». اول بهمن 95 و حدود 12 روز پس از درگذشت آیت الله اکبر هاشمی رفسنجانی، موسس دانشگاه آزاد و ریاست هیئت امنای دانشگاه آزاد، در حکمی از سوی رهبری، علی اکبر ولایتی، ریاست هیئت امنای دانشگاه آزاد را بر عهده گرفت. او پس از حدود سه ماه حمید میرزاده را که از دوره قبل رئیس دانشگاه شده بود، از ریاست دانشگاه آزاد کنار گذاشت. بر اساس خبرهای منتشرشده در آن زمان گفته می شد که درخواست های مکرر هیئت امنای جدید دانشگاه آزاد برای استعفای میرزاده کارساز نبود و از طرفی او نیز حاضر نبود فقط نقش دست اجرائی علی اکبر ولایتی را ایفا کند و به همین دلیل اعضای هیئت امنای دانشگاه آزاد اسلامی، درست مثل روز گذشته و برکناری فرهاد رهبر، با برگزاری نشست فوق العاده ای در سوم اردیبهشت 96 رای به برکناری میرزاده دادند.پس از برکناری میرزاده، علی محمد نوریان سرپرست دانشگاه آزاد شد تا احتمالا هیئت امنای دانشگاه آزاد بتواند به یک گزینه مناسب برای جایگزینی برسد. به گفته برخی منابع از همان زمان عزل میرزاده نیز گزینه اصلی موردنظر علی اکبر ولایتی، محمدمهدی طهرانچی بود. طهرانچی علاوه بر رهبر و فریدون عزیزی، یکی از سه نفری بود که بعد از معرفی ولایتی و با رای شورای عالی انقلاب فرهنگی به عنوان اعضای هیئت امنای دانشگاه آزاد منصوب شدند. از سه عضو جدید عزیزی پیش از این هم عضو هیئت امنای دانشگاه آزاد بود و زمزمه های به ریاست رسیدن دو نفر دیگر در دانشگاه آزاد به گوش می رسید. هر دو نفر هم سابقه ریاست بر یکی از دانشگاه های مهم کشور را داشتند؛ رهبر در دانشگاه تهران و طهرانچی در دانشگاه شهید بهشتی و هر دو در دولت دوم احمدی نژاد. تلاش های ولایتی برای رئیس کردن طهرانچی پس از میرزاده با مخالفت دیگر اعضا روبه رو شد که آنها نیز منتخب ولایتی نبودند. به عنوان مثال گفته می شود مشاور فرهنگی علی اکبر ولایتی در دانشگاه آزاد با وجود پافشاری های ولایتی برای انتخاب طهرانچی یکی از مخالفان سرسخت برای ریاست او بود. دلیل اصرار ولایتی برای انتخاب طهرانچی نیز نزدیکی این دو به یکدیگر است. طهرانچی می تواند دست اجرائی ولایتی در دانشگاه آزاد باشد و این همان ویژگی است که ولایتی نه در رهبر و نه در میرزاده پیدا نکرد. در زمان مدیریت رهبر در دانشگاه آزاد او خود را نیروی اجرائی نمی دید و مطابق اساسنامه دانشگاه آزاد به عنوان ریاست دانشگاه تلاش می کرد تصمیمات مستقلی برای اداره دانشگاه آزاد اتخاذ کند اما همین تلاش ها نیز پاشنه آشیلش شد. رابطه طهرانچی و ولایتی اما عمیق تر بود. طهرانچی از اولین کسانی بود که بعد از ریاست علی اکبر ولایتی بر مرکز تحقیقات استراتژیک مجمع تشخیص مصلحت نظام در سال 92 به این مرکز رفت. رئیس فعلی هیئت موسس دانشگاه به هاشمی رفسنجانی، رئیس پیشین هیئت موسس و رئیس وقت مجمع تشخیص، طهرانچی را پیشنهاد کرد و حکم معاونت علمی و فناوری مرکز تحقیقات را برایش گرفت. در یک سال گذشته و در شرایطی که تصور می شد با ریاست فرهاد رهبر آرامش در میان روسای این واحد دانشگاهی برپاست، اما اخبار ضد و نقیض حکایت از عدم تفاهم بین ولایتی و رهبر داشت. هرچند فرهاد رهبر چندان چهره ای رسانه ای نبود و با ریاست او اخبار دانشگاه آزاد گزینشی منتشر می شد، اما چیزی که از چشم رسانه ها دور نماند، قهر یک هفته ای او از دانشگاه آزاد در دی ماه سال گذشته بود، همان زمان که شایعه و خبر استعفای ریاست دانشگاه آزاد روی خروجی برخی سایت ها قرار گرفت و البته ولایتی آن را تکذیب کرد. ولایتی دراین باره گفت: «ما از اینکه دکتر فرهاد رهبر ریاست دانشگاه آزاد اسلامی را بر عهده دارند، خوشحالیم و همکاری تنگاتنگی بین بنده، دکتر رهبر، معاونان ایشان و مدیریت اجرائی و علمی دانشگاه آزاد اسلامی وجود دارد و چنین موضوعی به هیچ وجه صحت ندارد». ولایتی این موضوع را فضاسازی ها و شایعات موجود پیرامون دانشگاه آزاد اسلامی تعبیر کرد و گفت: «این فضاسازی ها، القای شبهه از سوی کسانی است که منافع آنان در دانشگاه آزاد اسلامی به خطر افتاده است».با این حال در گفت وگوی انجام شده روزنامه فرهیختگان با حمیدرضا مقدم فر مشاور فرهنگی رئیس هیئت موسس و هیئت امنای دانشگاه آزاد اسلامی که شب گذشته منتشر شد، می شد نشانه های اختلاف را پیدا کرد. مقدم فر در این مصاحبه اعلام کرده است: «دکتر ولایتی در یک سال گذشته با بسیاری از این موج ها مواجهه داشته اند، اما همین نگاه طرفدار حفظ وضع موجود مانع از تحقق انتظارات و دغدغه های ایشان شده است». به گفته مقدم فر درخصوص به کارگیری نیروهای جوان و انقلابی با وجود تذکرات مکرر هیئت امنا و به خصوص نمایندگی محترم ولی فقیه در دانشگاه ها، بی توجهی شده است و این صحبت های مقدم فر می تواند مقاومت رهبر را درخصوص عزل برخی استادان در دانشگاه آزاد تایید کند.البته طهرانچی در شرایطی سرپرستی دانشگاه آزاد را برعهده گرفته که شنیده ها حاکی از آن است که ولایتی این بار نیز نمی تواند ریاست را به صورت کامل به او بسپارد و برخی گمانه زنی ها حکایت از آن دارد که گزینه نهایی و اصلی برای ریاست دانشگاه آزاد کسی دیگر است. برخی شانس سیدمحمد حسینی وزیر ارشاد زمان احمدی نژاد را بیشتر از دیگران می دانند. با این همه محمدمهدی طهرانچی سرپرست کنونی دانشگاه آزاد که ریاست دانشگاه شهیدبهشتی را در کارنامه خود دارد، از مدیرانی است که در دوره ریاست خود مجوز فعالیت به انجمن های دانشجویی را نداد و معتقد بود دانشگاه تنها یک محل علمی و آکادمیک است. با این پیشینه مدیریتی و با نگاهی به جزئیات اعلام شده در مصاحبه منتشرشده در روزنامه فرهیختگان می توان حدس زد که چه شرایط و چشم اندازی در انتظار دانشگاه آزاد اسلامی است.
                