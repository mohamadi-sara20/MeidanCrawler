سه‌شنبه ۹ مرداد ۱۳۹۷
-----------------------------------------
یادداشت
-----------------------------------------
حمله به نفت کش عربستان واقعی یا جعلی؟
-----------------------------------------

                    داستان حمله حوثی های یمن به دو نفت کش حامل نفت سعودی از همان ابتدا مشکوک بود و خبر بعدی که عربستان ارسال نفت از تنگه باب المندب را به کلی متوقف کرده است، بر شک قضیه می افزود. اگر خاورمیانه، قلب جهان صنعتی فرض شود، باید تنگه باب المندب و هرمز و کانال سوئز را رگ های این قلب دانست. مگر امکان دارد یکی از رگ های اصلی آسیب ببیند و قلب به کار خود ادامه دهد و فقط چند سنت بر قیمت نفت افزوده شود؟ باید سه، چهار روز بگذرد تا نادرست بودن خبر برملا شود و خوشحال باشیم از اینکه دولتمردان ایران به دام این خبر جعلی نیفتادند. واقعه ای از این دست، یعنی انتشار خبری جعلی که جهان را در مسیری دیگر قرار داد، در جنگ جهانی اول در سال 1914 میلادی نیز اتفاق افتاد و همه اروپا درگیر آن شدند. یک راه حل وجود داشت که موازنه به ضرر آلمان به هم بخورد و آن هم ورود آمریکا به عرصه جنگ بود. تئودور روزولت جمله معروفی داشت؛ «غیرممکن است که عکس العملی در قبال جنگ جهانی از خود نشان دهیم و این نه تنها از روی انسانیت بلکه برای حفظ عزت نفس ملی مان است». هرچند ریچارد نیکسون، رئیس جمهور وقت آمریکا به صورت موردی به انگلیس اجازه داد تا از بنادر آمریکا برای تجهیز نظامی خود استفاده کند و مورخان این عمل را نوعی خروج آمریکا از بی طرفی در جنگ جهانی اول می دانند. سه سالی از جنگ گذشته بود و ویلسون علاقه به حضور در جنگ اروپایی داشت اما بهانه آن را یک تلگراف که بعدا جعلی بودن آن ثابت شد، فراهم آورد. در ژانویه سال 1917 و اوج جشن های سال نوی مسیحی، تلگرافی از سوی ارتور زیبرمن، وزیر امورخارجه آلمان از واشنگتن به سفیرکشور آلمان در مکزیک فرستاده شد و در این تلگراف به سفیر آلمان در مکزیک دستور داده بود که از دولت مکزیک بخواهد به نفع آلمان وارد جنگ شود و درعوض، ایالت های نیومکزیکو، تگزاس و آریزونا به همراه ایالت هایی را که آمریکا به طرق مختلف از چنگ مکزیک درآورده بود، به مکزیک واگذارخواهد کرد. در همین زمان جنگ نامحدود زیردریایی از سوی دولت آلمان در اقیانوس اطلس شروع شد و دولت آلمان هم به همه دولت هایی که به متفقین کمک می کردند، اعلام کرد اگر کشتی های آنها را در آب های نزدیک ممالک متفق ببینند، آنها را غرق خواهند کرد؛ یعنی تجارت آمریکا با جهان در حال جنگ به مخاطره افتاد. وقایع روسیه و کناررفتن آخرین تزار روسیه هم بر وحشت جهانی افزوده بود. دوم آوریل سال 1917، آغاز ورود آمریکا به جنگ است؛ آمریکایی که از آن تلگراف به وحشت افتاده بود و وودرو ویلسون که خود مشتاق حضور در جنگ بود، به آلمان اعلان جنگ داد و در نطق جنگی خود اعلام کرد جهان باید برای دموکراسی امن تر باشد. واژه های زیبایی که به همراه ترس مردم آمریکا از جنگ و از دست رفتن ایالت های جنوبی شور و شوق جنگی را بین جوانان آمریکایی به ارمغان آورد. حدود چهار میلیون آمریکایی و سربازانی که نیروهای فرانسوی و انگلیسی در کوتاه مدت آنان را آموزش نظامی دادند، وارد اروپا شدند. ورود آمریکا به جنگ معادله نظامی را برهم زد؛ آلمان شکست خورد و اتریش، عثمانی و مجارستان فروپاشیدند و نقشه دنیا تغییر کرد.بعد از جنگ مشخص شد که تلگراف را وینستون چرچیل که آن زمان وزیر دریاداری و ناتوان از محافظت از ناوگان تجاری و جنگی انگلیس بود، به قصد تحریک آمریکایی ها و ورود آنان به جنگ جعل کرده است.خبر حمله حوثی ها به دو کشتی نفت کش عربستانی هم از آن دست خبرهای جعلی بود. نگارنده که اطلاعات اندکی دارد، از همان روز اول بر این باور بود که این خبر جعلی است و سکوت خبری بعدی هم جعلی بودن را مشخص می کرد. نه تصویری از کشتی هایی که مورد حمله قرار گرفتند منتشر شد و نه عربستان و اسرائیل هیاهو به پا کرده و از جهان ناامن نفتی یاد کردند. عربستان از سال ها قبل سرمایه گذاری عظیمی در احداث خط لوله نفتی از مناطق نفت خیز خود به طرف دریای سرخ کرد تا از نظر روانی این طور وانمود کند که به تنگه هرمز کمتر وابسته است و می تواند روزانه چهار میلیون بشکه نفت را از مسیری غیر از خلیج فارس و تنگه هرمز روانه بازارکند. امارات نیز خط لوله ای در حاشیه خلیج فارس و تنگه هرمز تا دریای عمان کشید و مدعی است می تواند روزانه بیش از یک میلیون بشکه نفت را بدون وابستگی به تنگه هرمز به بازار عرضه کند. قصه نفت ایران و ادعای اینکه بعد از 13 آبان و اعمال تحریم های همه جانبه آمریکا، ایران نخواهد توانست نفت صادر کند و آمادگی عربستان و دیگر کشورها برای تامین نفت جهان پس از قطع صادرات نفت ایران روی دیگر سکه بود. از طرفی سخنان دکتر روحانی درباره قطع نفت ایران و اینکه اگر ایران نتواند نفت صادر کند، امکان ندارد دیگران هم بتوانند و حمایت از سخنان رئیس جمهور از سوی مقامات کشوری و لشکری و سخنان اخیر سردار قاسم سلیمانی، همه و همه شرایط خاصی را به وجود آورد...که در خبری از نوع حمله حوثی ها به کشتی های حامل نفت درباب المندب، این تنگه می توانست یکی از آن تنگه هایی باشد که رئیس جمهور وعده بسته شدن آن را داد. جای شکرش باقی است مسئولان کشور در دام این خبر جعلی نیفتادند و هرچند در آغاز این توهم پیش آمده بود که عرضه نفت قبل از قطع نفت ایران، دچار اشکال خواهد شد و دست ایران در این واقعه از آستین حوثی ها بیرون آمده است؛ اما نفت به مثابه خون در رگ جهان صنعتی عامل حیات و ثبات است و اگر آسیب ببیند، جهان به خاموشی خواهد رفت. باید آگاه بود و شرایط را رصد کرد، زمان صحبت های نسنجیده گذشته است. نمی توان سرنوشت کشور را به حرف نسنجیده این و آن گره زد. اداره کشور مسئول دارد و این مسئولان هستند که با تکیه بر اطلاعات واقعی باید تصمیمات درست را در شرایط حساس بگیرند. ترامپ در قصه ایران بوفالویی زخمی را می ماند که با پرچم قرمز ایران روبه رو شده و زحمت شکست های خود را ناشی از حرکت ایران می داند. خشم او را از توییت هایی که درباره ایران منتشر می کند، بعینه می شود حس کرد. نمی گویم در مقابل رجزخوانی های ترامپ و تیم ضدایرانی کاخ سفید از پمپئو گرفته تا جان بولتون، واکنش نشان داده نشود. گفته های پمپئو و ترامپ تکرار گفتمان گروه های خارج نشین است و نکته تازه ای ندارد. اواخر دولت صدام، تیم احمد چلبی در واشنگتن به جعل تلگراف هایی از قماش تلگراف منسوب به وزیر امور خارجه آلمان مشغول بودند و با دادن اطلاعات غلط ذهن آمریکاییان را آماده حمله به عراق کردند و آمریکاییان تشنه حمله به مناطق نفت خیز، یک بار از خود نپرسیدند که عراق تولیدکننده سلاح های کشتارجمعی نیست بلکه باید این سلاح ها یا وسایل اولیه آن را از غرب وارد کرده یا از شوروی آن زمان خریداری کند؛ کافی است اطلاعات تجاری عراق را داشته باشند. اما آمریکای حریص به جنگ، وارد عراق شد و شد آنچه که نباید می شد. امروزه تیمی در کاخ سفید ماشین سیاست داخلی و خارجی آمریکا را به چرخش وا می دارد که مشاور عالی شورای امنیت آن جان بولتون، در اجتماع منافقین در پاریس گفته بود: سال آینده این اجتماع را در تهران خواهیم داشت. باید آگاهانه به مسائل نگاه کرد. اتحاد و اتفاق داخلی که می رود با رفع برخی محدودیت ها جانی دوباره بگیرد، به همراه اولویت دادن کامل به منافع مردم ایران برای زندگی بهتر، راه عبور از این چالش هاست.
                