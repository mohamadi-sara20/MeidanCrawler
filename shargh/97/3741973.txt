شنبه ۲۲ اردیبهشت ۱۳۹۷
-----------------------------------------
سرمقاله
-----------------------------------------
احضار دوباره مصدق
-----------------------------------------

                    سخنرانی کوتاه دونالد ترامپ و خروج او از برجام، نقطه عطفی در سیاست داخلی و خارجی ایران است. بعد از این سخنرانی، سیاست ورزی جریان های سیاسی به دو دوره قبل و بعد از این سخنرانی تقسیم خواهد شد. بی تردید وضعیت دولت حسن روحانی بیش از هر جریان سیاسی دیگر بعد از سخنرانی رئیس جمهور آمریکا دستخوش تغییر و تلاطم خواهد شد و اغراق نیست اگر بگوییم برای روحانی، در دیگر بر همان پاشنه نخواهد چرخید و مخالفان او با آگاهی از این تغییر درصدد برخواهند آمد که با تهییج احساسات ملی (ناسیونالیستی) دست بالا را در سیاست داخلی و به تبع آن در سیاست خارجی داشته باشند. ازاین رو است که نمایندگان تندرو مجلس در اقدامی شتاب زده پرچم آمریکا را در مجلس به آتش کشیدند. برخی نمایندگان به اقتضای تمرکز بر منافع خود از شامه قوی تری در مقایسه با دیگران برخوردارند؛ اما خوشبختانه یا متاسفانه سیاست واقعی و کلان ایران در مجلس شکل نمی گیرد. اگر زمانی مجلس و نمایندگان آن موتور کوچک تولید سیاست بودند، اینک آنان حافظ منافع حوزه های انتخابی خود هستند و در پی دل ربایی از رای دهندگان آن حوزه. البته افرادی مانند علی لاریجانی و علی مطهری و برخی دیگر را باید از این قاعده مستثنا کرد. آنان به اقتضای جایگاه خود در سیاست نه صرفا مجلس، اثری جدی بر سطوح قدرت و حامیان شان دارند. با اینکه علی لاریجانی از طیف اصولگرایان معتدل است، خیلی ها با این گفته اش همصدا شدند که رئیس جمهور آمریکا زبان زور را بهتر می فهمد. بر کسی پوشیده نیست که زور نقش تعیین کننده ای در مناقشات بین المللی دارد و بیش از هر گروهی نظریه پردازان «واقع گرا» در حوزه روابط بین الملل باور دارند که زور اهرم تعیین کننده ای در موازنه قدرت است. این نظریه با اینکه منطبق با هژمونی جهانی ایران نیست؛ اما طرفداران بسیاری در سیاست داخلی ایران دارد. البته تاریخ روابط بین الملل نشان داده زور در برابر حق (حقوق) اگر نگویم همیشه، اغلب دست بالا را داشته است. پس چه الزامی وجود دارد که مردم کشورهای تحت ستم بر حقوق خود پافشاری نکنند. خاصه آنکه حقوق شان علنی نادیده گرفته می شود و خاطره جمعی شان تحقیر. این نشانه ها کافی است تا موتور نظریه «واقع گرایی» را روشن کند: زور در برابر زور و سخنرانی ترامپ خواسته یا ناخواسته مخاطبانش را تحریک به سرپیچی می کند. نخوت و تکبر نهفته در کلمات ترامپ، از سوی دیگر تصمیم یک جانبه اش بدون درنظرگرفتن مردم ایران و خواست کشورهای دیگر، سخنانش را فاقد مشروعیت جلوه می دهد. آنچه بیش از هر چیز رفتار رئیس جمهور آمریکا را آزاردهنده می کند. شیوه اعمال سلطه از طریق زبان است. بازگشت تحریم های سنگین علیه ایران در سیاست داخلی اثری جدی دارد؛ اما اثرگذارتر از آن زبان سلطه است که این فرصت را در داخل ایران به وجود می آورد تا طرفداران نظریه «واقع گرایی» دست بالا را پیدا کنند و دیپلماسی را به انزوا بکشانند. اغلب به این نکته اذعان دارند که اگر تا دیروز تنها راه پیروزی دیپلماسی بود، در این روزها فقط دیپلماسی، دیپلماسی و دیپلماسی است. اگر در گذشته دیپلماسی یکی از امکان ها بود، اکنون تنها امکان پیش رو است که به سرعت باید دنبال آن را گرفت. هرچند اروپا در برجام مانده است؛ اما بعید به نظر می رسد این کشورها ظرفیت ایستادگی در برابر خواسته های آمریکا را داشته باشند؛ پس باید از اروپا همان قدر انتظار داشت که توان دارد. اروپا در این مناقشه صرفا ابزاری سیاسی است؛ ابزاری که به درد رایزنی های سیاسی می خورد و کاتالیزوری برای رسیدن به گفت وگوی کلان تر و جهانی تر. دور از انتظار نیست که مخالفان دولت روحانی از این پس در شیپور ناامیدی از اروپا بدمند و این واقعیت آشکار را برملا کنند که اروپا نیز قابل اعتماد نیست که واقعا نیست.انتظار اعتماد در سیاست بدون درنظرگرفتن منافع فی مابین باور بیهوده ای است؛ اما سخنان مخالفان روحانی از این به بعد بیش از آنکه مخاطبانش کشورهای غربی باشد، مصرف داخلی دارد؛ برای تهییج توده هایی که سال ها دل به دیپلماسی بسته بودند و آشکارا ناامید و سرخورده شده اند. آنان با نظریه «واقع گرایی» جعلی به میدان خواهند آمد و هیزم به تنور زور در برابر زور خواهند ریخت تا این تنور را جهت گرما بخشیدن به اهداف داخلی خود داغ کنند. آنان نه در پی ایجاد مقاومت در برابر سلطه بلکه برای کنارراندن روحانی و بی قدر نشان دادن دولتش هستند.این واقع گرایان وطنی بیش از هرکسی توان ایران را می دانند و دستی از نزدیک بر آتش دارند. آیا در شرایط به وجودآمده آنان وسوسه خواهند شد دست به جابه جایی دموکراتیک قدرت بزنند؟ حسن روحانی که دوره اول ریاست جمهوری اش را با خوش اقبالی پشت سر گذاشت، این روزها با بداقبالی های پی درپی روبه رو است. روحانی تا دیروز می توانست از طریق دیپلماسی در سیاست داخلی کنش ایجاد کند. اگرچه این کنش اصیل نبود و بر منظومه ای از سیاست های خارجی استوار بود؛ اما او توانست با این همانی در سیاست خارجی و داخلی ابتکار عمل را به دست گیرد و اگر دولت روحانی با حل نکردن مشکلات اساسی هنوز پابرجاست، از همین رهگذر است. حالا این ابزار به دست مخالفان روحانی افتاده است. شاید آنان برای ضربه زدن به دولت روحانی موقتا دیپلماسی را ناکارآمد جلوه دهند تا از این طریق به سیاست بازگردند و این بازگشت به سیاست اولویت شان است؛ تا بعد از آن با فراغ بال به سبک و سیاق خود به سوی دیپلماسی کشیده شوند. آنچه اکنون برای دولت روحانی مهم است، ازدست ندادن سیاست داخلی است. روحانی در کنار دیپلماسی جهان باید مواجهه ای واقعی با سیاست داخل ایران داشته باشد. بی تردید برای هر پیروزی در دیپلماسی باید مستظهر به پشتیبانی مردم بود. مردمی پای کار که تن به هیچ تحقیر داخلی و خارجی ندهند. چنین مردم و دولتی در تاریخ ایران سابقه دارد؛ و آن دوران محمد مصدق است. شاید راه سربلندی ما در احیای سیاست و مقابله با سلطه جهانی احضار دوباره این تاریخ باشد.
                