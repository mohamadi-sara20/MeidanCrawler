سه‌شنبه ۲۸ اسفند ۱۳۹۷
-----------------------------------------
یادداشت
-----------------------------------------
ضرورت بازتعریف جایگاه نفت ایران
-----------------------------------------

                    65 سال از رویداد بزرگ ملی شدن صنعت نفت ایران می گذرد اما سوالی که برای ایرانیان همچنان بدون پاسخ باقی مانده این است که اگر نفت ملی شده چرا نتوانسته زندگی بهتر و مطمئن تری برای آنها رقم بزند؟ آثار واقعی و پایدار ملی شدن نفت، کی و کجا خود را نمایان کرده و چه زمانی مردم می توانند طعم شیرین ملی شدن نفت را بچشند؟ در پاسخ به چهار نکته اشاره می شود.
1.ملی شدن صنعت نفت اگرچه ذاتا و ماهیتا یک حرکت سیاسی بود اما این حرکت سیاسی قرار نبود تا ابد سیاسی باقی بماند بلکه هدف بزرگ تر و واقعی تر این حرکت سیاسی، زمینه سازی برای جهش بزرگ اقتصادی و اجتماعی برای کشور بود. آرمانی که 65 سال پس از آن هنوز رنگ واقعیت به خود نگرفته است. عملکرد دولت ها در دهه های اخیر، رویداد بزرگ ملی شدن صنعت نفت را در حد یک حرکت نمادین سیاسی تقلیل داده که آثار مثبت آن برای مردم  محدود بوده و در عوض دولت ها و جریان های سیاسی از آن در جهت منافع خود بهره ها برده اند. نفت در دهه های گذشته بیش از آنکه در خدمت مردم و کشور باشد در خدمت دولت ها، جریان های سیاسی و منافع آنها بوده است نه بر مدار منطق اقتصادی و توسعه ای. این صنعت کمتر ثبات و نظم مدیریتی را تجربه کرده است. بی ثباتی که برایند آن آسیب پذیری شدید مالی و سرمایه ای، وابستگی بالا در حوزه دانش و فناوری و پایین بودن سطح نظام مدیریت و اجرای طرح های توسعه ای در حوزه های بالادستی و پایین دستی بوده است.
2.صنعت نفت ایران باوجود وابستگی شدید اقتصاد کشور به آن به لحاظ تامین نقدینگی موردنیاز دولت برای اداره امور جاری کشور، تافته ای جدابافته از اقتصاد ملی است. هنوز بعد از گذشت هفت دهه از ملی شدن نفت، صنعت نفت نتوانسته به صورت واقعی در اقتصاد ملی ایران ادغام شود.آنچه اتفاق افتاده وابستگی یک سویه اقتصاد به نفت و دولتی ترشدن بیش از پیش اقتصاد ملی است. وابستگی اقتصاد ملی به نفت آن هم در پرتو اراده و سیاست دولت ها، دستاوردی جز دولتی ترشدن اقتصاد و عقب ماندگی بیشتر اقتصاد نداشته است. حضور بیش از حد و غیرمنطقی نفت در اقتصاد کشور عملا موجب ازبین رفتن زمینه ها و فرصت های نوآوری، پویایی و توسعه ای اقتصاد شده است. درآمدهای راحت و بدون ارزش افزوده نفتی همواره بستری برای سیاست گذاری های فضایی و غیرواقعی، رانتی و فساد آور بوده است. شرایط به گونه ای رقم خورده که سیاست گذاران، برنامه ریزان و فعالان اقتصادی کشور سال های متمادی است سیاست، برنامه و عملکرد خود را با نفت و درآمدهای نفتی تنظیم می کنند که آن هم در اختیار دولت ها است. این شرایط نفس صنعت نفت را گرفته و فرصت نوآوری، ابتکار عمل، خلاقیت و توسعه آن را محدود و زمینه آسیب پذیری شدید از مخاطرات سیاسی و اقتصادی و همچنین کاهش توان رقابتی آن را فراهم کرده است.
 3.ملی شدن صنعت نفت ایران به معنای جدایی از دنیا و نبود امکان همکاری با دنیا نمی توانست تفسیر شود. نفت ذاتا یک کالای بین المللی است و تمام روندها و ترتیبات سیاسی و اقتصادی آن از زمان تولید تجاری(یک قرن و نیم پیش) ماهیت بین المللی داشته است. توسعه ملی این صنعت بدون ارتباط و تعامل با دنیا امکان پذیر نبوده و نیست. این صنعت به هر میزان که در ابعاد اقتصادی، فنی و مدیریتی با استانداردها، روندها و معادلات اقتصادی و تجاری بین المللی حرکت کند، به همان میزان از توان رقابتی بالاتری برخوردار بوده و به همین ترتیب آسیب پذیری آن محدودتر است. تفکری که از همان ابتدای ملی شدن صنعت نفت به دنبال خودکفایی صنعت نفت بود، بیش از آنکه زمینه توسعه واقعی و قدرتمند این صنعت را فراهم کند، بیشتر موجبات آسیب پذیری و وابستگی آن را فراهم کرد. آسیب پذیری و وابستگی ای که پس از گذشت 7 دهه همچنان در ابعاد مختلف ادامه دارد و ما آثار آن را در تحریم های پیش از برجام و فعلی می بینیم. در نتیجه چنین تفکری بود که ملی شدن صنعت نفت نظم پیشین این صنعت را از بین برد؛ بدون اینکه نظمی جدید و مبتنی بر منافع ملی واقعی و پایدار کشور ایجاد کند.
4.ملی شدن صنعت نفت به نوعی نفت را از چاله درآورد و به چاه انداخت. از این منظر که این صنعت را از دست شرکت ها و دولت های خارجی درآورد و در اختیار کامل دولت قرار داد. چه بسا رهایی نفت از سلطه خارجیان بسیار راحت تر و کم هزینه تر از رهایی از سلطه دولت و اقتصاد دولتی بوده و هست. ملی شدن واقعی صنعت نفت زمانی است که این صنعت از دایره تنگ نگرش جناحی و اراده های سیاسی خارج شده و بر مدار منطق و قاعده اقتصادی حرکت کند. گذشت نزدیک به 70 سال از رویداد بزرگ ملی شدن صنعت نفت، فرصت مناسبی است که جایگاه و کارکرد این صنعت در اقتصاد کشور بازتعریف شود؛ شاید رویه نادرست گذشته اصلاح شده مردمان این نسل و نسل های آینده بیشتر از آن بهره مند شوند.
                