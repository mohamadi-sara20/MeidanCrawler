پنج‌شنبه ۲۶ مهر ۱۳۹۷
-----------------------------------------
یادداشت
-----------------------------------------
آمریکا را بهتر بشناسیم
-----------------------------------------

                    با نگرشی ژرف بر رویدادهای سیاسی، اجتماعی و اقتصادی ایالات متحده آمریکا از پایان جنگ جهانی دوم تاکنون، می توان نیمرخ بسیار روشنی از جامعه آمریکا ترسیم کرد که به بسیاری از ابهامات موجود در جهان و به ویژه ایران در شناخت آمریکا پایان می دهد. بدون داشتن این نیمرخ، هرکسی از ظن خود به جامعه آمریکا نگاه کرده و تصویرسازی می کند. ایرانی هایی هم که سری در سیاست جهان دارند، به دو دسته تقسیم می شوند؛ یک دسته آمریکا را قوی ترین کشور جهان و ترامپ را رهبری توانا و دانا می پندارند که هر آنچه در ذهن دارد، بیان می کند و به اجرا می گذارد و در برابر این گروه، شمار درخور توجهی از مردم، وزنی را که گروه نخست برای آمریکا و نقش این کشور در جهان قائل اند نمی پذیرند و برداشتی منفی از توانایی های ایالات متحده آمریکا و رئیس جمهوری کنونی آن دارند. از سوی دیگر، هستند کسانی که تصور می کنند آمریکا به دلیل توانایی و قدرت اقتصادی، کشوری خودکفا است که نیازی به همکاری با کشورهای دیگر ندارد و حتی از سازمان ملل و یونسکو نیز تبعیت نمی کند. این تفاوت دیدگاه ها در پرسش ناظران بی طرف، نشان دهنده دامنه گسترده ای از برداشت های متفاوت است. برخی از ناظران با توجه به رفتار دونالد ترامپ، می پرسند آیا مردم آمریکا خود را بی نیاز از جهان می دانند و رفتار خشن رئیس جمهوری کنونی آمریکا در برخورد با سران کشورهای جهان، بازتابی از این بی نیازی است؟
به گمان نگارنده، تنوع نژادی مردم آمریکا درست عکس این دیدگاه را بازتاب می دهد. آمریکا مجموعه ای از مردم جهان است که در اعصار مختلف به این سرزمین مهاجرت کرده اند و تک تک مهاجران آن، سرنخ ارتباط خود را به شکلی با وطن اصلی خود حفظ کرده اند. خشم، کینه ورزی و برخوردهای تحقیرآمیز ترامپ با سران کشورهای دیگر را نباید بازتاب ارزش های جامعه آمریکا دانست. رفتار رئیس جمهور کنونی بیش از اینکه نشان دهنده مطلق بودن قدرت آمریکا در جهان باشد، ناشی از روحیه شخصی ترامپ است که در یک خانواده «کارفرما» به دنیا آمده و کارفرمایی را به ارث برده و به آن خو گرفته است. این یک مورد استثنائی در تاریخ آمریکاست.
خوب یا بد، دولت آمریکا را مردم آمریکا ساخته اند. در اینجا نیازی نیست وارد تاریخ مدنی و سیاسی آمریکا شویم، اما تشخیص ساختاری مردم آمریکا به درک رفتار سیاسی آمریکا کمک می کند. مردم آمریکا کلکسیونی از نژادهای مردم جهان با ارزش های بسیار متفاوت فرهنگی، اقتصادی و سیاسی هستند که پس از کشف قاره آمریکا، به تدریج به آن قاره کوچ کرده اند. از تاریخ کشف قاره آمریکا به دست کریستف کلمب در سال 1492 تاکنون، تغییرات بسیار خیره کننده ای در آن قاره روی داده است. نخست اینکه مردم بومی آنجا که در آغاز به اشتباه «هندی» خوانده شدند و ده ها هزار سال با آرامش در آنجا زندگی می کردند، به دو دلیل نابود شدند؛ یکی به دلیل کشتار آنها به دست مهاجران اروپایی به خاطر مقاومت در برابر تسلیم و برده شدن و دیگری به دلیل بیماری های واگیرداری که مهاجران اروپایی برای ساکنان بومی آمریکا به ارمغان برده بودند. امروز جمعیت بومی آمریکا به کمتر از سه میلیون نفر رسیده است و چون این مردم زیر بار تابعیت تحمیلی اروپایی ها نرفتند، امروز هم در «کمپ های» محافظت شده و مشخصی در سرزمین وسیع آمریکا زندگی می کنند. اولین مهاجران اروپایی واردشده به قاره آمریکا، از انگلستان، هلند، اسپانیا، فرانسه، آلمان، اسکاتلند و ایرلند بودند. موج بعدی مهاجرت، علاوه بر کشورهای یادشده، از ایتالیا، سوئد، فنلاند، روسیه و کشورهای اروپای مرکزی بود. برخی از مهاجران از فقر و گرسنگی از کشور خود فرار می کردند، بعضی از آنها مجرمانی بودند که برای مجازات به مستعمرات تبعید می شدند، برخی از تبعیض عقیدتی و دینی فرار می کردند و عده ای نیز از آشوب ناشی از جنگ و انقلاب در اروپا گریزان بودند. بعضی از مهاجران نیز اروپایی هایی بودند که برای بازپرداخت بدهی و وام خود، بالاجبار برای بی گاری به مستعمرات فرستاده می شدند. علاوه بر اروپایی ها، آفریقایی ها نیز به عنوان برده، اسیر و نیروی کار رایگان به آمریکا برده می شدند. از همان روزهای نخست مهاجرت اروپایی ها به قاره آمریکا و شکل گرفتن سرزمینی که امروز ایالات متحده آمریکا خوانده می شود، یافتن کارگر ارزان مشکل بوده و هنوز هم هست. این پیشینه، شمار بسیار کمی از کسانی را که ثروتمند شده اند به یک قطب کوچک، اما قوی پنجه تبدیل کرده که امروزه همه آنها زیر چتر حزب جمهوری خواه گرد آمده اند. اگر اغراق نباشد، این گروه 99 درصد ثروت آمریکا را در اختیار دارند. «وال استریت» پایگاه آنها خوانده می شود. در برابر آنها، خیل عظیم کارگران خدماتی و تولیدی قرار دارند که صدای اعتراض آنها برای کمبود دستمزد و امکانات زندگی به آسمان می رسد. میلیون ها آفریقایی تبار که اجداد آنها به صورت برده به آمریکا آورده شده بودند، جزء این گروه هستند. در سیر تاریخی تکامل ایالات متحده که امروز حدود 250 سال از عمر آن می گذرد، مردم آمریکا به دو گروه عمده راست گرا و چپ گرا تفکیک شده اند که شمار درخور توجهی از آنها، با دو حزب جمهوری خواه و دموکرات نمایندگی می شوند. در اصول قانون اساسی آمریکا، نامزد حزبی که حتی با یک اختلاف کوچک برنده انتخابات شود، در برابر کل جمعیت آمریکا مسئول است؛ نه اینکه بگوید هرچه من یا حزبم بگوید، ملاک عمل دولت است.
بدیهی است که هر یک از دو حزب حاکم برای ارزش های خود تبلیغ می کند. در آمریکا شمار اعضای حزب دموکرات افزون تر از اعضای حزب جمهوری خواه است اما زور جمهوری خواهان بیشتر از دموکرات هاست، زیر امکانات مالی آنها برای تبلیغات و خرید رای و تاثیر در انتخابات بیشتر از دموکرات هاست. دموکرات ها بخش بزرگی از هزینه انتخابات را با دریافت اعانه های کوچک - از پنج دلار به بالا - تامین می کنند، در حالی که جمهوری خواهان که بخش عمده ای از اقتصاد آمریکا را در اختیار دارند بیشتر به اعانه های چندصد میلیون دلاری ثروتمندان تکیه دارند. با وجود این، دموکرات ها توانستند در انتخابات پیشین اوباما را که یک دورگه آفریقایی-آمریکایی بود به ریاست جمهوری آمریکا برگزینند که موجب شوکه شدن نژادپرستان آمریکایی شد. در آخرین انتخابات آمریکا ترامپ رای کمتری از رقیب دموکرات خود به دست آورد اما با دوزوکلک های موثر در شمارش آرا و بر پایه رای کالج های انتخاباتی برنده شد. رفتار ترامپ ممکن است چنین القا کند که آمریکا به دلیل قدرت بی مانندی که در جهان دارد می تواند سکاندار سیاست اداره جهان باشد، پس نیازی به همکاری قدرت های دیگر یا مجموعه اعضای سازمان ملل ندارد. اما این ظاهر قضیه است. قلدرمآبی یک رئیس جمهور الزاما به مفهوم داشتن توانایی مطلق و بی نیازبودن از بقیه قدرت های جهانی نیست.
حتی در مقیاس حزبی و با وجود تکیه ترامپ بر مسند ریاست جمهوری، خطاست اگر گمان کنیم که رفتار و کردار کارفرمامآبانه و ژست های ترامپ مورد تایید همه اعضای حزب جمهوری خواه است. جمهوری خواهان از این نظر در برابر رفتارهای ترامپ سکوت می کنند که بر عیوب او سرپوش بگذارند. اگر آنها هم مانند دموکرات ها به انتقاد از ترامپ بپردازند و دست به افشاگری بزنند، آرای خود را در انتخابات بعدی از دست خواهند داد. تنها دعا می کنند که خدا ترامپ را به راه راست و شناخته شده جمهوری خواهان هدایت کند. دلیل عمده دیگر برای رفتار غیرمتعارف دولت ترامپ در بی اعتنایی به دیگر قدرت های جهانی و منطقه ای این است که آمریکا قدرت خود را در 50 سال گذشته به تدریج از دست داده است. دولت ترامپ در تلاش است که اگر امکان داشته باشد بخشی از قدرت ازدست رفته را دوباره به چنگ آورد، نه اینکه به دنیا بی اعتنایی کند. جنگ های جهانی اول و دوم که توسط اروپایی ها به راه افتاد، موجب کاهش قدرت اروپا و ازدست رفتن مستعمرات آنها شد. هر مستعمره اروپایی که به استقلال نسبی رسید، راه را برای نفوذ آمریکا باز کرد. اما آمریکا نتوانست مستعمرات اروپاییان را برای خود حفظ کند. به عبارت دیگر، آمریکا در جهان گشایی موفق بود اما در جهان داری شکست خورد. برخی از حکومت های کوچک اما ثروت زا مانند امارات خلیج فارس و عربستان هم در دوره پایانی وابستگی به آمریکا به سر می برند و ای بسا استقلال خود را در آینده نزدیک به دست آورند. حتی کشمکش های درونی آمریکا با آسیای غربی نیز گویای تزلزل رابطه آن کشور حتی با صمیمی ترین دوستان خود در این ناحیه است. 
آخرین نکته این است که آمریکای امروز برای بازپس گیری قدرت ازدست رفته خود در کشورهای دیگر -از جمله در خاورمیانه و آسیای شرقی- با گرفتن ژست حمایت از مظلومان، از مخالفان حکومت ها حمایت می کند. هر حکومتی در دنیا هم رقیب داخلی دارد و هم زیر دید کنجکاو برخی از همسایگان خود است که نسبت به آن کشور حساس اند یا او را می پایند و به فکر آن هستند که شاید روزی بر بخشی از آن کشور چنگ بیندازند. آمریکا از این حالت به عنوان ابزاری برای به دست آوردن قدرت ازدست رفته خود استفاده کرده و از مخالفان آن دولت ها حمایت می کند؛ حتی اگر بتواند به تجزیه این کشورها می پردازد. اما خود دولت آمریکا با بدترین شکل با مهاجران بالقوه به آمریکا رفتار کرده و کودکان مهاجران را با بیرحمانه ترین صورت از پدر و مادرشان جدا می کند. برای همین است که برخی از سیاست مداران آمریکا در کنفرانس های مخالفان برخی حکومت ها شرکت کرده و به طرفداری از آنها سخن می رانند. علاوه بر آن، سخنرانان از کانال لابی گری پول قابل توجهی دریافت می کنند؛ برای هر سخنرانی از 200 تا 500 هزار دلار یا بیشتر! پول مفت، حرف هم مفت. چرا سخنرانی نکنند؟
                