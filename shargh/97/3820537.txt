سه‌شنبه ۲۴ مهر ۱۳۹۷
-----------------------------------------
یادداشت
-----------------------------------------
سرنوشت هنر، در دستان سازمان خلق الساعه
-----------------------------------------

                    1- نظارت و قانون گذاری دو وظیفه مهمی است که قانون اساسی جمهوری اسلامی ایران برعهده نمایندگان مردم در مجلس شورای اسلامی گذاشته؛ بدیهی است انجام چنین مسئولیت مهمی بدون درنظرگرفتن منافع ملی فرجام خوشی نخواهد داشت. قانون گذار به همین منظور و برای اینکه برون داد مذاکرات و اقدامات مجلسیان دربرگیرنده مطالبات و خواست عموم مردم و اقشار ذی نفع باشد، کمیسیون هایی را پیش بینی کرده که پیش از ارائه هرگونه طرح یا لایحه ای در مجلس، مفاد آن را مورد بررسی کارشناسی قرار داده و آن را آماده اظهارنظر و تصویب نمایندگان کنند.از سوی دیگر، تخصصی بودن امر قانون گذاری- به ویژه برای اشخاص و گروه های خاص که مناسبات درون سازمانی و برون سازمانی آنها دارای پیچیدگی است -  ایجاب می کند که پیش از هر اقدامی درخصوص وضع قانون، نظر کارشناسی ذی نفعان آن دریافت شود و مورد استناد و بهره برداری قرار گیرد. در این میان، قانون گذاری برای اهالی فرهنگ و هنر به عنوان سازنده ترین و تاثیرگذارترین قشر جامعه، از حساسیت و اهمیت قابل ملاحظه ای برخوردار است و به همین دلیل در تمامی کشورهای جهان، قانون گذاران و دولتمردان می کوشند با دقت هرچه تمام تر و از طریق جلب مشارکت این قشر، نگاهی کاملا تخصصی به مقوله فرهنگ و هنر داشته باشند تا فرایند توسعه همه جانبه، درست و کامل طی شود.
2- ردیف (1) از بند (چ) ماده 92 قانون برنامه ششم توسعه، دولت را مکلف کرده «تمهیدات قانونی لازم را جهت امنیت شغلی اصحاب فرهنگ و هنر و مطبوعات و قلم و صداوسیما و رسانه و استقرار نظام صنفی بخش فرهنگ» اتخاذ کند.بر همین مبنا، وزارت فرهنگ و ارشاد اسلامی از مدت ها قبل با دعوت از تشکل های حرفه ای بخش فرهنگ و هنر و بزرگان و پیش کسوتان این بخش ها و برگزاری چندین جلسه کارشناسی تلاش کرده تا اجرای این مهم را با کسب نظر و هم اندیشی صاحبان و ذی نفعان اصلی این قانون محقق کند. اگرچه تاکنون اعضای شرکت کننده در این جلسات، به دلیل پیچیدگی مناسبات و نیز ناهمگونی رشته های فرهنگی و هنری، به جمع بندی نهایی نرسیده اند و بعضا معتقدند دستیابی به یک نظام جامع که دربرگیرنده همه فعالان فرهنگی و هنری باشد، ناممکن به نظر می رسد و اساسا بخش فرهنگی و هنری کشور فاقد وصف «صنفی» است و یک «حرفه» محسوب می شود و باید ذیل قوانین کار و تامین اجتماعی مورد حمایت قرار بگیرند، اما همچنان در حال رایزنی و مشورت برای حل تناقضات قانونی و پیداکردن بهترین راه حل برای برون رفت از مشکلات بخش فرهنگ و هنر هستند.
​3- متاسفانه در آخرین نشست تخصصی نمایندگان تشکل های فرهنگی و هنری که در وزارت فرهنگ و ارشاد اسلامی برگزار شد، حاضران با یک پیش نویس تحت عنوان «قانون سازمان صنفی هنرمندان ایران» روبه رو شدند که ظاهرا از سوی یک شخص حقیقی یا حقوقی غیرمسئول و فاقد سمت نمایندگی از سوی اهالی فرهنگ و هنر، تهیه و به کمیسیون فرهنگی مجلس پیشنهاد شده و کمیسیون مذکور نیز بدون کسب نظر از ذی نفعان این بخش سرگرم نهایی و متعاقبا مطرح کردن آن در صحن علنی مجلس به عنوان یک «طرح» است!
نکته قابل توجه اینکه در پیش نویس مذکور، «نظام جامع» (صرف نظر از غیرکارآمدبودن آن)، به یک «سازمان» تقلیل داده شده و ساختار و تشکیلات آن به گونه ای است که ذی نفعان اصلی بخش هنر، کمترین سهم را در تصمیم سازی و تصمیم گیری دارند و به عبارتی این سازمان، یک تشکیلات کاملا دولتی تلقی می شود.
از نمایندگان محترم مجلس، به خصوص آنهایی که با حمایت و رای اهالی فرهنگ و هنر بر این مسند تکیه زده اند انتظار می رود با تمکین به روند معقول و منطقی که در وزارت فرهنگ و ارشاد اسلامی درخصوص بررسی کارشناسی موضوع در جریان است، مانع تصویب قوانین پرهزینه و محدودساز برای هنرمندان شوند.   
                