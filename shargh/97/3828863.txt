دو‌شنبه ۱۴ آبان ۱۳۹۷
-----------------------------------------
حرف اول
-----------------------------------------
مواجهه با تحریم ها بعد از 13 آبان
-----------------------------------------

                    پرسش این است که با تحریم هایی که ترامپ با تبلیغات بسیار تشدید آن را از 13 آبان نوید داده است، چگونه می توان رویارو شد؟ لابد این پرسشی است که در محافل مختلف نظامی، اطلاعاتی، مخابراتی، تجاری، صنعتی، بهداشتی و بانکی از مدت ها پیش مطرح بوده است. بررسی تاریخی اتفاقات می تواند مسئله را بیشتر تبیین کند. در ابتدا ماجراهای منطقه ای باعث تشدید خصومت ها شد. انور سادات پس از سه جنگ شکست خورده مصر و اسرائیل و به دنبال یک پیروزی نسبی یعنی بازپس گیری صحرای سینا، به صلح کمپ دیوید تن داد و با اسرائیل روابط رسمی برقرار کرد. در همان زمان سفر یاسر عرفات به تهران، کمپ دوید موجب افزایش خشم مسئولان وقت ایران شد چراکه آمریکا حامی کمپ دیوید و ضامن بقای اسرائیل بود. سفر شاه بیمار به آمریکا و دیدار نخست وزیر بازرگان و وزیر خارجه، دکتر یزدی، با برژینسکی در الجزیره، ماجرای سفارت آمریکا را که منجر به سقوط دولت موقت و ماندگارشدن «دانشجویان خط امام» در سفارت شد، در پی داشت و برخی موارد دیگر فضایی ایجاد کرد که هنوز هم ادامه دارد. فضایی که جنگ عراق علیه ایران، مسائل تحریمی بعد از جنگ و… نشانه های آن است. اگرچه دولت روحانی با امضای برجام موفق به گسستی در تحریم شد و قراردادهای بزرگ بویینگ، توتال و ایرباس منعقد شد، اما اختلافاتی هم میان بخش هایی از کشور وجود داشت. هم زمانی این برداشت با روی کار آمدن ترامپ، به برخورد او رنگ تهدید عریان داد و شعار تغییر نظام را به یک استراتژی منطقه ای موردحمایت اسرائیل، عربستان، مصر و چندین کشور عربی دیگر بدل کرد. اکنون آن تقابل با تشدید تحریم ها به مراحل تازه ای وارد شده است. ترامپ انتظار دارد عظمت آمریکا را با تحمیل دستوراتش به متحدان، کشورهای اروپایی و غیراروپایی به رخ بکشد. آنها از این تحمیل که استقلالشان را مخدوش می کند، می سوزند و می سازند؛ زیرا منافعشان اقتضا نمی کند مقاومت جدی نشان دهند. از طرف دیگر خودشان هم حامی اسرائیل هستند. راه حل کلاسیک می تواند تلاش برای برخورد دیپلماتیک منطقی و مذاکره و رفع سوءتفاهم و بده بستانی برای جلوگیری از تنش حاد باشد. 
اما آیا واردشدن به این راه حل امکان پذیر است؟ اگر صداوسیما را ملاک قرار دهیم، جایی برای بررسی و پیشنهاد باقی نمی ماند. در همین چند روز، ترجیح داده به جای بحث های کارشناسی و اقناعی، روش های تبلیغاتی را در دستور قرار دهد. در همین زمان دولت روحانی به استناد اصول حقوق بین الملل، تعرض به سردر سفارت ایران در لندن و تجاوز به حریم سفارت ایران در پاریس را محکوم می کند و دعاوی خود را علیه آمریکا در زمینه تحریم ها و درباره خسارت خواهی آمریکا به بهانه کشته شدن سربازانش در بیروت، با استناد به قرارداد مودت میان دوکشور به دیوان دادگستری لاهه برده است. درست در زمان سفر روحانی به اتریش و سوئیس و در زمان سفر وزیر خارجه به اروپا برای کاستن از فشار تحریم ها، ناگهان دو موضوع مشکوک درباره دست داشتن دیپلمات ایرانی در اتریش که به آلمان سفر کرده و از زن وشوهر جوانی در بلژیک برای بردن نیم کیلو ماده منفجره به فرانسه برای طرح انفجار در کنفرانس منافقین در پاریس استفاده کرده به اصطلاح لو می رود و در دومی کسانی به دلیل برنامه قتل رهبران سازمان تروریستی مستقر در کپنهاگ تبلیغات وسیع منتشر می شود. می توان این مسائل را به سناریو سازی برخی کشورهای منطقه نسبت داد. فراموش نکنیم اعراب، فلسطینیان و سایر کشورهای اسلامی همگی باید تجاوزات اسرائیل را محکوم کنند اما این اتفاق نمی افتد و حالا همه پیکان ها به سمت ایران است. عرب ها اغلب طرف اسرائیل را گرفته اند و ایران را به جنگ تهدید می کنند. در ترکیه مسلمان، بنزین به هواپیماهای ایران نمی دهند، در مالزی مسلمان، مهاتیر محمد با لحنی پوزش خواهانه اعلام می کند که منافع ملی را ترجیح می دهد و از تجارت با ایران معذور است. پاکستان مسلمان که بمب اتمی و موشکش را هم دارد، هرچند اسرائیل را محکوم می کند اما آنها را تهدید نمی کند. در یک جمله، باید به سمت مدیریت تنش ها رفت؛ راه حلی که دست کم مستلزم مذاکره از طریق میانجی مصلح است و نیاز به دیپلماسی حرفه ای و پرهیز از موازی کاری دارد.
                