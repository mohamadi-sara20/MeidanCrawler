یک‌شنبه ۳ تیر ۱۳۹۷
-----------------------------------------
سرمقاله
-----------------------------------------
دست دوستی ایران و عربستان در بازار نفت
-----------------------------------------

                    بحث اصلی در اجلاس مشترک جمعه اوپک و غیراوپک، سهم کشورهای غیراوپک در ادامه روند کاهش تولید است که تا حدودی جنبه کارشناسی دارد. یک کمیته نظارتی که البته از قبل تشکیل شده بود، به صورت دوره ای عملکرد کشورها را مرور خواهد کرد؛ البته این رویه برای اعضای اسمی اوپک نیز اعمال می شود. کنگو که در همین نشست اخیر به اوپک پیوست، برای مدت دو سال از نظام سهمیه بندی معاف خواهد بود. در اجلاس دو روز پیش اوپک، بازار جهانی نفت و تولیدکنندگان اوپک و غیراوپک، صاحبان اصلی اوپک را حتی بهتر از گذشته شناختند.دو کشور جمهوری اسلامی و عربستان که در روابط و معادلات دوجانبه در یکی از سخت ترین شرایط خود به سر می برند، در اجلاس صدو هفتادو چهارم، اولین درس بزرگ سیاست ها و دیپلماسی درون اوپکی را به روسیه دادند. روسیه ماه ها با عربستان درباره لغو کاهش جمعی 1.8میلیون بشکه در روز هماهنگی و لابی کرده بود و از طریق عربستان می کوشید ایران را برای همکاری ترغیب کند. عربستان نیز همه قول های مساعد را به مسکو داده بود، اما در جلسه اوپک با ایران همسویی کرد. قطعا این اولین تجربه مهم روسیه از قوانین و قواعد درون اوپکی بود. در حقیقت، عربستان ضمن مجادله با همتای ایرانی خود، مقاومت او را در مخالفت با افزایش سقف تولید که خواست روسیه بود، تحسین می کرد. عربستان با دیپلماسی درون سازمانی اوپک خوب آشناست.در واقع نبرد بازار بین آمریکا و روسیه است و عربستان در جایگاه سوم تولید جهانی قرار دارد و واقعیت ناگفته آنجاست که عربستان ظرفیت مازاد درخور ملاحظه ای نیز ندارد. عربستان باید سرمایه گذاری چشمگیری روی منابع گازی خود انجام دهد که بخش مهمی از درآمد نفتی عربستان را مصروف خود خواهد کرد. البته چنانچه عربستان از چنبره سیاست های آمریکا قدری فاصله گیرد، می تواند از بخش مهمی از گاز مورد نیاز برای تزریق خود را وارد کند. در هر صورت رقابت نفت به تدریج از خاورمیانه به سوی روسیه، آسیای میانه و آمریکا سوق پیدا خواهد کرد. آمریکا و روسیه نیاز آنی به قیمت های بالا و سه رقمی ندارند و در واقع عربستان تنها کشوری است که نیاز به منابع مالی دارد. عربستان باید تا 2019 قیمت نفت را سه رقمی کند؛ زیرا خصوصی سازی آرامکو در قیمت های پایین ارزش تجاری محدودی خواهد داشت. خصوصی سازی آرامکو یکی از اصول و اهداف اصلی استراتژی 2030 ولیعهد عربستان است و در اینجا تفاوت قیمت نفت، بشکه ای 70 دلار و نفت بشکه ای صددلاری در حافظه بازار جهانی و مراکز بورس به بیش از یک تریلیون دلار تفاوت قیمت ترجمه می شود؛ بنابراین آرامکو سخت به دنبال افزایش پایدار قیمت نفت است. روسیه این فاز را 20 سال پیش پشت سر گذاشت. آمریکا هم شرایط متفاوتی دارد و هرگز مالکیت یک شرکت ملی نفت را تجربه نکرده است؛ بنابراین در اینجا وقتی ترامپ به اوپک نهیب می زند، هدفش سیاست های قیمت جویانه عربستان است. در سال های پیش از پیروزی انقلاب اسلامی ایران و عربستان در دو نقطه مقابل این جدال را تجربه کرده بودند. امروز در بخش نفت و انرژی، آمریکا و عربستان سیاست های متفاوتی دارند که باید جدا از دیگر روابط سیاسی و ژئواستراتژیک به آن توجه کرد. البته مشکل دیگر عربستان آنجاست که حتی در منطقه خاورمیانه و خلیج فارس هم تقریبا تنهاست؛ تا جایی که شورای همکاری های خلیج فارس در آستانه فروپاشی قرار دارد. کویت، امارات متحده عربی، قطر و عمان نیازی به قیمت های خیلی بالای نفت ندارند. به علاوه تنش های سیاسی هم روابط ایشان را مخدوش کرده است. کشورهای کوچک خلیج فارس از آینده عربستان به عنوان یک قدرت احتمالی برتر نگران هستند و یک عربستان قدرتمند و تا دندان مسلح را بر نمی تابند. با توجه به آنچه بیان شد، سیاست جمهوری اسلامی ایران مبنی بر روند رشد ملایم قیمت های جهانی نفت در حقیقت مورد تایید همه اعضای اوپک بود.
                