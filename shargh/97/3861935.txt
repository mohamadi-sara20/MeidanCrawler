سه‌شنبه ۲۵ دی ۱۳۹۷
-----------------------------------------
یادداشت
-----------------------------------------
گام هایی برای شفافیت صندوق ها
-----------------------------------------

                    هفته گذشته محمد شریعتمداری، وزیر تعاون، کار و رفاه اجتماعی، وعده داد در آینده آن گروه از اعضای هیئت مدیره و مدیران 425 شرکت وابسته به صندوق های بیمه ای که در مسیر اجرای شفافیت قدم برنداشته اند، از کار برکنار خواهند شد. همچنین از برنامه وزارتخانه برای انتشار فیش حقوقی اعضای هیئت مدیره، میزان پاداش دریافتی پایان سال و حتی انتشار اطلاعات خریدوفروش هایی که در قالب شرکت ها انجام می دهند، سخن گفت. باید این وعده را به فال نیک گرفت؛ زیرا افزایش شفافیت در این میدان یکی از عوامل تاثیرگذار بر عملکرد مطلوب شرکت ها و افزایش سودآوری آنهاست. بااین حال فارغ از اینکه باید این تلاش با چه سرعتی و تا چه میزان تحقق یابد و اثر اجرای آن بر بهبود عملکرد شرکت ها چه باشد، مروری بر پیشینه این موضوع می تواند کاستی های مطرح در این عرصه را به خوبی به تصویر بکشد. با روی کار آمدن دولت یازدهم علی ربیعی، وزیر وقت، شرکت های وابسته را «حیاط خلوت سیاسیون» نامید و قول داد با ساماندهی این شرکت ها این وضع نابسامان را که میراث دولت های نهم و دهم بود، عوض کند. او در مرداد 94 کارگران و بازنشستگان را «کارفرمایان» صندوق تامین اجتماعی دانست و گفت تلاش دوساله دولت یازدهم هرچند نگرانی کارگران به خاطر امنیت دارایی هایشان را برطرف کرده؛ اما هنوز آثار سوء بی تدبیری هشت ساله به طور کامل مرتفع نشده است. در بهمن 96 ربیعی از بی توجهی مدیران شرکت های مزبور به بخش نامه های متعدد درباره رعایت شایسته سالاری گله کرد و هشدار داد: «…این گونه اقدامات نشانگر نبود مسئولیت و بی کفایتی این نوع مدیران است که برایند آن، مخدوش سازی سرمایه اجتماعی، ترویج یاس و بی تفاوتی است… . چنانچه مدیری به جای کار حرفه ای دنبال ارتباطات با ذی نفعان من غیرحق یا انتصابات سیاسی باشد، بی درنگ عزل خواهد شد». در فروردین 97 اکبر ترکان، رئیس هیئت مدیره شستا، اعلام کرد یکی از مدیران شرکت های مدنظر صد نفر از بستگان خود را در این شرکت استخدام کرده است! نکته جالب دیگر که ترکان به آن اشاره کرد، این بود که بعضی از شرکت های وابسته به شستا درگیر پروژه هایی شده اند که توجیه اقتصادی ندارند و زیان نصیب مجموعه می کنند. طبعا انتخاب و شروع این پروژه ها با همت مدیرانی انجام شده که دغدغه منافع صاحبان حق را نداشته و فقط دنبال ایجاد منافع برای خود و شرکای شان بوده اند. رای عدم اعتماد مجلس به ربیعی که برخی ناظران آن را نوعی سهم خواهی دانستند و سخنان چندی بعد وزیر سابق که از پیشنهاد «حق و حساب» 40میلیاردی پرده برداشت، نشان دهنده این حقیقت تلخ است که برچیدن ریشه فساد و سوءتدبیر از مجموعه شرکت های وابسته به صندوق های بیمه ای کاری سترگ است و هماهنگی همه قوا و مسئولان عالی رتبه را می طلبد و با همت یک وزیر و تلاش شبانه روزی او در یک وزارتخانه نمی توان انتظار اصلاح فوری امور را داشت. 
بیش از پنج سال از روی کارآمدن دولت یازدهم می گذرد، دولتی که اولین اقدامش در عرصه صندوق های بیمه ای کنار گذاشتن سعید مرتضوی پرحاشیه ترین و درعین حال پرهزینه ترین رئیس صندوق تامین اجتماعی بود. انتظار می رفت با برکناری او مقدمات اصلاح امور و افزایش درجه امنیت دارایی های بیمه شدگان که جزء اولین دغدغه های ربیعی بود، به سرعت فراهم شود؛ اما با مروری کوتاه بر سیر وقایع که در بالا به آن اشاره شد، می توان نتیجه گرفت اقدامات اصلاحی از سرعت مناسبی برخوردار نبوده؛ چراکه وزیر فعلی نیز تلویحا به نبود شفافیت در این مجموعه ها و بی اعتنایی برخی مدیران به دستورات مقامات ارشد اشاره می کند، مدیرانی که لابد پشتشان گرم است و از طرف برخی افراد متنفذ حمایت می شوند. اعلام اقداماتی که در حوزه بهبود مدیریت دارایی های بیمه شدگان و موانع و مشکلات موجود انجام شده و ارائه مستند آن به صاحبان حق، موثر خواهد بود. مسئولان در بیش از پنج سال گذشته درباره ضرورت شفاف سازی و افزایش درجه امنیت دارایی «کارفرمایان صندوق تامین اجتماعی» نکات زیادی را بیان کردند و باید پرسید آیا اعمال نفوذ افراد رانت خوار و قدرت طلب موجب کندی اصلاحات در این میدان شده است. بررسی وضعیت بازگرداندن اموال بیمه شدگان نیز از موضوعاتی است که انتظار می رود با صراحت درباره وضعیت پیشرفت این گونه بررسی ها و دعاوی با صاحبان واقعی اموال سخن گفته شود. صاحبان واقعی این اموال که از سر اجبار (بیمه اجباری) تکلیف اموال خود را به این صندوق ها سپرده اند، اگر در جریان این اقدامات و حرکت هایی که برای احقاق حق صورت می گیرد، قرار گیرند، این احساس را نخواهند داشت که مطالبات آنان مشمول مرور زمان شده است.
                