شنبه ۴ اسفند ۱۳۹۷
-----------------------------------------
type_unknown
-----------------------------------------
ما و دولت روحانی
-----------------------------------------

                    جریان راست تندرو، روزبه روز مواضع خود را درباره دولت روحانی تندتر می کند. به نظر می رسد آنها خود را برای اقدامی متفاوت در برخورد با دولت آماده می کنند. برای زمینه سازی این برخوردها گاه در رسانه های خود برخی از سخنان «تکه تکه شده» و «از جا به درشده» من و برخی از دوستان را نیز پررنگ می کنند. به همین دلیل ضروری به نظر می رسد که برخی از مواضع خود را درباره دکتر روحانی تصریح کرده و مورد تاکید قرار دهیم. 
یکم- سیاست ورزی اقدامی است جمعی. دیدگاه های شخصی و جهت گیری های عاطفی ما درباره افراد و اشخاص باید تحت الشعاع خرد جمعی مجموعه ای قرار گیرد که با ما در یک جبهه قرار دارند. ما حق داریم که مواضع و دیدگاه های خود را با جمع همراهان در میان بگذاریم؛ اما پس از گفت وگو باید به توافق جمعی پایبند بوده و برمبنای آن عمل کنیم. توافق جمعی اصلاح طلبان «اتحاد انتقادی» با دولت روحانی است. در چارچوب «اتحاد انتقادی» تضعیف دولت در شرایطی که «امنیت ملی» با تهدید مواجه بوده و یک جریان قدرت طلب در حال آماده سازی خود برای سوار شدن بر موج مشکلات و تصرف قدرت است، با مصالح ملی بلندمدت کشور ناسازگار است.
دوم- سیاست ورزی هنر انتخاب از میان گزینه های موجود است. در مقاطع 1392 و 1396 دکتر حسن روحانی بهترین گزینه موجود بود. تنش زدایی از روابط خارجی، بازگرداندن عقلانیت به خط مشی گذاری عمومی در کشور، مدارا و رواداری فرهنگی و عادی سازی فعالیت های سیاسی در کشور با حضور آقای روحانی در قوه مجریه بیشتر و بهتر تامین می شد. از این رو انتخاب ایشان در آن مقاطع موجه و قابل دفاع بوده و نشان دهنده روشن بینی و میهن دوستی اصلاح طلبان بود. از این رو پشیمانی از آن به معنای پشیمانی از شرکت در انتخابات است و پشیمانی از شرکت در انتخابات در آن مقاطع یعنی پشیمانی از سیاست ورزی براساس مقدورات.
سوم- انتقاد کردن از دولت به تنهایی موجب همسویی و هم جهتی مواضع سیاسی جریان های مختلف نیست. مهم موضعی است که از آن به انتقاد از دولت می پردازیم. برخی از اقداماتی که جناح راست تندرو به آن انتقاد می کند، از نظر ما ممکن است از نقاط قوت دولت در مقایسه با رقبایش باشد. برای مثال برخورد عقلایی و تنش زدای دولت در سیاست خارجی، تسامح و رواداری نسبی فرهنگی دولت، باور به بهره گیری از تجربیات علمی در اداره امور کشور، پرهیز از ماجراجویی در تصمیم گیری های داخلی و… همگی از نقاط قوت این دولت است. در حالی که از نگاه جریان راست تندرو همین مواضع نقاط ضعف دولت محسوب می شوند. ما هم به دولت انتقاد داریم؛ اما زاویه دید ما از زمین تا آسمان با زاویه نگاه جریان راست تندرو فرق می کند. باید این دو نوع انتقاد را از یکدیگر متمایز کرد. 
چهارم- اگر قرار است به دنبال مقصر برای مشکلات و مسائل کشور بگردیم، باید کل «سیستم اداره امور عمومی» کشور را مورد نقد و ارزیابی قرار دهیم. دولت (قوه مجریه) تنها بخشی از سیستم اداره امور عمومی کشور است. حداکثر قدرتی که در اختیار دولت است، حدود یک پنجم است. با توجه به تناسب اختیار و مسئولیت، در همین حدود نیز می تواند پاسخ گو باشد. به طور مثال در عرصه سیاست خارجی، دولت به خوبی می دانست که پس از اقدام سنجیده و درست توافق برجام باید گام های دیگری نیز برای تفاهم با کشورهای قدرتمند صنعتی و بهره گیری از ظرفیت های ناشی از این تفاهم برداشته شود؛ اما آیا دولت می توانست به تنهایی درباره چنین توافق هایی اقدام کند؟ روشن است که خیر. بنابراین منصفانه نیست که دولت را به خاطر بهره نگرفتن از این ظرفیت ها سرزنش کنیم. درباره بهبود روابط با همسایگان جنوبی کشور دولت می توانست به تنهایی تصمیم گرفته و اقدام کند؟ روشن است که خیر. دولت در چارچوب محدود و مشخصی قادر به تصمیم گیری و اقدام بوده است. اگرچه از نظر ما در همان چارچوب هم ضعیف عمل کرده است؛ اما نمی توان او را به خاطر تصمیم ها و اقدام های خارج از محدوده اختیار سرزنش کرد و مورد انتقاد قرار داد. دولت باید پاسخ گوی اقدامات وزارت اطلاعات باشد. مگر وزارت اطلاعات تنها دستگاه امنیتی ماست؟ آیا می توان دولت را به خاطر اقدامات قوه قضائیه مورد انتقاد قرار داد؟ اقدامات شورای نگهبان و مجمع تشخیص مصلحت و شورای انقلاب فرهنگی با توجه به ترکیبی که دارند، تا چه حد قابل انتساب به دولت است؟
پنجم- دولت روحانی نشان داده است که این ظرفیت را دارد که رفتارهای خود را اصلاح کرده و بهبود بخشد. اگر انتقادها به خط مشی ها و انتصاب های دولت با هدف ارتقای دولت و تقویت آن صورت گیرد، امکان دوری از غفلت ها و پذیرش الزام به یک چارچوب مشخص خط مشی گذاری در دولت وجود دارد؛ اما به نظر می رسد جناحی در کشور به این نتیجه رسیده است که تنها راه تصرف قدرت، این است که همه مشکلات موجود را متوجه دولت کرده و از این طریق حذف آن را زمینه سازی کند. این شیوه برخورد نه میهن دوستانه است و نه اخلاقی. آرزو می کنم ضمن آنکه به نقد دولت می پردازم، از شائبه بی انصافی و قدرت پرستی دور باشم. این آرزو را برای همه فعالان سیاسی و رسانه ای دارم. دولت روحانی، دولت قانونی و منتخب مردم است و به همین دلیل تنها این دولت است که در شرایط فعلی امکان گذر از گردنه توطئه های منطقه ای و فرامنطقه ای را دارد. تصور جایگزین کردن آن با ترکیب دیگری از قدرت می تواند منجر به افزایش مخاطرات ملی شود.
                