سه‌شنبه ۱۳ آذر ۱۳۹۷
-----------------------------------------
حرف اول
-----------------------------------------
همه به دنبال سود تحریم ایران
-----------------------------------------

                    ترامپ با ایفای نقش یک مدیرعامل خودکامه به جای یک رئیس جمهور قانون مدار، نه فقط ثبات سیاسی و اجتماعی کشورش را به هم ریخته است، بلکه روابط بین المللی مبتنی بر نزاکت دیپلماتیک را نیز آشفته کرده و موجب ایجاد احساس هرج ومرج و ناامنی سیاسی به ویژه در خاورمیانه شده است؛ جغرافیایی که در شرایط عادی نیز همواره وضعی غیرعادی دارد و اکنون 70 سال است با پدیدآمدن مسئله پایان ناپذیر اعراب و اسرائیل، آرامش این منطقه مختل بوده است. اسرائیل با توسل به بی نظمی، کوشیده است نظم دلخواه خود را تحمیل کند و فلسطینیان نیز با تلاش برای رسیدن به حقوق بیشتر، پیوسته حقوقی را از کف داده اند. اسرائیل خود را مانند جزیره ای متفاوت، نماد دموکراسی و فرهنگ اروپایی در منطقه سنت گرای خاورمیانه می داند. نویسنده کتاب ایران هراسی با کنایه به سیاست تبعیض آریایی و ضدیهودی هیتلر، می نویسد این قربانیان نژادپرستی اروپایی اکنون با فرورفتن در قالب فرهنگ اروپایی می کوشند با نوعی سیاست «آریایی کردن» پیرامونی در خارج از اروپا، خود را اروپایی بدانند؛ اما در عمل از برخی مفاسد سنتی رایج در منطقه برکنار نیستند. نخست وزیر کنونی اسرائیل در بحرانی ترین زمان ها برای سومین بار از سوی پلیس به اتهام فساد مالی احضار شده است، اما این وضع منحصر به نتانیاهو نیست؛ بسیاری از رجال کنونی و پیشین اسرائیل دچار این گونه لغزش ها بوده اند، اما نباید فراموش کرد نظارت ها و شرایط قانونی اجازه سودجویی های کلان نمی دهد و جامعه نیز با این گونه مسائل کنار می آید و متهمان، پس از پایان دوران مجازات به مشاغل سیاسی بازمی گردند. تفاوت کشورهای عرب منطقه مانند عربستان در این است که در این کشورها، مقام و موقعیت اختلاسگران کلان عملا مانع علنی شدن یا مجازات مرتکبان می شود؛ مگر اینکه شرایط سیاسی ایجاب کند. به عبارت دیگر، پرونده های مالی در گرو وفاداری های سیاسی است و هر زمان لازم شود به آن گونه سوابق واقعی و گاه ساختگی استناد می شود. وضعیتی که پس از قتل برنامه ریزی شده جمال خاشقجی در کنسولگری عربستان رخ داده است، به دلیل رقابت های سیاسی ترکیه و عربستان و برخی حساسیت های اروپایی در مقابل یکه تازی های ترامپ، محمد بن سلمان، ولیعهد و نایب السلطنه عربستان را با انزوایی نسبی مواجه کرده است که عکس دسته جمعی روسای کشورهای گروه 20 در بوئنوس آیرس آرژانتین، آن انزوای یک متری را نشان می دهد.
 اما او که با چند کودتای خانوادگی با پشت سرگذاشتن حق تقدم های سنتی خانوادگی جایگاه قدرتمند کنونی را اشغال کرده و حتی برادر ارشدش به قبول امیری مدینه بسنده کرده است، به سادگی کنار نخواهد کشید. اختلافات میان جناح های عربی نیز چیز تازه ای نیست؛ سنتی قبیله ای است. به همین دلیل مسائل بین قبیله ای برای اجنبی چندان قابل بهره جویی نیست. وقتی اختلاف میان عربستان و قطر نیز علنی شد، ایران به درستی راه خروج از محاصره هوایی و دریایی را روی آن کشور گشود، اما می داند که آنان بار دیگر با هم جمع خواهند شد و ایران را همواره اجنبی خواهند دانست. عرب های همسایه ایران پول دارند و روابط بازرگانی با آنان برای آن کشورها ارزشمندتر از آن است که آن را فدای رفتارهایی کنند که در خاورمیانه نامتعارف نیست. آنچه برای خاشقجی رخ داد، قبلا برای برخی از اعضای خاندان سلطنتی عربستان و دیگران هم رخ داده بود و آنان ناپدید شده اند. واکنش ترامپ اعلام محرومیت 18 نفر از مقامات عربستانی مرتبط با قتل خاشقجی از دریافت روادید سفر به آمریکا بوده است؛ مجازاتی که 80 میلیون ایرانی بی آنکه کسی را کشته باشند، مشمول آن هستند! درباره شخص محمد بن سلمان به داوری ترامپ در همین حد اکتفا می شود که «او در این ماجرا یا دست داشته یا دست نداشته است»!؟ عرب ها اکنون درباره اینکه مسئله عرب و اسرائیل را تبدیل به مسئله ایران و اسرائیل کنند و از تحریم ایران بهره مند شوند، یا اینکه در عین مخالفت با تحریم ایران، به دلیل منافع ملی و تجاری، از تحریم ها تبعیت کنند، متاسفانه روی دومی اتفاق نظر دارند. اروپایی ها و آمریکایی ها و نیز روس ها با وجود مسائل روزمره و اتفاقی، با نتانیاهو یا بدون نتانیاهو، برای حمایت از موجودیت اسرائیل اولویت قائل اند. این واقعیتی است که باید در نظر داشته باشیم تا منافع ملی ما قربانی نشود.
                