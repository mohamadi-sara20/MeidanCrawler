شنبه ۵ آبان ۱۳۹۷
-----------------------------------------
سرمقاله
-----------------------------------------
استراتژی روحانی علیه خودش
-----------------------------------------

                    «دولت دیگر توان اداره کشور را ندارد». این تک جمله از پشت پرده ای خبر می دهد که چندان هم نامنتظره نبود. چندی پیش عزت الله ضرغامی در گفت وگو با ایرنا به نکات مهمی اشاره کرد. از میان آن اظهارنظرها، نکته مهمی درباره دولت به چشم می خورد: «برخی گفتند، دولت دیگر توان اداره کشور را ندارد و فعالان اقتصادی باید کار را دست بگیرند که رهبری مخالفت کردند.» اما هیچ حرفی از اینکه این فعالان اقتصادی چه کسانی اند و به چه نهادهایی تعلق دارند به میان نیامده است. ناگفته پیداست پیشنهاددهندگان بر این باور بوده اند که قدرت آن را دارند تا از طریق مدیریتی از بالا وضعیت اقتصادی مردم را بهبود ببخشند. این باور چه درست باشد چه نادرست، شرایط به گونه ای پیش می رود که در تصمیماتی از این دست دولت و مردم نادیده گرفته شوند. نادیده انگاشتن دولت از پس نادیده انگاشتن مردم و آرای آنان رخ می دهد. این رویکرد در دولت های بعد از انقلاب بی سابقه است، یا بهتر است بگوییم تاکنون زمینه این گونه رویکردها دست کم به این صراحت وجود نداشته است. حتی دولت احمدی نژاد که یکی از ناکارآمدترین دولت ها بعد از انقلاب بود نیز مردمی داشت و نهادهای رسمی پای کار. دولت خاتمی هم که چون کشتی توفان زده ای کژومژ می شد و مردمی در ساحل چشم انتظارش بودند.چرا دولت روحانی به این روز افتاده است؟ اصلا این شرایط عارضه ای است منحصر به این دولت؟ باید به این پرسش ها با شک و تردید پاسخ داد. هرچه هست، وضعیت امروز ایران یک شبه به وجود نیامده است. دولت هایی که خواسته یا ناخواسته نتوانسته اند مطابق با زمانه خود رشد و تغییر کنند، اندک اندک بدنه اجتماعی را از دست داده اند و بدنه اجتماعی را هم طیف هایی تشکیل می دهند که با هم در ستیزند. همه دولت ها کم وبیش این ستیزها را نادیده گرفته اند. در این ستیزها، طیف هایی از جامعه توان خود را از دست داده اند و افول کرده اند که این طیف ها اغلب حامیان دولت ها هستند و از سوی دیگر طیف های تازه تری سر برآورده اند که مطالبات تازه ای دارند و خواهان مشارکت بیشتری در سیاست اند. با این طیف های تازه وارد چه باید کرد؟ نهادهای سیاسی توان پاسخ گویی به این توسعه سیاسی ناخواسته را دارند؟ به تعبیر توکویل «در میان قوانین حاکم بر جوامع انسان ها یکی قاطع تر است. اگر قرار است انسان ها متمدن بمانند، به همان نسبتی که شرایط دگرگون می شود، هنر به هم پیوستن هم باید رشد کند.»  در دولت های بعد از انقلاب نهادهای سیاسی مقتدر هم ز مان با مطالبات و خواسته های مردم رشد نکرده اند تا بتوانند مطالباتی را که از سوی طیف های تازه اجتماعی سر برمی آورد، جذب و در خود ادغام کنند. روند توسعه سیاسی که در دولت اصلاحات به محاق رفت، اینک سر بر آورده و با تمام توان به جامعه و دولت روحانی فشار می آورد. اغراق نیست اگر بگوییم هر کس دیگری جای روحانی بود، شاید توان مقاومت در برابر این فشارها را نداشت. سابقه روحانی در ساختارهای امنیتی و نظامی کشور او را واداشته بیش از دیگران توان درک شرایط و مقاومت در برابر مشکلات را داشته باشد. از سوی دیگر مناسبات جهان با ایران این فرصت را به روحانی داده است تا از زیر بار مسائل سیاست داخلی شانه خالی کند و با نادیده گرفتن توسعه سیاسی و در غیاب نهادهای مقتدر سیاسی بتواند مطالبات مردمی را که خواهان مشارکت بیشتری در سیاست اند، بی پاسخ بگذارد.
 از سوی دیگر همین مناسبات جهانی موجب فشارهای اقتصادی شده که اگر برای آن چاره ای اندیشیده نشود، دولت روحانی را در داخل به ناکامی می کشاند. این پارادوکس فرصت و تهدید، ماندگاری یا ناکامی دولت روحانی را در سال های پیش رو رقم می زند. آنچه این شرایط بر آن صحه می گذارد، این است که مشکل دولت روحانی بیش از آنکه اقتصادی باشد، سیاسی است. فعالان اقتصادی که درصددند تا دولت را به دست بگیرند و شرایط اقتصادی مردم را بهبود ببخشند، اگر انگیزه سیاسی ندارند، چرا به یاری دولت و مردم نمی آیند. عدم تلاش آنان برای رهایی مردم از این وضعیت دشوار اقتصادی از ناتوانی آنان است در عمل به باورشان، وگرنه دلیل قانع کننده ای وجود ندارد که باغچه همسایه را بیل بزنند. اما این شکل ساده شده ایده محوری فعالان اقتصادی است. در اظهارات آنان بیش از هر چیز این باور دیده می شود که این فعالان درصدند مشکلات کشور را اقتصادی جلوه بدهند تا سیاسی. اینجاست که آنان با دولت روحانی هم داستان می شوند و جالب آنکه روحانی درست از جایی ضربه می خورد که خود مبدع آن است: دمیدن در بالن اقتصاد، بالنی که با تلنگری سوراخ شده و فروخواهد افتاد. روحانی اقتصادزدگی را جای سیاست زدگی گذاشت تا به دولت خود ثبات و امنیت بدهد، آگاه از اینکه اقتصادزدگی مسائل حاد سیاسی و اجتماعی و فرهنگی را به اقتصاد تقلیل خواهد داد و غافل از اینکه این ایده در شرایط سخت اقتصادی به ضد خود بدل خواهد شد و یقه دولتش را خواهد گرفت. روحانی بر این باور بود که با پیگیری مسائل اقتصادی و عادی سازی مناسبات جهانی و با تقویت باور به مصلحت عمومی می تواند انسجام و هماهنگی اجتماعی تولید کند. مصلحت عمومی از نظر او مستقل از تمام افراد و گروه های موافق و مخالف است که در منصب خاص ریاست جمهوری و نهاد دولت معنا می شود. روحانی می پنداشت با این نهاد می تواند اجماع سیاسی به وجود آورد که نشد و نتوانست. او مثلثی طراحی کرد که خودش فقط یکی از اضلاع آن بود و دیگری صاحبان سرمایه داخلی که از مخالفانش بودند و ضلع سوم صاحبان سرمایه خارجی که جلب اعتمادشان در شرایط کنونی بسیار دشوار است. راه نرفته روحانی، بازگشت به مردمی است که آرایشان را برای او به صندوق ریختند و کار نکرده اش ایجاد یک هژمونی داخلی است، هژمونی که در این شرایط دشوار اقتصادی و سیاسی به یاری اش بیاید. ازاین روست که فعالان اقتصادی درصددند با استراتژی اقتصادی روحانی علیه خود او اقدام کنند.
                