پنج‌شنبه ۱۵ آذر ۱۳۹۷
-----------------------------------------
حرف اول
-----------------------------------------
زنگ هشدار افول اوپک
-----------------------------------------

                    اعلام خروج قطر از سازمان کشورهای تولیدکننده نفت (اوپک) بحث ها و تحلیل های زیادی را در محافل سیاسی و اقتصادی بین المللی درباره دلایل و پیامدهای این خروج برانگیخت.  برخی از تحلیل ها، این خروج را بنا بر ملاحظات سیاسی دولت قطر ارزیابی می کنند. این تحلیل ها که خود مبنایی عمدتا سیاسی دارند، بر دو قسم هستند؛ قسم اول معتقدند دولت قطر با هدف خارج شدن از دایره قدرت و تاثیرگذاری عربستان سعودی که از مدت ها قبل با آن دچار مشکل شده، تصمیم به خروج از اوپک گرفته است. با این خروج، عربستان سعودی یکی از متحدان سنتی خود را از دست خواهد داد و وزنه سیاسی آن در اوپک کاهش پیدا می کند. دسته دوم تحلیل های سیاسی بر این اعتقاد هستند که خروج قطر از اوپک، در نتیجه انزوای این کشور بین کشورهای عربی منطقه بوده و این به معنای عقب نشینی بیشتر قطر در مقابل عربستان و امارات متحده است. نگارنده با تاکید بر اینکه در تصمیم به خروج قطر از اوپک مجموعه ای از عوامل مختلف، اعم از سیاسی دخالت دارند، بر این اعتقاد است که این تصمیم فراتر از مسائل و عوامل سیاسی است. تجربه رفتاری قطر در سال های اخیر نشان می دهد دولت این کشور در اتخاذ سیاست های بزرگ و تاثیرگذار در سطوح منطقه ای و بین المللی، برخلاف دیگر کشورهای منطقه، هوشمندانه و با لحاظ شرایط آینده اقدام می کند. از این لحاظ، تصمیم خروج از اوپک را با وجود عضویتی بیش از 55 سال در آن و قرارداشتن در مصادر بالای مدیریت این سازمان، باید اقدامی برنامه ریزی شده و هدفمند در راستای شرایط و الزامات بین المللی، به خصوص بازار جهانی انرژی و جایگاه موثر این کشور در این بازار جست وجو کرد.  چنین به نظر می رسد که قطری ها دیگر آینده ای روشن و تاثیرگذار برای اوپک قائل نیستند و معتقدند اوپک از مسیر اصلی خود تحت تاثیر بروز برخی تغییرات در ساختار تولید و تجارت جهانی نفت از یک سو و شکل گیری تدریجی برخی ترتیبات سیاسی در مدیریت تولید و تجارت جهانی نفت از سوی دیگر، خارج شده و در شرایط انزوا و حاشیه ای قرار گرفته است. بر این مبنا، ورود متغیرهایی مانند ایجاد تنوع در جغرافیای توزیع منابع نفت، کاهش انحصار منابع نفت متعارف در بازار جهانی انرژی با فعال شدن صنعت نفت غیرمتعارف و رویش و تکامل انرژی های تجدیدپذیر و همچنین فرایند جهانی شدن تجارت آزاد، اوپک را به لحاظ ساختاری دچار چالش کرده است.  
اما آنچه بیش از همه عوامل برای اوپک دردسرساز شده است، تلاش هدفمند سیاسی برای منفعل کردن آن است که در سال های اخیر از سوی برخی قدرت ها که الزاما اهداف سیاسی مشترکی نیز ندارند، دنبال می شود. این تلاش امروزه مبتنی بر سه ضلع روسیه، آمریکا و کشوری از درون اوپک یعنی عربستان سعودی است که ظاهرا به توافق نانوشته ای هم برای این منظور منجر شده است. روسیه به عنوان دومین کشور تولیدکننده نفت جهان، در قالب نقشه راهبردی احیای روسیه بزرگ پوتین، دنبال ایفای نقش برتری در بازار جهانی نفت است. کرملین این هدف را در نزدیکی با اوپک در ابتدا و سپس به حاشیه راندن یا حذف اوپک از طریق جایگزینی آن با سازمانی جدید با محوریت روسیه دنبال می کند. آغاز همکاری های کم سابقه روسیه با اوپک از سال 2016 در قالب توافق کاهش تولید نفت و حضور مستمر این کشور در نشست های فصلی اوپک در شکل مذاکرات کشورهای اوپک و غیراوپک را می توان در این راستا تحلیل کرد. در دیگر سو، دولت آمریکا به رهبری ترامپ، سیاست تضعیف اوپک و منفعل کردن آن را در راستای سیاست های بلندمدت نفتی آمریکا دنبال می کند. این سیاست به طور مشخص از طریق اعمال نفوذ در این سازمان و تحت فشار قراردادن اعضای آن برای پیروی کردن از سیاست های دولت آمریکا در معادلات بازار جهانی نفت است که این روزها آثار و نشانه های آن در حال نمایان شدن است. ضلع سوم، عربستان سعودی است که به صورت اعلام نشده ای سیاست تضعیف و حتی شاید حذف اوپک را دنبال می کند. حاکمان جدید عربستان به نظر می رسد دیگر نمی خواهند نقشه سیاسی و اقتصادی آینده این کشور را بر ترتیباتی سنتی مانند اوپک استوار کنند. از سوی دیگر، بروز برخی شرایط و تنگناهای سیاسی، دولت عربستان را مجبور به اعطای امتیازاتی در حوزه نفت و اوپک به دو ضلع ذی نفع دیگر این مثلث یعنی آمریکا و روسیه کرده است. این سیاست عربستان بالطبع برخلاف منافع اوپک و اعضای آن است که امروزه آثار آن در کاهش شدید قیمت نفت مشاهده می شود. به نظر می رسد قطر با پیش بینی تحولات آینده اوپک و در اقدامی هوشمندانه و پیش دستانه و قبل از اینکه مجبور به واکنش به شرایطی که بانی آن کشوری مانند عربستان باشد، تصمیم به خروج از اوپک گرفته است. عصبانی ترین کشورها از اقدام قطر، عربستان سعودی و امارات متحده عربی خواهند بود که به گونه ای در انفعال قرار می گیرند. طبیعتا از این پس قطری ها بدون توجه به محدودیت های اوپک، اقدام به تولید نفت و بهره گیری از ظرفیت های نفتی خود در راستای توسعه صنعت گاز خواهند کرد. خروج قطر از اوپک، زنگ هشدار افول اوپک را به صدا درآورده است و این می تواند سرآغاز تحولات جدید در ژئوپلیتیک بازار جهانی نفت باشد.
                