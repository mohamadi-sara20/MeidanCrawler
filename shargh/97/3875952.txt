چهار‌شنبه ۸ اسفند ۱۳۹۷
-----------------------------------------
سرمقاله
-----------------------------------------
«نه» به استعفای ظریف
-----------------------------------------

                    کشور گرفتار چالش های سیاسی است و در این شرایط استعفای دکتر ظریف می تواند به مثابه یک شوک، شرایط را دشوارتر و افق تعاملات سیاسی با جهان را مبهم کند. آن طور که رئیس جمهور روز گذشته در سخنان خود اعلام کرد، احتمالا او هم موافق استعفا نیست و نباید استعفای وزیر خارجه را بپذیرد. دیپلمات با سابقه ای که حاصل دیپلماسی ایران در سال های پس از انقلاب است و برای سربلندی کشور بی وقفه تلاش کرده و کشور را از انزوای سیاسی که بر اثر سیاست های غلط دولت های نهم و دهم ایجاد شده، به در آورده و سایه شوم تحریم های هسته ای را از سر ایران برداشته، به این امید که در برابر افراطیون داخل و خارج از منافع ملی صیانت کند، نباید از عرصه سیاست کنار برود. هرچند کار برای ظریف در شرایط فعلی منطقه و جهان و با وجود برخی ناهماهنگی های داخلی بسیار سخت و دشوار است و سیاست های موازی راه را برای دولت ناهموار کرده؛ اما چاره ای جز مدیریت شرایط موجود نیست. نباید فرصتی فراهم کرد تا کسانی که دلشان برای منافع و مصالح ملی نمی سوزد، جشن بگیرند. آنان همسو با برخی سیاسیون آمریکا و اسرائیل خوشحالی می کنند و به دلیل اینکه چوب لای چرخ وزارت خارجه گذاشتن آنان به ثمر نشسته، برای خود پیروزی متصور هستند. باید دانست رفتن وزیری که کارشناسانه و عاقلانه عمل می کرد، جای خوشحالی برای هیچ ایرانی باانصافی باقی نمی گذارد. هدف همه نیروهای حامی منافع ایران در شرایط موجود، باید غلبه مدیریت دیپلماسی بر سایر شیوه ها باشد. راه نجات کشور از مشکلات امروز، جز از مسیر مذاکره و راه حل دیپلماتیک نمی گذرد. باید قدر ظریف را شناخت و تلاش های او را در همه سال هایی که به عنوان فرزند ایران در وزارت خارجه در مسئولیت های مختلف خدمت کرده، مورد تمجید قرار داد. سیاست های افراطی جز زیان برای کشور و معیشت و آرامش مردم، دستاوردی ندارد. بی تردید از روزی که دکتر ظریف گام در عرصه مدیریت دیپلماسی ایران گذاشت، کسانی که همواره در فکر نابودی مصالح ملت ایران بودند، سعی کردند دیپلماسی او را از کار انداخته و آن را بی ثمر جلوه دهند. به نظر می رسد کسانی که در خارج از ایران در انتظار بر هم خوردن شرایط نظام هستند؛ به ویژه افراطیون خارجی در تضعیف ظریف و سیاست خارجی تعامل گرایانه او بی تاثیر نبودند. شگفت اینکه درست در زمانی که دشمنان مردم ایران و تمامیت ارضی کشور در خارج از طریق تضعیف توافق تاریخی هسته ای برجام و اخلال در مذاکرات فعلی با اتحادیه اروپا، شب و روز نمی شناسند، عده ای در داخل با آنان همسو عمل می کنند و با جعل اخبار و بی اختیار نشان دادن وزارت خارجه، به آنان آدرس غلط می دهند. روزی ظریف را محکوم می کردند که چرا برجام را پذیرفته است؛ در حالی که برجام تصمیم نظام بود و روزی که ایالات متحده از آن خارج شد، همواره با دولت از در چالش و نزاع درآمدند که چرا ترامپ از برجام خارج شد؟ اینها نشان دهنده این است که این دسته از مخالفان، جز تضعیف روش وزارت خارجه در دوران ظریف، هدفی نداشته و ندارند. آنها با هر نوع ادبیات و هر ابزاری وارد کارزار شدند، از برخی تریبون ها گرفته تا رسانه های پرتعداد در اختیار و صداوسیما. از روزی که بحث FATF مطرح شده و ایران برای ادامه معاملات بانکی نیازمند همراهی با تصمیمات جهانی است، باز هم مخالفان برجام در مقام مخالفت با پذیرش لوایح چهارگانه گروه ویژه اقدام مالی بر آمده اند. شکی وجود ندارد که لوایح مد نظر گروه اقدام مالی، دارای پیشینه کارشناسی و عقلایی است. تحلیلگران، نخبگان و عقلای سیاسی کشور بر این عقیده اند که ایران با حفظ امنیت ملی خود می تواند این لوایح را بپذیرد. 
دولت آن را به مجلس برده، مجلس آن را تصویب کرده و رئیس جمهوری نیز آن را لازمه ارتباط حتی با دوستان ایران اعلام کرده است؛ اما موانع موجود، کار را برای دکتر ظریف و وزارت خارجه دشوار کرده است. هرکسی حق نقد و انتقاد از عملکردها را دارد؛ اما باید دارای چارچوب علمی و کارشناسی و نه از روی منافع جناحی و سیاسی بیان شود. متاسفانه موضوع مهم سیاست خارجی، به شیوه ای مغرضانه دستخوش مخالفت های داخلی با تنش زدایی در سیاست خارجی شده است. انتظار این است که دکتر ظریف در این شرایط حساس استعفای خود را پس بگیرد و محکم و با صلابت، همان روش عقلایی و دیپلماسی را دنبال کند تا کشور از این چالش های سیاسی عبور کند.
                