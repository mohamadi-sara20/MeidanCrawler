پنج‌شنبه ۲۷ دی ۱۳۹۷
-----------------------------------------
حرف اول
-----------------------------------------
طرح تحول سلامت و شرایط امروز
-----------------------------------------

                    نوشتن این سطور برای من که از حدود 30 سال قبل پیگیر یا دست اندرکار نظام سلامت کشور بوده ام و در 15 سال گذشته عمر و وقت خود را صرف مطالعه و پژوهش در حوزه سیاست گذاری عمومی و سلامت در دنیا، منطقه و ایران کرده ام و با زیروبم نظام سلامت کشور از سال های اول انقلاب تا به امروز نسبتا آشنا هستم، بسی سخت است. از آنجا که می دانم از طرفی چه انسان های شریفی برای ائتلای سلامت مردم تلاش کرده اند و از آبرو و زندگی خویش برای این هدف، بی منت و در اوج گمنامی گذشته اند و از طرف دیگر چه حجمی از منافع نامشروع را عده ای از سفره مردم به غنیمت گرفته اند، تلاش در راستای حفظ حق سلامت مردم را فریضه می دانم و سخن گفتن در این مورد را مانند راه رفتن روی پل صراط می بینم. سخنی که باید به غایت انصاف اما روشن و بی پرده و در عین پرهیز از سوگیری های سیاسی و منافع شخصی و درعین حال با حفظ دیپلماسی انگیزاننده و امیدبخش گفته شود و چه سخت است چنین سخن گفتن در چنین زمانه ای. در طرح این مباحث اگر نقدی هست، هیچ نیتی برای هزل کسی یا جریانی جز احقاق حقوق سلامت مردم و ارتقای توان ملی و ایجاد اجماع برای سیاست گذاری های عقلایی و توسعه نظام سلامت کشور ان شاءالله نیست و پیشاپیش از طرح بعضی مباحث نقادانه از محضر استادان و سیاست گذاران بخش سلامت پوزش می طلبم. امروز در میانه راه طرح تحول وزیر بهداشت و درمان استعفا داده است و در میان تلاطم بحران های موجود و پیش رو در حوزه سلامت و رفاه اجتماعی و در میان مطالب منتشر شده بر له و علیه و گوش های ناباور پر شده از تبلیغات نا متجانس با واقعیات، برادر دیگری مصدر ماموریت دشواری شده است تا شاید گرهی از کار فروبسته خلق به دست تدبیر و دانش و ایجاد اجماع گشوده شود. تصور می کنیم که در بهترین حالت ساعت شنی 2.5 ساله ای در مقابل سرپرست محترم وزارت بهداشت و درمان گذاشته شده است که با سرعت در حال خالی شدن است و هرازگاهی هم تکانه هایی با منشا خارجی و داخلی را شاهد خواهد بود. در این مدت محدود چند سناریو یا گزینه پیش روی ایشان و تیم همراهشان خواهد بود. امید است که طرح این سناریوها بتواند در مسیر یابی عقلایی؛ چه با نگاه توسعه ای و چه در چارچوب مدیریت بحران به صورت مجزا یا ترکیبی به ایشان کمک کند. 
گزینه اول: وابستگی به خط اقدام
 (Path Dependency) و محدودیت دید و حرکت در داخل باکس (Inside the Box Movement) در این سناریو ایشان ناچار به ادامه مسیر قبلی طرح معروف شده به تحول سلامت خواهد بود و حرکت ایشان در داخل و چارچوب جعبه ای خواهد بود که از قبل با عنوان طرح تحول سلامت ساخته شده است. طرح تحول سلامت زمانی که کشور از تلاطم و نابسامانی ساختاری و عملکردی دولت دهم که موجب فروپاشی بسیاری از ساختارهای سیاست گذاری و مدیریتی کشور شده بود و بخش سلامت در شرایط آنارشی و وزارت بهداشت و درمان با میراث وزرای کم تجربه اگرچه علاقه مند در مدیریت بخش و نهایتا برکنار شده و تحویل آن از سوی سرپرست کوتاه مدت به تیم جدید مصادف شده بود، در ابتدای دولت یازدهم آغاز شد. شرایط آن روز به گونه ای بود که لزوم یک اصلاح جدی در بخش سلامت را به سیاست گذاران دیکته می کرد و باید کاری انجام می شد؛ اما سه بلیه متراکم دامن گیر نظام سیاست گذاری سلامت کشور بود: اول نیازهای عمومی بی پاسخ و انتظار تغییر در حوزه عمومی که فشار اجتماعی برای تحول سریع ایجاد می کردند. دوم دانش و تجربه ناکافی سیاست گذاران برای انجام این امر خطیر و در نهایت تسلط سیاست گذاران درمان محور و نوعا سهام دار در بخش درمان. 
 با این اوصاف در طرح تحول سلامت که در واقع نوعی طرح ساماندهی درمان بود، بخش سلامت و بهداشت عمومی و همچنین شبکه ارائه خدمات اولیه قسمت های مغفول یا حداقل کم اهمیت آن بودند؛ اگرچه در کلام از لزوم طراحی یا وجود بسته های خدمتی برای بهداشت و آموزش پزشکی نسل سوم نیز ذکری به میان می آمد؛ ولی در عمل بنا بر فشار بخش درمان از بودجه محدود شبکه بهداشت و طرح پزشک خانواده که از سال های دولت دوم اصلاحات و پیش از طرح تحول آغاز شده بود، به نفع بخش درمان برداشت می شد و با اینکه هدف اصلی اعلام شده طرح تحول حفاظت مالی از مردم در قبال هزینه های سلامت (درمان) عنوان می شد که تنها ابزار آن تزریق پول مبتنی بر منابع ناپایدار به بخش سلامت در سال های آغازین طرح بود؛ ولی در عمل با افزایش زیاد تعرفه های بخش پزشکی و چندبرابرشدن هزینه های بخش سلامت، در نهایت به سمت افزایش قدرمطلق سهم پرداخت مردم منحرف شد. در واقع طرح اگرچه دارای اهداف مبهم و هیجانی و درعین حال نازلی در موضوع سلامت همگانی بود؛ اما مشکل مهم تر این بود که جهت حرکت (Direction) آن گم شده بود و سیاست گذاران و مجریان طرح پشت به دریا کرده بودند و می دویدند و هرچه می دویدند، از توسعه پایدار نظام سلامت دورتر می شدند.اگرچه از دیرباز سیاست اولویت پیشگیری بر درمان، مطابق سیاست های سازمان جهانی بهداشت و تجربیات جهانی و اجماع عقلای نظام سلامت کشور حداقل در عالم نظر پذیرفته شده و اثبات شده بود و شکل گیری نظام شبکه سلامت کشور در دهه اول بعد از انقلاب بر مبنای همین اصل شکل گرفته و قرین توفیق شده بود؛ اما غیر از کم رنگ شدن این سیاست در سال های بعد و غلبه درمان محوری و درمان سالاری، خود این اصل ارجحیت پیشگیری از بحران نسبت به درمان بحران های ایجادشده سلامت در حوزه سیاست گذاری و مدیریت نظام سلامت نیز مورد غفلت واقع شد و بسیاری از بحران ها در حوزه سلامت به خاطر سیاست های بحران زا ایجاد شد و بسیاری از منابع به صورت ثانویه صرف درمان این بحران ها شد. موضوعی که خود نشانه لاغری مفهوم پیشگیری و ضعف دانش و مهارت آینده نگری در بخش سلامت کشور می تواند به حساب آید. در طرح تحول سلامت با اینکه مجلدات ده گانه فراهم شده بود که خود قدم بسیار مثبتی در مستندسازی طرح های اصلاحی به شمار می آید؛ اما از لحاظ محتوا در فقر و ناداری بود و از ابتدا مبانی رفرم سلامت و ابعاد عقلانیت لازم دیده نشده بود و نتایج بحران زای آن از آغاز راه قابل پیش بینی و از میانه راه شکست آن در کنار توفیقات محدود ناماندگار آن مانند افزایش رضایت مندی اولیه بیماران و پوشش حاشیه نشینان شهری که از نکات مثبت طرح می توانست باشد، هر روز محتمل تر می شد. بااین حال با توجه به اینکه در مسیر طرح تحول شرایط سیاسی خارجی و توان منابع داخلی مورد اتکا، متفاوت شده بود؛ ولی تیم طراح و مجری هیچ گاه وخامت شرایط را باور نکرد و سیاست های اصلاحی را به صورت جدی مورد بررسی و اتخاذ تصمیم قرار نداد. 
طرح تحول از ابتدا طرحی عجولانه برای پاسخ به نیازهای انباشته بخش سلامت بود که از مسیر نظام نقد علمی (Critics) و عقل جمعی عبور نکرده بود و پایه و ریشه آن در دانش ناکافی insufficient Knowledge و تضاد منافع Conflict of interest)) گذاشته شده بود و از مهم ترین کاستی های آن تکیه بر منابع ناپایدار و تزریقی، مصرف بی رویه و هزینه القایی جاری آن بود (مقاله این جانب در روزنامه شرق) که در مسیر جریان پول، بسیاری از ارزش های اخلاقی و حرفه ای را می شست و در عین بدهکارکردن نظام سلامت و افزایش بی رویه خدمات القایی، سرمایه را از بخش سلامت کشور خارج می کرد و به قول خود مجریان طرح آن را در چاه ویل می ریخت. 
طرح تحول را می توان در راستای ادامه نوعی پوپولیسم و عوام گرایی ارگانایز شده در کشور با دلایل سیاسی و اجتماعی و نوعا نبود بلوغ حرفه ای نظام سیاست گذاری در بخش سلامت و تجویز مسکن کوتاه مدت گران قیمتی که موجب غفلت از بیماری های سیستمیک نظام بهداشتی و درمانی کشور می شد، طبقه بندی کرد. 
 باور می کنیم که طراحان و مجریان این طرح که اکثرا در حوزه های تخصصی درمانی خود افراد دارای صلاحیت علمی لازم بودند و طبق آنچه بیان می کردند، هدف خود را گسترش و ارتقای کیفیت خدمات سلامت و ارتقای تاب آوری جامعه نیازمند و حفاظت مالی از مردم در مقابل هزینه ها به ویژه کاتاستروفیک درمانی قرار داده بودند، به خاطر نداشتن دانش لازم در امور سیاست گذاری، سازماندهی و مدیریت علمی پیچیدگی های اصلاح نظام سلامت و محدودیت نگاه از لنز حوزه درمان تخصصی و گاه تحت تاثیر منافع صنفی دچار خطا های فاحش شدند و متاسفانه با مصرف میلیاردها دلار و با به جای گذاشتن بدهی حدود 150 هزار میلیارد ریال تا پایان سال 1396 و انداختن بار پرداخت آن به صورت اوراق قرضه به دوش بودجه سال های آینده موجب ایجاد ورشکستگی نظام بیمه ای کشور و مراکز ارائه خدمات شدند و در نتیجه این روند نه تنها هیچ سیستم نوین و اثربخشی برای نظام سلامت کشور مهیا نشد؛ بلکه موجب افزایش اختلاف طبقاتی در بین پزشکان متخصص و عمومی، پرستاران، کارکنان نظام سلامت کشور و اتلاف منابع بسیار، افزایش هزینه های بی رویه بخش سلامت و بخش عمومی و خدمات القایی بی محاسبه شد و در نهایت نه تنها طرح تحول به اهداف اعلام شده خویش نرسید؛ بلکه موجب افزایش نامرئی قدرمطلق پرداخت از جیب مردم نیز شد و با توجه به افزایش چند برابر تعرفه های بخش پزشکی و هزینه های بخش سلامت چه بسا این روند صعودی پرداخت از جیب مردم ادامه پیدا خواهد کرد و اگر تدبیری اندیشیده نشود، شرایط هزینه های کاتاستروفیک بر دوش مردم را نیز بسیار بدتر از قبل خواهد کرد. 
از آنجا که طراحی چنین طرحی از روز آغازین مبتنی بر مدلی از سیاست گذاری هیجانی منجر به سیاست های هیجانی Trill policy و با تبلیغات و نماسازی های بسیار انجام گرفت و تلاش شد این طرح که از ضعف های هویدای نظری و اهداف غیرقابل دسترس عملی در رنج بود، به عنوان دستاورد بزرگ ملی رونمایی و تبلیغ شود؛ بنابراین موجب بستن راه تجزیه و تحلیل عقلانی و تضعیف مهارت شنیداری نظام سیاست گذاری کشور شد و امکان کنترل سیاست (به صورت یک ابتلای شایع توسعه نیافتگی) از دست سیاست گذاران خارج شد. در دنیای توسعه یافته امروز سیاست به صورت هدایت شونده و قابل کنترل طراحی و اجرا می شود؛ یعنی شاخص های خودکنترلی در طراحی سیاست به کار می رود و آن را مانند موشک هدایت شونده و تنظیم شونده با تغییر شرایط یا دستیابی به اهداف مرحله ای در اختیار مرکز سیاست گذاری، فرماندهی و راهبری قرار می دهد؛ درحالی که سیاست در جهان توسعه نیافته مانند گلوله ای از تفنگ شلیک می شود که بعد از شلیک دیگر هیچ کنترلی بر آن وجود ندارد. اگر سیاست های محوری و نتایج عملی طرح تحول سلامت آنالیز شود، متاسفانه تقریبا صورت بندی برخلاف سیاست های دهه اول انقلاب پیدا می کند که می توان آن را اولویت درمان بر بهداشت، اولویت خدمات بستری بر سرپایی، اولویت شهر بر روستا، اولویت اورتودوکس مدیسین بر خدمات اولیه سلامت، اولویت رضایت پزشکان متخصص بر بقیه کادر پزشکی، اولویت رضایت کارکنان بخش بر رضایت آگاهانه مردم، اولویت رضایت مقطعی مردم بر طراحی نظام پایدار سلامت، اولویت حال بر آینده و اولویت هیجان بر تدبیر خلاصه کرد. در طرح تحول پوست نظام سلامت کشور با هزینه بسیاری رنگ آمیزی شد و بیماری های درونی آن همراه با تشدید ناهنجاری های اخلاقی گسترش پیدا کرد. 
باید اذعان کرد که به نظر این نویسنده ادامه این مسیر و وابستگی به این راه و محدودیت در داخل این باکس کور شرایط سلامت کشور را پرخطر و شرایط اجتماعی و سیاسی آن را پرآشوب خواهد کرد. با توجه به مسائل پیش گفت می توان گزینه های دوم و سوم را که در ادامه منتشر خواهد شد، مورد امعان نظر قرار داد. 
 پایان بخش اول
                