شنبه ۲۲ اردیبهشت ۱۳۹۷
-----------------------------------------
یادداشت
-----------------------------------------
برتری حقوقی و اخلاقی ایران در برجام
-----------------------------------------

                    تصمیم ایالات متحده آمریکا برای خروج از برجام، ایران را در روابط بین الملل در موقعیت حقوقی و اخلاقی برتری قرار داده که کمتر سابقه داشته است. از نظر حقوقی، برجام توافق نامه ای چندجانبه است که همه طرف های آن که یکی از آنها ایالات متحده آمریکا بود، باید به تمام مفاد آن پایبند باشند. مهم ترین طرف برجام ایران است. تمامی مراجع رسمی بین المللی که با برجام مرتبط اند، از قبیل آژانس بین المللی انرژی اتمی، اتحادیه اروپا و کشورهای عضو برجام، تایید می کنند ایران به تعهدات خود در برجام پایبند بوده و همه آنها را انجام داده است؛ یعنی ایران در موضوع برجام قواعد حقوق و نظم بین الملل را رعایت کرده است. به این نکته نیز باید توجه داشت که برجام صرفا موضوع برنامه هسته ای ایران را در بر می گیرد.در مقابل، ایالات متحده آمریکا، به ریاست جمهوری دونالد ترامپ، بدون هر دلیل حقوقی ای از برجام خارج شد. ترامپ همه گزارش های رسمی درباره پایبندی ایران به برجام را کنار گذاشت. او در سخنرانی خود چیزهایی را به ایران نسبت داد که بسیاری از آنها آشکارا و به تایید همه رسانه ها و دولت های جهان، دروغ محض است؛ مانند نسبت دادن داعش و طالبان به ایران، بمباران سفارتخانه های آمریکا در ایران و.... ترامپ در توجیه غیرحقوقی و غیراخلاقی خود برای خروج از برجام، بهانه هایی مطرح کرد که فارغ از درستی و نادرستی آنها، به هیچ وجه نمی توانند در بحث برجام موجه باشند. سیاست موشکی ایران، سیاست های منطقه ای ایران، موضوعات حقوق بشری و... هرچه باشند، بحث آنها مطلقا در چارچوب برجام نمی گنجد. کشورهای عضو برجام فقط می توانند درباره عملکرد ایران در برنامه هسته ای به برجام استناد کنند. اگر هریک از کشورها در سایر موارد مربوط به ایران موضعی دارند، این مواضع مستقل از برجام بوده و اگر قرار به هر گفت وگویی درباره آنها باشد، این گفت وگو هیچ اثری بر برجام نداشته و مستقل از آن باید انجام شود؛ اما ترامپ چنین نکرد. او با بدترین لحن و بی ادبانه ترین ادبیات، ادعاهایی را خارج از چارچوب برجام علیه ایران مطرح کرد و آنها را دستاویز خروج از برجام قرار داد. او نه فقط حقوق و اخلاق را علیه ایران مستقیما نقض کرد، بلکه به صورت غیرمستقیم با اروپایی ها هم همین کار را کرد. معنای رفتار ترامپ نسبت به اروپا به سادگی این است که برجام که هیچ، حقوق بین الملل هم مهم نیست؛ مهم آن چیزی است که آمریکا می گوید، رهبری بلامنازع جهان متعلق به آمریکاست و شما هم باید تبعیت کنید. اتحادیه اروپا، پنج کشور بزرگ عضو برجام و سازمان ملل همگی تصمیم ترامپ را مردود دانسته و قویا بر وفاداری به برجام و پایبندی به آن تاکید کردند. شیوه تصمیم، سخن و عمل دونالد ترامپ در جریان اعلام خروج از برجام به گونه ای بوده است که ایران را از نظر حقوقی و اخلاقی در موقعیتی ممتاز و کاملا برتر قرار داده است. در روابط بین المللی ایران در 40 سال گذشته، شاید هیچ گاه نبوده است که در موضوعی معین ایران تا این اندازه مشروعیت حقوقی و اخلاقی داشته باشد و سازمان ملل متحد و کشورهای مختلف و قدرت های درجه اول جهان بر مشروعیت حقوقی و اخلاقی آن صحه گذاشته باشند و ایران از این حیث دست بالا را داشته باشد. حمایت اروپا به ویژه زمانی اهمیت بیشتر خود را نشان می دهد که توجه کنیم در نظم نوین جهانی آنها همواره دنبال فرصت هایی بوده اند که خود را از زیر سایه رهبری طلبی های آمریکا بیرون بکشند. در عین حال بازی دشوار، پیچیده و شکننده ای است. دشواری بازی در نگهداری این امتیاز بزرگ ایران در روابط با سازمان ملل متحد و اتحادیه اروپا کشورهای باقی مانده عضو برجام و روابط با شرکت های اروپایی است که لابد دولت آمریکا آنها را تحت فشار قرار خواهد داد. برای حفظ این موقعیت برتر حقوقی و اخلاقی، حداقل توجه و تاکید بر چند کار ضروری است؛ ایران باید در مسائل بین المللی خود زبان، آداب و قواعد حقوق و روابط بین الملل را بیش از هر زمان دیگری رعایت کند. نباید گذاشت اروپایی ها به این برسند که غرور و حمایتشان از برجام در برابر آمریکا هدر رفته است. علاوه بر این، حضور حرفه ای و کارآمد مقام های ایرانی در رسانه های اروپایی نیز برای برقراری ارتباط بیشتر با افکار عمومی جهان ضروری است. وزارت خارجه باید چنین روابطی را برنامه ریزی کند. همچنین در داخل باید موقعیتی فراهم شود تا روشنفکران، روزنامه نگاران و سیاست مداران مختلف، به ویژه آنانی که در تنگناهایی غیرضرور گرفتارند، جای سخن بیابند و فضای عمومی کشور آرامشی آزاد را با حضور نیروهای متنوع داخل کشور تجربه کند. یقینا رسانه های آزاد و ایمن می توانند نقش مهمی در رسیدن به این اهداف ایفا کنند. نباید اجازه داد کسانی که در داخل یا خارج از کشور از توسعه بحران بین المللی علیه ایران سود می برند، با نفرت پراکنی این موقعیت ممتاز و طلایی ایران را بسوزانند.
                