پنج‌شنبه ۲۱ تیر ۱۳۹۷
-----------------------------------------
یادداشت
-----------------------------------------
رویکرد جلیلی وار به اقتصاد؟
-----------------------------------------

                    عنوان «جلیلی» شاید برای بسیاری از افراد یادآور سیاست مداری باشد که شش سال مسئول مذاکرات پرونده هسته ای ایران بود، در انتخابات سال 92 داوطلب تصدی سمت ریاست جمهوری شد و رای چندانی کسب نکرد؛ اما برای نگارنده «جلیلی» عنوان کلی نوعی نگرش به اقتصاد و سیاست کشور است که ممکن است در برنامه انتخاباتی نامزدی دیگر یا برخی احزاب همسو نیز دیده شود. به بیان دیگر، به جلیلی نه به عنوان یک شخص که باید مثل همه چهره های سیاسی به اندیشه اش احترام گذاشته شود، او را به عنوان یک طرز فکر خاص با همه محدودیت ها و ضعف هایش می شناسم.مهم ترین ویژگی های رویکرد جلیلی به اقتصاد و سیاست را به شرح زیر می توان خلاصه کرد:1- تقدم سیاست و امنیت بر اقتصاد و معیشت: در چند دهه گذشته اقتصاد ایران معمولا زیر سایه سنگین سیاست قرار داشته و به قول رئیس جمهور روحانی، به سیاست خارجی و داخلی یارانه پرداخت شده است. برخی از فعالان سیاسی که مدافع شیوه فعلی هستند، معتقدند رشد اقتصادی و بهبود وضع معیشت مردم اهمیت کمتری نسبت به اهداف سیاسی دارد. آنان در مقابل هزینه هایی که این رویکرد به اقتصاد خانوارها تحمیل می کند، مردم (البته فقط عامه مردم!) را به روزی یک وعده غذاخوردن و قانع بودن به اشکنه دعوت می کنند. سخنان رئیس جمهور روحانی در دی ماه 93 را می توان در تقابل با این نگاه حاکم دانست که می گفت بگذاریم یک دهه هم سیاستمان به اقتصادمان یارانه بدهد. رویکرد جلیلی سرسختانه از تقدم سیاست بر اقتصاد دفاع می کند و از تحمیل هزینه بر عامه مردم و کوچک ترشدن سفره آنان هراسی ندارد؛ البته ممکن است گاه با هدف بهره برداری انتخاباتی، سخنوران حامی این رویکرد از مشکلات معیشتی مردم سخن بگویند و دولتمردان حزب رقیب را به بی توجهی به دشواری های زندگی مردم متهم کنند.2- بی اعتنایی به ضرورت تعامل با جهان: جلیلی و همفکرانش باور دارند برای پیشرفت کشور نیازی به رابطه سالم و سازنده با بقیه جهان نداریم و ازاین رو، نباید برای برداشته شدن تحریم ها از پیش پای اقتصادمان بهایی بپردازیم. او چند سال پیش ادعا کرد ایران تحت شرایط تحریم هم می تواند سالانه 200 میلیارد دلار صادرات داشته باشد.حامیان رویکرد جلیلی حتی تلاش برای ثبت جهانی میراث فرهنگی کشورمان را با هدف معرفی به جهانیان و کسب درآمد احتمالی از طریق رشد گردشگری بی اهمیت می دانند. برای مثال، در زمستان 93 یکی از سخنوران این گروه در ماجرای ثبت جهانی میدان امیرچخماق یزد گفت یونسکو چه حقی دارد برای ما تعیین تکلیف کند!3 – کم توجهی به شایسته سالاری: اینان گرایش سیاسی و باورمندی مدیران را بسیار مهم تر از تخصص و دانش می دانند.در چنین فضایی، یک دیپلمات و سیاست مدار لازم نیست به تخصص و تجربه مسلح باشد، حتی نیاز چندانی به آشنایی با زبان خارجی ندارد؛ فقط کافی است سلیقه سیاسی مطلوبی داشته باشد. در چنین فضایی، جای شگفتی نخواهد بود که دیپلماتی مانند محمدجواد ظریف بازنشسته و خانه نشین شود و کسانی بازیگر میدان شوند که حتی تسلطشان بر زبان خارجی نیز محل تردید است.4- بزرگ دیدن خود و کوچک دیدن دشمنان: همان گونه که خودکوچک انگاری و باورنداشتن به توانایی های خود می تواند سد راه پیشرفت فرد یا جامعه شود، خودبزرگ پنداری هم ضرر و زیان خاص خود را دارد. حامیان رویکرد جلیلی در معرض باور نادرست خودبزرگ پنداری هستند. زمانی وزیر نفت دولت دهم که همسو با این رویکرد است، می گفت اگر نفت ایران تحریم شود، قیمت نفت به 200 دلار می رسد و لابد اقتصاد اروپا و آمریکا متلاشی می شود.آنان برخلاف آموزه فرهنگی و تاریخی مان که «دشمن نتوان حقیر و بیچاره شمرد»، مدام از گرفتاری ها و فقر و فلاکت دشمنان سخن می گویند.5 – کم اهمیت دانستن نظرخواهی از مردم: حامیان رویکرد جلیلی اعتنای چندانی به امر «پرسیدن از مردم» ندارند. دقیقا به همین دلیل، به دنبال طرح موضوع همه پرسی از طرف رئیس جمهوری، برخی از این سخنوران چنان برآشفتند که گویی وی حکم به حلیت امری حرام داده است. این گروه هرچند شرکت در انتخابات و تلاش برای موفقیت در آن را جدی گرفته و با تمام توان به تبلیغ و مبارزه انتخاباتی می پردازند؛ اما بارها شاهد بوده ایم نظریه پردازان منسوب به این گروه، از کم اهمیت بودن رای مردم سخن گفته اند. با کنارهم گذاشتن این پنج ویژگی، می توان به درک بهتری از رویکرد جلیلی وار و نسخه ای که برای اقتصاد کشور می پیچد، دست یافت؛ رویکردی که برخی امروز هم علاقه مند به تحمیل آن به کشور هستند. در جهان امروز و با شرایط پیچیده عرصه سیاست و اقتصاد جهانی، با چنین نگرشی می توان راه به جایی برد؟ نقطه مقابل این رویکرد را می توان در کشورهای کوچک اما موفق دید. در فاصله سال های 1980 تا 2016، کشورهای شرق آسیا توانسته اند جایگاه خود را در اقتصاد جهانی به طرز محسوسی بهبود ببخشند: ویتنام از رتبه 62 به 35، مالزی از رتبه 50 به 26، کره از رتبه 39 به 14 و اندونزی از رتبه 17 به هفت ارتقا یافته اند. در مقابل ایران از رتبه 16 به 18 تنزل کرده است.
                