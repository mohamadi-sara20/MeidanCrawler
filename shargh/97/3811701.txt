پنج‌شنبه ۵ مهر ۱۳۹۷
-----------------------------------------
یادداشت
-----------------------------------------
گردشگری علیه فقر و بی کاری
-----------------------------------------

                    بیش از یک میلیارد و 250 میلیون نفر در سال در قالب تورهای منظم با عبور از مرزهای جغرافیایی کشورها از مبدا به مقصد در فرایند میهمانی و میزبانی قرار می گیرند. از هر 10 نفر شاغل در جهان یک نفر در این صنعت اشتغال دارد و 10 درصد تولید ناخالص جهان (GDP) و هفت درصد صادرات دنیا (بیش از 1.4 تریلیون دلار) به این صنعت مربوط می شود و عدد گردشگران بین المللی در سال 2030 به بیش از 1.8 میلیارد نفر خواهد رسید. 
انتخاب رسته گردشگری، به عنوان یک رویکرد نو به اقتصاد جهانی که در ساختار تولید و اشتغال خود بیشتر مبنی بر بخش خدمات است، برای کشور ایران که مشکلاتی اساسی دارد، یک الزام حیاتی است. عمده ترین مشکلاتی که اتخاذ رسته گردشگری را برای توسعه کسب وکار و طراحی فرایند اکتساب آن در مؤلفه های مختلف ضروری می کند، عبارت اند از: 
1- استعدادها و جاذبه ها:‎ایران یک کشور_موزه پراستعداد برای گردشگری است و جاذبه های فراوان طبیعی، فرهنگی، تاریخی، خدماتی و صنعتی دارد. در شمال و جنوب، دریا و سواحل گستردهای دارد و در نواحی مرکزی از کویر، بیابان، کوه ها، دره ها و مناطق مختلف برخوردار است.آب وهوا، اقلیم چهارفصل و شهر-موزه های کم نظیری با میراث فرهنگی و تاریخی باشکوهی دارد. مردمانی با تنوع قومی، زبانی و فرهنگی مختلف و منسجم در این کشور زندگی می کنند. فراوانی جوانان دانش آموخته دانشگاهی و سرمایه های انسانی بالا از مزیت های ایران است که به همراه ده ها موضوع و جاذبه دیگر موجب می شود صنعت گردشگری در این کشور که بر سر چهارراه جهان قرار گرفته است، استعداد بالایی برای توسعه داشته باشد. 
2- کم آبی: ‎ایران در بخش های مرکزی و پرجمعیت خود با مشکل کم آبی مواجه است و توسعه کسب وکارهایی که به آب کمتری نیاز دارند، مانند صنعت گردشگری می تواند در حل این مشکل  به صورت معنادار مؤثر باشد. برحسب گزارش های مصرف آب در آمار جهانی، کمتر از یک درصد آب مصرفی کشورها به گردشگری تعلق دارد. برای کشاورزی 70 درصد، در صنعت 19 درصد و در مصرف خانگی 11 درصد آب مصرف می شود. برحسب گزارش وزارت نیرو، مصرف آب از منابع تجدیدپذیر در ایران 92 درصد برای کشاورزی و هشت درصد برای خانواده و امور صنعتی است. 
3- اقتصاد نفتی:‎بیش از 60 درصد اقتصاد ایران به طور مستقیم وابسته به صادرات و درآمد نفت است و اقتصاد نفتی و دولت در ایران پیامدهای منفی بسیاری در ابعاد مختلف نظام اجتماعی داشته است. توسعه صنعت گردشگری از مهم ترین راهکارهای رهایی از اقتصاد نفتی است.
4- بی کاری :‎براساس گزارش سال 2015، اتحادیه اروپا از ترکیب کل مشاغل گردشگری 58 درصد به زنان اختصاص یافته است. مشاغل زنان در بخش هتل و اقامت 60 درصد و در بخش آژانس و خدمات مسافرتی 64 درصد بوده است. در ماده 13 دستورالعمل سازمان بین المللی کار برای کار شایسته و مسئولیت اجتماعی گردشگری آمده است: «در بخش گردشگری نه تنها کار به نسبت فشرده است، بلکه تقریبا بیشتر از بخش های دیگر زنان و جوانان را استخدام کرده است  . در سطح جهانی بیشتر کارگران زیر 35 سال سن دارند   و نیمی از آنها 25ساله یا کمتر می باشند  . زنان بین60 تا 70 درصد از نیروی کار گردشگری را تشکیل می دهند.کارگران مهاجر نیز بخش بزرگی از شاغلان این بخش را به خود اختصاص می دهند  . درحالی که کشورهای مبدا از اتباع خود در خارج از کشور از طریق جریان وجوه ارسالی (جریان پول) میزان قابل توجهی سود می برند  ، کشورهای میزبان از خدمات گردشگری و مسافرتی که فعالیت کارگران مهاجر در اقتصاد این کشورها به وجود آورده  ، سود می برند» ضریب تکاثر اشتغال در گردشگری بیش از دیگر رشته هاست؛ به گونه ای که در  ازای هر 80 هزار دلار سرمایه گذاری در صنعت گردشگری، 41 شغل ایجاد می شود؛ یعنی 25 شغل بیشتر از صنعت نفت و 26 شغل بیشتر از صنایع فلزی. 
5- سرگردانی سرمایه های مردم:‎در ایران به دلیل ماهیت رانتی و دولتی اقتصاد و خطرپذیری بالای فعالیت های تولیدی بسیاری از سرمایه های کوچک و نقدی مردم سرگردان است و بازار سرمایه و بورس توان و استعداد جذب آنها را به دلایل متعدد ندارد. اگر گردشگری مبتنی بر رویکرد پایداری توسعه یابد و گردشگری پایدار با برنامه ریزی تخصصی رونق پیدا کند، مشارکت محلی و ملی برانگیخته می شود. 
6- فقر:ددر کشورهای مختلف، حتی در شهرها و مناطق گوناگون، اثر تکاثری دلار گردشگری بر اقتصاد و معیشت مردم متفاوت است؛ به گونه ای که در کشورهایی که کمتر واردات دارند، اثر تکاثری و مشارکت آفرینی درآمدهای گردشگری بیشتر است؛ برای مثال، اثر هر دلار حاصل از صنعت گردشگری در کشور کانادا 2.5 برابر دلار حاصل از فعالیت های عادی و دیگر صنایع است. در واقع، مشارکت جامعه محلی در کسب وکارها و نفوذ به لایه های مختلف مردم در این تکاثر مفید دیده شده و این عدد برای ایران حدود 1.7 است؛ اثر تکاثری درآمدها و دلارهای گردشگری ممکن است به دلیل ورود سهم بیشتر کالاهای وارداتی درمقایسه با تولیدات و خدمات داخلی در کشورهای فقیر یا در مناطقی که واردات بیشتر دارند، کمتر باشد. کسب وکارهایی که در صنعت گردشگری ایجاد می شوند، کسب وکارهای خدماتی و کم مصرفی هستند؛ به ویژه از نظر مصرف آب که برای کشورهای کم آب، توسعه گردشگری راهبردی بهینه به شمار می رود. 
7- نارسایی در تعامل بین المللی:‎با هزینه ای که گردشگران در ایران می کنند، اقتصاد محلی و مردم به شبکه های بین المللی اقتصادی متصل می شوند و ارز به دست مردم می رسد.گردشگری نه تنها از نوسانات نرخ ارز آسیب نمی بیند، بلکه با رونق بیشتر مواجه می شود و حتی به تعادل روابط بازار پول ملی و خارجی کمک می کند.
                