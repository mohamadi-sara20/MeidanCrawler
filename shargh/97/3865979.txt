سه‌شنبه ۱۶ بهمن ۱۳۹۷
-----------------------------------------
type_unknown
-----------------------------------------
ورودی صفر صندوق
-----------------------------------------

                    شرق: بررسی ارقام و تبصره های لایحه بودجه نشان می دهد به واسطه کسر سهم 14 درصدی صندوق توسعه ملی و اعمال تکالیفی مانند 400 هزار میلیارد ریال سقف دوم و دیگر تکالیف تبصره های «4»، «18»، «19» و «20» از محل منابع صندوق، در سال آینده عملا منبع جدیدی وارد صندوق نخواهد شد. این درحالی است که با توجه به شرایط پیش رو لازم بود در حد امکان منابع صندوق برای مصارف ضروری در سال های آتی پس انداز شود. صندوق توسعه ملی قرار بود سهم ارزی نسل آینده از منابع طبیعی باشد اما با دست اندازی دولت ها به منابع این صندوق عملا به مخزنی برای جبران کسری درآمدی دولت تبدیل شده است.این رویه که بر دولت های مختلف حاکم بوده حالا در دولت دوازدهم به نقطه اوج خود رسیده است.. به طوری که مرکز پژوهش های مجلس گزارش داده سال آینده هیچ منبع جدیدی به صندوق توسعه ملی وارد نخواهد شد.
روند فزاینده برداشت ها بیشتر از پیش تقویت شده است و دولت در 3 سال اخیر بیش از دو برابر کل تسهیلات ریالی دریافتی از صندوق از ابتدای تاسیس تا پایان سال 93 برداشت کرده و در لایحه بودجه سال آینده با کاهش 14درصدی سهم صندوق توسعه از فروش نفت، در چندین محل برای تامین مالی بر منابع صندوق توسعه تکیه کرده است. هرچند در اساس نامه صندوق بر مستقل بودن صندوق توسعه ملی از مصارف بودجه ای تاکید شده اما در سال های اخیر و به ویژه در لایحه بودجه 98، این اصل نقض شده و دولت و مجلس منابع آن را برای تکالیف بودجه ای و تامین مالی هزینه های جاری اختصاص داده اند. کارشناسان مرکز پژوهش های مجلس معتقدند دولت فوری ترین طرح های بودجه ای خود را منوط به تامین مالی آنها از صندوق توسعه کرده و تداوم و پیش روی تکالیف بودجه ای و برداشت های بی محابا از سوی دولت، ماهیت صندوق توسعه ملی را از معنا تهی خواهد کرد.
نقض اساس نامه صندوق توسعه در دولت
به گزارش «شرق»، صندوق توسعه ملی با هدف تبدیل بخشی از عواید ناشی از فروش نفت خام، گاز طبیعی و میعانات گازی به ثروت های ماندگار، مولد و سرمایه های زاینده اقتصادی و نیز حفظ سهم نسل آینده از منابع طبیعی تشکیل شد اما تمامی این عبارت های برشمرده اصل هایی روی کاغذ باقی ماند و موجودی این صندوق نه به عنوان منابعی بری آینده بلکه منبعی برای تامین مالی دولت و جبران کسری های درآمدی شد. بررسی عملکرد صندوق توسعه ملی در پرداخت تسهیلات ارزی، سپرده گذاری ارزی و تسهیلات ریالی نشان دهنده این موضوع است که باوجود صراحت اساس نامه صندوق بر مستقل بودن صندوق توسعه از مصارف بودجه ای، در سال های اخیر مصارف این صندوق متاثر از قوانین بودجه ای بوده است. بررسی های مرکز پژوهش های مجلس نشان می دهد، 
مجموع تسهیلات ارزی پرداخت شده از زمان تاسیس صندوق تا پایان شهریورماه امسال، حدود 16.8 میلیارد دلار بوده که 7.4 میلیارد دلار آن به بخش عمومی غیردولتی و 9.63 میلیارد دلار آن به بخش خصوصی و 76 میلیارد دلار به بخش تعاونی پرداخت شده است. همچنین 7.2 میلیارد دلار سپرده گذاری ارزی برای پرداخت تسهیلات را صندوق توسعه ملی انجام داده است. جالب اینجاست که این تسهیلات بیشتر از آنکه مربوط به طرح های توسعه ای و سرمایه گذاری با بازدهی درازمدت باشد، در جهت تامین هزینه های جاری و عمرانی بودجه ای پرداخت شده است. 
در چنین شرایطی دولت یک قدم هم پیش تر رفته و برای تامین مالی بخشی از مصارف لایحه بودجه 98 حساب ویژه ای روی صندوق توسعه ملی باز کرده است. در لایحه بودجه 98 سهم صندوق توسعه ملی از فروش نفت خام و میعانات گازی 14 درصد کاهش داشته اما این فقط یک نمونه از تضعیف منابع صندوق است. در سقف دوم بودجه سال بعد، دولت در نظر دارد 40 هزار میلیارد تومان از سه محل اصلاح ساختاری، فروش مازاد بر پیش بینی نفت و برداشت از صندوق توسعه ملی به دست آورد. مشخصا تحقق درآمدهای دو محل اول با توجه به شرایط تحریمی و ضعف ساختاری بعید است و تکیه اصلی بر منابع صندوق خواهد بود. کارشناسان مرکز پژوهش های مجلس معتقدند حتی اگر 20 هزار میلیارد تومان منابع مورد نیاز سقف دوم از محل منابع صندوق توسعه ملی تامین شود، با درنظر گرفتن نرخ ارز 8هزارتومانی، بالغ بر 2.5 میلیارد دلار از منابع ورودی صندوق توسعه ملی کاسته خواهد شد و در صورت تامین مابقی سقف دوم از این محل، عملا در سال 98 منابع جدیدی به صندوق اضافه نخواهد شد.
منابع صندوق؛ حساب ویژه دولت تدبیر و امید
از دیگر موارد مهمی که در گزارش مرکز پژوهش های مجلس به آن اشاره شده، روند پیش روی سنت دریافت تسهیلات ریالی از صندوق توسعه ملی است. اگرچه طبق اساس نامه صندوق تسهیلات باید به صورت ارزی و نه ریالی پرداخت شود و در واقع منابعی که برای آیندگان است، نباید تبدیل به ریال و تحت تاثیر ارزش پول روز قرار بگیرد اما تاکنون خلاف این عمل شده و در سه سال اخیر تبدیل به یک رویه شده است. جالب است که صندوق توسعه ملی از ابتدای تاسیس تا پایان سال 93 درمجموع 11 هزار میلیارد تومان براساس قوانین بودجه پرداخت کرده (8 هزار میلیارد تومان آن بازپرداخت شده) و از ابتدای 94 تا پایان نیمه اول امسال 25 هزار میلیارد تومان تسهیلات ریالی از منابع صندوق برداشت شده است؛ یعنی کل مبلغ ریالی برداشتی در سه سال و 6 ماه اخیر بیش از دوبرابر کل تسهیلات ریالی صندوق از ابتدای تاسیس تاکنون بوده است. درمجموع با احتساب سهم برداشتی قانون حمایت از توسعه و ایجاد اشتغال مناطق روستایی، از ابتدای تاسیس صندوق تا امسال بیش از 31 هزار میلیارد تومان تسهیلات ریالی(تاکنون بدون بازپرداخت) از صندوق توسعه ملی برداشت شده است.
علاوه بر اینها، در تبصره های 4، 18، 19 و 21 لایحه بودجه 98 تکالیف دیگری تحت عنوان های از «محل برداشت مجاز» و «در چارچوب سیاست های صندوق» بر منابع صندوق توسعه ملی اعمال شده است. بررسی ارقام و تبصره های لایحه بودجه نیز نشان می دهد به واسطه کسر سهم 14درصدی صندوق توسعه ملی و اعمال تکالیفی مانند تامین 40 هزار میلیارد تومان سقف دوم و دیگر تکالیف تبصره های 4، 18، 19 و 20 از محل منابع صندوق، در سال آینده عملا منبع جدیدی وارد صندوق نخواهد شد.
در تبصره 4 به دولت اجازه داده شده بعد از عقد قرارداد با تامین کننده مالی خارجی، 15درصد فاینانس برای طرح های ریلی و طرح های صنعت آب و برق را از محل صندوق توسعه تامین کند. در تبصره 18 برای اجرای سیاست های بازار کار به دولت اجازه برداشت از منابع صندوق توسعه داده شده و در تبصره 19 پرداخت مابه التفاوت هزینه های مربوط به مستمری بازنشستگان نسبت به سرمایه گذاری های صندوق های لشکری و کشوری از اعتبار صندوق توسعه ملی پرداخت خواهد شد. تبصره 21 مربوط به تامین مالی طرح های عمرانی است و به موجب آن 25 درصد از هزینه های بخش خصوصی در تملک طرح های عمرانی از محل منابع صندوق توسعه ملی اختصاص خواهد یافت.
تمامی موارد یادشده، کارشناسان مرکز پژوهش های مجلس را به این جمع بندی رسانده که ضعف های ساختاری در بدنه اقتصاد کشور، مسائل مرتبط با اقتصاد سیاسی و کاهش منابع دولت در سال های اخیر موجب شده است که صندوق توسعه ملی از اهداف خود دور بماند و با تکالیف دولت و مجلس، منابعی که سهم نسل های آینده از منابع طبیعی کشور است، صرف جبران و پوشش مصارف تعیین شده برای بودجه های دفاعی و هزینه های جاری شود.  
                