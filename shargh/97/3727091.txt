سه‌شنبه ۲۱ فروردین ۱۳۹۷
-----------------------------------------
حرف اول
-----------------------------------------
به دنبال هیئت حقیقت یاب
-----------------------------------------

                    نگرانی های ایجادشده در حوزه اقتصادی کشور، این روزها بیش از پیش در بین مردم و نخبگان ابراز می شود. آنچه از دیدگاه کارشناسی می توان گفت، این است که برخی بخش های اقتصاد، در کوتاه مدت امکان اصلاح ندارند. مشکلات تا حد زیادی ساختاری و نهادینه شده است که راهکار عبور از آنها، اصلاح نهادها و اصلاح نظام تدبیر است و این کار یک شب و یک هفته و یک سال نیست. در ایران، میراث قانون گذاری بیش از صد سال است در ذهن بسیاری از افراد و مسئولان جا خوش کرده و چه در قامت محدودیت ها و چه در قالب راهکار، دچار تحول خاصی منطبق با پیشرفت های جهانی نشده است. در این سال ها، همین مسائل بوده اند که مانع تغییر و تحول شده و انباشته شدن آنها روی یکدیگر، نیاز به حجم انبوهی تغییر و اصلاح را بر مسئولان فعلی تحمیل کرده و دولت روحانی، میراث دار آن شده است. مدیری که برای نهادها، سازمان ها، وزارتخانه ها و... انتخاب شده، با مطالبه برنامه ها برای مدیریت تغییر مواجه نشده است. افراد مسئول با صلاحیت های دیگر و بعضا غیرمرتبط و غیر لازم برای آن سازمان، سنجیده شده اند و صرفا از آنان اداره آن مجموعه و نه ارائه برنامه برای مدیریت تغییر خواسته شده است؛ یعنی به جای برنامه برای اصلاح و تغییر، بی سروصدا اداره شدن یک مجموعه نقطه قوت شمرده شده و بنیان گذاشتن تغییر، جدی گرفته نشده است. مواضع این روزهای نخبگان، دانشگاهیان، کارشناسان اقتصادی، سیاسی و... درباره نامساعدبودن شرایط، اگرچه در جای خود محترم و دلسوزانه است، اما صرفا به بخشی از مشکل و نه همه آن اشاره دارد. این نقدها وقتی در رسانه های اجتماعی و مکتوب کنار یکدیگر قرار می گیرند، احساس وخامت جدی در حوزه های مختلف را ایجاد می کنند یا به تعبیر برخی از آنان، اقتصاد را در معرض فروپاشی نشان می دهند، اما کسی به این موضوع توجه نمی کند که شرایط اقتصادی کشور، هیچ مطابقتی با دلار شش هزارتومانی ندارد. به نظر می رسد دولت می تواند با رعایت مصالح عالی کشور، درباره موجودی ارزی دست به شفافیت بزند. سرچشمه های درآمد ارزی، فروش نفت و گاز یا محصولات پتروشیمی و میعانات و صادرات غیرنفتی شامل کالا و خدمات است. ممکن است زمان تحقق منابع درآمدی پیش بینی شده در بودجه، منطبق با زمان نیاز و تقاضا نباشد که می توان دراین باره با مردم سخن گفت. همچنین مدت هاست زمان آن فرارسیده که تصمیمات کلان در عالی ترین سطح کشور برای تغییرات ضروری ساختار اداره ایران گرفته شود. مشکلاتی که از زبان مسئولان و کارشناسان یا در افواه مردم شنیده می شود، به دلیل اتخاذنشدن تصمیمات اصلاحی در سطح کلان و تاخیر در بروز آن است و معنای آن این نیست که این مشکلات فاقد راه حل بوده و به یک چاه ویل تبدیل شده اند. در سوی مقابل، مسائل یک کشور مجموعه ای از مولفه های داخلی و خارجی را شامل می شود. آنچه بعضا از کشور به دنیای خارج صادر می شود، حتما سرمایه گذارانی را که در انتظار آوردن منابع آنان به داخل ایران هستیم، با تردید مواجه می کند؛ چراکه این علایم منطبق با شرایط فعلی جهانی نیست. اگر یک سرمایه گذار خارجی نیز در مذاکرات با طرف ایرانی متقاعد شود، با یک سامانه اداری داخلی مواجه خواهد بود.طرفی که همان مقررات قانون گذاری صد سال را در مغز یا روی میز خود دارد و از نگهبان در ورودی تا مدیران میانی و مدیر ارشد تصمیم گیر را شامل می شود. مشخص است که اصلاح این روند، کار یک فرد یا یک گروه 20نفره دولتی نیست. به نظر نگارنده، راهکار اجرائی آن، انتخاب یک هیئت ذی صلاح و مومن به اصلاح است که در مدت کوتاهی، راهکارهای عملی و علمی را احصا کرده و آنچه این هیئت می گوید، مورد اعتقاد و اعتماد همه مسئولان کشور باشد. این هیئت راهکارهایی را برای بخش های مختلف پیشنهاد می کند و در قبال این راهکارها، از مسئولان مرتبط می خواهد برای مدیریت تغییر در آن چارچوب فعال شوند. اگر برخی مدیران توانایی اجرای این راه حل ها را نداشته باشند، کشور بدون نیروی باصلاحیت نیست و باید تغییرات مدیریتی رخ دهد. حداقل اگر مقاومتی برای تغییر وجود دارد، مدیران مربوطه می توانند در آن هیئت حضور یافته و دلایل خود را بیان کنند. ممکن است مباحث قانونی وجود داشته باشد که باید آن ماده قانونی اصلاح شود. ترس از امضا و تصمیم گیری نیز ازجمله موانع جدی پیش روی این هیئت خواهد بود. در کوتاه مدت، برای ساماندهی بازار ارز نیز می توان تقاضای موجود را تحلیل و طبقه بندی کرد. مدتی است برخی افراد همراه با خانواده برای خرید ارز صف کشیده اند. اینها از سوی صراف ها نیز شناخته شده اند. اگر کشوری به این روز بیفتد که مردم - و نه فقط دلالان یا گروه های ذی نفع- برای حفظ ارزش پول خود به خرید ارز های خارجی روی بیاورند، حتما مسئله از منطق اقتصادی فاصله گرفته و باید دلایل روانی، ترس و نگرانی از آینده را در آن جست وجو کرد. جامعه ایران به سمتی رفته که با وجود حضور افراد بی کار در یک خانواده، سفر خارجی به باکو، تفلیس، پاتایا و ازمیر و هزینه های آن از سوی همان خانواده کنار گذاشته نمی شود. اینها حتما نیازمند تحلیلی جدی است. همچنین پیشنهاد می دهم به چهره هایی که جامعه به آنها اعتماد دارد، اجازه داده شود صمیمانه با مردم حرف بزنند و آنچه را به صلاح کشور می دانند، بیان کنند. به هرحال تا این فضای روانی شکسته نشود، نمی توان در یک محیط آرام و به دور از تنش، مدیریت تغییر در نظام اداری و اجرائی را کلید زد.
                