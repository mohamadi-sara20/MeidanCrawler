یک‌شنبه ۲۰ آبان ۱۳۹۷
-----------------------------------------
یادداشت
-----------------------------------------
جنبش اجتماعی برای نجات حیات
-----------------------------------------

                    در هر گذری به شمال کشورمان این پرسش در عابران اندوهگین متبادر می شود که این حجم تغییر از کاربری و تخریب، در خلال سه تا چهار دهه گذشته چگونه صورت گرفت؟ برای چنین تخریبی آنها که اجازه ساخت دادند باید با نهادهای آب، برق، گاز، تلفن و… دست به دست و پای بر فرش قرمز جاده سازان نهاده باشند تا تیغ بر گلوی نازک طبیعت این دیار بکشند که البته کشیدند. حال و روز دیده بانان دست وپابسته عرصه حیات در نظاره هولناک این سال هایی که برفت، همچون بستگان محکومی بوده که از ناله و مویه شان اندکی ترحم بر صاحبان دارودرفش نیفزود. جویندگان طلا اکنون هم کماکان بر بقایای این خرابه، در اندیشه گشودن راه های بیشتر به چاه نابودی آخرین های این تابلو بی بدیل هستند، تابلویی که نقاش چیره دست آفرینش و در هماهنگی کوه و دریا و مجالی بیش از هزاران هزار سال بر بوم طبیعت کشید تا آویزه دیوار زندگانی کنیم. نسل ما اما بر این تابلو با کفشانی گل آلود و نامحرمانه پای زیاده خواهی نهاد. عرصه ای که به مدد پاسداران سبز درختانش اگر که هرگز به زیر سلطه متجاوزان از مغول و… درنیامد، اما حالا و با اندامی مجروح در برابر هر بارشی از آسمان قهرآلود بر خود لرزیده و تن به ذلت می دهد. باران هایی که در دیرینه خود اگر که همواره پیام طراوت و برکت می دادند اما در ریزش حالایشان بر ریشه های درختان تناور دیروز، به انبوه ویلاهای ناخوانده فریاد اعتراض سر می دهند. جویندگان طلا اما همچنان در وسوسه اندکی بیشتر و بر کوهی از زباله ها گام نهاده اند تا که بر سیمای بی فروغ دماوند فخر بفروشند. اینک آرش کمانگیر را نیز می بینیم که بر فراز قله، رخ از تورانیان آن سوی مرز برگرفته و افسوس از تیری که دیگر در ترکش ندارد می خورد. تیری که ای کاش می شد بر دشمن اندرون زد تا مرزها را از آن نامحرمان نیز جدا کند. دشمنانی که در سنگر سوداگران پرشمار هنوز در کمین اند تا که با داد زر به اندکی مس و به بهای گذرانی کوتاه مرگی پایدار برای جامعه بخرند. چنین بحرانی در شمال، در حقیقت حکایتی سراسری تا کران جنوب کشور است. به راستی باید چه کنیم؟هرازگاه در پیچیدگی های ترافیکی سخت، پلیسی را با قبض جریمه در دست می بینیم که از گشودن راه ناتوان شده و بیهوده دستان خود را به یمین و یسار می زند. رانندگان پس از انتظاری فرساینده ناگزیر می شوند که پیاده شوند و چشم از پلیس که تنها جریمه می داند، برگرفته و در بازکردن این گره کور، خود آستین همت بالا زنند. بدون تردید حکایت بستر حیات کشورمان و متولیان حراست از آن از زمره ترافیک های کور است. اگر بیش از این درنگ کرده و در انتظار میزهای کم جان پردیسانیان باشیم، نه تنها تمدن هفت هزارساله (به گفته ریاست سازمان) بلکه از حیات میلیون هاساله این سرزمین نیز نشانی نخواهیم یافت. 
در این سال ها که چشم امید به این پاسبان ناتوان در حراست از محیط زیست دوختیم، نه تنها از اعتماد خود فرو کاستیم چه بسا ناگزیر به دلجویی از آنان نیز شدیم. اگر این سازمان به بهانه اشتغال و توسعه از آن سو و در فضایی از لبخند چشم اغماض فرو می بندد، اما در هر مجالی برای مردم جز ناله و مویه سر نداده است. ناله هایی که دلسوزان و دیده بانان عرصه های زیستی را وا می دارد که همچون آن ترافیک های کور، خود دست به کاری زنند که به قول حافظ غصه سر آید. بنابراین باید تا خیلی دیر نشده، بیش از این در فضاهای مجازی از فرسایش و تخریب عرصه های حیات، از جاده هایی که به ناکجا می روند، از انبوه ساخت هایی که بن بر ویرانی ها می گذارند، از درختان تناوری که در باد خزان توسعه های کذایی فرو می ریزند و از سدهایی که برای پرکردن کیسه هایی چه بسا خالی می شوند و… نگوییم. اکنون که پلیس خسته تنها به جریمه خود دلخوش است بوق زدن دیگر چاره گشودن ترافیک نیست. باید بی درنگ از اتومبیل های خود پیاده شویم و تمامی پارک های کشورمان را به کلاس های آموزشی عمومی تبدیل کنیم.
                