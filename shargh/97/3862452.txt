شنبه ۲۹ دی ۱۳۹۷
-----------------------------------------
سرمقاله
-----------------------------------------
مردم همان عوام نیستند
-----------------------------------------

                    «نظریه سازی کار بنیادی است و کار آن رویت رخدادها و ثبت پیوندها نیست، تبیین آنهاست.»1 آنچه ما امروز در سیاست داخلی ایران شاهدیم، رویت و ثبت رخدادها و مناقشه و مجادله بر سر آنهاست. فاصله اندکی بین اظهارنظرهای عوام، کاربران شبکه های اجتماعی، اپوزیسیون خارج از کشور و تحلیلگران داخلی وجود دارد. تمام نقدها و ارزیابی ها در دایره محدودی از درک ودریافت های شخصی تحلیل شده و انتشار پیدا می کند. اغلب این تحلیل ها، تحلیل معلول هاست و علت ها همواره ثابت اند. علت ها، مقامات و مدیران اجرائی کشورند و معلول ها نشئت گرفته از عدم مدیریت این مدیران است. در این میان، بازار اتهام زنی ها و افشاگری های سیاسی، اقتصادی و اجتماعی گرم است و هرکس تلاش می کند تا در افشا، انتشار و بازنشر یک اتهام واقعی یا غیرواقعی نسبت به دیگران پیش دستی کند. اگر شرایط سیاسی ایران را به عنوان شخص ثالث بی طرفی بر پرده بزرگی مانند سینما نظاره کنید، چیزی دستگیرتان نمی شود و در انتها به این نکته پی خواهید برد که برایند مجادله های نیروهای سیاسی و اجتماعی صفر است. ازاین روست که هر گروه سیاسی و طبقه اجتماعی ای تلاش می کند با افشای موردی سیاسی، اقتصادی و اجتماعی از دیگران گوی سبقت را برباید و بر صدر اخبار بنشیند. برخورد نیروهای سیاسی دولتی و غیردولتی تقریبا یکسان است. آنان در برابر این پدیده منفعل عمل کرده و در انتظارند تا این نیروها خود به خود فرسوده شده و از کارایی بیفتند. غالب تحلیل های این طبقات یکسان است و بیشتر ردوبدل کردن اطلاعات و پدیده ها با یکدیگر است و راهکارهای ارائه شده همان راهکارهای همیشگی است؛ مسئولان باید پا به میدان بگذارند و پاسخ بدهند، باید شفاف سازی کرد و الخ… .
در این میدان بازی، قواعد بازی را حتی بازیگران تعیین نمی کنند، قواعد بازی روزبه روز تغییر می کند و عمر هر پدیده ای در خوش بینانه ترین حالت از 48 ساعت بیشتر دوام ندارد. این وضعیت نظریه به مثابه نظر است. حتی در اساسی ترین رویدادهای سیاسی نظریه به نظر تبدیل می شود. نمونه بارز آن سخنان محسن رضایی درباره کربلای4 است که به سرعت این رخداد مهم نظامی ایران را به مجادله ای بین ناظران بااطلاع و بدون اطلاع تقلیل می دهد. به راستی با چه نظریه ای می توان از هشت سال دفاع مقدس دفاع کرد؟ این نظریه چقدر در برابر اشتباهات خواسته و ناخواسته جنگ تاب نقد دارد؟ بی تردید جنگی که آمیزه ای از رویکردی دینی و ملی بوده، استحکام لازم در مواجهه با نقدهای تندتر از این را نیز دارد. پس چرا محسن رضایی این گونه غافلگیر می شود؟ مگر نه اینکه هیچ تصمیم تاریخی در کوران حوادث بدون اشتباه نخواهد بود. هیچ نظریه ای وجود ندارد که از گزند نقد در امان باشد. آیا رضایی درباره هشت سال دفاع مقدس صاحب نظریه است یا همچون دیگران نظری دارد. این ماجرا نمونه بارز خلا نظریه در سیاست داخلی است. خلا نظریه یا پنهان کاری درباره نظریه هایی که دولت ها دنبال می کنند، به دولت ها فرصت می دهد که در خفا و به دور از هرگونه تنشی استراتژی خود را پیگیری کنند. این درخفابودگی نظریه های استراتژیک دولت ها باعث می شود اگر نظریه ای دچار بحران شد، همه یک باره غافلگیر شوند؛ تجربه ای که در دولت روحانی اتفاق افتاده است. دولت روحانی در مسائل اقتصادی از نظریه نئولیبرال پیروی می کرد و اغلب کسانی که مدافع این نظریه بودند، به خوبی از تنش ها و چالش های پیش روی این تصمیمات اقتصادی باخبر بودند، یا برایشان دور از انتظار نبود.
 اما در ماجرای ارز چهارهزارو 200تومانی و سیر صعودی خواسته یا ناخواسته ارز، دولت روحانی چنان خود را بی خبر و غافلگیر نشان داد که در این بزنگاه برای اولین بار مردم با دولتی بدون دولت روبه رو شدند. هرکس به این نتیجه رسید که خودش باید گلیم خودش را از آب بیرون بکشد. دست آخر، تبعات این نظریه اقتصادی بر گردن مسعود نیلی افتاد. جهانگیری و حتی روحانی هم زیر بار آن نرفتند. اینک، نظریه اقتصادی دولت چیست؟ چرا مردم در جریان دیدگاه های اقتصادی و سیاسی دولت نیستند؟ دولت تا چه زمانی و با چه نظریه ای در برابر تحریم ها مقاومت خواهد کرد؟ آیا نظریه ای برای مقابله با تحریم ها وجود دارد؟ اینها سوالاتی است که صرفا از طریق نظریه های اقتصادی می شود آنها را «تبیین» کرد. در اینجا «تبیین» کلید ماجرا است. نظریه ای که قادر به تبیین شرایط نباشد، نظریه ای ناکارآمد است که به درد غافلگیری مردم می خورد. بعید است دولت روحانی همچون دولت احمدی نژاد به نظریه غافلگیری باور داشته باشد. دولتمردی که سر شوخی با یک ملت و مملکت را داشت و با ذوق زدگی آنان را غافلگیر می کرد. احمدی نژاد باور داشت که در غیاب نظریه ها خوش می گذرد.
همه نظر می دهند و همه در ویران سازی سهیم اند و هم نیستند. همه صاحب نظرند و صاحب مسئولیت نیستند. نظریه ها مسئولیت ساز هستند. دولت اصلاحات تنها دولتی است که نظریه هایش را اعلام و درصدد تبیین آنها در جامعه بود. هیچ نظریه ای در دولت اصلاحات در خفا اجرائی نمی شد. ازاین رو خاتمی تاوان نظریه هایی را داد که به آنان باور داشت: تساهل و مدارا، تضارب آرا و مهم ترین بخش آن، نظریه توزیع برابر فرصت ها و ثروت ها بود. نظریه اخیر، همان چیزی بود که ریشه دولت احمدی نژاد را درآورد: توزیع نابرابر فرصت ها و توزیع نابرابر ثروت ها.
«نظریه سازی کاری بنیادی است. باید تصمیم بگیریم که بر چه چیزهایی تمرکز کنیم تا اگر بخت یارمان باشد، بتوانیم الگوها و رخدادهای بین المللی موردعلاقه مان را تبیین کنیم. اگر تصور کنیم که از هر راهی غیر از این می توان به مقصد رسید، دچار این پندار کاملا غیرعلمی شده ایم که هرچه تغییر کند متغیر است. بدون دست کم شمه ای از نظریه نمی توان گفت چه چیزی نیازمند تبیین است و چگونه می توان آن را تبیین کرد و کدام داده ها را با چگونه صورت بندی ای می توان با عنوان گواهی بر رد یا تایید فرضیه ها پذیرفت. جست وجوی پیوندها بدون دست کم بارقه ای از یک نظریه به نشانه گیری هدف نامرئی می ماند. پیش از به هدف زدن مهمات زیادی تلف می شود. حتی اگر به وسط خال هم زده باشیم، کسی متوجه نمی شود.» دولت روحانی وسط خال زده است؟ محسن رضایی چطور؟ در این بی شمار مهمات به مصرف رسیده نتیجه مطلوب حاصل شده است؟
با گذشت چهار دهه از انقلاب اسلامی، هنوز دولتمردان ما، توان تبیین نظریه ای جدی و کارآمد را ندارند، دولتمردانی که نظریه را با عمل پیوند زده و آن را تبیین کنند. دولت های انقلابی ناگزیر دولت هایی منحصربه فردند، زیرا ضرورت به وجودآمدنشان منحصربه فرد بوده است و دولتمردان معمولی نمی توانند بر مسند آن بنشینند، مگر اینکه افرادی منحصربه فرد باشند. اینک با نگاهی گذرا به تاریخ دولت های بعد از انقلاب جای خالی این گونه چهره های سیاسی بیش از همیشه خودش را نشان می دهد. چهره هایی که با اتکا به آنان بشود تاریخ را به جلو برد. منصفانه نیست اگر حساب نخست وزیر دوره جنگ و رئیس جمهور دولت اصلاحات را تا حدودی از این قاعده مستثنا نکنیم. با همه اشتباهات و انتقاداتی که به آنان وارد است، اما باور این دو دولتمرد به استراتژی و نظریه جایگاه ویژه ای به آن بخشیده است و بیش از آن، آنان صاحبان نظریه ای اند که خود پای درستی و نادرستی اش ایستاده اند. در شرایط کنونی به کارگیری نظریه های اقتصادی و سیاسی استراتژیک است. با نظرهای گوناگون نمی توان ماشین دولت را در مسیری این چنین ناهموار پیش برد. با نظرهای گوناگون همه چیز به سطح می آید و هر آنچه به سطح می آید ناگزیر به مشارکت عوام دامن می زند. دولت ها پیش از مشارکت «عوام» نیاز به مشارکت «مردم» دارند. جایی که عوام وارد گود می شوند، نظریه ای در کار نیست، یا دولت ها تلاش می کنند نظریه ای استراتژیک را در خفا و دور از چشم مردم اجرائی کنند. عوام سازی مردم که بخش عمده ای از آن از سوی اپوزیسیون خارج از کشور اتفاق می افتد این فرصت را در اختیار دولت می گذارد که اشتباهات فاحش خود را در تنهایی پرهیاهوی عوام گم کند. دولت هایی که با نظریه های اقتصادی و سیاسی عیان با جامعه مواجه می شوند، همواره به پشتیبانی مردم نیاز دارند و عوام برایشان دردسرآفرین بوده اند. برخی از دولت ها با فشار همین عوام از مواضع خود ناچار عقب نشینی کرده اند و برخی دولت ها بر گرده این عوام هزاران میلیارد تومان از سرمایه دولت و ملت را به هدر داده اند. آیا در روزهای باقی مانده دولت روحانی نقش عوام، گیرم در نقش منتقد پررنگ تر شده است؟ مردم از سر ناچاری لباس عوام را بر تن کرده اند؟
1. نظریه سیاست بین الملل، کنت والتس، ترجمه عباس زمانیان، نشر نی
                