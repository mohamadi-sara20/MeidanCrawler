چهار‌شنبه ۱۷ مرداد ۱۳۹۷
-----------------------------------------
یادداشت
-----------------------------------------
جایگزین سوال از رئیس جمهور و استیضاح
-----------------------------------------

                    بحران کاهش شدید ارزش ریال در پی خروج آمریکا از برجام و نگرانی از وخیم ترشدن اوضاع اقتصادی در ماه های آینده در جامعه شیوع گسترده ای یافته و به نارضایتی مردم از گرانی، بی کاری، فساد و تبعیض دامن زده است. برخی از سیاسیون به فکر افتاده اند که چگونه می توانند با کمترین هزینه نارضایتی را به سوی جناح رقیب هدایت کنند و با پرداخت هزینه از جیب رئیس جمهور و اعضای کابینه از این موج خطرناک بگذرند و حتی منافعی هم کسب کنند. تلاش برای انداختن تقصیر جهش قیمت ارز بر دوش ولی الله سیف، طرح سوال از رئیس جمهور و استیضاح وزیر کار بخشی از این سناریو است. متاسفانه انجام این گونه اقدامات نشانگر آن است که برخی در کشور توجهی به عمق تحولات اجتماعی-سیاسی ندارند و بر این باورند که نارضایتی از گرانی و بی کاری را مثل همیشه! می توان گفتاردرمانی کرد. اعتراضات دی ماه و ناآرامی های هفته های اخیر به وضوح نشان می دهد که با تداوم روند گذشته و بدون تحولی اساسی و ایجاد چشم اندازی مثبت و روشن نسبت به آینده، جلب همراهی مردم برای تحمل فشارهای سخت اقتصادی و پذیرش شکاف فزاینده سطح زندگی ایرانیان با برخی از کشورهای همسایه نیاز به راهکارهای عملی دارد. تقریبا اختلاف نظری وجود ندارد که عملکرد اقتصادی ایران آن گونه که باید موفقیت آمیز نبوده و درآمد سرانه امروز از سال 1355 کمتر است. این عدم موفقیت را نمی توان به پای این یا آن دولت نوشت. متاسفانه با وجود تغییر دولت ها، ایجاد تحولی مثبت و پایدار در اقتصاد ایران ناممکن بوده است. اگر در این سال ها اولویت کشور، رونق اقتصادی کشور می بود، اقتصاد پررونق ایران به عنوان الگویی موفق می توانست مسیری جدید به سوی بهروزی مردم مسلمان به ویژه در منطقه خاورمیانه باشد. ولی همان گونه که آقای ناطق نوری به درستی گفته است، اکنون با گسترش فقر و انواع آسیب های اجتماعی در ایران چگونه می توانیم الگویی برای مردم کشورهای مسلمان جهان باشیم. تجربه نشان می دهد بروز بحران، بزنگاهی برای تصمیم گیری های جدید و پذیرش راهکارهای نوین است، زیرا در دوره بحران تداوم سیاست های گذشته عموما به حل مشکلات یاری نمی رساند. انتظار می رفت که بحران اقتصادی اخیر، مسئولان ارشد کشور را به بازنگری سیاست های گذشته رهنمون کند. تجربه دیگر کشورها می تواند روشنگر این راه باشد. جمهوری خلق چین در فاصله سال های 1949 تا 1979 کشوری فقیر و فلاکت زده بود؛ درحالی که همسایگانش ژاپن و کره، به نحو معجزه آسایی پیشرفت کرده بودند و شکاف میان اقتصاد چین و اکثر کشورهای آسیای جنوب شرقی بسیار عمیق شده بود. انجام اصلاحات در چین اجتناب ناپذیر بود. دنگ شیائو پینگ، رهبر اصلاحات، اعلام کرد که چین برای بازسازی اقتصاد کشور به 50 سال صلح با دیگر کشورهای جهان نیاز دارد. رشد اقتصادی در اولویت قرار گرفت و تمامی اقدامات سیاسی، اقتصادی و اجتماعی در خدمت تسریع آهنگ رشد و توسعه اقتصادی طراحی و اجرا شد. از آغاز اصلاحات چین تاکنون کمتر از 35 سال می گذرد و معجزه اقتصادی چین تحسین همگان را برانگیخته است. مردم چین امروزه به چینی بودن خود افتخار و با تمام توان برای پیشرفت سریع کشور خود تلاش می کنند. کسانی که طرح سوال از روحانی را مطرح می کنند یا دنبال استیضاح وزیر کار هستند باید اعلام کنند برای تغییر شرایط نامطلوب اقتصادی کشور و گستردگی فقر و بی کاری چه برنامه هایی دارند؟ مشکل اقتصاد ایران فقدان کارشناسان توانمند نیست. مقایسه ایران با جمهوری آذربایجان، قزاقستان، ترکیه و حتی چین مشخص می کند یکی از عوامل اصلی رشد سریع اقتصادی در این کشورها ارتباط گسترده تجاری با جهان غرب، بهره گیری از تکنولوژی پیشرفته و دسترسی به بازارهای وسیع این کشورها بوده است. در اکثر این کشورها فساد گسترده همچنان یکی از معضلات اساسی است، ولی رشد اقتصادی را متوقف نکرده است. درعین حال ارتباط وسیع با هزاران شرکت خارجی به شفافیت و توانمندی بنگاه های خصوصی و دولتی این کشورها یاری رسانده است. درحالی که وجود تنش در روابط بین المللی سبب فرسودگی بخش بزرگی از صنایع ایران و ازمیان رفتن توان رقابتی تولیدات داخلی شده است. به جای طرح سوال از رئیس جمهور و استیضاح وزیران کابینه برای تغییر مسیر اقتصاد ایران به سوی رشد و رونق باید هرچه سریع تر توافق FATF را نهایی کرد، با اتحادیه اروپا به تفاهمی بسیار محکم و شفاف رسید و مذاکره با آمریکا را آغاز کرد. اقتصاد ایران برای رونق به آرامش و ثبات نیاز دارد نه به گسترش بی ثباتی و نااطمینانی ناشی از تضعیف دولت. در شرایط کنونی و در صورت تداوم تنش های بین المللی، قطعا هیچ فرد و کارشناسی قادر به ایجاد رونق در تولید و افزایش فرصت های شغلی مولد و پایدار در ایران نخواهد بود.
                