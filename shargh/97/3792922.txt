یک‌شنبه ۲۸ مرداد ۱۳۹۷
-----------------------------------------
یادداشت
-----------------------------------------
به مردم اطمینان ارزی بدهید
-----------------------------------------

                    با هیچ متر و معیاری نمی توان دلایل افزایش ناگهانی نرخ ارز را محاسبه کرد. نظریه برابری قدرت خرید ناظر بر این است که اگر در ایران نرخ تورم بسیار بالا باشد اما در آن سو تورم در ایالات متحده کمرنگ باشد، آن گاه ریال و تومان ایران ارزش خود را در مقابل دلار از دست خواهد داد؛ به عبارت دیگر قدرت خرید ریال در مقابل دلار کاهش پیدا می کند. اما با رصد شرایط چند ماه گذشته با این نظریه هم نمی توان برای این نرخ توجیهی در علم اقتصاد پیدا کرد؛ چراکه تورم ایران در برابر آمریکا به اندازه ای نیست که دلار از مرز هشت هزار تومان عبور کند. حتما کلید حل مسئله را باید در موضوعات فرااقتصادی جست وجو کرد. با وجود فشارهای جهانی، اروپا، ترکیه، روسیه، چین و هند اعلام کرده اند همکاری خود را با ایران متوقف نمی کنند. همه به دنبال حفظ برجام اند، هرچند به زمان بیشتری نیاز است تا شکل روابط تجاری جدی تر و کامل تر شود. این روند را می توان با گذشته مقایسه کرد که اوباما توانسته بود اجماعی جهانی علیه دولت احمدی نژاد ایجاد کند. به همین دلیل است که می گویم شرایط برای جهش ناگهانی قیمت ارز با توجه به رفتارهای معقول دیپلماتیک ایران وجود ندارد. هر بستری که برای شکل گیری این شرایط ارزی اخیر وجود دارد در داخل کشور است، نه در خارج. فراموش نکنیم بعد از توافق برجام در دوره اوباما دو مرحله منابع ارزی حاصل از اجرای برجام در اختیار ایران قرار گرفت. سود ناشی از صادرات گازی و پتروشیمی نیز افزایش چشمگیری داشته است. حال معما اینجاست که با این شرایط و درآمدها چگونه در 48 ساعت دلار به بالای شش هزار تومان رسیده است و روند آن تا 10 هزار تومان متوقف نمی شود؟ اواخر سال گذشته و تا قبل از خروج ترامپ از برجام، تصور می شد یکی از راه های تامین کسری بودجه دولت، بازی با نرخ ارز است که البته مختص این دولت نبوده و در دولت های پیشین هم چنین رویه هایی مطرح بوده است. اما تدوام این شرایط یقینا به نفع دولت هم نخواهد بود. باید توجه داشت در همین مدتی که رشد نرخ ارزها رخ داد، قدرت خرید حقوق بگیران به دلیل ضعیف شدن ریال به شدت کاهش یافته است؛ بنابراین همه آن وعده های پایان سال دولت درباره افزایش 10 درصدی حقوق کارمندان عملا در سایه این شرایط از بین رفته است. تب دلار نه تنها اثر 10 درصد رشد حقوق را از بین برده است، بلکه بنیه اقتصادی بیشتر مردم را کاهش داده و البته برای برخی نیز رانت های چندصد میلیون دلاری ایجاد کرده است. افزایش نرخ تورم نیز در آینده ای نزدیک رخ خواهد داد. متاسفانه عملکرد بانک مرکزی در دوران سیف در نقش متولی بازار ارز، مخرب بوده است. البته این وضعیت اقتصادی حتما ریشه در گذشته و سیاست های نادرست دارد. در دوره احمدی نژاد با اجرای طرح حذف یارانه ها و آزادسازی نرخ حامل های سوخت به جای افزایش قدرت خرید مردم، این تورم بالای 40 درصد بود که خود را نشان داد.تا جایی که نه فقط یارانه کفاف قدرت خرید را نمی داد، بلکه وضعیت قدرت خرید مردم درمقایسه با دوران قبل از پرداخت یارانه ها ضعیف تر شد و غول نقدینگی با طرحی نظیر مسکن مهر، خود را به رخ کشید. امروز هم تولیدکنندگانی که به مواد اولیه خارجی، ماشین آلات و ابزارآلات ساخت خارج برای تولید خود متکی اند، با شرایط نابسامان ارزی عملا امکان تولید در مقیاس اقتصادی را ندارند. مگر با این شتاب قیمت می توان تولیدی هم داشت؟ شعار حمایت از کالای ایرانی به پارامترهای بسیاری در حوزه اقتصاد وابسته است که با بسترهایی که افزایش نرخ ارز در کشور ایجاد کرده است، این متغیرها به سود حمایت از کالای ایرانی نخواهد بود؛ چراکه عملا با این شرایط، یا کالایی تولید نمی شود یا این کالای تولید داخل در سایه افزایش واردات مواد اولیه و ماشین آلات به حدی افزایش پیدا می کند که کسی توان خرید آن را نخواهد داشت. در ادامه هم به دلیل بالابودن قمیت کالای تولید داخلی نه تنها قدرت رقابت در داخل برای این کالاها از بین می رود، شرایط رقابت با کالای خارجی را هم در حوزه صادرات پیدا نخواهد کرد. ایجاد ثبات ارزی در گفت وگوی جدی میان دولت و مردم و بازرگانان و اطمینان مردم از جلوگیری از رانت خواری، از جمله راه های کوتاه مدت برای مقابله با شرایط فعلی است.
                