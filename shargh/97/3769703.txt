چهار‌شنبه ۲۰ تیر ۱۳۹۷
-----------------------------------------
سرمقاله
-----------------------------------------
برای تردید و دو دلی دیر است
-----------------------------------------

                    پاسخ ایران به کلیات بسته پیشنهادی اروپا ابراز ناخشنودی همراه با نشان دادن اراده ایران برای ادامه مذاکرات بود. حقیقت این است که وقت برای تصمیم گیری و خروج از حالت تردید و دو دلی رو به اتمام است. آنها که می خواستند نگاه به شرق داشته باشند، شمشیرها را غلاف کردند زیرا روسیه که خود داوطلب لطمه زدن به ایران شد، حجت را بر این عده تمام کرد و با زدن خنجر از پشت به ایران در سوریه و سپس دعوت از عربستان برای بیرون راندن ایران از بازار صادرات نفت، نشان داد که از چه سطحی از مودت با ایران برخوردار است و چقدر حساب کردن روی نقش روسیه در بحران خصومت آمریکا با ایران و اعمال تحریم های بی رحمانه ترامپ، اشتباه است. چین صادق تر بوده، بارها گفته که روی این کشور در برابر آمریکا حساب باز نکنید و چین تا 20 سال دیگر کوچک ترین عکس العملی در قبال آمریکا نشان نخواهد داد زیرا اولویت چین کماکان تقویت خودش از نظر اقتصادی، نظامی و بین المللی خواهد بود که سخنی عقلانی است. اگر جمهوری اسلامی کماکان قصد دارد از روش های مسالمت آمیز برای مقابله با تحریم های آمریکا استفاده کند و گزینه درگیری اعم از بستن تنگه هرمز یا هر نام دیگری را کنار می گذارد و اگر بناست نظر اکثریت قریب به اتفاق مردم برای پرهیز از جنگ و تشنج محترم شمرده شود، باید با چشمان باز و با شجاعت و به دور از شعار، پذیرفت که گزینه همکاری با اروپا بهترین و تنها گزینه مسالمت آمیز موجود است. اروپا اراده خود را نشان داده که اگر جمهوری اسلامی همراه و همگام باشد، حاضر است به دفاع از ایران در قبال تحریم های بی رحمانه آمریکا بپردازد. اما هیچ قدرتی در این شرایط سخت بدون در نظر گرفتن برخی ملاحظات خود، چشم بسته به دفاع از ایران و باز کردن کانال های مالی- اقتصادی- بانکی خود برای تجار و بازرگانان کشورمان نمی پردازد. به عبارت دیگر باید توقعات و انتظارات از اتحادیه اروپا با سیاست های رفتاری ایران تطبیق داده شود. هر اندازه توقعات ما بالاتر رود، باید ملاحظات اروپا را در سیاست رفتاری خود بیشتر لحاظ کنیم. ملاحظات اروپا موضوع عجیب وغریبی نیست، بارها از زبان روسا و وزرای خارجه آن کشورها بیان شده و مواردی است که ایران از عهده رفع آنها برمی آید. باید نشان داده شود ایران یک بازیگر تقویت کننده صلح و آرامش در منطقه و جهان است و داشتن موشک یا حمایت از حزب الله و حماس دارای سطح تحلیلی است که می توان با منطق قوی با اروپا درباره آن صحبت کرد. جهان، عرصه ارائه نظرات، رقابت و تعامل با یکدیگر است، هیچ نظر و سیاستی به طور مطلق، پذیرفتنی و صحیح نیست مگر اینکه نظرات اکثریت را هم در جهان بتواند جلب و جذب کند. انزوای دونالد ترامپ به خاطر زورگویی و نظرات نامعقولش در جهان نمونه بارز آن است درحالی که خودش فکر می کند نظراتش صائب است. اکنون تا پیاده کردن تحریم های اولیه آمریکا دو هفته و به قول آمریکا تا «به صفر رساندن صادرات نفت ایران» چهار ماه دیگر باقی مانده است. اینکه دونالد ترامپ زورگویی می کند را همه می دانند و همه متاثر از این زورگویی هستند ولی همه تلاش می کنند زمان بخرند و ترامپ را مدیریت کنند. از ژاپن گرفته تا چین، کره جنوبی، کره شمالی، روسیه، اروپا و بقیه مثل کانادا و مکزیک سعی دارند مانع آن شوند که زورگویی دونالد ترامپ تبدیل به تنش و تشنج و درگیری شود. زمان به سرعت از دست می رود درحالی که همه به دنبال صدور بحران های خود به سوی ایران و مردمش هستند یا مثل عربستان، بنزین به بحران ما می ریزند. رئیس جمهور باید مدبرانه این صحنه خطرناک را مدیریت کند. اگر سیاست همگامی با اروپا اتخاذ شود، سیاست سنجیده و بجایی است و می تواند ایران را تا حدودی واکسینه کند زیرا تنها مخاطب دونالد ترامپ اروپاست، نه روسیه و نه چین! باید مذاکرات با اروپا را برای به دست آوردن بسته پیشنهادی که قرار بود اروپا به ایران عرضه کند و موارد متعددی از آن مطرح شده بود را مصمم ادامه داد. باید موانع قانونی اجرای FATF برای ورود ارز ناشی از صادرات و سرمایه گذاری خارجی را برطرف کرد و نشان داد ایران هیچ ابایی از شفافیت، پرهیز از پول شویی و عدم حمایت مالی از تروریسم ندارد ولی به وضوح استثنائاتی برای لایحه تامین مالی تروریسم قائل است. اینها همه باید با باز گذاشتن کانال مذاکرات دیپلماتیک با آمریکا همراه باشد تا از فرصت ها برای ارتقای جایگاه کشورمان استفاده و از اقدامات نابهنگام ترامپ علیه ایران جلوگیری شود و توطئه های دشمنان برای تحریک رئیس جمهور آمریکا در برخورد با ایران به ناکامی بدل شود.
                