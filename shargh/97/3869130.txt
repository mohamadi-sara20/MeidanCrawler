شنبه ۲۷ بهمن ۱۳۹۷
-----------------------------------------
حرف اول
-----------------------------------------
از اختلاس مالی تا اختلاس ادبی
-----------------------------------------

                    اگر اخلاق در جامعه ای از دست برود، تاثیرش را می توان در همه زمینه ها از امور مادی گرفته تا معنوی شاهد بود، زیرا جامعه مانند حلقه های زنجیری به هم پیوسته یا شخصی است که یک عضو معیوبش بر دیگر اندام ها اثر می گذارد. بنابراین می توان شاهد بود که در چنین جامعه ای نادیده گرفتن اخلاق نه تنها در زمینه مادی که مدام به صورت اختلاس های مختلف افشا می شود، بلکه در موارد فرهنگی هم مشاهده می شود و قائل به نوعی اختلاس است که آن را اصطلاحا «انتحال» یا سرقت ادبی می نامند. شرح سرقت های ادبی ازجمله رونویسی برخی از مترجمان تازه به چرخ آمده از ترجمه های مترجمان پیش کسوت مثنوی هفتادمن کاغذ می شود. سرقت اصطلاحات، مضامین، ترکیبات و تعبیرات از سوی متشاعران این ایام که مفتخر به گفتن شعر نو و تولید مخلوقات ناقص الخلقه ای با نام های شعر سپید، شعر آزاد و شعر منثور هستند نیز از این دست است؛ چندان که گاه شعر یا قطعه ای از گذشتگان صاحب نام را با جابه جایی کلمات به نام خود منتشر می کنند. این اختلاس ادبی بر اساس حکایات و شواهدی که از دیرباز باقی مانده است، سابقه ای طولانی دارد.معروف است که مردی متشاعر در میان جمعی اشعاری از اوحدالدین انوری را به نام خود قرائت می کرد و چون مورد اعتراض وی قرار گرفت، مدعی شد که خود انوری است. انوری با تمسخر می گوید دیده بودیم شعر شاعران را سرقت کنند، ولی ندیده بودیم که خود شاعر را هم بدزدند. سعدی نیز در «گلستان» از متشاعری سخن می گوید که «شعرش را در دیوان انوری یافتند».1 در همین ایام اخیر هم جناب شفیعی کدکنی ضمن بررسی دیوان های قدیمی پی برد که اشعار حزین لاهیجی، شاعر معروف سبک هندی را متشاعری به اسم غواص سرقت و به نام خود منتشر کرده است که سرانجام به همت ایشان صحیح از سقیم شناخته شد و دیوان واقعی حزین به نام وی انتشار یافت. از نوشته های انتقادی و نقدهای استاد شفیعی کدکنی که خود غواص بحر معانی و ظرایف ادب فارسی است، پیداست که از احوال آنان که دعوی غواصی دارند، در حالی که حتی روشناس دریا هم نیستند کاملا باخبر است، ولی شاید نداند که اخیرا قسمتی از گفت وگویی ادبی در برنامه ای به نام «کتاب باز» شبکه نسیم در فضای مجازی انتشار یافت…  یک مدرس دانشگاه این زمانه در شرح ابیاتی از حافظ مطالبی را از کتاب «موسیقی شعر» ایشان بی ذکر ماخذ به عنوان برداشت های شخصی با مد و تشدید نقل می کند که 40 سال پیش عینا در آن کتاب ذکر شده. آن بیت این است: چشمم از آینه داران خط و خالش گشت/ لبم از بوسه ربایان بر و دوشش باد تمامی آنچه در آن برنامه بدون ذکر ماخذ گفته شد مطلبی است که استاد شفیعی کدکنی در بحثی با عنوان «دلالت موسیقایی کلمات» مطرح کرده و موشکافانه توضیح داده است که: «اگر در این بیت حافظ تامل کنیم، نظام آوایی این دو مصراع کاملا متفاوت است. مجموعه اصوات مصراع اول، هنگام قرائت، سبب می شوند که دهان گوینده کاملا باز بماند. هر کدام از کلمات «چشم»، «آینه داران»، «خط»، «خالش» و «گشت» به گونه ای ادا می شوند که دهان گوینده به تمامی باز می ماند و این بازماندن دهان علاوه بر اینکه حیرت گوینده را القا می کند، خود به لحاظ صوتی تصویر چشمی است به گستردگی آینه ای وسیع، ولی در مصراع دوم برعکس تمام کلمات، چه به لحاظ مصوت ها و چه به لحاظ صامت ها، حالتی دارند که دهان کاملا بسته است و لب ها روی لب ها و این نیست مگر حالت بوسیدن» و سپس می افزاید: «شاید احمقانه ترین سخن این باشد که بگوییم حافظ به این نکته ها آگاهانه پرداخته. اما از سوی دیگر این حقیقت را نمی توان منکر شد که در شاهکارهای ادب جهان، ناخودآگاه چنین مواردی وجود دارد». این سخنان را که مدرس دانشگاه این زمانه به حساب خود گذاشته بود، طوری ادا می کرد که شگفتی مصاحبه کننده را برانگیخته بود، ولی مصاحبه کننده نمی دانست زمانی در همین رسانه همگانی شخصیتی فاضل مانند دکتر ضیاءالدین سجادی برنامه های ادبی و حتی گفتار و شیوه تکلم گویندگان را به عنوان وظیفه اداری با چنان دقت و وسواسی زیر نظر داشت که گاه به تذکر کتبی منجر می شد و این در ایامی بود که در راهروهای رادیو چهره هایی مانند جلال همایی، بدیع الزمان فروزانفر، محسن هشترودی، محیط طباطبایی، لطفعلی صورتگر، محمد معین، مجتبا مینوی، رضازاده شفق، بهرام فره وشی، سعید نفیسی و امثال اینان رفت وآمد داشتند که خود خلاق معانی بودند و با اختلاس و انتحال هیچ میانه ای نداشتند.   
                