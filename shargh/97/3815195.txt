پنج‌شنبه ۱۲ مهر ۱۳۹۷
-----------------------------------------
یادداشت
-----------------------------------------
بینوایان: 250 هزار تومان
-----------------------------------------

                    چه عبارت متناقض نمایی! چرا بینوایان برای ثروتمندان جذابیت دیدن دارند؟ چرا اغنیا یا همان طبقات فرادست به دیدن داستان فقرا با پرداخت هزینه ای گزاف علاقه دارند؟ چه رازی در تجربه ضعفا نهفته است که ثروتمندان به دیدنش می شتابند؟  این روزها اجرای نمایش بینوایان در اسپیناس تهران با هزینه بلیت درخور توجهی بسیار سروصدا کرده است. رمان های الیور توییست چارلز دیکنز، ژرمینال امیل زولا و بینوایان، زاییده تخیل نویسندگانشان نیستند؛ بلکه حاصل و آبستن روزگاری است که واقعیت های اقتصادی و اجتماعی آن به طور عمیقی تغییر کرده بود؛ روزگار پس از انقلاب صنعتی و ظهور سرمایه داری صنعتی مدرن. به گفته توماس پیکتی، نویسنده کتاب سرمایه در سده بیست ویکم، تاثیرگذارترین واقعیت آن سال های قرن نوزدهم، فلاکت پرولتاریای صنعتی بود. با وجود رشد اقتصادی یا شاید تا حدودی نیز به خاطر آن و همچنین به دلیل مهاجرت گسترده روستاییان در پی افزایش جمعیت و بهره وری روزافزون کشاورزی، کارگران به حلبی آبادهای شهری هجوم آوردند. ساعت کار در روز طولانی بود و دستمزدها بسیار پایین. فلاکت شهری تازه ای سر برآورده بود که قابل رؤیت تر و تکان دهنده تر و از برخی جهات شدیدتر از فلاکت اعصار پیشین بود. این رمان ها بازتاب زندگانی آن روزهای طبقات فرودست و فقرا بود. قهرمان این رمان ها چه ووترن (نابکار و بدبین به نیکوکاری) در باباگوریو اونوره دوبالزاک، چه ژان والژان در همین بینوایان ویکتور هوگو و چه ادموند دانتس در کنت  مونت کریستو، یک ویژگی مشترک دارند؛ پنهان سازی گذشته‎ تیره و تار خود و نمایش چهرهای متفاوت. تمایز ژان والژان و ادموند دانتس با بقیه این بود که آدم هایی خیرخواه و ارزشمند بودند.لیبرالیسم ویژگی جالبی دارد؛ فرادستان دوست دارند پول زیادی بپردازند و به خواندن و تماشای زندگی فقرا بنشینند. اما چرا؟ لیبرالیسم می تواند با شکاف  های اجتماعی-اقتصادی همزیستی مسالمت آمیز کند.
 ارزش حاکم بر لیبرالیسم آزادی است، نه برابری و این مکتب، اولی را بر دومی ارجح می داند و آزادی را هزار بار بیشتر از برابری ارج می نهد. مساوات و مساوات طلبی کابوس لیبرالیسم است؛ اما ارزش انسان ها یکسان است و همه مختارند هرگونه می خواهند زندگی کنند. به گفته نوح حراری در کتاب پول، از دیدگاه لیبرال اصلا مشکلی وجود ندارد که یک فرد میلیاردر بوده و در یک قلعه مجلل زندگی کند، درحالی که رعیتی فقیر در کلبه ای حصیری زندگی می کند. از منظر لیبرالیسم، تجارب منحصربه فرد یک فرد فرودست همچنان ارزشی برابر با تجارب فرد میلیاردر دارد. 
لیبرالیسم، خودروایتگر را تقدیس می کند و به آن اجازه می دهد داستان و ماجرای خود را روایت کند. به همین دلیل است که مؤلفان لیبرال رمان هایی طولانی درباره تجارب مردمان فقیر می نویسند و حتی میلیاردرها نیز حریصانه آن کتاب ها را می خوانند. صندلی های خوب نمایش بینوایان در برادوی یا کاونت گاردن صدها دلار قیمت دارند و احتمالا کل ثروت تماشاچیان به میلیاردها دلار می رسد. با این وجود، این ثروتمندان همچنان با ژان والژانی که به دلیل دزدیدن یک قرص نان برای غذادادن به برادرزاده های خود که از گرسنگی در حال مرگ بودند و 19 سال را در زندان سپری کرد، همدردی می کنند. کنارآمدن با شکاف های اجتماعی و طبقاتی و در عین حال دیدن و لذت بردن از آنها به زبان روای، یک تخصص لیبرالی است. 
عجیب نیست که نمایش بینوایان در تهران، هم در جایی بسیار لوکس و هم با قیمتی بسیار بالا اجرا می شود. روح لیبرالیسم بر فراز اسپیناس می چرخد و از ثروتمندان می خواهد به دیدن داستان فرودستانی بروند که احتمالا هرگز نمی توانند این نمایش را در این جای مجلل ببینند. در واقع، این نمایش ها صرفا برای دیدن نیستند؛ بلکه محیطی آموزشی برای این هستند که ثروتمندان از رهگذر دیدن آن، خود را اقناع کنند که به فقرا توجه دارند و داستان آنها را می خوانند، می شنوند و می بینند.
                