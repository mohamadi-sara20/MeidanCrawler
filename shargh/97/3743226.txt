دو‌شنبه ۲۴ اردیبهشت ۱۳۹۷
-----------------------------------------
type_unknown
-----------------------------------------
انتقاد وزیر ازبرخورد فیزیکی با معلمان
-----------------------------------------

                    گروه جامعه، شهرزاد همتی:پنجشنبه ای که گذشت، تجمع مسالمت آمیز معلمان در هفته معلم روبه روی سازمان برنامه وبودجه با بازداشت معلمان و فعالان کانون های صنفی معلمان پایان یافت. محمد بطحایی، وزیر آموزش وپرورش، در گفت وگویی با «شرق»، ضمن تاکید بر پیگیری وضعیت معلمان بازداشتی می گوید از نیروی انتظامی انتظار خویشتن داری بیشتری داشته است. معلمان کشور در این تجمع در پی تحقق مسالمت آمیز مطالبات صنفی خود بودند؛ اما تجمع آنان در تهران به دستگیری 15 معلم و فعال صنفی منجر شد که تا این لحظه هنوز تعدادی از معلمان در بازداشت هستند و خبرها حکایت از آن دارد که آنها ازجمله محمدتقی فلاحی، رئیس کانون صنفی معلمان، با دستبند و پابند روانه زندان شده اند. در میان بازداشت شدگان نام محمود بهشتی لنگرودی و محمد حبیبی نیز که پیش از این در بازداشت بوده اند و به تازگی آزاد شده اند، دیده می شود. تجمع را گروهی به نام شورای هماهنگی کانون های صنفی معلمان سراسر کشور برنامه ریزی کرده بودند. سیدمحمد بطحایی، وزیر آموزش وپرورش، در گفت وگو با «شرق» ضمن ابراز تاسف از اتفاق پیش آمده، با اشاره به حوادث روز پنجشنبه می گوید: «متاسفانه اتفاقی که روز پنجشنبه افتاد، شاید اگر نیروی انتظامی در تهران مقداری خویشتن داری می کرد، به اینجا ختم نمی شد. چون در استان های دیگر نیز این تجمع برگزار شد و همکاران من حرف هایشان را زدند و در تهران اگر نیروی انتظامی خویشتن داری می کرد، شاهد اتفاقات روز پنجشنبه نبودیم و مثل سال های گذشته، معلمان در تجمع مطالبات و شعار خود را بیان می کردند و همه چیز تمام می شد. این گلایه را نیز از همکاران خودم هم دارم که در شرایط سیاسی امروز کشور که به هرحال همه توان دلسوزان نظام بازشدن گره های سیاسی امروز است، شاید با روش مناسب تری می شد این برنامه را برگزار کرد. کمااینکه دو تشکل دیگر در همان روز پنجشنبه در تهران برنامه برگزار کردند و حرف هایشان را زدند و حتی در یکی از این برنامه ها، نماینده من حضور پیدا کرد و حرف ها را شنید و به من منتقل کرد و این برنامه ها در کمال آرامش و بدون حاشیه برگزار و تمام شد».حرمت معلم را نگه نداشتندبطحایی تاکید کرد: «دوستان من نیز که در تجمع روز پنجشنبه تهران حضور داشتند، شاید اگر این نشست را با روش مناسب تری به ویژه در شرایط سیاسی امروز برگزار می کردند، حتی ما آمادگی داشتیم که سالنی را در اختیارشان قرار می دادیم و خود ما هم در برنامه حضور پیدا می کردیم و حرف ها را می شنیدیم؛ اما نکته ای که باید تاکید کنم، این است که من خودم به عنوان یک معلم همان طور که پیش تر گفته ام، معتقدم حرمت معلم باید حفظ شود که این اتفاق نیفتاد. این رفتار پیش آمده به نام معلم و در روز و هفته معلم خوب نبود و با خویشتن داری نیروی انتظامی می توانست این اتفاقات نیفتد».بطحایی با اشاره به اینکه دلیل این اتفاق معلمان نبودند، گفت: «نکته دیگری هم که باید اضافه کنم، این است که من در فیلم منتشرشده از تجمع روز پنجشنبه مسائلی را دیده ام که باید به آن اشاره کنم؛ در تجمع یادشده، یکی از دلایلی که منجر به بازداشت شده، این است که علاوه بر معلمان کسان دیگری هم در تجمع حضور داشته اند که به نام معلم علاوه بر شعارهای صنفی معلمان، شعارهای سیاسی را مطرح کرده بودند و شاید دلیل ورود نیروی انتظامی هم همین بحث شعارهای سیاسی بود که از سوی برخی از افراد غیر معلم سر داده شد». وزیر آموزش وپرورش گفت: «من از همان روز پنجشنبه ظهر پیگیر این ماجرا بودم و شاید در همان تاریخ چندین مرتبه با مراجع ذی ربط تماس داشته ام. ابتدا بازداشت ها زیاد بود و بعد تعداد زیادی از بازداشتی ها با سوال و جواب اولیه مرخص شدند. آخرین تماسی که داشتم، شنبه شب بود و هنوز متاسفانه برخی از همکاران ما بازداشت هستند و مراحل بازپرسی را می گذرانند.من فقط می توانم بگویم پیگیر این موضوع هستم، با توجه به اینکه این همکاران بازداشتی همه برای مسائل صنفی در تجمع حضور داشتند، هرچند برخی شعارهای سیاسی در جمع داده شده؛ اما شعاردهندگان اصلا معلم نبوده اند و از این تجمع سوءاستفاده کرده اند». این گفت وگو با وزیر ظهر روز گذشته انجام شد و در همین حال عصر روز گذشته خبر آمد دیگر معلمان بازداشت شده -به جز محمد حبیبی- با قرار کفالت آزاد شدند.بطحایی همچنین در پاسخ به این پرسش که آیا از افراد غیر معلم حاضر در تجمع کسی دستگیر شده است، گفت: «از بین آن افراد یک نفر دستگیر شده و مطابق گزارش های رسیده به من، آن فرد اصلا معلم نیست.حداقل در تهران یک نفر دستگیر شده که شعار سیاسی می داده و اصلا فرهنگی نیست و البته ماموران دنبال شناسایی افراد دیگری هستند که از این تجمع استفاده کرده اند. ولی با توجه به اینکه همکاران من مثل سال های قبل برای مسائل صنفی در این تجمع شرکت کرده بودند، دنبال این هستیم که زودتر مشکلشان را حل کنیم. به هرحال باز تاکید می کنم، برخورد فیزیکی با همکاران ما جایز نبود و این اتفاقات نباید می افتاد».او در پاسخ به این سوال که چرا معلمان با دستبند و پابند به دادسرا برده شده اند، گفت: «من اولین بار است که این مسئله را می شنوم و حتما آن را پیگیری می کنم. این رفتار در شان معلم نیست، من در فیلم بازداشتی ها چنین رفتاری را ندیدم؛ اما قطعا آن را پیگیری می کنم».از بطحایی درباره پرونده باز برخی از دستگیرشدگان سوال کردیم، او گفت: «از سیر قضائی اطلاعی ندارم؛ اما حتما کسی که سابقه بازداشت دارد و با تعهد آزاد شده، حضورش در این تجمع قطعا به خاطر مطالبات صنفی بوده؛ اما برخی افراد سودجو در آن شعار سیاسی داده اند، شاید فرایند رسیدگی را دشوار کند. به هرحال من تمام تلاشم را می کنم و با اعتمادی که به همه همکارانم دارم و می دانم مشکلات آنها صنفی است و می خواهند آموزش وپرورش به سمتی برود که همه از آن توقع دارند و مقام معظم رهبری نیز بارها به آن تاکید کرده اند و همکاران هم در همین مسیر خواسته های صنفی خود را مطرح می کنند که دولت و نظام تلاش بیشتری برای رسیدن به این سطح از مطلوبیت کنند».بطحایی همچنین با تاکید بر اینکه قول می دهد که پیگیر آزادی معلمان بازداشتی باشد، تاکید کرد: «این هم وظیفه اخلاقی و هم وظیفه حرفه ای من است که به عنوان یک معلم که در این خانواده آموزش وپرورش زندگی می کنم، از منظر معلمی این موضوع را پیگیری کنم».اتفاق پیش آمده در اهواز تنبیه خارج از عرف بودوزیر آموزش وپرورش در پایان در پاسخ به سوالی درباره چیدن موی دختر دبستانی در مدرسه ای در اهواز نیز خاطرنشان کرد: «اولا این رفتار از نظر ما یک نوع تنبیه است. تنبیهی که خارج از عرف و اصول تربیتی تلقی می شود. ما در علوم تربیتی گاهی حتی نگاه کردن نابجا و کلام نابجا به دانش آموز گفتن را تنبیهی خارج از عرف می دانیم، چه برسد به اینکه یک دانش آموز را با قیچی کردن بخشی از موهایش تحقیر کنیم و حتما این تحقیر در روح و شخصیت این بچه تا سال های سال تاثیر خواهد گذاشت.بنابراین نه تنها بنده؛ بلکه هرکسی که نامش معلم باشد، با چنین رفتاری حتما عکس العمل خوبی نخواهد داشت و ما هم مثل تنبیه بدنی، این رفتار را هم نابجا می دانیم. بنده همان طور که مدافع حقوق معلمان هستم، مدافع حقوق دانش آموزان هم هستم و این موضوع را پیگیری می کنم. مطابق آخرین خبر، معلم پرورشی مربوطه تعلیق و آماده به خدمت نگه داشته شده تا پرونده اش بررسی دقیق شود. تیم من در وزارتخانه که وظیفه اش بررسی این موضوعات است، بدون رعایت سلسله مراتب، وارد بحث می شوند و مستقیما موضوع را پیگیری می کنند. امیدوارم تا دو روز آینده نتیجه پیگیری خود را به من ابلاغ کنند و اگر خدایی ناکرده همان طور که در خبرها آمده، این مربی کاملا مقصر باشد، حتما با شدیدترین مجازات اداری این موضوع را دنبال خواهیم کرد».چه زمانی از معلمان دفاع می کنید؟ پیگیری های نمایندگان مجلس و معلمان نیز درباره تبعات آن تجمع ادامه دارد. روز گذشته فاطمه سعیدی، نماینده کمیسیون آموزش، در تذکری شفاهی عنوان کرد: تجمع مسالمت آمیز معلمان که در اعتراض به وضعیت معیشتی خود برگزار شده بود، با دخالت نابجا و نبود تحمل و احترام به اصل 27 قانون اساسی، نه تنها منجر به ایجاد خشونت شد که متاسفانه تعدادی از معلمان بازداشت شدند. نماینده مردم تهران، ری، شمیرانات، اسلامشهر و پردیس در مجلس شورای اسلامی افزود: اگر در حوادث دی ماه که گروه ها و اقشار مختلف و معترضان داخلی و خارجی همگی در آن نقش آفرینی کردند، گفتیم صدای ملت را باید شنید، امروز نیز از تریبون مجلس به عنوان یک معلم می خواهم صدای معلمان را بشنویم. این صدای قشری مظلوم و شریف است که شهیدانی مانند رجایی و باهنر را تقدیم انقلاب کرده اند. او تصریح کرد: از هر منتقدی، معترض و از هر معترضی، مخالف ساختن تنها به رونق اپوزیسیون می انجامد. کدام عقل سلیمی می گوید معلم را کتک بزنید و بازداشت کنید؟معلمی که خواستار بهترشدن وضع معیشت و بالابردن کیفیت آموزشی است. مجلس تنها می تواند دولت را بازخواست کند؛ اما دیگر نهادها چه؟ هر بار که از وزیر اطلاعات و دادگستری سوال کردیم، گفتند که موضوع در اختیار آنها نیست؛ اما هرکسی مسئولیتی دارد و باید پاسخ گو باشد. عضو کمیسیون آموزش و تحقیقات مجلس گفت: معلمان از تبعیض و بی عدالتی در رنج هستند. همه باید صدای معترضان را گوش کنیم.از همین تریبون از آقای نوبخت، وزیر کشور و اطلاعات تقاضای پیگیری اعتراضات معلمان را داشته و تقاضای آزادی هرچه سریع تر بازداشت شدگان را دارم و یادآوری می کنم جای معلم کلاس درس است، نه زندان؛ همچنین یکی از معلمانی که در تجمع روز پنجشنبه حضور داشته و ترجیح داده نامش را نگوید، درباره اتفاقات روز پنجشنبه به «شرق» گفت: «من از یک ربع قبل از تجمع آنجا بودم و تا لحظه آخر هم حضور داشتم و همه چیز در ابتدا خوب و آرام پیش می رفت؛ مثل همه تجمعاتی که پیش از این داشتیم؛ یعنی حتی وقتی نیروهایی که ما نمی دانیم چه کسانی بودند، از ما عکس می گرفتند، کسی اعتراضی نمی کرد. خواسته ما دیده شدن از سوی مسئولان بود. از ما عکس گرفته شد؛ اما اگر همکاران ما دوربین داشتند، دوربین ها با رفتار خشونت آمیز از آنها گرفته می شد؛ ولی باز هم اعتراضی نبود، حتی به خاطر گوشی درگیری پیش نیامد. بعد از یک ساعت، تجمع به خشونت کشیده شد و فعالان را بازداشت کردند.»این معلم، سردادن هرگونه شعار سیاسی را در تجمع روز پنجشنبه تکذیب کرده و می گوید: ما زنان معلم که در روز تجمع ضرب وشتم شدیم، کمترین توقع مان این بود که مدیرکل امور زنان وزارتخانه یک عکس العمل حداقلی (در فضای مجازی) داشته باشند. قرار است ایشان چه زمانی از معلمان دفاع کنند؟ خانم مینایی پور، من به عنوان یک زن معلم منتظر واکنش شما درباره بی احترامی به زنان معلم و کتک خوردن و حتی چادر از سر کشیدن همکارانم بودم.
                