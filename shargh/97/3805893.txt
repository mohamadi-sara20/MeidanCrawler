یک‌شنبه ۲۵‌شهریور ۱۳۹۷
-----------------------------------------
حرف اول
-----------------------------------------
جوان گرایی در مدیریت
-----------------------------------------

                    تصویب و تایید قانون بازنشستگی مدیران و اجرای آن، فرصتی است برای کنکاشی دوباره در موضوع راهبردی مدیریت در کشور و بازبینی اساسی رویکرد مدیریت در چهار دهه گذشته:1- مطالعات و تحقیقات نشان می دهند امروزه مدیریت از شاخص های اصلی تحول، توسعه، کارآمدی و اثربخشی سازمان ها و حکمرانی خوب در جوامع درحال توسعه است. بر این اساس، در قرون گذشته، ترویج دانش مدیریت و اهتمام به تربیت مدیران شایسته برای آینده از برنامه های راهبردی دانشگاه ها، جوامع و حکومت ها بوده است؛تا جایی که اندیشمندانی مانند «پیتر دراکر» سهم علم و هنر مدیریت را در بهبود امور، بیش از 70 درصد می دانند.2- یکی از شاخص های مردم سالاری و حکمرانی خوب، گردش نخبگان و چرخش مدیریت در کشور و سپردن مسئولیت به جوانان تحصیل کرده، باانگیزه، شاداب و پرانرژی است. فلسفه مهم این اصل، توجه همه جانبه به جابه جایی در قدرت و پرهیز از کهنگی و تکرار در مدیریت و توجه به شایسته سالاری و اجتناب از تمرکز قدرت در مدیریت و پیشگیری از شکل گیری رانت مدیریتی و باند و مدیریت قبیله ای است.3- عملکرد 40ساله مدیریت در جمهوری اسلامی حاوی چند نکته اساسی است..._ به طورکلی، مدیریت آن گونه که باید، به جز در برخی مقاطع، به عنوان یک علم که دارای اصول و فروعی است، پذیرفته نشده؛ در نتیجه پایبندی جدی ای به لوازم و الزامات آن وجود ندارد. گویا در مدیریت کلان و راهبردی، همه افراد مجاز به احراز همه مسئولیت های تخصصی، حرفه ای و صاحب صلاحیت و مهم تر از آن اظهارنظر کارشناسی در همه زمینه ها هستند و غالبا ملاک و معیار درخور سنجشی در واگذاری مسئولیت ها برای بیشتر مدیریت های راهبردی کشور و احراز صلاحیت های حرفه ای، به ویژه در مدیریت های انتصابی، وجود ندارد._در چنین شرایطی، میانگین سن مدیریت کشور به استثنای سن وزیر مخابرات، 62 سال و طول عمر مدیران کشور غالبا بیش از دو یا سه دهه و در برخی از مدیران با وجود کهولت سن، به چهار دهه می رسد و جالب تر آنکه بخش شایان توجهی از مدیران در همه 40 سال جمهوری اسلامی، مسئولیت های عالی و راهبردی چندگانه ای در کشور داشته اند.4- از سوی دیگر، ایران کشور جوانی است؛ میانگین سن جمعیت کشور بر اساس سرشماری سال 1395، 31 سال است؛ یعنی بیش از نیمی از جمعیت کشور زیر 31 سال و حدود 60درصد جمعیت زیر 40 سال دارند. بیش از پنج میلیون دانشجوی در حال تحصیل و بیش از هشت میلیون دانش آموخته دانشگاهی دارد و نرخ پوشش آموزش عالی در ایران، بیش از 36درصد است. همه این تحصیل کرده های جوان دانشگاهی با چه امیدی به تحصیل خود در ایران ادامه دهند؟5- به علاوه، ایران در چهار دهه بالاترین نرخ رشد توسعه انسانی در جهان را کسب کرده است.- بر اساس گزارش دفتر توسعه سازمان ملل متحد (undp)، شاخص توسعه انسانی (HDI) ایران به 0774 از یک رسیده است که در مقایسه با نمره 0437 از قبل از انقلاب، بیش از 0337 درجه افزایش داشته است. بر اساس جدیدترین گزارش، ایران در سال 2018 در رتبه بندی جهانی از نظر توسعه انسانی صعود داشته و در بین 53کشور با توسعه انسانی بسیار بالا قرارگرفته است. همچنین ایران در شاخص سرمایه انسانی، بهترین رتبه را در متغیر «شکاف جنسیتی ثبت نام مدارس در گروه سنی صفر تا 14سال» و بدترین عملکرد را در «نرخ مشارکت نیروی کار» بین سنین 25 تا 54 که جزء متغیرهای زیرشاخص به کارگیری است، دارد؛ یعنی رتبه 128 از 130.6- حدود چهار تا پنج میلیون ایرانی خارج از کشور زندگی می کنند و ایران در 10 سال گذشته، رتبه ششم در مهاجرت نخبگان را داشته است. یکی از دلایل مهاجرت نخبگان، جذب نشدن و به کارنگرفتن آنان در مسئولیت های مدیریتی است. نبود شایسته سالاری و واگذاری بسیاری از مشاغل به افراد فاقد یا کم صلاحیت، واگذاری مشاغل بر اساس رابطه، تطابق نداشتن شغل با تخصص در رشته افراد، بوروکراسی دولتی و انحصاری شدن مشاغل، از دیگر عواملی هستند که به مهاجرت نخبگان از کشور کمک کرده اند.7- آیا وقت آن نرسیده است که یک خانه تکانی اساسی در رویکردهای مدیریت در کشور انجام شود؟ این همه سرمایه گذاری در منابع انسانی و تربیت افراد شایسته و متخصص جز برای تامین مدیریت حرفه ای بوده است؟ آیا سزاوار است عده ای همچنان بر اریکه مدیریت سوار و با هر بهانه ای طول عمر مدیریت خود را طولانی کنند؟8- قانون بازنشستگی مدیران از فرصت های مغتنم برای تقویت روحیه جوان گرایی و به تبع آن شایسته سالاری و حرفه ای کردن مدیریت در کشور است. عمر برخی از مدیران ما به اندازه عمر طبیعی برخی روسای جمهور کشورهای پیشرفته مانند فرانسه است. مدیریت ایران امروز به خلاقیت، نوآوری و برخورداری از دانش روز و پذیرش ریسک و جسارت در مدیریت نیازمند است و این عموما در سنین جوانی میسر می شود؛ ضمن اینکه بدانیم مدیریت صرفا هنر نیست، علم نیز است. بر این اساس بیاییم مدیریت کشور را علمی، اخلاقی و حرفه ای کنیم.
                