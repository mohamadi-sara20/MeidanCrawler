شنبه ۸ اردیبهشت ۱۳۹۷
-----------------------------------------
سرمقاله
-----------------------------------------
سیاست ورزی با جسد مومیایی رضاخان
-----------------------------------------

                    کشف جسد مومیایی «رضاخان» که هنوز اظهارنظر قطعی درباره واقعی بودن یا نبودن آن از سوی مقامات رسمی ابراز نشده، به سرعت در فضای خموده سیاست ایران به موضوعی سیاسی تبدیل شد. کشف این جسد چندان مهم نیست، آنچه اهمیت دارد این نکته است که از طریق این رویداد می توان به وضعیت سیاست داخلی پی برد و آن را از زاویه ای دیگر تحلیل کرد. رضاخان همچون غالب چهره های تاریخی دیگر ایران چهره ای چندوجهی است. اما آنچه همگان به آن باور دارند و اکثر روشنفکران در آن اتفاق نظر، این است که رضاخان دیکتاتوری تمام عیار بوده است، گیرم اصلاح طلبانی ازجمله صادق زیباکلام و تئوریسین های «لیبرال» با ایده دیکتاتوری مصلح بخواهند نقاب بر چهره رضاخان بگذارند و تاریک ترین وقایع تاریخی آن دوره را با این الفاظ نادیده بگیرند و واقعیت را مخدوش کنند. شاید برای اینکه مخاطبان بتوانند چهره واقعی رضاخان را فارغ از هرگونه پیشداوری به قضاوت بنشینند، این گفته گرامشی قابل اعتنا باشد: «قیصرگرایی[ها] از اهمیت تاریخی یکسانی برخوردار نیستند. در تاریخ می توان اشکال مترقی و مرتجع قیصرگرایی را سراغ گرفت. در تحلیل نهایی، اهمیت ویژه هر یک از این اشکال را صرفا می توان از بستر تاریخ عینی، و نه تنها به مدد قوانین جامعه شناختی، استنتاج کرد. قیصرگرایی زمانی مترقی است که ظهور و حضور آن به پیروزی نیروهای مترقی انجامد. در مقابل، قیصرگرایی زمانی ارتجاعی است که ظهور و حضور آن موید پیروزی نیروهای ارتجاعی باشد». موضوع این یادداشت روایت تاریخی زندگی رضاخان نیست، آنچه این یادداشت در پی آن است ترسیم وضعیت نیروهای سیاسی موجود کشور است که کارایی لازم برای اثرگذاری بر رویدادهای این چنینی را از دست داده اند و توان لازم برای متقاعدساختن مردم را ندارند و در بهترین حالت اگر با عوام همصدا نشوند، در برابرشان سکوت اختیار خواهند کرد. این نقطه عطف کنونی تاریخ سیاست داخلی ماست که همه نیروهای سیاسی در وضعیت صفر مرزی قرار دارند و این وضعیت خطرناکی است. زمانی که طبقات اجتماعی، نیروهای سیاسی را به عنوان سخنگوی رسمی خود به رسمیت نشناسند، صحنه برای راه حل های رادیکال، خشن و فعالیت نیروهای ناشناخته ای آماده می شود که معمولا نمایندگی خود را در شخصیت های «سرنوشت ساز» یا «تمام کننده» جستجو می کنند. از این منظر کشف جسد مومیایی رضاخان و روایت سازی های سیاسی تاریخی از آن معنایی قابل تامل می یابد. این روایت سازی ها که در آینده قابلیت ایجاد کنشی سیاسی را فراهم می کند، زنگ خطری است برای کنشگران سیاسی و روشنفکران داخل و خارج ایران. آنچه اکنون دولت روحانی را ناکارآمد جلوه می دهد، بی رونقی سیاست داخلی است که نتیجه بی کنشی احزاب و مجلس است. چه به احزاب سیاسی ایران باور داشته باشیم و چه نه، این احزاب هستند که به رابطه وکیل و موکل معنا می دهند. گیرم که این احزاب نماینده تام وتمام نیروهای اجتماعی نباشند، در این شرایط هم باید از قدرتی نسبی برای کنشگری سیاسی برخوردار باشند تا بتوانند در شرایط خاص صدای مردم شوند. اگر این گونه نشود و تضاد بین وکیل و موکل به دولت سرایت کند، نهادهای بوروکراتیک کشوری و لشکری که در کش وقوس های افکار عمومی نسبتا مستقل عمل می کنند، دست بالا را خواهند داشت و این موقعیت به آنان امکان می دهد در موقع لزوم و اضطرار به عنوان یک نیروی سیاسی وارد فعالیت علنی خود شوند. نیروهایی که حضورشان با این منطق توجیه پذیر است؛ «حکومت قانون» در خطر است. شرایط دولت روحانی شرایط شکننده ای است که بر وضعیت احزاب و نیروهای سیاسی تا خورده است. ناگفته پیداست عناصری بدخیم که در پرتو آنها برخی نهادها می توانند قدرت بگیرند، در دولت روحانی وجود دارد. بعد از ناکارآمدی ناخواسته برجام، تصویر دولت روحانی در اذهان مردم، تصویر دولت ناکام است.این تصویر به اضافه پاپیش گذاشتن مردمی که تا دیروز در ورطه ای از انفعال سیاسی به سر می بردند و ورود ناگهانی شان به حوزه فعالیت سیاسی و طرح شعارهایی که اگرچه منسجم نبود، رفته رفته به ضعف دولت روحانی می انجامد و این دو معضل می تواند توامان با وضعیت «صفر مرزی» احزاب و نیروهای سیاسی موجب تغییر مسیر جنبش های خودانگیخته اجتماعی شود. زیرا هر جنبش سیاسی می تواند بدون مشارکت مستقیم نیروهای نظامی سرشتی نظامی پیدا کند. هر دولتی نیز می تواند بدون مشارکت نظامی ها از ماهیتی نظامی برخوردار شود. با ترسیم دست و پا شکسته از جغرافیای سیاسی ایران، کشف جسد «رضاخان» معنای دیگری می یابد. افسانه سرایی ها و روایت سازی های سیاسی و بی پاسخ ماندن آنان از سوی احزاب سیاسی داخلی بیش از آنکه تصویری رویایی از ظهور نظامی مرتجعانه باشد، زنگ خطری است برای جامعه ای که انگار باز در انتظار مردانی سرنوشت ساز است. مردانی که نشانی از آنان در جامعه کنونی ایران وجود دارد و عده ای آگاهانه و ناآگاهانه به تبلیغ و ترویج این افراد و این ایده سیاسی می پردازند.* برای نوشتن این یادداشت از کتاب «دولت و جامعه مدنی» آنتونیو گرامشی ترجمه عباس میلانی، چاپ نشر اختران استفاده شده است.
                