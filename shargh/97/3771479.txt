یک‌شنبه ۲۴ تیر ۱۳۹۷
-----------------------------------------
یادداشت
-----------------------------------------
مسئله ای که حل نمی شود
-----------------------------------------

                    سازمان محیط زیست ایران در اواخر دهه 1350 به توصیه سازمان جهانی محیط زیست وابسته به سازمان ملل متحد به وجود آمد. در آن تاریخ تنها سازمانی که برای حفظ حیات وحش و حمایت از حیوانات در ایران وجود داشت، سازمان شکاربانی بود. دولت وقت همین سازمان را برای حفظ محیط زیست برگزید، آن را گسترش داد و با استفاده از کارشناسان ایرانی و بین المللی، سازمان کنونی حفاظت از محیط زیست را به وجود آورد. با وقوع انقلاب، ماده 50 قانون اساسی جمهوری اسلامی به تاسیس و عملکرد این سازمان صورت قانونی بخشید. پیش از آن سازمان بین المللی حفاظت از محیط زیست به کشورهای خلیج فارس توصیه کرد با همکاری یکدیگر به کنترل کیفی محیط خلیج فارس، جلوگیری از آلودگی آب و هوای خلیج فارس و به ویژه آلودگی های ناشی از استخراج نفت و گاز و حمل آنها از تنگه هرمز بپردازند. بر پایه توصیه آنها کشورهای خلیج فارس - که ایران و عراق مهم ترین آنها بودند - در نشستی که با کمک سازمان حفاظت محیط زیست سازمان ملل (UNEP) صورت گرفت، توافق کردند کنوانسیونی به همین منظور تشکیل دهند. قرار بر این شد که کشورهای علاقه مند نامزد خود را برای مدیریت این کنوانسیون معرفی کنند. دولت عراق وزیر برنامه ریزی خود را معرفی کرد. در ایران آقای اسکندر فیروز که معاون سازمان و مسئول پیشین سازمان حمایت از حیوانات بود؛ به عنوان نامزد سازمان برگزیده شد. او پس از انقلاب به زندان افتاد و موضوع نامزدی ایران در کنوانسیون بلاتکلیف ماند. با پیگیری یو. ان. ای. پی در دوره مرحوم مهندس بازرگان، سازمان حفاظت محیط زیست ایران با 70 متخصص که به تشخیص سازمان دارای صلاحیت مدیریت کنوانسیون بودند، مصاحبه کرد و دست آخر در جمع بندی و نتیجه گیری قرعه فال به نام نگارنده افتاد. این انتخاب کتبا به تایید شورای انقلاب رسید و سازمان حفاظت محیط زیست من را به عنوان نامزد ایران به دبیرخانه یو. ان. ای. پی در نایروبی و ژنو معرفی کرد. رویداد جنگ عراق و ایران موجب شد تشکیل کنوانسیون و گزینش نهایی از میان دو نامزد ایران و عراق برای مدیریت کنوانسیون کویت بلاتکلیف رها شود. در آن مقطع برای بازگشت به تدریس دانشگاهی اقدام کردم و موضوع را با رئیس سازمان در میان گذاشتم. او پاسخ داد امیدوار است جنگ ایران و عراق هرچه زودتر به پایان برسد و کنوانسیون کویت به ریاست یک ایرانی آغاز به کار کند. پیشنهاد کرد به طور موقت معاونت سازمان را بپذیرم تا کار کویت رو به راه شود که پذیرفتم. چند رویداد بعدی مانند اشغال سفارت آمریکا و قطع عملی رابطه با ایالات متحده، بمباران تهران از طرف عراق و استعفای مرحوم بازرگان این فضا را تغییر داد. مرحوم رجایی یک شخصیت فرهنگی را برای سرپرستی سازمان محیط زیست برگزید و مسئول قبلی سازمان نهایتا از کار برکنار شد. من هم پس از یک سال و اندی خدمت در سازمان، به دلیل منتفی شدن مدیریت کنوانسیون کویت از سازمان خارج شدم.در آن مقطع نخستین برداشت من از نحوه فعالیت سازمان این بود که سازمان محیط زیست از نظر ماهیت باید از یک دید آمایشی و با نگاه از بالا به پایین به مسائل محیطی و عوامل آلوده کننده در فعالیت های بخش های اقتصادی مانند صنایع اتومبیل سازی، استفاده بی رویه از انرژی، فعالیت های استخراج و تصفیه و حمل نفت و گاز، اقدامات ناشایسته اقتصادی و سیاسی خارج از مرزهای ایران و نیز پایش عملکرد نهادهای بخش خصوصی و دولتی توجه کند، درد را تشخیص دهد، بهترین روش های درمان و اولویت را تعیین کرده و از مسیر دولت به دستگاه های ذی ربط ابلاغ کند. کاری همانند مجمع تشخیص مصلحت؛ اما با تمرکز بر چند زمینه محیطی. در آغاز جنگ عراق علیه ایران سیستم دفاعی کشور برای سرعت بخشیدن به نقل و انتقالات مربوط به جبهه ها اقدام به خاک ریزی در دریاچه ارومیه برای ایجاد یک راه میان بر کرد. سروصدای صاحب نظران درآمد که این نوع راه سازی به دریاچه صدمه می زند. رئیس سازمان محیط زیست از من خواست به اتفاق او از دریاچه بازدید کنیم. در بازدید برای ما مسلم شد که خاک ریزی در دریاچه بخش شمالی آن را جدا می کند که روی اکولوژی دریاچه و کیفیت آب آن تاثیر منفی خواهد گذاشت؛ اما رئیس سازمان به دلیل شرایط خاص از انعکاس دادن رسمی این نظر به دولت و نظامات دفاعی خودداری کرد. سازمان در زمینه حیات وحش بسیار فعال بود. بخش حیات وحش در رژیم پیشین شکل گرفته بود و بیشتر حالت تشریفاتی داشت؛ اگرچه خود را وابسته به نهضت تازه جهانی حمایت از حیات وحش قلمداد می کرد. وظایف ایستگاه های شکاربانی در آن زمان رصد حرکت حیوانات از جمله آهو و بز کوهی و پلنگ و شیر بود. بزرگان رژیم که در فصل شکار هوس تفریح از راه شکار می کردند، از راهنمایی محیط بانان برای یافتن شکار خوب استفاده می کردند و به آنها انعام می دادند. پوست و کله حیوانات شکار شده نیز از سوی بخش تاکسیدرمی برای رجال سیاسی تبدیل به آثار هنری می شد که در اتاق ها و دفاتر آنها به دیوار نصب شود. شکار سیستماتیک را هم به عنوان «حفظ حیات وحش» به توصیه های سازمان ملل نسبت می دادند؛ در حالی که در ایران رعایت انصاف و خودداری از بی رحمی به حیوانات وحشی یک امر شناخته شده است. امام رضا (ع) در هزارو 250 سال پیش مانع کشتن یک آهوی مادر در نیشابور شد. به همین دلیل ایرانی ها به او لقب «ضامن آهو» دادند. گذشت زمان الزاما سطح مدنیت را بالا نمی برد. هندوها از هزاران سال پیش با استفاده از دین خود، کشتن گاو را حرام کردند. در نتیجه نسل گاو در یک کشور فقیر با مردمی گرسنه تاکنون باقی مانده است؛ در حالی که اسپانیایی هایی که به ظاهر متمدن تر هستند، کشتن گاو را به صورت یک سرگرمی درآوردند و تماشاچیان مسابقات با دیدن خون گاو شادی می کنند. از 500 سال پیش که اروپاییان به آمریکا هجوم بردند، نسل بسیاری از حیوانات از جمله گاوهای وحشی موسوم به «بوفالو» را از میان برداشتند. سه هزار سال پیش از این کوروش اعلامیه حقوق بشر را بر استوانه معروفی که امروز وجود دارد، حک کرد. سه هزار سال پس از آن ناصرالدین شاه به هوس تقلید از کوروش کتیبه ای ساخت و در مسیر امامزاده هاشم به چالوس از خود به یادگار گذاشت؛ اما نقش روی کتیبه نشان می دهد که شاه در کنار لاشه گوزنی که شکار کرده بود، نشسته و قلیان می کشد. صدور مجوز شکار برای خارجیان در برابر دریافت پول، ظلم دیگری به حیوانات بی گناه است. مشکلات محیط زیست با روش مدیریت کنونی سازمان و بدون هماهنگی سازمان های دیگر و کشورهای مجاور حل نمی شود. اگر شدنی بود، هوای تهران پس از این همه سال روز به روز بدتر نمی شد، سدهای غیرضروری ساخته نمی شد و بی آبی به شکل کنونی گسترش نمی یافت. محروم کردن خارجیان از شکار در ایران به دلیل بدبینی درباره فعالیت های آنان در ایران، مسئله را حل نمی کند.
                