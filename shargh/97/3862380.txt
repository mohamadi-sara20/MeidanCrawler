پنج‌شنبه ۲۷ دی ۱۳۹۷
-----------------------------------------
سرمقاله
-----------------------------------------
دست انداز های برجام
-----------------------------------------

                    تاریخ مخالفت داخلی و خارجی با برجام به پیش از امضای آن بازمی گردد. وزیر خارجه پیشین سعودی در واپسین روزهای عمر ملک عبدالله برای جلوگیری از امضای این توافق جهانی، سراسیمه به وین رفت. نتانیاهو به واشنگتن و به کنگره رفت، نمایندگان کنگره آمریکا برای اوباما خط و نشان کشیدند، در داخل نیز دلواپسان در آستانه هر دور مذاکره از اقدامات نومیدکننده و حتی لنگه کفش پرانی به ماشین ظریف خودداری نکردند. بعد از امضا نیز از هر دو سو عملیات تخریب با موفقیت آغاز و برجام عملا خنثی شد. برخی در داخل پس از بن بست سازی گفتند و می گویند که نگفتیم برجام کلاه بزرگی بود که بر سرتان گذاشتند؟! ترامپ و متحدان عرب و اسرائیلی اش نیز می گویند نگفتیم چه کلاه بزرگی بر سرمان رفت؟ این مقدمه را همه می دانیم. ترامپ از روز نخست مدیریتش در اجرای قول های خود برای تخریب دوران اوباما درنگ نکرد. در مرحله نخست با نزدیک شدن مهلت افزایش سخت گیری از سوی آمریکا و با افزوده شدن برخی ناهماهنگی ها در داخل، نظام پولی و ارزی کشور دچار تلاطم شد. رئیس جمهور که با شعار پایان دادن به تحریم ها رای قابل توجهی آورده بود، پس از خنثی شدن آخرین تلاش هایش برای جلب حمایت اروپاییان، هنگام سفر به اتریش و سوئیس با فضایی تازه مواجه شد؛ دستگیری زوجی ایرانی در بلژیک به اتهام تلاش برای انتقال 500 گرم ماده منفجره به پاریس، دستگیری یک دیپلمات ایرانی مامور در سفارت ایران در وین هنگام سفر به آلمان و سرانجام اخراج چند دیپلمات ایرانی در هلند و دانمارک به اتهامات امنیتی! اینها و اتفاقات درون ایالات متحده و کشورهای عربی کافی بود تا روحانی موضع دیگری در پیش بگیرد. ظریف که خصوصا پس از دعوت مشترک آمریکا و لهستان از 70 کشور غربی برای بررسی مسئله ایران رنجیده است، از توسعه روابط آینده با هند، چین و شرق می گوید. دیگر کمتر از حذف مسئله تحریم صحبت می شود و راه حل، مستلزم مذاکره است و مذاکره هم در شرایط فعلی دور از دسترس شده است. تحریم های همه جانبه در دوران احمدی نژاد و به دنبال آن بیان برخی مواضع غیرضروری او درباره مسائل جهانی و چسباندن آن به مسائل انرژی هسته ای ایران پدید آمد. امروز تصور خارجی این است که برنامه استراتژیک قبلی به جای خود باقی است و اروپا که خود را به اندازه آمریکا قیم اسرائیل می داند، توسعه برنامه موشکی تدافعی ایران را تهاجمی اعلام کرده است. اتحادیه با اینکه صندوقی برای تسهیل مبادلات تجاری با دورزدن تحریم های آمریکایی تدارک دیده بود، عملا با وقت گذرانی، عملیاتی شدن آن ایده یعنی (SVP) را معطل نگه داشته است. اکنون ایران با هند، چین، احتمالا کره جنوبی، همچنین ترکیه و عراق به تفاهم هایی برای معاملات با ارزهای داخلی آنها دست یافته است. در چنین شرایطی روابط بازرگانی ایران به صورت محدود ادامه خواهد یافت. وزیر خارجه آمریکا نیز با سفر به منطقه بر فشار خود به کشورهای همسایه برای رعایت تحریم ایران افزوده و نخست وزیر اسرائیل نیز تهدیدهای لفظی و عملی خود را افزایش داده است. در واقع آمریکا در سوریه و عراق منتظر بود ایران در جنگ با داعش بخش مهمی از هزینه های مالی و جانی را بپردازد و اکنون بر فشار خود برای خروج ایران از صحنه افزوده است. بهانه آمریکا دفاع از بقای اسرائیل در مقابل ایران و جریانات همسو با آن است. با اینکه در یک سال اخیر مقامات سیاسی ایران بارها اعلام کرده اند که «ایران در حمله به هیچ کشوری پیش قدم نخواهد شد» و «ایران با هیچ کشوری سر جنگ ندارد» ولی اسرائیل نمی خواهد بهانه ای را که موجب آزادی عمل اسرائیل در ادامه اشغال و شهرک سازی و دریافت کمک از شرکای غربی بوده است، از دست بدهد. استراتژی مناسب برای ایران این است که از تبدیل مسئله 70 ساله اسلامی-اسرائیلی به مسئله ایران-اسرائیل خودداری کرده و به پشتیبانی از مواضع عرب ها و سایر مسلمانان درباره حقوق مردم فلسطین و غرامات و خسارات در قالب الزام اسرائیل به پذیرش قطع نامه های شورای امنیت و تشکیل دولت فلسطین با پایتختی قدس پافشاری کند که اغلب کشورهای اسلامی نیز حامی آن هستند. روشن کردن تکلیف اسرائیل در صحنه میدانی موضوعی است که دولت های عرب اکنون تمایل چندانی به آن نشان نمی دهند؛ زیرا می تواند به جنگی پرهزینه و نامتقارن بینجامد. اصل بر این است که باید راه را برای مدیریت مدبرانه مسئله باز گذاشت و به توسعه اقتصادی و اجتماعی که تضمین کننده ایجاد ثروت برای مردم و افزایش قدرت دفاعی ایران است، اولویت داد.
                