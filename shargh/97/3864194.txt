شنبه ۶ بهمن ۱۳۹۷
-----------------------------------------
حرف اول
-----------------------------------------
تنش های بحران آب و محیط زیست
-----------------------------------------

                    تنش های آبی و محیط زیست را باید در سه مقیاس محلی، منطقه ای و جهانی  بررسی کرد. در مقیاس محلی، مردم به دلیل اشتباهات گذشته و سهل انگاری، دولت یا دولت ها را  سرزنش  می کنند. مردم حق دارند. مشکل امروزی ناشی از تنش های مورد اشاره، پیش از اصلاحات ارضی در دوره رژیم پهلوی و سیاست غیرخردمندانه بزرگ کردن شهرهای ایران آغاز می شود. برای نمونه، طرح جامع تهران که حدود پنجاه و چند سال پیش در آغاز نهضت شهرسازی ایران تهیه شد و به تصویب رسید، تهران را به صورت شهری متراکم و چندمیلیونی طراحی کرد. آب این جمعیت بیشتر از رودخانه کرج تامین می شد. محور تهران و کرج به توسعه صنعت اختصاص داده شد (در این نوشتار وارد بحث های مافیایی در توسعه تهران نمی شوم). آب رودخانه کرج ده ها هزار سال از جنوب تهران کنونی به دریاچه قم ریخته می شد. با ساخت سد کرج، ظرفیت جمعیت پذیری تهران افزایش یافت درعوض مسیر جنوبی رودخانه کرج که بسیار آباد و نیزار و پر از روستاهای کوچک بود، خشک شد. امروز استخراج شن و ماسه از این مسیر یک کاسبی پردرآمد است . روستاها به تدریج از صحنه روزگار حذف شدند. به جای آن بیماری ریه ناشی از گردوغبار بهره برداری از این منابع افزایش یافت. مدیریت صنایعی که در غرب تهران مستقر شدند، در تهران بود. مدیران و کارمندان این صنایع هم در تهران اسکان یافتند. تهران به قدری گسترش یافت که امروز جمعیت آن از مجموع جمعیت کشورهای حوزه خلیج فارس بیشتر است. اقدامات بعدی هم در جهت سدسازی در جنوب تهران به منظور تغذیه تهران صورت گرفت که به بیابان زایی مسیرهای رودخانه های پیشین انجامید. ایران به دلیل خشکی نسبی استعداد شهرنشینی در مقیاس بزرگ را ندارد. این سیاست بر شرایط طبیعی ایران تحمیل شده است و همه ایرانیان امروز چوب آن را می خورند.دلیل دیگر بحران آب و مسائل زیست محیطی را باید در نبود همکاری میان ایران و کشورهای همسایه به ویژه ترکیه و افغانستان دانست. در اینجا از شایعه فروش آب می گذرم. فروش آب به کشور همسایه عیبی ندارد به شرط اینکه موجب کم آبی یا کاهش کیفیت آب در داخل کشور نشود. سدسازی حق هر کشوری است اما به شرطی که مانند رودخانه کرج،  امری کاملا داخلی باشد و به تبعات آن در منطقه رسیدگی شود. سرچشمه رودهای دجله و فرات عراق در ارتفاعات ترکیه است. 
این دو رودخانه مانند رود هیرمند (هیلمند) یا ارس بین المللی است. اگر ایران، ترکیه، عراق و افغانستان عضو «سازمان ملل متحد» هستند، باید با اتحاد و تفاهم میان خود عمل کنند. در غیر این صورت باید جمله «نا» را به «متحد» افزود؛ کاری که دونالد ترامپ نسبت به معاهده کیوتو و موافقت نامه پاریس کرد. دوستی و دشمنی که تعارف ندارد.
در مقیاس جهانی، بحران های آب و هوا و محیط زیست همواره باید از راه همکاری میان دولت ها حل وفصل شوند. واقعیت این است که شرایط کره زمین در چرخش ادواری خود همواره هر چند هزار سال - یا حتی چند صد سال - دچار نوسانات شدید می شود. کره زمین در این روزها یکی، دو درجه از حد طبیعی خود گرم تر شده که دلیل آن ترکیب بهره برداری و کاربرد سوخت های فسیلی و افزایش استفاده از خودرو و صنایع آلاینده است. از سوی دیگر، کره زمین به دلیل موقعیت در فضای گردشی خود دچار زلزله و توفان شده است. افزایش دمای زمین از یک سو موجب آب شدن برف و یخ یخچال های طبیعی شده است که سطح آب دریاها را بالا می برد و شاید بسیاری از سرزمین های کنار اقیانوس ها و دریاها در معرض سیلاب های خانمان برانداز قرار گیرند و در عین حال سرزمین های نیمه خشک مانند ایران خشک تر شوند. برخی از دولت های جهان - از جمله ایران - بدون توجه به این بحران ها دست به طراحی کانال های انتقال آب از دریا به دشت و کویر یا از دریا به دریا برای کشتی رانی می زنند که نمونه بارز آن طرح های انتقال آب میان دریای خزر و خلیج فارس یا دریای عمان است. 
ایجاد همکاری بین المللی میان کشورهای ذی نفع زمانی میسر است که قدرت های جهانی دست از رقابت و لجبازی بردارند. این هدف به سادگی میسر نیست. تا آنجا که مربوط به ایران است، قدرت های جهانی تلاش کرده اند شرایط هم بستگی ایران با همسایگان خود را از میان ببرند. ابزار آنها هم الزاما اختراع خودشان نیست. در این زمینه به بحران ساختگی خاورمیانه و خاور نزدیک نگاه کنید؛ اسرائیل، ساخته و پرداخته آمریکا و اروپاست. یهودیانی که در قرن گذشته بیشتر در اروپای شرقی و روسیه زندگی می کردند، به دلیل بدرفتاری مردم یا دولت های مسیحی آنجا به اسرائیل کوچ کردند. اما از همان تاریخ به دلیل مقاومت مردم بومی فلسطین، همواره با ترس و دلهره زندگی کرده اند اما آن را بر زندگی در اروپای یهودستیز ترجیح می دهند. این حالت برای اروپا هم ایدئال است. در عین حال، به گفته نوآم چامسکی، نویسنده کتاب «فهم قدرت»، غرب از اسرائیل به صورت ابزاری برای اختلاف افکنی میان کشورهای خاورمیانه استفاده کرده و از آن به سود سیاست های خود بهره برداری می کند. این موضوع مانع همکاری های منطقه ای - حتی در زمینه ارتقای کیفیت محیط زیست - است.
آخرین نکته ای که می تواند برای مسئولان دستگاه های مختلف در ایران آموزنده باشد، صحنه سیاسی آمریکا پس از روی کارآمدن ترامپ است. ترامپ برخلاف اوباما و دیگر روسای جمهوری دموکرات آمریکا، خود را فقط رئیس جمهوری جمهوری خواهان می داند؛ یعنی رئیس جمهور نیمی از مردم آمریکا. امروز ایالات متحده به ایالات «نامتحده» آمریکا تبدیل شده است. سیاست مداران دو حزب بیشرین اتهامات را به یکدیگر می زنند و به هیچ وجه با یکدیگر همکاری ندارند. شبیه این رفتار در کشوری مانند ایران که دارای تمدن چند هزار ساله است، شایسته نیست زیرا انرژی های بالقوه در سطح حکمرانی را به جای سازندگی، صرف دعوا و مرافعه می کند.
 درباره راه حل مسائل زیست محیطی و آب در ایران باید با توجه به جمیع جهات در فرایند تهیه برنامه های بلندمدت کشور  گفت وگو و برای آنها راه حل مناسب و قابل اجرا پیش بینی شود. برنامه های توسعه پنج ساله اقتصادی، اجتماعی و فرهنگی در ایران دچار چند مشکل سنتی بوده و هنوز هم هستند. نگارنده بیشتر این برنامه ها را به خواست سازمان برنامه ایران به انگلیسی برگردان کرده اما چون از من خواسته نشده بود که نسبت به محتوای آنها اظهارنظر کنم، سکوت می کردم. کار اصلی نگارنده برنامه ریزی بود نه ترجمه برنامه ها. نخستین مشکل این برنامه ها این است که محدود به مرزهای ایران است. همکاری های منطقه ای اگر در برنامه ها ذکر می شود، بیشتر جنبه کلی گویی دارد. دوم اینکه برنامه ریزی بلندمدت یا میان مدت باید متکی بر قابلیت پیش بینی کردن باشد که به دلایل بسیاری در ایران بسیار دشوار است. سوم اینکه برنامه ریزی در سازمان برنامه بیشتر جنبه زورآزمایی میان سازمان های حکومتی دارد تا اینکه بر واقعیت ها استوار باشد. هر سازمانی می خواهد بودجه مورد نظر خود را بدون هماهنگی با دیگر نهادها در برنامه بگنجاند. در این باره خود شاهد بوده ام که یک نهاد متقاضی به مدیر مربوطه در سازمان وعده می داد که در صورت تأمین بودجه مورد نظر آن نهاد، او را به معاونت وزارتخانه خود برگزیند. البته این موضوع پیش از انقلاب مطرح بود.
                