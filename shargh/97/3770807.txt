شنبه ۲۳ تیر ۱۳۹۷
-----------------------------------------
سرمقاله
-----------------------------------------
این آمریکای دیگری است
-----------------------------------------

                    اینک بعد از سال ها، با روی کار آمدن دونالد ترامپ عیان شده آمریکا در پی تغییر مناسبات استراتژیک با جهان است؛ تغییر مناسباتی همه جانبه که در تعریف های سابق جهانی شدن نمی گنجد؛ یکی، جهانی شدن از بالا که گفتمان غالب محافظه کاران آمریکایی بود که با حمله به عراق و سرنگونی صدام حسین رقم خورد و دیگری گفتمان جهانی شدن از پایین بود که گفتمان غالب دموکرات ها و رئیس جمهور سابق شان اوباما بود. اگر جهانی شدن از بالا به تصویر جهان خوارگی آمریکا معنا می بخشید، جهانی شدن از پایین به تئوری توطئه و ابهام در روابط با دیگر کشورها دامن زد. گفتمان جهانی شدن از پایین درصدد بود با تحریک پذیری نیروهای ملی، سوژه های فراملی را در اولویت کشورها قرار بدهد؛ موضوعاتی مانند محیط زیست، حقوق بشر، دموکراسی و وحدت و همبستگی میان انسان ها و فرهنگ های گوناگون برای پایان دادن به جنگ، فقر، سرکوب و خشونت. ازاین رو در دولت اوباما زمینه های لازم برای گفتمان غالب جهانی شدن از پایین شکل گرفت. دولت روحانی زاده این وضعیت جهانی است و برجام نه یک قرارداد حقوقی که یک قرارداد سیاسی و تجلی تغییر این مناسبات جهانی است. تغییر مناسبات سیاسی زمانمند است و نباید فرصت را از دست داد و به همین دلیل اصلاح طلبان و دیگر نیروهای موافق مذاکره در همه ابعاد با آمریکا، دوره اوباما را فرصتی مغتنم برای پایان بخشیدن به خصومت ایران و آمریکا می دانستند. اگر یک سوی گفتمان غالب جهانی شدن از پایین دموکرات ها، یکی از دلایل ظهور دولت روحانی باشد، روی دیگر آن فرصتی مناسب برای اتحاد و سازماندهی مخالفان جمهوری اسلامی خاصه اپوزیسیون خارج از کشور بود. اپوزیسیون در خوف و رجا دست به اتحادی تاکتیکی و همه جانبه زد. گفتمان جهانی شدن از پایین اگر تهدید رویاهای اپوزیسیون بود، اما آنان تهدید را فرصت کرده و به آرایش و سازماندهی نیروهای سیاسی ناهمگون دست زدند و از طریق رسانه های جمعی، فرایندهای زندگی اجتماعی و مناسبات دولت و ملت در ایران را هدف گرفتند. اپوزیسیون درصدد است افکار عمومی ای در ایران بسازد که قابلیت تحریک پذیری از آن سوی مرزها را داشته باشد. آنچه امروز گره به کارهای دولت روحانی انداخته، بذرهایش در دولت اوباما کاشته شده است. این به معنای رد و انکار برجام نیست، بلکه تاکید بر این نکته است که در دوره جهانی سازی از پایین، انعقاد قرارداد برجام اجتناب ناپذیر بوده است.اینک دولت روحانی ناگزیر است با تعریف تازه ای از جهانی شدن روبه رو شود؛ تعریفی که در قالب های گذشته نمی گنجد.ترامپ نه در پی جهانی سازی از بالا و نه پایین است. او تلاش می کند استراتژی نویی را تعریف کند. به گفته مارک پمپئو: «رئیس جمهور سعی می کند نظم جهان لیبرال را از نو تنظیم کند، نه اینکه آن را برهم بزند. ترامپ می خواهد متحدان را وادار به اصلاحاتی کند که دربردارنده منافع آمریکاست». از سوی دیگر دستیار وزیر خارجه آمریکا، وس میشل، بر این باور است که می توان شیوه ترامپ را «نوآوری استراتژیک» خواند. او با حل اختلافات با متحدان مثل تجارت رودررو می خواهد موجب رقابت استراتژیک با چین و روسیه شود.ترامپ به خوبی می داند زمان برداشت از اتوریته آمریکا فرار رسیده است. اگر از اتوریته ای نتوان برداشت کرد که دیگر اتوریته نیست؛ سگ پوشالی است. او می خواهد کاشت و داشت روسای جمهوری سابق را برداشت کند. ترامپ با این استراتژی نو، اتوریته واقعی یا پوشالی بودن آمریکا را برملا خواهد کرد. شواهد نشان می دهد او بر این اتوریته باور دارد، از این رو رویکردش به دنیا فئودالی است و طبیعی است در این نوع نگاه، منافع حداکثری آمریکا را دنبال کند. همین نگاه است که دنیا را تنش آلود کرده و وضعیت ایران نیز از این قاعده مستنثا نیست. از این منظر، وضعیت امور در ایران بحرانی نیست، وضعیت ایران مانند دیگر متحدان و دشمنان آمریکا تنش آلود است. دو ویژگی بارز بحران که درهم تنیده شده، لاینحل و غیرمنتظره بودن است. مشکلات دولت روحانی نه لاینحل و نه غیرمنتظره است. در ایران اغلب مناسبات دولت و ملت دچار تنش شده است. تنش نشانگر تضاد در منافع مشترک است. «استراتژی نو» ترامپ این تنش ها را افزایش داده است. رئیس جمهور آمریکا علنی به کشورهایی که مناسباتی نزدیک، دوستانه و خصمانه با او دارند، اعلام جنگ تجاری داده است. جنگ تجاری با رویکردی فئودالی با تکیه بر اتوریته ای که اگر وجود دارد همین حالا باید به کار بیاید. این اتوریته برخی کشورهای ضعیف را به تمکین واداشته و کشورهای قوی مانند چین را به مقابله به مثل برانگیخته است. دولت روحانی به سرعت باید جایگاه خود را در جهان نه با استعاره های قبلی که با ایده های تازه تبیین کند. از این منظر، نزدیکی سیاسی و نه اقتصادی ایران به اروپا قابل فهم است. معلوم نیست در این رویکرد فئودالی، اروپا تا چه میزان به حیثیت سیاسی خود پایبند و وفادار خواهد ماند. تجلی کنونی حفظ این حیثیت، حمایت از برجام است؛ اما وضعیت کنونی جهان چندان هم به ضرر ایران نیست. این اعلام جنگ تجاری با دنیا خاصه اروپا این فرصت را به کشورها می دهد که دنبال متحدان تازه بگردند. اگر ترامپ به این استراتژی پایبند باشد به احتمال زیاد جا به جایی زیادی بین کشورهای رخ خواهد داد و چه بسا دوست های دیروز دشمنان امروز و دشمنان دیروز دوستان امروز شوند. این یعنی تغییر مناسبات سیاسی و اقتصادی و چه بسا اعتمادبه نفس ترامپ از همین جا ناشی می شود که گفته ایران با پای خود به میز مذاکره خواهد آمد. اینها سویه های نه چندان تاریک روابط بین الملل است و سویه تاریک، آن است که این تغییر مناسبات اقتصادی، مناسبات سیاسی را تحریک پذیر کند و جنگ تجاری به نظریه وضع طبیعی هابز منجر شود؛ جنگ تجاری همه علیه همه. دولت روحانی ناگریز است صحنه این جنگ تجاری را با جدیت دنبال کند و تصویری واقعی از آن به مردم ارائه دهد، گیرم برخی نیروهای داخلی ایران چندان اعتنایی به آن نکنند. تصویرهای واقعی از وضعیت امور، ما را به استراتژی های قابل قبول هدایت خواهد کرد. بزرگ ترین خطر در تصمیم گیری این دوران، تغییر وضعیت های استراتژیک به ایدئولوژیک است.
                