سه‌شنبه ۲ مرداد ۱۳۹۷
-----------------------------------------
سرمقاله
-----------------------------------------
مدیران جوان، آری یا خیر؟
-----------------------------------------

                    در خبرها آمده بود مجلس به دنبال اصلاح قانون «ممنوعیت به کارگیری بازنشستگان» است که در آن برخی سمت ها از این منع استثنا شده بودند و همین مسئله بستری فراهم کرده بود که بسیاری از مدیران سالمند، همچنان به فعالیت ادامه بدهند. برای کشوری که بخش عمده ای از جمعیت آن در سن جوانی قرار داشته و تحصیلات عالی دارند، این اقدام حتما مفید خواهد بود. جوانان از انرژی بالاتر و نیروی بیشتر برخوردار بوده مشروط بر اینکه از شایستگانی انتخاب شوند که با درک بهتر از مقتضیات امروز ایران و جهان بهره وری و کارایی بیشتری داشته باشند. اما به یک نکته کلیدی نیز باید توجه کرد. این اصلاحیه حتما در کنار یک سامانه کارآمد در ساختار اداره کشور می تواند معنای لازم را بدهد و گرنه ممکن است مانند دوران دولت قبل، شرایط را به مراتب بدتر کند. نمی توان گفت صرفا با اصلاح قانون منع به کارگیری بازنشستگان، مشکل مدیریتی کشور حل خواهد شد. متاسفانه قوانین ایران تکه تکه بوده و کمتر ارتباط ارگانیکی با یکدیگر دارند. سیستم اداری و استخدامی کشور نیازمند آن است که به شکل سلسه مراتبی، کارکنان دستگاه ها ارتقا یابند و به تدریج به راس هرم مدیریتی برسند. اما در سازمان های اداری معمولا ارتباط دقیقی میان بدنه و راس وجود ندارد. تغییر راس یک وزارتخانه یا دستگاه حاکمیتی سبب می شود افراد به شکل اتوبوسی از سازمان قبلی آن مدیر به سازمان جدید نقل مکان کنند؛ منابع انسانی ای که بعدها جزء رسوبات همان سیستم خواهند بود. این عارضه به دلیل بها ندادن به تخصص و شایستگی در دهه های گذشته، کار را به نقطه ای رسانده که امروز ناگزیر از تصویب قانون ممنوعیت به کارگیری بازنشستگان هستیم؛ در صورتی که در یک سامانه پویا، به شکل طبیعی این جایگزینی ها صورت می گیرد. با پیشی گرفتن برخی معیارهای من درآوردی بر تخصص، عملا سیستم کارشناسی کنار می رود و به طور طبیعی، افرادی تصور می کنند می توانند همواره در مسئولیت باقی بمانند. اگر سامانه مدیریتی کشور به شیوه انتخاب اصلح از میان کارشناسان همان مجموعه که سلسله مراتب تخصصی را طی کرده و وابسته به فلان جریان و باند مالی نباشند، عمل کند، افزوده شدن امتیاز جوانی می تواند کامل کننده این حلقه باشد. فقط در این صورت است که از حضور افرادی که به اسم جوانی، به یک جریان خاص وابسته بوده و اتفاقا علاقه مند به طی یک شبه ره صدساله و کسب منافع اقتصادی حتی بیشتر از فلان مدیر سالخورده متخلف هستند، جلوگیری کرد. پست های مدیریتی یعنی فرصت و فرصت طلبان به شدت دنبال به دست آوردن آن هستند. در بین جوانان نیز از این گونه افراد وجود دارند. مدیریت جوانان حتما برکات فراوانی دارد اما برای این صفت جوانی، صفت هایی چون شایستگی نیز نیاز است تا در کنار درک درست جوانان کارشناس و شایسته از اقتضائات روز جهان، جامعه با حضور این جوانان، بانشاط شود. فراموش نکنیم مطالبه جامعه ما فقط جوانگرایی نیست بلکه شایسته سالاری است. متاسفانه در بین برخی دانشجویان خود، با افرادی مواجه شدم که علاقه مند بودند خود را به یک طیف خاص منتسب کنند. وقتی دلیل آن را سوال می کردم، پاسخ می دانند فقط در این صورت است که می توانند امیدوار به کسب مدارج مدیریتی و استفاده از مواهب آن باشند. در این منظومه فکری، منافع ملی و توسعه کشور هیچ جایگاهی ندارد. پیشنهاد نگارنده این است که در کنار اصلاح این نوع قوانین، مجلس و سازمان امور اداری و استخدامی، معیارهایی برای استفاده از شایستگان جوان تدوین و به طور جدی آنها را اعمال کند. در غیر این صورت ممکن است به جای بازنشستگان ناکارآمد، جوانان فرصت طلبی بر سر کار بیایند که بدون طی کردن مراحل کارشناسی و سلسله مراتب مدیریتی، تهدید تازه ای برای سیستم اداره کشور شوند.
                