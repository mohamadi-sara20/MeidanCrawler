شنبه ۱۷ آذر ۱۳۹۷
-----------------------------------------
یادداشت
-----------------------------------------
جایگاه ایمنی هوانوردی ایران
-----------------------------------------

                    16 آذر علاوه بر روز دانشجو، مصادف با هفت دسامبر و سالروز امضای پیمان بین المللی هواپیمایی کشوری بوده و به همین مناسبت از سوی سازمان ملل متحد به عنوان روز جهانی هواپیمایی کشوری شناخته شده است. این روزی است که به دلیل اهمیت و نقش بسزای هوانوردی غیرنظامی در توسعه ملت ها و ارتباط جوامع انسانی از سوی تمام کشورها مورد توجه قرار گرفته و در این روز از فعالان این صنعت تقدیر به عمل می آید.  صنعت هوانوردی ایران، با وجود تمام چالش های خارجی ناشی از تحریم های ظالمانه آمریکا در 40 سال اخیر، توانسته است خود را سر پا نگاه داشته و علاوه بر رفع نیازهای حمل ونقلی جامعه، بر توسعه مناطق نیز تاثیرگذار باشد؛ ولی باید بپذیریم که این صنعت نتوانسته اعتماد عمومی را جلب کند. ناملایماتی که هر شهروند در طول مسافرت هوایی با آن مواجه بوده و همچنین خاطرات سوانح هوایی به مرور زمان از ذهن مردم پاک نمی شود و تکرار آن قطعا بر بی اعتمادی مردم می افزاید. حق هر شهروند است که بداند آیا صنعت هوایی کشورش ایمن است یا متولیان آن به دلیل تحریم ها یا ضعف نظارتی و نداشتن توان اجرائی یا کمبود بودجه و مانند آنها از ایمنی پروازها می کاهند؟ 
مردم باید بدانند آیا هواپیما، کروی پروازی، پرسنل تعمیر و نگهداری و دیگر پرسنل و تجهیزات پشتیبانی کننده واجد شرایط لازم هستند یا در سازوکار شرکت های ریز و درشت خصوصی و خصولتی به محاق رفته اند؟ آنها باید بدانند که آیا پرسنل مراقبت پروازی که پرواز آنها را کنترل می کنند، از آمادگی فکری برای هدایت مسیر هواپیما برخوردارند یا مانند سایر شاغلان دولت با ذهنی سرشار از دغدغه های زندگی یا خستگی ناشی از فشار کاری، مشغول کنترل هواپیماها هستند؟ حق مردم است که بدانند آیا پس از تشکیل شرکت های هواپیمایی متنوع خصوصی، نهاد دولت نظارت مفید و موثری بر اجابت مقررات هوانوردی دارد یا نه؟برای اینکه بتوان این سوالات را به دور از هرگونه تعصب صنفی و حتی ملی پاسخ داد، استفاده از داده ها و شاخص های نهادهای بین المللی بهترین راه ممکن به نظر می رسد. پس در این متن شاخصه های معرفی شده ایکائو در خلاصه گزارش های ایمنی هوانوردی کشورها (State Safety Briefing) و امتیاز ایران در هر شاخص را معیار قضاوت قرار می دهیم. در این گزارش ها 13 شاخص ارزیابی می شود که پنج مورد از این شاخص ها حاصل انجام ممیزی هایی است که با عنوان برنامه ممیزی نظارت بر ایمنی هوانوردی جهانی (USOAP) از سوی ممیزان ایکائو از صنعت هوانوردی کشورها به عمل می آید. ایکائو در سال 1995 برنامه داوطلبانه ای برای انجام ممیزی از کشورهای عضو پیمان را آغاز کرد. در مدت دو سال از زمان اجرای این برنامه متوجه رعایت نشدن مقررات و استانداردهای بین المللی از سوی کشورهای عضو پیمان شد. زیرا در سال 1998 برنامه ممیزی با رویکرد سیستم های جامع (USOAP CSA) را برای همه کشورهای عضو پیمان الزامی کرد. در سال 2008 و در پی انجام یک طرح مطالعاتی، ایکائو به این نتیجه رسید که صرف ممیزی در محل و در بازه های زمانی چند ساله، تاثیر گذاری چشمگیری در رسیدن به اهداف ممیزی نخواهد داشت؛ بنابراین پس از چند سال تحقیق، در سال 2010 کلیات طرح ممیزی با رویکرد پایش مستمر (USOAP CMA) را تصویب کرد و پس از دو سال دوره انتقال، همه کشورها را به تطبیق با این برنامه ملزم کرد. این ممیزی هشت عنصر اصلی از جنس ایجادی (Establishment) و اجرائی 
(Implementation) داشته و با پاسخ گویی به حدود هزار سوال مستخرج از استانداردهای بین المللی انجام می شود. از تاثیر مستقیم این ممیزی بر شاخص های ایمنی هوانوردی، می توان به اهمیت این ممیزی پی برد. این ممیزی علاوه بر اعمال بیشترین تاثیر در ارزیابی سطح ایمنی هوانوردی کشورها، معیاری برای مراودات هوانوردی بین کشورها نیز هست. قطعا کشوری که مغایرت خیلی مهم (شاخص دوم) داشته باشد یا نهاد حاکمیت آن نتواند بر فعالیت های هوانوردی نظارت مثبت (شاخص سیزدهم) داشته باشد یا براساس شاخص اول درصد تطابق آن کشور با استانداردها از حد میانگین کشورهای دنیا پایین تر باشد، در تعاملات تجاری و تصمیم گیری های بین المللی جایگاه ضعیفی خواهد داشت. صنعت هوانوردی ایران با محوریت سازمان هواپیمایی کشوری در هر دو رویکرد فوق تحت ممیزی ایکائو قرار گرفته است. بار اول در سال 2010 و به مدت چهار روز از هشت حوزه مقررات، ساختار، گواهینامه ها، عملیات پرواز، صلاحیت پرواز، بررسی سوانح، ناوبری و فرودگاهی ممیزی انجام گرفت که توانست 4/90 درصد تطابق را کسب کند. بار دوم که در شهریور سال جاری و تحت رویکرد جدید (USOAP CMA) انجام شد، با ممیزانی به مراتب حرفه ای تر و سختگیرتر از دوره اول که عمدتا از متولیان صنعت هوانوردی دیگر کشورها بوده اند، در مدت دو هفته از پنج حوزه مقررات، ساختار، گواهینامه ها، عملیات پرواز و صلاحیت پرواز انجام گرفت. در این ممیزی کشور ایران حائز 6/83 درصد تطابق با استانداردهای بین المللی شد. این در حالی است که اغلب کشورها در ممیزی با رویکرد جدید با افت 14 درصدی مواجه می شوند. برای درک بهتر این درصد لازم است بدانید که میانگین درصد تطابق همه کشورهای دنیا 6/66درصد است و کشوری مانند آلمان با حوزه های ممیزی مشابه ایران در مجموع حائز 87 درصد تطابق با الزامات و استانداردها شد.این موفقیت ناباورانه به مذاق برخی خوش نیامد و حتی در کوران ممیزی، همسو با کشورهایی که آرزوی شکست ایران را در سر می پرورانند، از هر فرصتی برای ناکامی سازمان هواپیمایی کشوری استفاده کردند. سازمان هواپیمایی کشوری در شرایطی موفق شد تحسین مسئول عربستانی بخش ایمنی دفتر منطقه ای خاورمیانه ایکائو را جلب کند که با مشکلات عدیده ای مانند تغییر حجم عظیمی از مقررات صنعت هوانوردی در سه حوزه گواهینامه ها، عملیات پرواز و صلاحیت پرواز در پنج سال گذشته، تغییر مدیریت در اصلی ترین حوزه تحت ممیزی، درگیری بخش اعظمی از توان سازمان در حواشی غیرتخصصی و بعضا قضائی سانحه هواپیمای ATR در یاسوج، سانحه چلنجر ترکیه ای در شهرکرد و پرونده ناتمام سانحه آنتونف 140 و سایر پرونده های ریز و درشت نهادهای نظارتی مواجه بود. تشدید آنی تحریم های آمریکا و همچنین نوسانات بالای نرخ ارز در تابستان گذشته نیز چالشی بزرگ قبل و حین ممیزی برای این صنعت ایجاد کرده بود.
 سازمان هواپیمایی کشوری این نتیجه را صرفا با تکیه بر توان نیروی انسانی خود و در شرایطی از هر حیث غیرمعمول کسب کرد، درحالی که کشوری مانند قطر با به خدمت گرفتن مستشاران اروپایی و صرف هزینه های هنگفت توانست 81/63 درصد تطابق را به دست آورد. با وجود اهمیت و حساسیت این ممیزی که توسط یکی از نهادهای سازمان ملل متحد انجام می شد و شکست آن نه تنها عواقب وخیمی در کل مجموعه صنعت حمل ونقل هوایی و صنایع وابسته را به همراه داشت، بلکه مستمسکی برای تخریب دولت در سطح جهانی و داخلی می شد، ولی نتیجه آن کمترین انعکاس رسانه ای را داشت و در سکوت خبری خبرگزاری های رسمی و حتی تخصصی انجام شد. بااین حال بازخورد نتیجه ممیزی در خارج  از مرزهای ایران این گونه نبود. خبر موفقیت ایران که از قضا از درصد تطابق کشور های مصر بیشتر بود، به سرعت در دفتر منطقه ای ایکائو (قاهره) مخابره شد و شادی دوستان و اخم بدخواهان را موجب شد. به طوری که در همان ساعت اعلام درصد تطابق ایران، طرف های ایرانی دفتر منطقه ای، ضمن تشکر از نتیجه حاصله، تغییر جو حاکم آنجا به نفع ایران و سربلندی کشور عزیزمان را در مقابل کشورهایی که بدون محدودیت های فنی و سیاسی و با اتکا به پول، در انتظار شکست و سرافکندگی صنعت هوانوردی ایران بودند، اطلاع دادند. درصورتی که نتیجه این ممیزی را در گزارش خلاصه ایمنی هوانوردی ایران که در پنجم نوامبر سال جاری با اطلاعات قبلی تکمیل شده است قرار دهیم، نتایج زیر حاصل می شود.  هوانوردی ایران با میانگین 5/16 درصد رشد پرواز در هر سال و در طول پنج سال گذشته و رشد قابل توجه 27درصدی در سال 2017 نسبت به سال 2016 (192 هزار پرواز در سال 2017) دارای شاخص های ایمنی زیر است: 
1- 6/83 درصد تطابق با استانداردهای بین المللی دارد. 
2- هیچ مغایرت خیلی مهمی با استانداردهای بین المللی ندارد. 
3- دو مورد سانحه هوایی فوتی داشته است. 
4- از 9 فرودگاه بین المللی ایران، دو فرودگاه دارای گواهینامه فرودگاهی است. 
5- 31/89 درصد از برنامه جامع ایمنی ایران ایجاد شده است. 
6- برنامه جامع ایمنی در سطح سه از چهار پیاده سازی شده است. 
7- چهار شرکت هواپیمایی ایرانی دارای گواهینامه IOSA هستند. 
8- هیچ یک از هواپیماها و شرکت های هواپیمایی ایرانی توسط FAA با محدودیت پروازی فنی مواجه نشده است. (با درنظرگرفتن اینکه پروازی در منطقه آمریکا ندارد) 
9- هیچ یک از شرکت های هواپیمایی ایرانی توسط آژانس ایمنی هوانوردی اتحادیه اروپا با محدودیت پروازی فنی مواجه نیستند، ولی چند مورد از هواپیماهای ایرانی مجاز به پرواز در محدوده اتحادیه اروپا نیستند. 
10- 14/29 درصد طرح PBN در فرودگاه های ایران اجرا شده است. 
11- در 12 ماه گذشته دوره های آموزشی تحت نظارت ایکائو برگزار نشده است. با اینکه یک مرکز آموزش مورد تایید ایکائو دارد. 
12- اقدامات اصلاحی مندرج در سامانه برخط ایکائو در 12 ماه گذشته به روزرسانی نشده است. 
13- سازمان هواپیمایی توانایی نظارت موثر بر سه حوزه عملیات پروازی، ناوبری و پشتیبانی را دارد. 
با توجه به شاخص های فوق، می توان سوالات مردمی ابتدای این متن را این گونه پاسخ داد که با وجود امتیاز مثبت سازمان هواپیمایی در توانایی نظارت بر همه حوزه های تحت نظارت (شاخص سیزدهم)، شرایط ایمنی هوانوری ایران نه در سطح خیلی مطلوب و نه در سطح خیلی ضعیف قرار دارد. همچنین با وجود تمام محدودیت ها و فقط با اتکا به توان نیروی انسانی داخلی، در جایگاه مناسبی بین کشورهای دنیا و منطقه خاورمیانه قرار گرفته است و می تواند پس از قرارگرفتن نتایج در سامانه برخط ایکائو، با فرصت به روزرسانی اقدامات اصلاحی (شاخص دوازدهم)، بخش اصلی امتیازات خود را بهبود دهد.  درعین حال لازم است سازمان هواپیمایی به عنوان نهاد حاکمیتی و سیاست گذار دولت در صنعت هوانوردی علاوه بر حفظ و ارتقای درصد تطابق خود، با بررسی فرصت ها و تهدیدهای پیش رو، برنامه ریزی مناسبی برای ارتقای سایر شاخص های ایمنی انجام دهد. فارغ از بررسی ریشه های نواقص موجود و یافتن راهکارها که هر یک تحقیقی مجزا می طلبد، لازم است برای پویایی بیشتر صنعت هوانوردی و تاثیر گذاری بیشتر دولت در صنعت هوانوردی، هرچه سریع تر مصوبه ماده 53 قانون احکام دائمی برنامه های توسعه کشور مصوب 1395 مجلس شورای اسلامی با موضوع اداره سازمان هواپیمایی برابر اساسنامه خود، اجرائی شود. همچنین اکنون که این سازمان بار مالی خود را از دوش بودجه عمومی دولت برداشته و مستقیما بودجه خود را از صنعت هوانوردی تامین می کند، دولت باید اجازه دهد که منابع ناشی از درآمدهای این سازمان راسا مدیریت شود، نه اینکه کماکان با نگاه سنتی، بودجه قطره چکانی تزریق شود. در این صورت سازمان هم باید اعتبارات خود را به جای صرف حقوق و مزایای پرسنل و در قالب ردیف های بودجه ای مرسوم، به صورت هدفمند و در جهت ارتقای شاخص های ایمنی هوانوردی تخصیص دهد.
                