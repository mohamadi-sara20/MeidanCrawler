پنج‌شنبه ۱۱ بهمن ۱۳۹۷
-----------------------------------------
حرف اول
-----------------------------------------
اتلاف منابع ملی در بندر چمخاله
-----------------------------------------

                    افت شدید بارش در سال‎های اخیر، تغییرات آبی و تبدیل شدن دریای خزر به «دریای مرده» و کاهش 1.5 متری تراز آب در سال‎های آینده و همچنین احداث بنادر متعدد و بدون توجیه اقتصادی - دریایی این نگرانی را در همه ایجاد کرده که تا سال 1410 بخش عمده‎ای از اقتصاد دریای خزر رو به افول رفته و شهرهای ساحلی این بخش از کشور با موجی از بی کاری مواجه شوند.
از چندین سال گذشته بنا بر دلایل مختلف سهم واردات و صادرات کالا در دریای خزر به حد نگران‎کننده‎ای کاهش یافته است. این سهم در کمتر از یک دهه به کمتر از نصف تقلیل پیدا کرده است. به عبارت روشن تر، از حجم 9 میلیون تنی در سال‎های 13881389 به کمتر از چهار میلیون تن در سال گذشته رسیده است. به همان نسبت نیز بسیاری در همین خطه، بازار کار خود را از دست داده‎اند یا به شغل دیگری روی آورده یا به مهاجرت ناخواسته تن داده‎اند؛ اما ماجرا بزرگ تر از کاهش سهم بازار برخی از صاحبان کالا یا صیادانی است که روزگاری از طریق صید ماهی روزگار می‎گذراندند. موضوع فقط به بندر انزلی و حومه آن هم ختم نمی‎شود. این معضل به‎سرعت به همه شهرهای دریای خزر سرایت خواهد کرد، اما بنا بر قدمت و دیرینگی این بندر، ضربان نبض این خطر برای ساکنان سواحل دریای خزر در شهر انزلی بیشتر می‎تپد. یک دلیل آن به واسطه مدیریت اداره بنادر و دریانوردی استان است که از صد سال پیش در بندر انزلی مستقر بوده است؛ بنابراین بسیاری از تصمیم های -درست یا غلط- در همین بندر اتخاذ می‎شد. تا همین چند سال پیش مدیریت و کنترل سهم بنادر به‎نحوی‎که به نفع این یا به زیان دیگری باشد، معنا و مفهوم خاصی داشت و نیاز گروهی را برآورده می‎ کرد و دیگری را فقط در شرایط حفظ بقا نگه می‎داشت. اغلب بخش مهمی از اراده دولت معطوف به تامین نیازهای بندری بود که بیشترین سهم نیروی انسانی در آن تامین می‎شد. به همین دلیل اداره کل، وظیفه خود می‎دانست که از سهمی دفاع کند که دست‎اندرکارانش در چند صد متری آن مشغول به کار هستند. از یک حیث تصمیم درست و معقولی هم بود و امنیت را در بزرگ ترین شهر بندری برقرار می‎کرد، اما اقتصاد دریا، خشک سالی‎های گسترده و جغرافیای اکولوژیک منطقه دریای خزر به‎سرعت در حال تغییر است و این تغییرات بسیار فراتر از آن چیزی است که به نظر می آید؛ بنابراین استراتژی حمایت و تامین از یک ایستگاه بندری یا رقابت با آن دیگری تاکنون نتیجه‎ای جز اتلاف منابع و اجرای سیاست‎های موازی به همراه نداشته است. از جمله احداث منطقه آزاد کاسپین و تعدد اسکله‎های آن یکی از همین موارد است. رقابت این دو بندر بر احداث اسکله‎های جورواجور به ‎نحوی پیش رفت که چنانچه طبق برنامه‎های خود پیش بروند، به‎زودی منطقه آزاد کاسپین هفت اسکله و بندر انزلی - برای اینکه از قافله عقب نماند- به 22 اسکله رضایت خواهند داد. 
                