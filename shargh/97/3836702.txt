دو‌شنبه ۵ آذر ۱۳۹۷
-----------------------------------------
سرمقاله
-----------------------------------------
درباره اعدام سلطان سکه
-----------------------------------------

                    وقتی حمید مظلومین دستگیر شد، عنوان سلطان سکه، لقبی بود که ظابطین دستگیرکننده اش به او دادند و همین به خبرسازشدن ماجرا کمک کرد. در گذشته القابی از این دست، به دیگر متهمانی که احکام قضائی آنان صادر و اجرا شده بود، داده می شد؛ برای نمونه از سلطان شکر باید یاد کرد، اما سلطان سکه و زمانه بازداشت او با موارد دیگر فرق دارد. در موضوع موسسات مالی و بدهی آنان به سپرده گذاران و اعتراضات صورت گرفته از سوی سپرده گذاران سرانجام دولت وادار به پرداخت سپرده سپرده گذاران شد و رئیس جمهور در برنامه تلویزیونی این پرداخت را دست کردن در جیب مردم ارزیابی کرد، این موسسات نظم اقتصادی موجود را به هم زده بودند؛ دیگر کسی به سرمایه گذاری و ایجاد اشتغال رغبت نداشت. نقل هر محفل صحبت درباره موسسات جدید الولاده و میزان بهره ای بود که از سوی این موسسات به سپرده ها تعلق می گرفت. موجی راه افتاده بود که سونامی آن کل کشور را دربر گرفته بود. کسی رغبت به سرمایه گذاری در بخش های تولیدی نداشت. علاوه بر مردم، رادیو و تلویزیون هم آگهی های رنگارنگ در ساعات پربیننده پخش می کرد و اندک سرمایه مردم را به سوی این موسسات هدایت می کرد. فراموش نمی کنم دوستی تحصیل کرده و صاحب فکر و اندیشه در سفری که به مزرعه ام داشت، گفت میزان سرمایه ای که در این بیابان زیرخاک کردی و وقت و عمری را که پای آن هدر می دهی، اگر مثلا در موسسه مالی ثامن یا پدیده شاندیز سپرده می کردی، هم سود سرشاری می بردی و هم آرامش خاطر داشتی و نگران سرما و گرما و آفت و باران و تگرگ و برف نبودی؛ بی دردسر ماهانه سود پولت را می گرفتی و اصل پول هم باقی می ماند و با افتخار گفت پس انداز و حتی آپارتمانش را در تهران فروخته و به یکی از این موسسات سپرده و با سود ماهانه آن منزلی ویلایی اجاره کرده و کار را هم تعطیل کرده و مشغول سیر آفاق و انفس است! گفتم من این پول ها را مسئله دار می دانم و از نظر من مشروعیت ندارد. نگاه کن چندین خانواده در مزرعه ام مشغول به کارند و خداوند من را وسیله ارتزاق آنان قرار داده است. عملکرد این موسسات مثل موریانه به جان اقتصاد و اشتغال کشور افتاده است و دیر نخواهد بود که عصای پوسیده ای که امثال تو به آن تکیه زده اید، می شکند، پولت هم از بین خواهد رفت، اما کشاورزی و تولید باقی خواهد ماند. بعد از مدتی دیدیم که چه بر سر سرمایه مردم آمد و وضع موسسات مالی برای همه عیان شد. اما کسی سراغ رادیو و تلویزیون و دیگر رسانه ها نرفت که نردبان بالارفتن موسسات مالی شده بودند و وسیله فریب مردم! اوضاع ارز و سکه را هم باید از منظری دیگر نقد و بررسی کرد. وقتی بانک مرکزی با سروصدا از مردم خواست برای خرید سکه نام نویسی کنند و زمانی که معاون اول رئیس جمهور و شخص رئیس جمهور از ارز چهارهزارو 200 تومانی یاد کردند و با افتخار گفتند که تجار و وارد کنندگان ناراحت ارز نباشند، هر میزان ارز که نیاز داشته باشند با چهارهزارو 200 تومان موجود است، همه نگران تبعات این سخنان شدند. جالب است شرکت های جدید الولاده برای واردات گوشی موبایل در کمترین زمان ممکن ارز چهارهزارو 200 تومانی دریافت کردند، اما شرکت هایی که ده ها کارگر و مهندس در آنها مشغول به کار بودند، نتوانستند ارزی دریافت کنند؛ برای نمونه، کارخانه ای با هزارو 200 نفر پرسنل در شهرستان رفسنجان که روزانه 40 تن آلومینیوم مصرف می کرد، نتوانست حتی برای صد تن آلومینیوم، ماده اولیه مورد نیاز خطوط تولید کارخانه اش ارز  چهارهزارو 200 تومانی دریافت کند و اکنون مجبور به تعدیل نیرو تا سقف 150 نفر شده است. 
وقتی تب طلا بالا گرفت، یاد فیلم چارلی چاپلین «در جست وجوی طلا» افتادم که جست وجوگران طلا از همه نقاط به دره هایی که در آنجا طلا پیدا شده بود، هجوم آوردند؛ درست مثل شلوغی چهارراه استانبول و سبزه میدان، تبی جامعه را در خود گرفته بود که اجازه فعالیت در دیگر بخش ها را نمی داد، فاکتور خرید اجناس را ساعتی تنظیم می کردند و بازار دست امثال سلطان سکه افتاده بود. در آن روزها هم کسی سراغ دست اندرکاران فروش سکه و ارز نرفت و به طرق مختلف تبلیغ هم می شد؛ پول هایی که به گفته رئیس جمهور در جیب مردم دست کرده و به سپرده گذاران موسسات مالی متوقف شده پرداخت شده بود، مانند امواج مخرب، ته مانده رمق تولید و اشتغال را هم گرفت. حجم عظیمی از نقدینگی که از خزانه پنهان بابت سوءمدیریت موسسات مالی به سپرده گذاران داده شد سراغ سکه و ارز و اتومبیل رفت و دلار تا مرز 19 هزارتومان و سکه هم بالای پنج میلیون تومان رفت. ماشین های وطنی که به علت نامرغوبی روی دست شرکت های خودروسازی مانده بودند، حکم طلا را پیدا کردند و دو، سه برابر قیمت قبل از تلاطم های سکه و ارز به فروش رفتند. قصه اتومبیل های خارجی هم غم نامه دیگری شد؛ اتومبیلی که قبل از این واقعه حدود 200 میلیون تومان قیمت داشت، بالای 700 میلیون تومان در بازار پرالتهاب خرید و فروش می شد. کسی نپرسید این بازار آشفته دست پخت چه کسانی بود؟ مسئولان صف های فشرده و طولانی خرید سکه و ارز را می دیدند و بی خیال از کنار آن می گذشتند. کار همه شده بود پرسش از این و آن که قیمت ارز این ساعت چند است؟ در این وانفسا دستگیری سلطان سکه خبرساز شد، ابتدا گفته شد سلطان سکه با دو تن طلا دستگیر شد و بعد گفته شد بیلان خرید این فرد دو تن سکه بوده است، اما باز هم کسی نپرسید مگر خرید و فروش سکه زیاد جرم است؟ وقتی سقف و کفی برای خرید سکه در نظر گرفته نشده است، چه یک عدد و چه دو تن یا بیشتر، چه فرقی می کند؟در همین زمان خبر تشکیل دادگاه های ویژه برای برخورد با مفاسد اقتصادی اعلام شد. دادگاه هایی که فقط احکام اعدام آنها فرجام پذیر باشد و دیگر احکام قطعی و مهلت درخواست تجدیدنظر هم 10 روز و مهم تر از آن فقط وکلایی اجازه وکالت در این پرونده ها را داشته باشند که برابر تبصره ماده 48 قانون آیین دادرسی کیفری، از سوی قوه قضائیه انتخاب و معرفی شده باشند. تلویزیون که تا دیروز مبلغ موسسات مالی بود، در ساعات پربیننده دوربین را به صحن دادگاه رسیدگی کننده به مفاسد اقتصادی برد و مردم برای اولین بار سلطان سکه و همدستانش را در قاب شیشه ای تلویزیون دیدند و صحبت های عجیب و غریب او را که «700 میلیارد تومان هم مگر پول است» و از گردش مالی هزاران میلیاردی خود خبر داد، شنیدند. حکم اعدام صادر و اجرا شد و پرسش هایی در افکار عمومی ایجاد شد؛ دادستان تهران و معاون اول و سخنگوی قوه قضائیه نیز درباره چندو چون اعدام به خبرنگاران پاسخ دادند. آقای دکتر جعفری دولت آبادی، دادستان تهران، در حاشیه نشست با مسئولان امور مالیاتی درباره شبهات مطرح شده نسبت به اجرای حکم وحید مظلومین و محمداسماعیل قاسمی صحبت کرد و گفت: اتهام مظلومین اخلال در نظام اقتصادی کشور از طریق به هم ریختن اوضاع بازار پولی و بانکی کشور، حجم وسیع مبادلات پولی و گردش پولی بوده است و اینکه عنوان می شود به دلیل خرید و فروش سکه اعدام شده اند، حرف بی پایه ای است. معاون اول قوه قضائیه و آقای محسنی اژه ای، سخنگوی این قوه، نیز همین نظر را داشتند. به هر حال وحید مظلومین از آن دست افرادی بود که قبلا دستگیر شده بود و ظاهرا مسئولان بانک مرکزی دولت قبل، او را جزء احبا و از افرادی معرفی کرده بودند که زیر نظر بانک مرکزی فعالیت می کرد و به همین علت در دستگیری های قبلی محکومیت پیدا نکرده بود. طبیعی است کسانی که با او سروکار داشتند، با توجه به سوابق وی و اینکه عامل بانک مرکزی است و لابد معاملاتی هم که انجام می دهد و قیمتی که برای ارز و سکه اعلام می کند از ناحیه بانک مرکزی است، بر این باور بودند که معامله با او نوعی مشروعیت دارد و امکان ندارد اعدام شود. به همین جهت آقای دولت آبادی در حاشیه نشست با مسئولان امور مالیاتی، ادعای عدم نمایش اجرای حکم اعدام را مضحک خواند و گفت دو نفر از معاونان دادستان تهران در اجرای حکم حضور داشتند. عده ای در آنجا شاهد بودند و فیلم برداری شده است. جنازه ها تحویل داده شد و فیلم آن نیز در اختیار صداوسیما قرار گرفته است. جایگاه آقای مظلومین بین مردمی که با او معاملاتی داشتند، آن قدر تثبیت شده بود که قوه قضائیه به شبهات مطرح شده درباره اعدام او واکنش نشان داد؛ نکته ظریفی که نشان از موقعیت و جایگاه آقای مظلومین در بازار داشت. پرسش این است که چرا باید اجازه داد افرادی از این دست اعمالی انجام دهند که برخورد با آنان شبهه انگیز باشد. قانونی که دادستان محترم تهران به آن اشاره کرده اند، قانون مجازات اخلالگران در نظام اقتصادی کشور مصوب 1369، در ماده یک می گوید: «ارتکاب هریک از اعمال مذکور در بندهای ذیل جرم محسوب می شود و مرتکب به مجازات های مقرر در این قانون محکوم می شود.
الف) اخلال در نظام پولی یا ارزی از طریق قاچاق عمده ارز یا ضرب سکه قلب با جعل اسکناس و وارد کردن یا توزیع نمودن عمده آنها اعم از داخلی و خارجی و امثال آن».
ماده 2 این قانون مقرر می دارد: «هریک از اعمال مذکور در بندهای ماده یک چنانچه به قصد ضربه زدن به نظام جمهوری اسلامی و یا به قصد مقابله با آن و یا با علم به موثربودن اقدام در مقابله با نظام مزبور چنانچه در حد افساد فی الارض باشد، مرتکب به اعدام و در غیر این صورت به حبس از 5 تا 20 سال محکوم می شود و در هر صورت دادگاه به عنوان جزای مالی به ضبط کلیه اموالی که از طریق خلاف قانون به دست آمده باشد، حکم خواهد داد».برابر مفاد ماده یک در مورد سکه در صورتی که «ضرب سکه قلب شده» باشد، مشمول این ماده خواهد بود و تاکنون ادعا نشده که آقای مظلومین و همدستش سکه تقلبی وارد بازار کرده باشند. در مورد ارز هم با توجه به اینکه از محتویات پرونده اطلاعی ندارم، اظهارنظر نمی کنم؛ اما قسمت آخر ماده 2 یعنی: «در هر صورت دادگاه به عنوان جزای مالی به ضبط کلیه اموالی که از طریق خلاف قانون به دست آمده حکم خواهد داد» درباره میزان مالی که برخلاف قانون از آقای مظلومین به دست آمده، پرسش هایی ایجاد می کند که با کدام کارشناسی وضعیت اموال آقای مظلومین و همدستش روشن شده است و حکم دادگاه دراین باره چیست؟ کاش دادستان تهران و معاون اول قوه قضائیه شبهات وارده بر حکم را نیز در این مورد؛ یعنی تعیین تکلیف اموالی که از طریق خلاف قانون به دست آمده و باید ضبط شود، روشن کنند.
                