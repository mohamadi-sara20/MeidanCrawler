چهار‌شنبه ۲۳ آبان ۱۳۹۷
-----------------------------------------
سرمقاله
-----------------------------------------
فقرزدایی هم تاکتیک هم استراتژی
-----------------------------------------

                    در مراسم تودیع و معارفه وزرای کار، از سه گزاره مهم نام بردم که در یادداشت های جداگانه ای به هرکدام از آنها خواهم پرداخت. اینکه «چرا با تکرار صحنه انتخابات 92، من دوباره به روحانی رای می دهم»، درباره «ذی نفعان من غیرحق» و درباره «لزوم شنیده شدن صدای دهک های پایین و فرودستان». درباره محور اول و دوم، مطالب جداگانه ای خواهم نوشت. موضوع این یادداشت، مورد سوم به عنوان دغدغه خاطر همیشگی نگارنده است؛ ضرورت شنیده شدن صدای فقرا. معمولا فقرا و فرودستان در گروه های اقتصادی ای قرار دارند که هم در دوره هایی مثل تحریم، رکود و کاهش درآمد کشور و هم در دوران رونق اقتصادی، رشدهای چنددرصدی و همچنین بهبود وضع اقتصادی جامعه، دچار فشار اقتصادی می شوند و فاصله طبقاتی عمیق آنها، همواره سبب می شود از مواهب رشد و توسعه کمتر بهره ببرند. بررسی های آماری نشان می دهد سهم دهک های متوسط و روبه پایین جامعه در دسترسی به خدمات و تسهیلات بانکی قابل توجه نیست و این امر اثر منفی خود را در کسب وکارها و ایجاد درآمد برای این گروه به خوبی نشان می دهد. شاخص های آماری در ایران، بیانگر فراگیرنبودن دسترسی به خدمات و تسهیلات بانکی و در نتیجه نشان دهنده فقر و نابرابری در ایران است. همچنین رابطه بانک و فقرا تامل انگیز است. هنوز هم در ایران، هیچ بانکی برای فقرا ایجاد نشده است. از سوی دیگر، مطالعات نشان می دهد سهم مواد غذایی در سبد مصرفی خانوار فقیر خیلی بزرگ تر از خانوار ثروتمند است. ثروتمندان نسبت به اقشار فرودست از خدمات بیشتری در زمینه های گوناگون مانند آموزش، درمان، مسکن و مسافرت استفاده می کنند. بر همین اساس، در دوران بحران که هزینه مواد غذایی بیش از سایر هزینه ها رشد می کند (طبق آمار اعلام شده از سوی بانک مرکزی، بعد از دخانیات، مواد غذایی در سال جاری نسبت به سال گذشته بیشترین تورم را تجربه کرده است) فقیران سختی بیشتری را متحمل می شوند. مشابه این مسئله در سال 91 نیز به وجود آمد که دهک های فقیر تا هفت واحد درصد تورم بیشتری را در سبد مصرفی شان متحمل شدند. این به آن معناست که اگر هزینه سبد مصرفی یک خانواده ثروتمند 35 درصد رشد کند، انتظار می رود این رقم برای خانواده فقیر 42 درصد خواهد بود. همچنین باید در نظر داشت معمولا قسمتی از سبد دارایی ثروتمندان، دارایی های غیرریالی است که شامل خانه، ارز، طلا و… است که با افزایش تورم، دارایی آنها نیز گران تر می شود. بنابراین در دوره سختی اقتصادی، ثروتمندان باز هم ثروتمندتر می شوند و نابرابری افزایش می یابد. مثلا در دوره گرانی ارز، یک شبه، دارایی برخی چندبرابر می شود ولی فقرا زیر بار تورم و سختی اقتصادی، متحمل فشار و رنج مضاعف می شوند. در یک کلام، دهک های پایین، قربانیان عزا و عروسی هستند. حتی در فرایند اخذ مالیات نیز چنین روندی مشاهده می شود. در ایران، مالیات از بنگاه دار گرفته می شود اما در دنیا، مالیات به خانوار تعلق می گیرد. در حقیقت، در روندی که در دنیا وجود دارد، فردی که سرمایه گذاری و اشتغال را سرلوحه کار خود قرار داده تشویق و کسی که با انباشت سرمایه، مصرف گرایی را رواج می دهد، مالیات بیشتری می پردازد و سیستم مالیات بر مصرف و درآمد شکل می گیرد. در این مدل، کسانی که در دهک های بالای درآمد هستند، درصد مالیاتی بیشتری از دهک های پایین تر پرداخت می کنند. 
این بدان معناست که اگر دهک متوسط 10 درصد مالیات می پردازد، دهک ثروتمند برای مثال 35 درصد پرداخت می کند. یعنی ثروتمندان مالیات بیشتر و با ضریب بالاتری پرداخت می کنند. اما در ایران، چنین اتفاقی نمی افتد و نابرابری در پرداخت مالیات وجود دارد. بر همین اساس در سال های قبل از مسئولیت که به فعالیت های اجتماعی و دانشگاهی مشغول بودم، در دوران وزارت و امروز، از ضرورت طراحی سیاست های معطوف به توانمندسازی فقرا و فقرزدایی دفاع کرده و به آن اهتمام ورزیدم. در نظام رهاشدگی عرضه و تقاضا به امید تعادل بازار، دهک های پایین اجتماع هر روز بیش از روز قبل آسیب می بینند. تاکید می کنم اکنون به سیاست های توزیعی هدفمند - نه به سبک غیرهدفمند دولت نهم و دهم- نیاز است. سیاست گذاری و اجرا باید معطوف به حفاظت از دهک های پایین جامعه بوده و از شکنندگی اجتماعی آنها کاسته و بر میزان تاب آوری فقرا افزوده شود.
همچنین باید ریسک زندگی دهک های پایین کاهش یابد. براساس آمارهای وزارت بهداشت در سال جاری، 47 هزار و 400 کودک شناخته شده در معرض سوءتغذیه در کل کشور و فقط در هشت استان کشور، سه هزار و 529 زن باردار در معرض سوءتغذیه وجود دارد که سیاست های حمایتی خاص را می طلبد. در استان هایی مانند آذربایجان غربی یا سیستان وبلوچستان حدود 40 درصد افراد شاغل از پوشش بیمه ای سه صندوق بزرگ تامین اجتماعی، کشوری و روستاییان و عشایر بهره می برند که به معنای سالمندی مبهم با ریسک زندگی بالا برای کسانی است که تحت پوشش بیمه قرار ندارند. طبق بررسی های انجام شده، درحال حاضر حدود هفت میلیون از شاغلان کشور که عمدتا در بخش غیررسمی اقتصاد یا خوداشتغال مشغول به کارند، فاقد پوشش بیمه ای هستند که بیمه نشدن این افراد، به معنای افزوده شدن به فقرای سالمند کشور در آینده نزدیک است.
پوشش ندادن این افراد از سوی نظام بیمه ای کشور، سبب می شود با فوت سرپرست خانوار یا ازکارافتادگی شاغل، فقر گریبان گیر چنین خانواری شود و این در نهایت به معنای افزایش جامعه فقیر و بدون درآمد در کشور و افزایش هزینه های عمومی است؛ بنابراین وقتی از نظریه سیاست اقتصاد بازار آزاد و نبود پاسخ گویی آن سخن می گویم، به معنای نادیده گرفتن اصول اقتصادی ای که ساختارهای اقتصاد را درمان پذیر و روابط اقتصادی را تنظیم می کند، نیست؛ بلکه قصد دارم به نگرشی بتازم که منکر سیاست های رفاهی است و گروه های پایین جامعه را به امید برخی پیامدهای مثبت که شاید در بلندمدت ظاهر شود، به شکلی رها شده، نادیده می گیرد. به باور نگارنده باید نهادهای سخنگوی این قشر جامعه ایجاد و تقویت شوند. این گروه از اجتماع، رسانه و رادیو-تلویزیون ندارند. حتی اگر در رادیو و تلویزیون به این گروه های اجتماعی پرداخته شود، معمولا نه به دلیل حمایت نهادی، بلکه به منظور بهره برداری های سیاسی در راستای تخریب دولت یا تقویت جریانی خاص است. همچنین سیاست های معطوف به فقرا و گروه های پایین اجتماعی باید طراحی و اجرا شود و هنوز هم اعتقاد دارم وظیفه سیاست گذاران، نخبگان و روشنفکران جامعه طراحی و اجرای سیاست ها و راهبردهایی برای حفظ زندگی این افراد است. این امر نه یک انتخاب روشنفکرانه، بلکه یک الزام ناشی از همبستگی اجتماعی برای همزیستی مسالمت آمیز است و جامعه ایران گریزی از توجه به آن ندارد. به همین دلیل بود که با نظریه محوری در فعالیت های وزارت تعاون، کار و رفاه اجتماعی، تلاش شد از روزمرگی پرهیز شود و همکاران دانشگاهی، به جای درمان کوتاه مدت معلول، برای رفع علت ها برنامه ریزی کنند. در همین راستا بر روی گونه های فقر و فقر چندبعدی مطالعاتی صورت گرفت. فقر زیرساختی از یک سو و فقر درمان، فقر آموزش، فقر مسکن و فقر معیشت و درآمد از سوی دیگر به شکل برش استانی و شهرستانی بررسی و مطالعه شد. فقر مهارتی سبب شده تا ساکنان بومی با وجود سرمایه گذاری های صورت گرفته به دلیل فقدان مهارت لازم، نتوانند به عنوان نیروی کار در پروژه ها جذب شوند. فقر مهارتی همچنین سبب شده پیمانکاران جزئی هم به شکل مناسبی شکل نگیرند؛ بنابراین سیاست آموزش سیار در روستا دنبال شد و در همین راستا، تفاهم نامه هایی با دستگاه های صاحب پروژه مانند سازمان انرژی اتمی (برای استان بوشهر) یا وزارت نفت (برای مناطق نفت خیز) منعقد شد. توانمندسازی، پیش نیازی به نام رفع فقر آموزشی نیاز داشت و با انجام طرح سرشماری و شناسایی کودکان بازمانده از تحصیل مقطع ابتدایی، زمینه ای فراهم شد که اولا میزان بروز بازماندگی از تحصیل کودکان سن ابتدایی در سطح کشور شناسایی شده و ثانیا با آشنایی و مطالعه وضعیت اقتصادی، اجتماعی و جغرافیایی کودکان محروم از تحصیل، باید برای رفع موانع شناسایی شده و کمک به بازگشت کودکان به تحصیل یک برنامه اقدام زمان بندی شده تدوین شود. یکی دیگر از صورت های فقر، فقر مسکن است. هرچند با وجود پیشرفت نکردن برنامه های مسکن و رکود در این حوزه (به دلیل فقدان هماهنگی و همکاری دیگر دستگاه ها) ایده مسکن اجتماعی به فرجام نرسید؛ اما مسکن حمایتی در وزارت رفاه دنبال شد. 
از دیگر سیاست های شکل گرفته در این بخش، تعلق گرفتن واحد مسکونی به خانوارهای دارای دو معلول است که صورت گرفته و تاکنون نیز ادامه دارد. همچنین در قانون بودجه سال 97 مقرر شده که مابقی مسکن های مهر، در اختیار نهادهای حمایتی قرار گیرد که فکر می کنم گام های خوبی برای طرح مسکن محسوب می شوند؛ اما نمی توان از اثرات سوء «فقر درمان» چشم پوشی کرد. خوشبختانه با اهتمام جدی دولت دکتر روحانی، با وجود اشکالاتی مانند نبود تناسب فایده در مقایسه با هزینه صورت گرفته در طرح تحول سلامت (معتقدم با هزینه ای کمتر می توانستیم به دستاوردهای بیشتر دست یابیم) و همچنین تمایل نداشتن به اقدامات ساختاری که از آسیب های این طرح به شمار می آید، اقدامات انجام شده از افتادن دهک های پایین به تله فقر تا حدود زیادی جلوگیری کرد. بیمه شدن بیش از
10 میلیون از حاشیه نشینان شهر و خانواده کارگران غیررسمی با وجود بار مالی، راهی برای زدودن فقر درمان از اقشار کمتر برخوردار است. کاهش «فقر درآمدی» نیز بعد از سه سال تلاش در ابتدای دولت یازدهم، سرانجام در دو سال گذشته محقق شد. درآمدهای دهک های 9 و 10 به بیش از 3/2 برابر افزایش یافت و اگرچه هنوز هم کفایت نمی کند؛ اما به حداقل مزد نزدیک شد. با وجود آنکه وزارت کار، مسئول ایجاد شغل در کشور نیست؛ اما طرح اشتغال روستایی و اشتغال خرد نیز با وجود اشکالاتی که برخی به سرعت اجرای آن می گرفتند، معتقدم با مداومت و صبر نتایج خوبی برای اشتغال طبقات پایین و روستاییان در بر خواهد داشت. خوشبختانه با تغییرات ارز، منابع به 18 هزار میلیارد ریال افزایش یافته است. آنچه بیان شد، خلاصه ای از اقدامات همکاران صاحب نظر و خانواده بزرگ کارکنان وزارت تعاون، کار و رفاه اجتماعی برای بهبود وضعیت فقر در جامعه است. جای خوش وقتی و امیدواری است که در دولت یازدهم و دوازدهم مطالعات راهبردی در زمینه فقرزدایی صورت گرفته و از برنامه «سیاست فقرزدایی صدقه ای و سیاست های توزیعی بدون هدف» به «سیاست رفاهی توانمندسازی» شیفت پارادایم صورت گرفته است. باید تلاش کرد سیاست های معطوف به رفع فقر به طور جدی دنبال شود و این امر نه فقط وظیفه دولت؛ بلکه از جمله وظایف جامعه و نهادهای مدنی است.
                