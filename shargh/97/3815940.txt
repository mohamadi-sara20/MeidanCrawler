شنبه ۱۴ مهر ۱۳۹۷
-----------------------------------------
حرف اول
-----------------------------------------
رئیس جمهور اعتدال گرا برای عراق
-----------------------------------------

                    انتخاب برهم صالح به عنوان رئیس جمهور عراق سرآغاز دور جدیدی از تحولات سیاسی در عراق بحران زده است. به دنبال اعلام رسمی آغاز به کار برهم صالح، نخست وزیر عراق نیز از سوی رئیس جمهوری به مجلس معرفی و به این ترتیب راه برای آغاز به کار دولت بعدی عراق هموار شد. انتخاب برهم صالح به عنوان سیاست مداری اعتدال پیشه در پست ریاست جمهوری عراق پس از انتخابات اخیر عراق نشانه ای از اجماع ملی در عراق تلقی می شود. برهم صالح یکی از سیاست مداران کرد عراقی است که در دهه های گذشته در قامت یکی از رهبران کرد عراقی در اتحادیه میهنی و در کنار شادروان مام جلال طالبانی عهده دار مسئولیت های مختلفی، چه در دولت عراق، چه در دولت اقلیم کردستان عراق و چه در ساختار حزبی اتحادیه میهنی کردستان عراق بوده است. او در این دوره با انباشت تجارب اجرائی و سیاسی به عنوان نسل جدیدی از رهبران سیاسی مآل اندیش و مصلحت گرا توانست ارتباط مستحکمی با طیف وسیعی از سیاست مداران کرد، عرب سنی و شیعیان عراق برقرار کند و به این ترتیب به عنوان شخصیتی اثرگذار و شناخته شده در سطحی ملی عهده دار منصب ریاست جمهوری عراق شد. عراق در سال های گذشته با بحران های زیادی دست به گریبان بوده است؛ سقوط صدام حسین و ظهور ده ها تشکل و جریان سیاسی رقیب در میان طوایف و مذاهب و اقوام عراقی بیش از هر زمان دیگری امکان تفاهمی ملی در عراق را از نیروهای سیاسی سلب کرده بود. تشکیل دولت هایی با ائتلاف های قومی و طایفه ای و مذهبی هم هیچ گاه نتوانست ضامن امنیت و اتحاد ملی پایدار و امنیت ملی در عراق باشد. در چنین فضایی ظهور داعش و تسلط این گروه بر بخش وسیعی از عراق و سوریه موجب شد تا عراق با بحران امنیتی بزرگی نیز دست به گریبان شود؛ بحرانی که می توانست به فروپاشی سیستم حکمرانی در عراق و فروپاشی کشور منتهی شود. هم زمان با بحران ناشی از ظهور داعش، تشدید مشکلات میان بغداد و اربیل و آغاز زمزمه های استقلال اقلیم کردستان عراق از دولت مرکزی نیز بیش از پیش بر مصائب عراقی ها افزود. در این میان، بیماری جلال طالبانی و غیبت طولانی ایشان از صحنه سیاسی عراق هم مزید بر علت شده و بر مشکلات سیاسی عراق افزوده بود. 
بازسازی ساختار نظامی و امنیتی عراق و متعاقب آن سقوط داعش در عراق موجب شد تا امیدواری های تازه ای در عراق شکل بگیرد. چالش روابط با اقلیم کردستان جای خود را به دور جدیدی از امیدواری ها برای حل وفصل مسائل میان بغداد-اربیل از طریق هم گرایی داد. انتخابات جدید عراق نیز برگزار شد و به این ترتیب امیدهای تازه ای در عراق برای مواجهه با چالش های بنیادین پیش رو ایجاد شد. 
در این میان انتخاب برهم صالح نشان روشنی از علاقه مندی مجموعه طیف های رقیب عراقی به انتخاب عقلانیت و تدبیر و اعتدال است. اجماع قابل توجه در رای دادن به برهم صالح نویدبخش همکاری های جدی تر نیروهای سیاسی مختلف در عراق برای ساختن آینده این کشور است.  برهم صالح روابط نزدیکی نیز با ایران دارد و بارها تاکید کرده است: «ایران پشتیبان مطمئن عراق است». همچنین او با صراحت اعلام کرده است: «ارتباط ما با ایران، ارتباطی است امنیتی، اقتصادی و سیاسی و فرهنگی. این فقط اراده ما نیست؛ حکم جغرافیا و تاریخ است». برهم صالح معتقد است: «روابط ما با ایران روابط حیاتی، تاریخی و ژئوپلیتیکی است. امنیت مشترک و منافع مشترک و ارتباط اقتصادی مهمی بین دو کشور وجود دارد». در حوزه مسائل فکری، اعتقادی و سیاسی از جمله ظهور گروه های تکفیری و تندروی هایی با نام اسلام نیز برهم صالح موضعی عقلایی دارد؛ او می گوید: «ما باید در مقابل داعش نه تنها به روش نظامی، بلکه به روش فکری نیز بایستیم. الازهر شریف، دارالافتاء در کشورهای سنی نشین است. همچنین در عربستان و غیرعربستان، همراه با نجف اشرف و قم و دیگر مراکز دینی فکری اسلام، همه باید با هم روبه روی این تهدید برای دفاع از مسلمانان و آیین اسلام بایستیم و اجازه رشد به آن ندهیم. امروز مجموعه ای از شبکه های رسانه ای و فکری با استفاده از نام اسلام وجود دارند که به تبلیغ کشتارهایی می پردازند که به دست داعش و امثال آن انجام می شود. وقت آن رسیده است که علمای اسلام و رهبران کشورهای اسلامی این منطقه قبل از همه در مقابل این تهدید بایستند». عراق امروز میراث دار مصائب و مشکلات زیادی از دوره حاکمیت کمونیست ها و بعثی ها است. خلا قدرت ناشی از دگرگونی نظام سیاسی بعث و جایگزینی نظام فعلی نیز موجب شد تا عراق با بحران های بزرگی دست به گریبان شود. آینده عراق بیش از هر عامل دیگری تحت تاثیر اراده ملت عراق و هم بستگی و تفاهم ملی در عراق قرار دارد و انتخاب دولتی هماهنگ و مسئولیت اندیش یکی از زمینه های تحول تازه در عراق است. انتخاب رئیس جمهور و نخست وزیر عراق در روزهای گذشته نشانه هایی از ظهور فرصت هایی تازه برای ملت و دولت عراق است تا از این رهگذر راه برای آینده ای روشن تر در عراق گشوده شود. هر دو مقام عالی رتبه عراقی روابط سازنده و پایداری با ایران دارند.در دوره حاکمیت بعثی های عراق جنگی خانمان سوز علیه ایران شکل گرفت و امروز دوستان ایران در عراق مصدر عالی ترین مناصب سیاسی در عراق هستند. چنین فرصتی می تواند و می باید بیش از گذشته زمینه ساز ترسیم افق های پایدار و روشنی از روابط سازنده طرفین باشد.
                