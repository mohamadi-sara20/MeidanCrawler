یک‌شنبه ۲۳ اردیبهشت ۱۳۹۷
-----------------------------------------
یادداشت
-----------------------------------------
مردم، نگران حریم خصوصی
-----------------------------------------

                    تصمیم بر این شد که یک پیام رسان پرمشتری مسدود و به جای آن، استفاده از چند پیام رسان داخلی به مردم توصیه شود. رئیس جمهور روحانی در صفحه اینستاگرام خود از این تصمیم انتقاد کرد. او در واکنش به مسدوشدن پیام رسان تلگرام در صفحه اینستاگرام خود نوشت: «سیاست دولت یازدهم و دوازدهم مبتنی بر ایجاد فضای امن مجازی بوده و نه امنیتی. تاکنون هیچ شبکه اجتماعی یا پیام رسان توسط این دولت مسدود نشده و نخواهد شد. فیلتر و مسدودسازی اخیر تلگرام نیز نه توسط دولت اجرا شده و نه مورد تایید دولت است». رئیس شورای عالی امنیت ملی بدون نام بردن از نهاد مشخصی تصریح کرده است: «اگر در عالی ترین سطح نظام، تصمیمی برای محدودکردن یا مسدودسازی ارتباطات مردم گرفته شده است، باید صاحبان واقعی این کشور که مردم هستند، در جریان امور قرار بگیرند». حسن روحانی از هشتگ های «#محرمانه_نداریم، #جریان_آزاد_اطلاعات، #حق_انتخاب» در انتهای پیام خود استفاده کرده است. در پی انتشار دستور دادستانی برای فیلترینگ تلگرام، بیانیه دولت در واکنش به این دستور نیز خبرساز شد. هم زمان، وزیر ارتباطات در توییتر خود به حکم انسداد تلگرام واکنش نشان داد و نوشت: «دسترسی شهروندان به منابع اطلاعات، توقف ناپذیر است؛ هر چند استفاده از یک نرم افزار متوقف شود، نرم افزارهای بدیل، شناسایی می شود و جریان آزاد اطلاعات، مجددا فعال و در گردش خواهد بود». بیانیه دولت در فضای مجازی، واکنش های متعددی در پی داشت. برخی از کاربران صدور اطلاعیه را کافی ندانسته و اعلام کردند که دولت باید مخالفت خود را با فیلترینگ، در عمل ثابت کند. در یک ماه گذشته، چند پیام رسان داخلی، به هموطنان معرفی شده است تا جایگزین پیام رسان فرنگی شوند اما گویا مشکل اصلی کاربران، نگرانی از نقض حریم شخصی است و هنوز استقبال چندانی از پیام رسان های داخلی دیده نشده و همچنین این دستور سبب شده تا فعالیت برخی مشاغل مجازی به خطر بیفتد. جالب اینجاست که این اقدام قضائی با روز اعتراض کاربران روسی هم زمان شد؛ آنها با مسدودشدن همین پیام رسان در کشورشان، مخالفت خود را نشان دادند. در روسیه، مقامات سازمان اطلاعاتی این کشور، تلاش کرده بودند که به اطلاعات رمزگذاری تلگرام دست پیدا کنند که با مقاومت تلگرام روبه رو شدند، پس از آن بود که مقامات مسکو دسترسی به تلگرام را در این کشور مسدود کردند. ازسویی عبدالصمد خرم آبادی، معاون دادستان کشور، در یادداشتی در کانال شخصی خود در یک پیام رسان داخلی نوشت: «علی رغم تبلیغات وسیع رسانه های آمریکایی و غربی و طرفداران آنها دائر بر ناموفق بودن فیلتر تلگرام در روسیه، فیلتر تلگرام در این کشور موفق بوده و بعد از فیلتر، رتبه بازدید تلگرام در این کشور سقوط فاحشی داشته است».درحالی که براساس آنچه از رسانه های مستقل به گوش می رسد همچنان در روسیه با عبور از فیلترینگ از این پیام رسان استفاده می شود و اقدام دولت پوتین بیشتر، یک ناکامی به بار آورده است. دادگاه عالی شهر مسکو جمعه گذشته رای به انسداد این پیام رسان در روسیه داد، اما بسیاری از کاربران برای دورزدن فیلترینگ، روی گوشی های خود فیلترشکن نصب کردند. نصب فیلترشکن در گوشی برخی از این کاربران برای اولین بار انجام می شد. بر اساس تحلیل خبرگزاری بلومبرگ، این واکنش ها نشان داد که فیلترینگ، راه حلی شکننده است؛ چراکه با وجود ممنوعیت استفاده از آن در روسیه، کسی به آن اعتنایی نمی کند. «هرمان کلیمنکف»، مشاور اینترنتی «پوتین»، اوایل ماه جاری پیشنهاد کرد کاربران تلگرام به پیام رسان ICQ مهاجرت کنند. ICQ یک برنامه پیام رسان است که در سال 2010 میلادی به مالکیت یک شرکت روسی درآمده است. این مقام گفته که ICQ را دوست دارد! «دیمیتری پسکوف»، سخنگوی کرملین، هم گفته است که فقط ICQ را امتحان کرده و کارکنان کرملین بعد از فیلترینگ تلگرام، جایگزین آن را برای استفاده روزانه خود انتخاب کرده اند. پرسش این است که چگونه یک فرد می تواند به توصیه های یک نهاد سیاسی اعتماد کند؟ برای مثال اگر آن نهاد، او را دعوت به عضویت دریک پیام رسان بومی کند باید چه واکنشی نشان دهد؟ منابع چنین باوری که یک کاربر را قانع به این کار کند، کدام است؟ به عبارت روشن چه چیزی سبب می شود یک فرد به راحتی سفره دل خود را در یک محمل رسانه ای باز کند و بدون هیچ دغدغه ای، اطلاعات شخصی خود را در دستان یک پیام رسان بگذارد؟قطعا این پذیرش، سازوکاری می طلبد که تنها با میزان «سرمایه اجتماعی» می توان درباره آن بحث کرد. سرمایه ای که مانند یک نهنگ تشنه از آبشخور اعتماد عمومی می نوشد تا پروار شود و به آسانی بتواند در اقیانوسی از رازها شنا کند و خیالش از هر حیث راحت باشد. کاربر رسانه برای تبادل نظر، تضمین می خواهد تا با خاطری امن و آسوده وارد این محفل مجازی شود. نهادی که توصیه اکید به استفاده از این یا آن پیام رسان می کند، تا چه اندازه قادر است زمینه این اعتماد را فراهم کند؟ «سرمایه اجتماعی» مفهومی مدرن است که آن را در میزان و شدت روابط بین افراد یک جامعه می سنجند و در سطح عمیق تری، آن را به عنوان یک محک، میان فرد و گروهش امتحان می کنند. به تعبیر دیگر تنها با یک احساس تعهد صادقانه از سوی دولتمردان می توان سرمایه فوق را در اجتماع رونق داد. اینکه مردم چه مقدار به اخبار اجتماعی و سیاسی بها می دهند و برایش تره خرد می کنند، چوب خط ساده ای برای دانستن میزان این سرمایه است. انتظاری که یک کاربر رسانه ای از دولت دارد، همین است تا حس تعلق خود را به گروهش بالا ببرد و در یک همبستگی اجتماعی شرکت کند. سرمایه اجتماعی کلیدی ترین مفهوم در علم جامعه شناسی است و بی اغراق یکی از پایه های فرهنگ ساز اجتماعات امروز به شمار می رود. اهل اندیشه آن را در کنار عقلانیت و حاکمیت قانون قرار می دهند تا جایگاه ویژه اش بیش از پیش دیده شود. حسن ظن میان اعضای یک شبکه، قلب تپنده سرمایه اجتماعی نامیده شده. جلب اعتماد بیشتر از سوی مرکز پردازش پیام، مانند یک گریس عمل می کند تا چرخه تبادل افکار روغن کاری شود. در صورتی که یک شبکه اجتماعی جلب اعتماد نکند، کاربر دچار تردید می شود و بهترین کار برایش، ترک زودهنگام آن است. حتی ممکن است سوءظن تا جایی پیش برود که به آشنایان هشدار دهد از ابتدا به آن وارد نشوند. شرط مهم دوام رسانه ای که حامل پیام است، «مقبولیت اجتماعی» است. این مقبولیت نمی تواند سفارشی باشد و از بالا به وجود آید؛ اما اگر به طور طبیعی و مستقل شکل بگیرد، ثمرات پرباری خواهد داشت. نخست آنکه اقبال عمومی به آن رسانه مجازی، روزبه روز بیشتر می شود و دیگر آنکه در صورت پذیرش از سوی جامعه، نویدبخش وحدت ملی هم خواهد شد. وقتی که فرایند آگاهی ناشی از تبادل پیام به جریان افتد، تعلق افراد به گروه شان را محکم تر می کند؛ تا جایی که دیدگاه های مختلف در یک محفل اطمینان بخش، گرد هم می آیند تا با ضریب افکار، یک پدیده فرخنده را سبب شوند، آن پدیده به «توده سازی» یا «جمع سازی» شهرت دارد و قدرت آن تا حد یک بمب هسته ای ست. توده سازی می تواند چنان عزم ملی را بالا ببرد که سبب ساز پیشرفت و توسعه کشور (بدون شعار های توخالی) شود. به نظر می رسد که اختصاص بودجه های میلیاردی برای توسعه و تبلیغ چند پیام رسان بومی هم نمی تواند علاج کار باشد؛ زیرا فقط عواملی مانند طراحی مدرن و دلپذیر نیست که یک کاربر را به سوی خود جلب می کند؛ بلکه آنچه می تواند از سوءظن کاربران به پیام رسان های داخلی بکاهد، امن بودن گفت وگوهاست. اینکه هیچ سفارش و دستور تلفنی قادر به شکستن یا خریدن حریم تبادل افکار مردم با یکدیگر نباشد. این رویه مردم سالارانه، قطعا می تواند کوچ قریب به 40 میلیون کاربر را به سمت همنوع داخلی پیام رسان های خارجی آسان کند. در جهان امروز، اعتبار اصلی پیام رسان در حفظ این گونه قوانین است. سخن پایانی این است که نگاهداشت حریم شخصی کاربر (به هر قیمتی)، حتی می تواند یک پیام رسان داخلی را از محدوده مرزها عبور دهد و آن را جهانی کند.
                