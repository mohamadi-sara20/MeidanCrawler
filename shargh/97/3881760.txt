پنج‌شنبه ۲۳ اسفند ۱۳۹۷
-----------------------------------------
سرمقاله
-----------------------------------------
سیاست یک مرجع «زمان شناس»
-----------------------------------------

                    آیت الله سیستانی، از سلک آن دسته معدود مراجع با تاثیر مهم در عمق سیاست عراق و محیط شیعی است که اساسا بنای ورود به سیاست را ندارند. با این همه، آیت الله به ندرت و فقط در مواردی خاص دیدارها و پیام هایی را گاه به روشنی و مستقیم و در مقاطعی با واسطه و غیر رسمی در سطح رهبران سیاسی و افکار عمومی منعکس کرده اند. در آخرین نمونه، اعلان خبر دیدار با رئیس جمهوری اسلامی ایران، آن هم یک هفته پیش از ملاقات، مصداقی است از آنکه آیت الله تمایل دارند به روشنی و مستقیم، مسیر گفت وگو را دنبال کنند. از این رو برای نگارنده مفروضات شایع و تحلیل های رایج رنگ باخته اند یا ذیل عزم طرفین جای گرفته اند. اکنون با این ارزیابی مناسب است پرسیده شود چرا ارکان دفتر مرجعی «زمان شناس» بر آن شده اند که رسمی ترین دیدار آیت الله با عالی ترین مقام اجرائی جمهوری اسلامی ایران را رسانه ای کنند؟ برای پاسخ مناسب است به قضاوت نماینده ویژه دبیرکل ملل متحد در بحران عراق پس از اشغال این کشور، اخضر ابراهیمی، توجه داده شود که معتقد بود آیت الله فقط یک اشاره به امیال دوران شور و نشاط جوانی نخبگان ما داشت: «مردم سالاری». به نظر می رسد آیت الله سیستانی، قدرت حفظ استقلال و تمامیت ارضی آن کشور پس از اشغال را بر دو پایه استوار می داند: تمکین به خواست عموم به عنوان رمز مانایی حکومت ها و گذر از تعصبات و فرقه گرایی، به عنوان راز حیات جوامع. بر اساس این آیت الله 68 سال پس از آنکه ایران را با خاطره نهضت ملی شدن صنعت نفت ترک کرد، میزبان رئیس جمهوری کشوری شد که کماکان هزینه، استقلال طلبی و نفی قدرت جهانی را در سایه تحریم های ظالمانه می پردازد. او در این فضا و در پس دگرگونی ساختار نظم جهانی و منطقه ای، دیده بان هوشمند و پرتجربه ای است که دریافته اقتضای محیط کنونی، در اتصال و ارتباط ایران با محیط ژئوپلیتیکش است.
 به نظر می رسد ریشه این نگرش آیت الله به تجربه پایان یافته مصر باز می گردد. او که بدون توجه به فاکتورهای کم اهمیت بر پایه عناصر اصلی ژئوپلیتیک به تحلیل رویدادها می نشیند، با تجاربی که از دوران پرالتهاب و انقلاب های خیابانی جهان عرب برگرفته، تحلیلی متفاوت از ضرورت اجتناب ناپذیر تعمیق مناسبات منطقه ای ایران عرضه خواهد کرد. افزون بر این مولفه مهم، یک پیام پیوسته آیت الله در سال های اخیر، تاکید بر همدلی و همراهی میان ملت های مسلمان منطقه است؛ امری که سبب شد تا جمله معروف «نگویید سنی‎ها برادرانمان هستند؛ بلکه آنها نفس و جان ما هستند» را پایگاه اطلاع رسانی دفتر ایشان انتشار دهد. در هفته های اخیر خانه محقر و ساده آیت الله که پاسبانی سنت حوزه علمیه نجف را ماموریت و مسئولیت خود می داند، مراجعات متعدد و متفاوتی از اهل سیاست داشته است. ملاقات با نماینده سیاسی دبیرکل ملل متحد در امور عراق یا یکی از رهبران موثر دنیای تشیع، شیخ عیسی قاسم، نمونه های چشمگیری است. از بعد اجتماعی، آیت الله پرچم های مقابله با خشونت و فساد را که از چند سال قبل در مواجهه با تفکر داعش و قانون گریزی مجریان قانون در عراق برافراشتند، هنوز بر زمین ننهاده اند و بعید نیست که مرجع زمان شناس و مردم پذیری مانند آیت الله سیستانی که در بیشتر دیدارهای اخیر خود به این دو پیش نیاز توجه نشان داده، تمایل داشته باشند تا دریافت های خود از این نهضت فرهنگی را با رئیس دولت ایران به اشتراک بگذارند. دیدار دو روحانی، یکی بر مسند اجرائی کشوری شیعی و دیگری درون ردای ربانی ملتی شیعی، می تواند ناظر به یک پدیده مهم دیگر نیز باشد: پیوستگی و تنیدگی عراق عرب و عراق عجم. دو بخش از دنیای تشیع که در پس تبعات استعماری جنگ جهانی اول و پس از یک سده جدایی از دل همدلی و همراهی، نشان دادند که اجزای تفکیک ناپذیری خواهند بود. در قضاوت برخی رهبران منطقه پیرامونی ما که سرخورده از سیاست های متغیر دنیای غرب و آسیب دیده مشروعیت از دست رفته خود میان ملت های مسلمان هستند، آیت الله سیستانی معبری صادق، مطمئن و موثر برای تماس با ایران است. ایرانی که برای آنها همواره ناشناخته مانده و نخواسته یا نتوانسته اند با آن به مشارکت منطقه ای نائل شوند؛ بنابراین از دیرباز مراجع مقیم در محیط عربی تشیع، نزد آنها نجف نقطه اتصال و تماس با ایران بوده و از ظرفیت آنها چشم نپوشیده اند.  در یک قضاوت کلی، میزبانی از حجت الاسلام و المسلمین حسن روحانی از سوی آیت الله سیستانی در نجف، تماس و دیدار نمادین دو شخصیت با دو تجربه متفاوت نیست؛ بلکه بدون شک در دل این گفت وگوی خاص، نتایجی نهفته است که تاثیرش در آینده نه چندان دور منطقه، خود را بیشتر عیان خواهد کرد.
                