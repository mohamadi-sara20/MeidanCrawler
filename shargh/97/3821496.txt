پنج‌شنبه ۲۶ مهر ۱۳۹۷
-----------------------------------------
حرف اول
-----------------------------------------
قانون علیه افکار عمومی
-----------------------------------------

                    «قانون منع به کارگیری بازنشستگان» تازه تصویب شده قرار است به زودی در مجلس و احتمالا با قید دوفوریت (اگر نه سه فوریت) در دستور کار مجلس قرار گیرد و اصلاح شود. این اصلاح به این منظور است که اثربخشی این قانون را تا قبل از 26 آبان که باید درباره همه مشمولانش اجرا شود، محدود کند. 
این قانون امسال: 
- در دوم مرداد به تصویب مجلس رسید؛ 
- در 23 شهریور به تایید شورای نگهبان رسید (جنبه قانونی یافت)؛ 
- و در 27 شهریور از طرف رئیس جمهور ابلاغ شد (جنبه اجرائی یافت). 
مشاهده می شود که عمر این قانون از زمان قانونی شدن تا زمان طرح تجدیدنظر آن در جامعه، به یک ماه نمی رسد! چراکه متاثر از فشار افکار عمومی، همه دستگاه ها بعد از تصویب این قانون خود را در اجرای آن جدی نشان دادند و چون چنین شد، تعدادی از مسئولان بازنشسته کناره گیری و خداحافظی اجباری با مسند قدرت را عملی کردند و عنقریب دیدند بنابراین بیش از یک هفته است که طرح اصلاح این قانون به طور جدی در فضای عمومی کشور مطرح شده است؛ در کمتر از یک ماه از ابلاغ آن. این واقعیتی در جامعه ماست که ریشه برخی تصمیمات مراکز تصمیم گیری در پاره ای باورهای غلط، رودربایستی ها، عدم ملاحظه عمق تاریخی تصمیم خود، نبود درک درست و کامل و غفلت از افکار عمومی و بالاخره تاثیرپذیری از سلطه ساختار نظام تصمیم گیری بر محتوای تصمیم است. قانون منع به کارگیری بازنشستگان از موارد نادر تصمیم گیری های کلان در جامعه بود که در شرایط خاص اجتماعی کشور ( که حدود دو سال اخیر از خبرهایی از سوءاستفاده از قدرت مملو شده است)، با اقبال عمومی و علامت مثبت افکار عمومی مواجه شد و مردم با لحظه لحظه این تصمیم گیری زندگی کردند و اکنون هم نظاره گر چگونگی اجرای آن هستند. کسانی که قصد اصلاح این قانون را در بعد از کمتر از یک ماه از عمر آن دارند، آیا در برابر این اقبال پاسخی دارند؟ از این گذشته، افکار عمومی چگونه بعدا به برگزیدگان کنونی خود یا هم فکران آنها که در معرض برگزیدن آتی قرار می گیرند، اعتماد کنند که آنها از دوراندیشی ای که لازمه ذاتی قانون و قانون گذار است، برخوردارند؟
 …و دم به دم به قانون مصوب خود تغییرات وارد نمی کنند و آن را به خاطر منافع شخص یا اشخاصی از هدف اولیه مثبت خود دور نمی کنند؟ آیا آنها حق دارند به کارآمدی افراد در معرض انتخاب تردید کنند؟ 
اصلاح قانون منع به کارگیری ضربه ای به شرایط مثبت ذهنی فراهم شده در جامعه بر اثر تصویب آن است؛ برای کناررفتن برخی از مسئولان در همه بخش ها که عمری است در این مسئولیت هستند. این قانون موجی در جامعه ایجاد کرده بود که حتی خود این مسئولان اگر هم نمی خواهند کناره گیری کنند، بر اثر فشار سنگین فضای جامعه ناگزیر از کناره گیری هستند که نشانه هایی از آن بروز کرده است. این قانون ناخواسته با جبر تاریخی مواجه شد و اگر اصلاح آن رد شود، می تواند نقطه عطفی در تحول سازمان اداری کشور و چرخش نیروها باشد چراکه تصویب آن در شرایط خاص اجتماعی-سیاسی و اقتصادی که کشور با آن روبه روست، با اقبال عمومی روبه رو شده به طوری که وجه مثبت گرفتن افکار عمومی نسبت به تصویب آن در نوع خود در کشور بی نظیر است. 
یک جنبه منفی اصلاح این قانون و واردکردن استثنا بر آن، بازشدن راه اصلاحیه های بعدی و استثناهای دیگر و در نهایت غلبه استثناها بر قاعده و اصل قانون و از حیز انتقاع افتادن آن و بالاخره تبدیل شدن آن به سرنوشت برخی از دیگر قوانین کشور است. 
اشتباهات همیشه مثل هم نیست. زمانی یک دوره شورای شهر اصلاح طلبان به گونه ای اشتباه عمل کرد که نتیجه اش باخت و نمره مردودی در پیشگاه ملت بود و تا مدت ها افکار عمومی هنگامه انتخابات به آنها اقبال نشان نداد (البته در کنار عامل ردصلاحیت ها) و از نظرش برنگشت و اینک افکار عمومی این سوال را نمی پرسد که این چه تصمیم گیرانی در شورای شهر هستند که به خاطر یک نفر کل اعتماد و امید به لیست امیدی ها در مجلس و شورا را سلب می کنند و اشتباهی از نوعی دیگر را می آفرینند. ضمن آنکه به مشکلات ناشی از  ثبات نداشتن مدیریت کلان شهر تهران واقفیم اما جرمی بنتامی هم بنگریم؛ سود ماندن این قانون نسبت به اصلاح آن بیشتر است. 
داستان طرح اصلاح قانون منع به کارگیری بازنشستگان از همین جا شروع شد که اعضای اصلاح طلب شورای شهر نمی خواهند اکثریت کامل خود را با رفتن یک عضو شورا به شهرداری تهران و آمدن یک اصولگرا به شورا ببینند و به این دلیل درصددند به هر طریقی حتی زیان بار تاریخی و ازدست دادن وجاهت و آینده سیاسی خود نزد افکار عمومی، برای حفظ یک نفر قانون را اصلاح کنند تا این سخن مخالفان خود را که تیتر زدند: «ناکارآمدی و قانون گریزی امیدی ها»، جامه عمل بپوشانند.
                