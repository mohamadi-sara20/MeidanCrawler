چهار‌شنبه ۲۲ فروردین ۱۳۹۷
-----------------------------------------
حرف اول
-----------------------------------------
فضای باز سیاسی برای مقابله با خطرات
-----------------------------------------

                    تهدیدات خارجی فزاینده در ماه های اخیر را علاوه بر اهمیت واقع نگری برای مدیریت آنها در دستگاه دیپلماسی، با ابزارهای داخلی نیز می توان اداره کرد. تلاش برای تحقق کامل حکومت قانون و ایجاد فضای مطلوب و با نشاط برای بیان دیدگاه های مختلف که در قانون اساسی نیز پیش بینی شده، می تواند فضای خارجی را به سرعت تعدیل کند. این واقعیت را باید پذیرفت که سیاست خارجی ایران ارتباط تنگاتنگی با مسائل داخلی در حوزه های سیاسی، اجتماعی و فرهنگی دارد. پرهیز از نگاه به سیاست خارجی برای مصرف داخلی و واردکردن آن به کشمکش با دولت مستقر، شاید در ارزیابی های کوتاه مدت یک جناح، قابل بهره برداری به نظر برسد اما حتما آثار مخربی در درازمدت برای منافع ملی خواهد داشت. در ماجرای مذاکرات هسته ای منجر به برجام و بعد از آن، یک جناح داخلی سعی کرده تا از موضع گیری های طرف آمریکایی یا کشورهای اتحادیه اروپا برای مقاصد کوتاه مدت و تحکیم موضع خود استفاده کند. همین فشارها و تهدید ارکان دستگاه دیپلماسی سبب شده در یک سال گذشته فرصت هایی که برای ایران قابل استفاده بود و تا حدودی نیز استفاده از آنها به نفع ما بود، نه تنها از دست برود بلکه در جهت خلاف آن سوق داده شد، به گونه ای که با وجود تلاش دولت روحانی و وزیر خارجه برای تنش زدایی، امروز در سیاست خارجی، حداقل با دنیای غرب در شرایط مطلوبی قرار نداریم. مردم بارها در انتخابات های مختلف که در آن فضای رقابتی تا حدی وجود داشت، برای نیل به مردم سالاری و توسعه سیاسی و رعایت اصول شایسته سالاری شرکت کردند. برای ازبین بردن زمینه دخالت دیگران و بهانه ندادن به دست قدرت های خارجی باید آنچه خواست مردم بوده، جامه عمل بپوشد؛ نه اینکه برخی همه تلاش خود را برای ناامیدکردن مردم از مشارکت سیاسی به کار بگیرند. در سوی مقابل، در سیاست خارجی ما بر اساس مصالح و منافع ملی یک سیاست منسجم، هماهنگ و واحد وجود ندارد و این در اظهارنظر مقامات و عملکرد دستگاه های دیگر هم خود را نشان می دهد. اگر ایران بخواهد از مشکلات متعدد اقتصادی، دیپلماسی، سرمایه گذاری و... رها شود، راهبرد تنش زدایی به ویژه با قدرت های نافذ البته بر اساس منافع متقابل، قابل پیاده سازی است.برای نمونه نمی توان آفریقا یا آمریکای لاتین را جایگزین تعامل با اتحادیه اروپا، ژاپن، کانادا و... کرد. ابعاد منافع ملی کشورها متفاوت است. کشورها باید ابعاد منافع واقعی خود را ترسیم و اولویت بندی کنند. روابط با کشورها اگر تجاری، اقتصادی و سازنده باشد، مفید خواهد بود ولی از لحاظ سیاسی و اقتصادی، ما با کشورهای آمریکای لاتین شبیه یکدیگر بوده و مکمل یکدیگر نیستیم. در ارتباط با آفریقا در درجه اول این نکته باید مورد توجه قرار گیرد که باید به آنها کمک مالی کنیم و بیش از اینکه دریافت کنیم، باید پرداخت کنیم. بر همین اساس در ایجاد روابط با کشورهای آفریقایی و آمریکای لاتین باید پایداری روابط و مصالح و منافع اقتصادی کشور مورد توجه قرار گیرد. در بعد منطقه ای نیز باید سعی کنیم مشکلات و مسائل پیش رو را به شیوه عقلایی حل وفصل کنیم. ادامه این فرایند به نفع هیچ یک از کشورهای منطقه نخواهد بود و همه بازیگران آن از این حوادث در سطوح مختلف متضرر خواهند شد. توجه به این مولفه ها تا حد زیادی باعث فروکش کردن فضای روانی ایجادشده توسط رئیس جمهور ایالات متحده در زمینه خروج از برجام خواهد شد. برجام توافقی بود که به صورت جمعی و با نمایندگان اتحادیه اروپا شکل گرفت. هدف اتحادیه اروپا حفظ منافع جامعه بین المللی بوده و این توافق بین المللی با قطع نامه شورای امنیت، تضمین شده است. بررسی انجام تعهدات ایران زیر نظر آژانس بین المللی انرژی اتمی است و تا امروز نیز آژانس اعلام کرده ایران به تمامی تعهدات خود پایبند بوده است. بی توجهی به تعهدات از سوی آمریکا، مربوط به هفت کشوری است که در این توافق شرکت داشته اند. در این صورت می توان این موضوع را به شورای امنیت ارجاع داد. اگر باز هم نتیجه مورد نظر حاصل نشد، می توان آن را به دیوان دادگستری بین المللی ارجاع داد. باید ظرفیت استفاده از بستر حقوقی و جهانی را تقویت کنیم. پایبندی به این روش یعنی ایران، تمام مراحل مسالمت آمیز و حقوقی را در پیش گرفته است و نباید موضع گیری های یک طرفه جایگزین راه حل های حقوقی شود. در این بین میان آمریکا و اروپا نیز اختلافاتی وجود دارد اما نباید فراموش کرد که تحریم های آمریکا یک جانبه و مضاعف است. به این معنا که اگر شرکت ها یا دولت هایی با آمریکا همسو نباشند، دچار تحریم خواهند شد. بنابراین شرکت های اروپایی به دلیل مصالح و منافع و همین طور برخلاف میل خود، برای سرمایه گذاری و انتقال تکنولوژی علاقه مندی نشان نمی دهند. اتحادیه اروپا ضمن اینکه مایل است روابط گسترده ای با ایران داشته باشد اما در پرتو شرایط و تبلیغات و تهدیدات آمریکا ناچارا باید شروطی را به ویژه برای توسعه روابط رعایت کند؛ چراکه پیچیدگی تعاملات آنها با آمریکا، این مسئله را ایجاب می کند.
                