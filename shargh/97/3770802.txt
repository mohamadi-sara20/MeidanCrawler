شنبه ۲۳ تیر ۱۳۹۷
-----------------------------------------
یادداشت
-----------------------------------------
کمیاب ترین عامل توسعه
-----------------------------------------

                    پروفسور «جرالد میر»، استاد برجسته دانشگاه استنفورد، در کتاب گران سنگ «مباحث اساسی اقتصاد و توسعه» دانش را کمیاب ترین عامل توسعه معرفی کرده است. در باب نسبت علم و توسعه و ربط وثیق بین آنها نظریات و آرای فراوانی ابراز شده است؛ ازجمله مرحوم «جواهر لعل نهرو» از رهبران جنبش و اولین نخست وزیر هند پس از استقلال، آن دو را مترادف هم دانسته است.با کمترین تدقیق و مطالعه در روند تحولات دهه های اخیر کشورها اعم از توسعه یافته یا در حال توسعه، درخواهیم یافت علم و توسعه مانند «لوکوموتیو» و «واگن» همواره با هم حرکت کرده اند.بهره گیری از علم و توانایی های آن در استفاده موثر و بهینه از مواد خام و سرمایه عامل اصلی و متغیر کلیدی در توسعه کشورها به شمار می آید. این امر به ویژه در جوامعی که از کمبود منابع و مواد خام یا سرمایه رنج می برده اند، نمود بارزتری داشته؛ به نحوی که زمینه تولید و افزایش ثروت آنها را فراهم کرده است. اگر بپذیریم که توسعه یک مقوله دستوری نیست، تا آن را از طریق امکانات و ابزارهای حکومتی محقق کرد، ناگزیر باید قبول کنیم تنها در سایه علم و فناوری و مدیریت «دانش مدار» است که می توان روند توسعه را شتاب بخشید. در غرب مراد از علم، علم تجربی یا «Scince» است که آن را در مقابل هنر «Art» به کار می گرفتند؛ ولی منظور این یادداشت از علم مطلق، دانش به مفهوم «Knowledge» است که از جامعیت و کلیت بیشتری برخوردار است.اکنون پس از این مقدمه مختصر، این پرسش در میان صاحب نظران توسعه میهنی به جد مطرح است که آیا با وجود موفقیت ها و دستاوردهای موجود و با گذشت بیش از هفت دهه از سابقه قانونی برنامه ریزی در ایران، کشور به توسعه مقبولی دست پیدا کرده است؟اگر میزان توسعه یافتگی در کشور در تناسب با امکانات طبیعی، ذخایر زیرزمینی و سرمایه های فیزیکی و فرهنگی از توازن و تعادل لازم برخوردار نیست، علل و عوامل آن کدام است؟چرا این همه سرمایه تبدیل به ثروت نشده اند؟ چرا کشورهایی که حتی به اندازه ما از امکانات فراوان طبیعی و انسانی برخوردار نبودند، در جایگاه بهتری از نظر شاخص توسعه قرار دارند؟پیش تر اشاره شد که علم زمینه تولید و افزایش ثروت را تمهید و فراهم می کند. باید صادقانه قبول کنیم با وجود برخورداری از سرمایه به قول «فردریک لیست»، اقتصاددان برجسته آلمانی در قرن 19 که توسعه آلمان امروز و حتی ژاپن مرهون و مدیون اندیشه های اوست، ما «قدرت تولید ثروت» را به اندازه کافی نداریم.این قدرت تولید ثروت در پرتو دو عنصر مهم و اساسی به دست می آید؛ دانش و مدیریت عملی و عقلایی. در هر دوره ای از ادوار برنامه ریزی، وقتی تهیه برنامه های توسعه پنج ساله از مدیریت دانش محور و متخصص و آشنا با مبانی برنامه ریزی و توسعه بهره گرفته است...چهره های برجسته علمی و صاحب نظر و مطلع از امکانات و منابع و دارایی ها و نیز محدودیت ها و تنگناهای کشور در آن مشارکت کردند، اتقان و جامعیت آنها کاملا نمود داشته و کارکرد خود را به درستی نشان داده است.برنامه های توسعه سال های 42 تا 53 و برنامه چهارم توسعه پس از انقلاب اسلامی از این دست نمونه ها به شمار می آیند. در تهیه برنامه چهارم توسعه و قبل از آن سند چشم انداز با رهنمودهای رهبری معظم انقلاب، وقتی از همه صاحب نظران، اندیشمندان، دانشگاهیان، همه نحله های فکری و سیاسی با گرایش های متفاوت به محوریت دانشمند متعهد، دلسوز و آشنا مرحوم دکتر عظیمی و با حمایت دولت اصلاحات و ریاست وقت سازمان مدیریت و برنامه ریزی استفاده شد و در جلب مشارکت آنان و استفاده از خرد جمعی اهتمام شد، به باور همگان یکی از موفق ترین برنامه های توسعه پنج ساله کشور بوده است. تنگناها، کمبودها و نقص هایی که امروز در حوزه های مختلف سیاسی و اجتماعی به ویژه اقتصادی مشاهده می شود یا کژکارکردهایی که ساختار اداری و مدیریتی تولید می کنند، محصول کمبود دانش به ویژه دانش تخصصی در حوزه های مرتبط و کم دانشی و کم اطلاعی مدیریت هاست. با فرافکنی، نباید ناکامی ها و عدم موفقیت ها و ناکارآمدی در بخش هایی از وضع موجود از چالش یا بحران آب، ارز، سکه، محیط زیست و آسیب های اجتماعی را به گردن «طبیعت» و موارد دیگر انداخت.خصومت و بدخواهی قدرت های سیاسی بزرگ دنیا و در راس آنها ایالات متحده آمریکا همواره از آغاز انقلاب تاکنون وجود داشته و دارد. این همه تاکید بر توسعه درون زا که کاملا از پشتوانه منطقی و عقلانی برخوردار است، ایجاب می کند از ظرفیت های علمی و نخبگی فراوان کشور در بیرون از ساختار رسمی و سازمانی استفاده مناسب صورت گیرد. امروز ضعف و ناکارآمدی در مدیریت ها به سطوح و لایه های مختلف جامعه هم رسیده است. به بهانه موفقیت نسبی فوتبالیست های غیور ما در جام جهانی 2018 و دخیل دانستن نقش مربی خارجی، به عنوان عامل اصلی آن گزاره نادرستی شکل می گیرد که گویی در داخل برای حل مشکلات جامعه مدیران باکفایت و بادانشی وجود ندارد. این گزاره در کنار ارائه تصویری از بحران ها و چالش های لاینحل قطعا در تقابل با امنیت و منافع ملی ماست. باید به جای نکوهش کردن دیگران، تصلب و غرورهای کاذب را از سر بیرون کرد و با هوشمندی خود را در مدیریت ها به آموختن و استفاده از آموخته ها و اصحاب دانش و تخصص در کنار تعهد در اداره جامعه بهره گرفت. در آن صورت است که سیادت و برجستگی پدید خواهد آمد. به قول ناصرخسرو: نکوهش مکن چرخ نیلوفری را/ برون کن ز سر باد و خیره سری را. تو با هوش و رای از نکو محضران چون/ همی برنگیری نکو محضری را. اگر تو از آموختن سر بتابی/ نجوید سر تو همی سروری را با استفاده از ظرفیت های علمی و فکری جامعه و ایجاد فرصت برای اصحاب اندیشه و خرد و مشارکت دادن موثر آنان و استفاده از همه نوع سلیقه و گرایش فکری به دور از نزاع ها و جدال های جناحی و گروهی و صف بندی های حزبی و باندی و درانداختن گفت وگو و حفظ انسجام و وحدت کلمه و تکیه بر مدیریت علمی و عقلانی می توان از مشکلات کنونی عبور کرد و مسیر توسعه، پیشرفت و آبادانی را بیش از گذشته تسهیل و تسریع کرد.
                