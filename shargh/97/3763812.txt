پنج‌شنبه ۷ تیر ۱۳۹۷
-----------------------------------------
یادداشت
-----------------------------------------
الگویی برای نسل همیشه منتقد
-----------------------------------------

                    علیرضا یک اسطوره است. اسطوره ای برای این نسل و همه نسل های بعد. نماد توانایی، امید، تلاش و فروتنی راستین و شاید آخرین خوش نشین المپ اسطوره ها. این را در همه این روزها در نگاه پرغرور و قامت استوار اما رنجور از فقر پسرکی می بینم که کیسه های بزرگ زباله های بازیافتی را به دوش می کشد. این را در لبخند پسرک جوانی می بینیم که با لباس سبز، جاروی دسته بلندش را مانند عصایی با امید و غرور به زمین می کشد تا شهر را از پلشتی ها پاکیزه کند؛ بدون هیچ احساس حقارتی و بدون آنکه چشم به زمین دوخته باشد، از شرم رفتگربودن. علیرضا الگوست؛ نه به اعتبار درخشیدنش در بازی های جام جهانی، نه به این دلیل که اجازه نداد یکی از نام آورترین ستاره های اکنون فوتبال دروازه ایران را باز کند و نه به این اعتبار که با دست های بلندش و با پرش های قهرمانانه اش شادمانی و غرور را در سراسر ایران به پرواز درآورد. او باید از تاریک ترین لجه های گم شده در اعماق فقر بیرون می آمد و نامش را بر آسمان افتخار حک می کرد و کرد. او نه شیر گرگ خورد و نه پر سیمرغ بر قنداقه کودکی اش آویخته بود. او شایستگی اسطوره شدن را در ژرفای وجودش داشت. او باید گرسنگی می کشید که کشید. باید طعم هلاهل فقر را می چشید که چشید. باید شب را در خیابان های تلخ و تنها زیر آسمان دودگرفته شهر می خوابید که خوابید و باید امید می داشت که داشت و به شکلی جادویی بیش از آنچه باید، داشت و این گونه بود که از اعماق آمد و تا فراتر از اوج پرید. خیلی ها مثل علیرضا در بستر فقر زاده شدند. خیلی ها شب را با رویای تکه ای نان صبح کردند و خیلی ها از بستر فقر برآمدند و به نان و نام و پست و مقام رسیدند؛ اما آنها نه علیرضا بیرانوند بودند و نه می توانستند باشند. آسمان رویاهای آنها کوتاه بود به اندازه نان و نام که به آن رسیدند و برای رسیدن به بلندای نام و نان و بالارفتن از پلکانی که آنها را به بام بلند ثروت می برد. از خودشان گریختند و در پی اصل و نسب تازه تا دوردست تاریخ هم رفتند تا شجره ای بیابند و خود را به آن بیاویزند و به اسمی و رسمی دیگر شناخته شوند، اما اسطوره نشدند. آنها هم مثل علیرضا از اعماق فقر بیرون آمدند؛ اما از عمق تاریکی نه! او نه خودش را، نه ریشه هایش را و نه حقیقت زندگی اش را از یاد نبرد؛ حتی آن وقت که به عنوان یک فوتبالیست نام و نشانی پیدا کرد؛ پیش از هر کاری و پیش از آنکه سر و ظاهر را عوض کند و پیش از آنکه موهایش را پس کله اش ببندد و لباس برند بپوشد و بر خودرویی سوار شود که خلایق تحسینش کنند، با غرور پشت تریبونی که رو به افکار عمومی داشت، ایستاد و صریح و صادق خودش را معرفی کرد: علیرضا بیرانوندم، در فقر بزرگ شده ام و کارگری کرده ام. خیابان ها را جارو کرده ام و در همان خیابان ها خوابیده ام. ارادتمند شما، بچه اعماق، بچه شما، علیرضا بیرانوند. علیرضا نمی خواست به نمایش و اطوار فروتنی کند و با غرور و صداقت از خودش گفت و از رویاهایش و از امیدهایی که می رفت تا به بار بنشیند و نشست تا آنجا که ملتی با افتخار نامش را فریاد کشیدند و به افتخارش از جا برخاستند و به پاس تلخی هایی که او تحمل کرده بود تا رنگ شادی و غرور را به چهره مردمی که غبار رنج و تحقیر چهره شان را کبود کرده بود، برگرداند، برایش هورا کشیدند و علیرضا اسطوره شد و نماد امید، پشتکار و اراده و مهم تر از آن امیدآفرین برای همه جوانان دفن شده در تاریکی ناامیدی و این کاری بود که در همه سال های رفته هیچ کس قادر به انجامش نشد. نه مردان و زنان سیاست و مدیران جامعه، نه متخصصان پنددهنده، نه متخصصان روان شناسی و جامعه شناسی و کارآفرینان که هرچه کردند و هرچه کاشتند، جز یاس باری نداشت؛ اما علیرضا بیرانوند معجزه کرد. با زندگی اش، با روایت های صادقانه اش و با پروازهایش در برابر دروازه تیم ایران در بازی های جهانی و پروازی بلندتر از آن تا آسمان رویاهایش. امروز بسیاری از نوجوانان و جوانان و کودکان کار در سرزمین من و شاید سرزمین های دیگر به یمن حضور بیرانوند دریافته اند که می توانند و می شود پرید تا بالاتر از اوج پرواز. بسیاری از آنها بار سنگین ناامیدی را زمین گذاشته اند و شاد و چالاک پرپر می زنند تا برسند به لحظه پرواز بلند و این روح امید را همه ما به علیرضا بیرانوند مدیونیم و کاش او پیش از اینها ظهور کرده بود؛ پیش از آنکه ناامیدی قربانی بگیرد و بسیاری دیگر زیر بار رنج و تحقیر، کمرشان بشکند.
                