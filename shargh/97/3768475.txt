یک‌شنبه ۱۷ تیر ۱۳۹۷
-----------------------------------------
سرمقاله
-----------------------------------------
آن اقتصاددان ناجی
-----------------------------------------

                    هر زمان که شرایط ویژه ای در عرصه اقتصاد پیش می آید، همه دنبال اقتصاددان ناجی می گردند که به فوریت راه حل هایی ارائه دهد و با سرعت مسائل را خارج از چارچوب معمول حل کند. اکنون نیز پس از تحولات نیمه دوم سال 1396 در عرصه سیاسی- اجتماعی و نیز با رشد لجام گسیخته قیمت ارز و سکه در پایان سال قبل و سه ماهه سال 1397، جست وجو برای یافتن ناجی آغاز شده است. بسیاری از دستگاه های رسمی کشور برای یافتن راه حل های اقتصادی تنظیم جلسه کرده اند اما این دستگاه ها و همه مسولان، نهادها و شخصیت های علاقه مند به نظام از اقتصاددانی سراغ می گیرند که مثل قبلی ها نباشد، شرایط حاد را درک کند، واقعا تخصص داشته باشد و بتواند در زمان کوتاهی راه حل هایی اصولی ارائه کند که بحران جاری را تخفیف و تسکین دهد. این نحوه برخورد با علمی به نام «اقتصاد» بیانگر انحرافی بنیادین است. مفاهیم، نظریه ها و روش های کاربرد در علم «اقتصاد» در فرد خاصی خلاصه نمی شود. آن را با پزشکی مقایسه کنید. آیا پزشکی همه فن حریف می شناسید که هم بیماری نقرسی را نجات دهد، هم مشکلات عصبی بیماری روان پریش را چاره کند و هم عمل جراحی قلب باز را با موفقیت انجام دهد؟ آیا علم پزشکی تا این سطح نازل تقلیل پذیر است. به همان سیاق، علم «اقتصاد» را نمی توان با تقلیل گرایی به دانش عمومی در سطح شعور متعارف (common sense) تقلیل داد که در حیطه علم و عمل فرد واحدی قرار گیرد. این علمی با ده ها رشته تخصصی است: اقتصاددانی در حوزه کلان کار کرده و می تواند درباره متغیرهای کلان اقتصادی اظهارنظر کند، دیگری در زمینه اشتغال و نیروی کار تحقیق کرده، سومی اقتصاد بین الملل را بهتر می شناسد، بعدی اقتصاد مالی کار کرده است، اقتصاددانی دیگر با متغیرهای حوزه تصمیم بانک مرکزی بهتر آشناست و.... در شرایط بحرانی آنچه بیشتر نیاز است، مدیر سیاسی مدبر و باتجربه ای است که به مثابه پزشکی عمومی که می داند مریض را به کدام پزشک متخصص باید ارجاع دهد، از دانش اقتصاددانان مختلف بهره بگیرد و شرایط بحرانی جاری را تسکین دهد؛ نه اینکه دنبال اقتصاددانی بگردد که چند لم برای حل همه مشکلات اقتصادی در آستین داشته باشد. توجه کنید که از امکانات یک «علم» صحبت می کنیم؛ «علمی» پراهمیت به نام «علم اقتصاد». این گونه نیست که در ایران اقتصاددان خوب وجود نداشته باشد که گاه گفته شده «اینها چیزی نمی فهمند، به مسائل اجتماعی و امنیتی جامعه در این برهه توجه ندارند». البته، اقتصاددانان ایران متخصص در حوزه امنیت یا مسائل جامعه شناختی نیستند اما کم نیستند اقتصاددانانی که «اقتصاد سیاسی» ایران را خوب می فهمند و در هنگام ارائه سیاست اقتصادی به وجوه اجتماعی، سیاسی و امنیتی موضوع توجه دارند. آیا اگر همین امروز به سراغ مهم ترین اقتصاددانان دنیا برویم، مثلا به سراغ سه اقتصاددانی برویم که بالاترین رتبه را از نظر رجوع سایر اقتصاددانان به مقالات آنان دارند، یعنی آقایان آندره شلیفر، جیمز هکمن و رابرت بارو یا سه اقتصاددان ایرانی خارج از کشور که به مقالاتشان بیشتر رجوع شده، یعنی آقایان هاشم پسران، جواد صالحی اصفهانی و محسن بهمنی اسکویی و از آنان بخواهیم سیاست هایی برای حل فوری مشکلات اقتصادی ایران بدهند، مسئله حل می شود؟ یا اگر به سراغ سه اقتصاددان بالای لیست مجله اکونومیست تحت عنوان پرنفوذترین اقتصاددانان جهان برویم، یعنی سراغ جاناتان گروبر، پل کروگمن و رابرت شیلر، آیا مسائل ما حل می شود؟اگر آنان سیاست هایی اعلام کنند و مقام تصمیم گیر آنها را به سلیقه خود و به دلایل مختلف «فعلا» و «در این شرایط» نادیده بگیرد، چه باید کرد؟ آیا هیچ یک از این اقتصاددانان بزرگ می توانند راه کارهایی ارائه دهند که سیاست گذار و تصمیم گیر ارشد آنها را به سلیقه خود دستکاری کند؟ نه. آیا هیچ یک از این بزرگان اقتصاد می توانند راه های فوری برای حل مشکلات اقتصاد ایران ارائه کنند؟ خیر. آیا هیچ یک از آنان می توانند سیاست هایی را پیشنهاد دهند که در شرایط حضور دو مرکز برای تصمیم گیری های اقتصادی، بار اقتصاد ایران را به مقصد برساند؟ خیر. آیا آنان خواهند توانست در وضعیتی که محدوده کار برایشان بسیار تنگ و غیرعقلایی تعریف می شود، بهترین سیاست ها را پیشنهاد کنند؟ نه. هنگامه بحران، زمان برگشت به اصول و قانون است. اکنون درست همان زمان پرداختن به اصلاحات اقتصادی اساسی موردنیاز جامعه است. تدبیر اقتصاددان و مدیر سیاسی تصمیم گیر، در خارج از حوزه علم قرار نمی گیرد بلکه درست در کانون مباحث این علم می نشیند. تدبیر آنان باید این باشد که در این شرایط اولویت ها را درست انتخاب کنند؛ اولویت هایی در چارچوب اصول علم اقتصاد، در حوزه قاعده ها و قوانین اقتصاد و نه خارج از آنها و در حلقه استثناها. شرایط اضطراری قوانین اقتصاد را تغییر نمی دهد، بلکه ممکن است اولویت های سیاست اقتصادی را تغییر دهد. از دل شرایط اضطراری مسکن، اگر اقتصاد را نادیده بگیریم، «مسکن مهر» بیرون می زند. از دل شرایط اضطرار ارز و سکه، اگر اقتصاد را نادیده بگیریم، یک بار دیگر تخریب بازار و «بگیروببندها» بیرون می زند. از دل شرایط اضطرار برای کنترل تورم، اگر اقتصاد را نادیده بگیریم، یک بار دیگر صدای «کنترل قیمت ها» و دستگاه تعزیرات شنیده می شود. اقتصاد می گوید نظام چندنرخی نداشته باشید. هر اقتصاددان ایرانی هم به دولت گفته که «نظام چندنرخی» پر از فساد و ناکارآمدی است. حال اگر بهترین اقتصاددانان دنیا را هم به خط کنیم و بگوییم لطفا به لحاظ شرایط اجتماعی و امنیتی کشور، «نظام چندنرخی»ای طراحی کنید که فساد نداشته باشد، شدنی نخواهد بود. هر اقتصاددانی می داند که بین حجم پول و سطح عمومی قیمت ها رابطه وجود دارد. حال اگر بهترین اقتصاددان ها را هم در اختیار داشته باشیم و بگوییم به دلایل اجتماعی- امنیتی می خواهیم به پرداخت سود موهوم به سپرده ها و افزایش دائمی حجم پول ادامه دهیم، لطفا کاری کنید که تورم تک رقمی حفظ شود، این کار ناشدنی است. بی شک اقتصاددانان ایرانی طراز اولی در کشور و در خارج از کشور وجود دارند که می خواهند به حل مسائل اقتصادی کشور و تسکین آلام مردم کمک کنند. به آنان اجازه دهیم به کشورشان کمک کنند. به دنبال سراب راه حل های موقت کوتاه مدت من درآوردی در حوزه اقتصاد نگردیم. از حیطه قانون و علم به بهانه مشکلات جاری فوری، خارج نشویم. این مدیران سیاسی کارآمدند که سیاست های اقتصاددانان خوب را واقعیت می بخشند؛ مدیران سیاسی با تدبیرند که می توانند صف اقتصاددانان را از شبه اقتصاددانان جدا کنند. شرایط جاری اقتصاد بسیار دشوار است. راه حل ها سخت است و حداقل در میان مدت به جواب می رسند. با شعار بی معنای «تسهیلات زودبازده» نظام اعتباری ضعیف بانک ها در هم ریخته شد. نباید به امید راه حل های فوری، باقی مانده نظم اقتصادی کشور را بر هم زد.
                