پنج‌شنبه ۱ آذر ۱۳۹۷
-----------------------------------------
سرمقاله
-----------------------------------------
تعارض یا تعامل انگلیسی؟
-----------------------------------------

                    سفر جرمی هانت، وزیر خارجه جدید انگلیس، نیز مانند سفر بوریس جانسون، وزیر خارجه قبلی آن کشور، بحث انگیز و مهم است. روابط بریتانیا با ایران از روابط آن کشور با اکثر کشورهای جهان قدیمی تر است. حضور چند صد هزار شهروند ایرانی تبار موفق در آن کشور نیز بر اهمیت این روابط برای هر دو طرف می افزاید. در زمانی که تعداد کشورهای مستقل جهان به تعداد انگشتان دو دست نمی رسید، دو کشور روابط سیاسی نزدیک و پیچیده ای داشتند. امپراتوری بریتانیا بر بخشی از جهان که خورشید در آن غروب نمی کرد، فرمانروایی می کرد؛ اما ایران وارث امپراتوری رو به افولی بود که می کوشید موجودیت خود را در برابر برتری جویی و گسترش طلبی دو امپراتوری روس و انگلیس حفظ کند و به همین دلیل متحمل مشقات بسیاری شد. آن تاریخچه بر اذهان ایرانیان درباره این دو کشور تاثیری منفی و تردید آمیز بر جای نهاده که مانند زخمی نهفته در زمان هایی سر باز کرده و ماجرای نفت نیز کمکی به رفع تردیدهای گذشته نکرده است. بعد از انقلاب اسلامی بدبینی درباره غرب و به ویژه درباره بریتانیا افزایش یافت. برخی واکنش های تند رخ داد و دو بار ورود به سفارت آن کشور و مسائل مربوط به مصونیت دیپلماتیک، کمکی به بهبود روابط نکرد. تاخیر در تسویه بدهی آن کشور به دلیل تحویل ندادن تانک های چیفتن خریداری شده در زمان رژیم پیشین و نیز دستگیری های عناصری از دو کشور به اتهام های سیاسی و امنیتی، ایجاد روابطی متعارف میان دو کشور را دور از دسترس کرده است. 
​اکنون دو طرف لابد توجه دارند که دیگر نه بریتانیا آن امپراتوری خودکامه جهانی است که بتواند اراده خود را به دیگران و بر جهان تحمیل کند و نه ایران آن کشور وامانده، آسیب دیده، بدهکار، متزلزل، بی سواد و منفعل قرن 19 است که ناچار به پذیرش تحمیل های ناعادلانه باشد. در چنین شرایطی دو طرف باید با تفاهم بیشتری و فارغ از دیدگاه های دیرین بتوانند در شرایط برابر و متعادل مسائل مهمی را که در آن داعیه دخالت و درگیری دارند، حل وفصل کنند. فهرست این گونه مسائل در اختیار وزرای خارجه دو کشور است که قطعا در این سفر میان جرمی هانت و دکتر ظریف مطرح شده است؛ اما نکته مهم و مشترک سفر هر دو وزیر خارجه بریتانیا به ایران سرنوشت خانم نازنین زاغری است که از پیش از سفر نیز به آن اشاره کرده بودند. شاید وزیر خارجه پیشین بریتانیا با دید روابط اروپایی خود انتظار داشت هنگام بازگشت از ایران خانم نازنین زاغری و شاید سایر متهمان یا محکومان دوتابعیتی را به عنوان نشانه ای از حسن نیت برای گشودن باب تازه ای در روابط دوجانبه همراه ببرد؛ به ویژه آنکه درباره آن «مادر» و فرزند خردسالش مسائل عاطفی نیز مطرح شده بود. در شرایطی که غرب درباره موضوع پایان دادن به بحران انسانی در یمن چراغ سبز نشان داده و همچنین آینده سوریه و روابط ایران و منطقه با اسرائیل برای غرب اهمیت بسیار دارد، یقینا این مسائل نیز در فهرست مذاکرات وزرای خارجه دو کشور بوده است. جرمی هانت پیش از سفر ناگهانی خود به ایران درباره پایبندی بریتانیا به برجام سخن گفته بود؛ اما دیدار وزیر خارجه انگلیس با علی شمخانی، دبیر شورای امنیت ملی ایران و همچنین دیدار او با خانواده و فرزند خانم زاغری در این سفر یک روزه نشان می دهد که ملاحظات امنیتی و انتظار آزادی زندانیان امنیتی دوتابعیتی برای او اولویت داشته و به عنوان کلید اصلی مذاکرات درباره موضوعات دیگر مطرح بوده است. نوع برخورد در این باره می تواند با قدری مدارا و این دیدگاه صورت گیرد که با توجه به محکوم بودن این اشخاص، باقی ماندن شان در زندان می تواند پایان یابد. در صورتی که مسئولان به جمع بندی برسند، می توان در تعاملی بین المللی در برابر دستاورد مشخصی، شرایط را تسهیل کرد. این گونه بده بستان ها در عرصه بین المللی رایج است. در آن صورت باید دید انتظار متقابل در یمن، در سوریه و در باب اجرائی شدن عملی برجام چیست؟ از همه مهم تر در موضوع اسرائیل و تحمیل پذیرش قطع نامه های شورای امنیت سازمان ملل متحد به آن کشور و دیگران و احترام به مفاد آن قطع نامه ها و تضمین حقوق فلسطینیان چه باید کرد؟ دیدگاه دیگر مسائلی است که به عنوان یک حق از سوی ایران مطرح می شود و اینکه نمی توان درباره آن تعامل کرد. اگرچه به نظر می رسد وزیر خارجه بریتانیا نمی تواند انتظار زیادی از این بخش داشته باشد؛ اما می توان با نشان دادن حسن نیت و اراده حل مسائل میان دو طرف، فضا را برای به توافق رسیدن در سایر موضوعات مهیا کرد. 
                