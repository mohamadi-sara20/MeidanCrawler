شنبه ۱۰ آذر ۱۳۹۷
-----------------------------------------
یادداشت
-----------------------------------------
شادی شبانه روزی نصف جهان
-----------------------------------------

                    همه چیز دست به دست هم داد؛ باران، آذر، چهارباغ زرد و نارنجی، برگ ریزان، خنده، سرور و هرچه خوب است تا کمان به در رود و اصفهان زاده شود؛ در نخستین روز قوس. از میدان تا میدان سرشار از همراهی و مشارکت مردمی باشد که می خواستند دیروز کهن و امروز پرشتاب را به فردای پرامید بسپارند. 
نکوداشت اصفهان فقط یک رویداد جذاب گردشگری که عده ای را به خود جلب کند یا ساعتی را با خنده و برنامه های ساده برای گروهی مات و مبهوت فراهم کند، نبود. نکوداشت، امسال در نخستین سال برگزاری رسمی (از یکم تا چهارم آذر) حاوی آموزه ها و دستاوردهایی برای سال های بعد و برنامه ریزی های کلان تر بود. 
شرکت مثال زدنی مردم در برنامه های ویژه اصفهان، برنامه های تفریحی و آموزنده، بخش بندی برنامه ها برای رده های سنی، برنامه های خانوادگی، برنامه هایی برای طرفداران ادبیات و هنر، برنامه هایی برای آشنایی با زندگی اجتماعی مردم در قرن های گذشته که همگی اندیشیده شده و برنامه ریزی شده بود و با حضور مردم و میهمان ویژه به گونه ای که تشخیص آنها از هم مشکل می نمود، بستر و زمینه های مهمی از این رویداد برای ارتقای دستاوردهایی در سال های آتی فراهم کرد. مردم برای شرکت در این رویدادها تمایل زیادی دارند. خانواده ها و میهمانان از این برنامه ها استقبال شایان کردند. حضور مردم در برنامه ها به صورت جمعی و حق انتخاب برنامه دلخواه فرصت خوبی برای بهره بردن از نشاط جمعی فراهم کرد. ادامه برنامه ها تا تعطیلی چهارم آذر، تولد حضرت محمد(ص) و میلاد امام جعفر صادق(ع)، جمع کثیری را که برای مسافرتی کوتاه به اصفهان آمده بودند، خشنود و شادمان کرد.  تصور کنید به شهری آمده اید که در آن جشنی شبانه روزی است؛ یعنی از شهری آمده اید که هرروز صبح تا شب، شب تا صبح شما را در خود پیچیده و گرفتار کرده است و حالا، در شهری هستید که با روی خوش روز و شبش شما را از پیچیدگی به گشودگی می رساند و افقی را پیش روی شما نمودار می کند؛ چه سرخوشی ای بالاتر از این؟ همان گونه که مناسبت های آیینی و مذهبی، اعیاد، روزهای ملی فرصتی فراهم می آورد تا شهر چهره ای تازه بیابد، روز اصفهان (تدارک روز اصفهان و پیامدهای آن) در ابعاد اقتصادی، عمرانی و… جاذبه های مشارکت بخش های خصوصی گوناگون را نیز فراهم می کند. شهر اصفهان بی تردید دچار کاستی هایی است. تداوم حضور گردشگران ایرانی و خارجی، دوام روز اصفهان، استفاده مطلوب همه اقشار از برنامه ها و جاذبه های اصفهان، احساس امنیت و راحتی شهروندان اصفهان در پذیراشدن این رویداد و سپردن آن براساس سیاست های چشم اندازی بناشده بر توسعه پایدار می تواند نکوداشت روز اصفهان را به پرچم پایتخت فرهنگ و تمدن ایران اسلامی بدل کند و تشخیص تثبیت شده ای به شهروندان اصفهانی براساس ایده «شهری که دوستش دارم» ببخشد. جذب گردشگر و پویایی اقتصاد گردشگری و حرف وابسته به آنها فقط با استراتژی تامین زیر ساخت ها، افزایش و آگاهی مردم اصفهان به حقوق شهروندی شان و افزایش رویدادهای فرهنگی مردمی و ایجاد افق های تازه برای ممتازکردن اصفهان و زندگی مردم شهر امکان پذیر است.  این طالع سعد اکنون به میمنت و مبارکی بر مردم شهر اصفهان هدیه شد. آنچه تحریر شد، نگاهی از سر عقل به رویدادی بود که هم عقل از آن خرسند بود و هم دل از آن مسرور. اهالی اصفهان، آنها که روز شهرشان را آذین بستند و شادمان شدند، می دانستند که ناصر خسرو قبادیانی به وقت تامل در این شهر چه گفت؛ شهری آبادان. آنها اکنون بر این آبادان، سلامت و امید و رفاه و شادمانی را می افزایند.
                