چهار‌شنبه ۱۷ بهمن ۱۳۹۷
-----------------------------------------
حرف اول
-----------------------------------------
جامعه پزشکی و سخنان رئیس جمهور
-----------------------------------------

                    صحبت های آقای روحانی در مراسم رای اعتماد وزیر پیشنهادی بهداشت و درمان موجب انتقادهای بسیاری از طرف جامعه پزشکی و پزشکان شد و انعکاس وسیعی پیدا کرد. همین که 40 سال پس از انقلاب از زبان رئیس جمهور و در چنین جایگاهی چنین مطلبی بیان می شود، نشان دهنده وجود مشکلی واقعی یا ادراکی در نظام سلامت کشور، جامعه پزشکی، اهداف آموزشی پزشکی و دستاوردهای آن است و البته انتقاد واضحی به سطح اجتماعی شدن نظام سلامت کشور محسوب می شود که پنج سال گذشته تحت مدیریت دولت خود ایشان و طرح تحول بوده است. سخنان ایشان متاسفانه مبتنی بر برداشت دقیقی از مکانیسم و فرایند نظام سلامت در کشور های پیشرفته نبود و تعمیم تجربه شخصی محدود با زمینه های متفاوت یا تفسیر یک فیلم اجتماعی بلند با دیدن یک فرم است. مطالبه اجتماعی کردن نظام آموزش پزشکی حرفی حق و کاملا با پشتوانه و علمی است که نباید آن را به وجهی دیگر بیان کرد. ریاست محترم جمهور اگر می خواهند بگویند باید نگاه اجتماعی را در آموزش پزشکی وارد کرد که البته این کار نیازمند ایجاد ظرفیت های بزرگ فرهنگی و اجتماعی در کشور و نظام سیاست گذاری کلان کشور است و زحماتی نیز قبلا توسط استادانی مثل دکتر علیرضا مرندی و دکتر اسماعیل اکبری و بسیاری از بزرگان دیگر کشیده شده است…
… البته حرف درستی است ولی طراحی و اجرای آن نیازمند دانش عمیق و اطلاعات کافی و قابل استناد و تعهد سیاسی لازم، اجماع ملی و حوصله تربیت است. این جانب به عنوان کسی که نظام های سلامت در اروپا و انگلستان را تقریبا می شناسم و از تفاوت و مدل های آموزش سازمان های ناظر، میزان منابع اختصاص یافته و زمینه های زندگی و کار منابع انسانی چون پزشکان در آنها و تفاوت آنها با ایران مطلعم و در دوره دفاع مقدس از نزدیک حجم فداکاری ها و زحمات بخش پزشکی و پزشکان را شاهد بوده ام، نحوه مقایسه ایشان و تعمیم آن را خالی از اشکال نمی بینم و مثال های ایشان اگرچه با دغدغه ای قابل اعتنا همراه است اما با توجه به حجم کار پزشکان در کشورهای مختلف و نکته های فنی تقریبا صحیح نیست. ضمنا اولا شایسته تر بود که بین دو دوره دهه های اول انقلاب و زحمات فراوان و فداکاری های بزرگ کادر پزشکی کشور با دوره اخیر که آسیب در حوزه نظام پزشکی در کنار آسیب در بخش های دیگر روی داده است، تفاوت قائل شد و آسیب های نظام پزشکی کشور در سال های اخیر را آسیب شناسی عالمانه کرد. ثانیا نباید همه را به یک چشم دید و زحمات خیل عظیم پزشکان خدوم و خادم را با غفلت بی اعتبار کرد. ثالثا باید کیفیت خدمات را با تحلیل زمینه های کار پزشکان و حجم کار آنها و مشکلات معیشتی آنها در شرایط موجود و مبتنی بر قاعده و نه استثنا دید. رابعا صنف پزشکی را باید با صنف روحانیت که در جنبه فضیلت گرایی و معنویت کار شباهت های نزدیکی دارند و معمولا مقایسه می شوند، در درون خویش مقایسه کرد و منصفانه تر سخن گفت. خامسا قبل از ایراد این سخنان درباره هر حوزه فنی و تخصصی ای باید مقداری بیشتر درنگ کرد و درباره اجتماعی کردن آموزش پزشکی مقداری بیشتر مطالعه کرد یا از مشاوران مطلع بیشتر بهره برد. به نظرم جا دارد مقام ریاست جمهور که حفظ شان و اعتبار ایشان حفظ شان و اعتبار کشور است، از جامعه پزشکی کشور برای نحوه بیان خود بزرگوارانه و شجاعانه دلجویی کند و با تقدیر از زحمات جامعه پزشکی در سال های بعد از انقلاب، اجتماعی شدن بیشتر آموزش پزشکی و کمک و مساعدت جامعه پزشکی کشور در این مسیر را با نگاه عالمانه طلب و پیش نیاز های آن را فراهم کند. البته جامعه پزشکی و سازمان محترم نظام پزشکی شایسته است راسا دل در گرو اصلاح و تصفیه بسیاری از سوءاستفاده های رایج شده در بازار سلامت و پزشکی کشور و کنترل بعضی کادر پزشکی و پزشکان متخلف مطابق قانون بگذارد تا به سلامت مردم و منزلت پزشکان و سرمایه اجتماعی کشور بیش از این آسیب نرسد. شرایط ایجاد شده متاسفانه می تواند به فرصت اجماع در اول وزارت دکتر نمکی که کشور و نظام سلامت بسیار به آن نیاز دارد، آسیب وارد کند و نیازمند ترمیم است. ان شاءالله که با همدلی نظام سلامت کشور، مردم و دولتمردان این اجماع بزرگ شروع اصلاحی عمیق و اثربخش در نظام سلامت کشور باشد.
                