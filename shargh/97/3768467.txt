یک‌شنبه ۱۷ تیر ۱۳۹۷
-----------------------------------------
type_unknown
-----------------------------------------
پیام های مثبت از وین
-----------------------------------------

                    اولین نشست «کمیسیون مشترک» در سطح وزیران پس از خروج آمریکا از برجام برگزار و منجر به صدور یک بیانیه شد. این بیانیه، مانند همه بیانیه هایی که در عرصه دیپلماسی در سطح «کلان» تنظیم می شود، حاوی یک سری اهداف و یک سری تعهدات کلی است که در مجموع بیانگر «سیاست» کشورهای امضاکننده در قبال موضوع مورد بحث است؛ ضمن اینکه، در کنار آن به دقت از حوزه ها و سکتورهای هدف برای تامین خواسته های ایران نیز نام می برد. هرچند، آن طور که کارشناسان انتظار داشتند، جزئیات زیادی از راهکارهای عملی و شیوه های عملیاتی کردن تعهدات طرف مقابل «علنی» نشد، اما این نشست حاوی نکات مهمی است که لازم است افکار عمومی درباره آن تامل کند:1) اول اینکه یک بار دیگر، قدرت های جهانی از عزم سیاسی خود برای مقابله با تحریم های آمریکا و منزوی کردن سردمداران واشنگتن خبر دادند. به عبارت دیگر، یک بار دیگر، مهم ترین بازیگران عرصه سیاسی و اقتصادی در جهان - در بالاترین سطوح و از متنوع ترین گرایشات ژئوپلیتیک و سیاسی - گرد هم آمدند تا در کنار ایران راهکارهایی برای خنثی کردن و مهار سیاست های خصومت آمیز ایالات متحده پیدا کنند. هرچند این اتفاق مهم و نادر بعضا در میان انبوه تحلیل ها و نظرات مختلف کم رنگ جلوه داده می شود، اما لازم است افکار عمومی، بازار و کارگزاران عرصه اقتصادی در ایران به اهمیت آن واقف شوند و با اطمینان خاطر بیشتر و نگاه مثبت تری به ظرفیت ها، تحولات پیش رو و آینده کشور نگاه کنند.2) دوم اینکه بروز این «عزم سیاسی» اتفاقی و بی دلیل نیست و بیانگر این حقیقت است که ایران، در صحنه بین المللی، از اهرم ها، جایگاه و موقعیت خوبی برخوردار است. در واقع، نه تنها واکنش های احتمالی ایران در صورت شکست مذاکرات مستعد آسیب رسانی به نظام اقتصاد جهانی و ایجاد بحران های داخلی در کشورهای غربی است، بلکه صرف پشت کردن به ایران و برجام می تواند رژیم های حقوقی را که نظم جهانی بر آن متکی است به شدت خدشه دار کند.به بیان دیگر، نادیده گرفتن منافع ایران مستعد این است که رژیم عدم اشاعه هسته ای، نظام حقوقی مربوط به توافقات و معاهدات بین المللی، نظام حقوقی حاکم بر مراودات نفتی، نظام حقوقی حاکم بر تجارت آزاد و حتی نظام حقوقی حاکم بر همکاری های بین المللی در حوزه مبارزه با قاچاق مواد مخدر، امور پناهندگان و حتی رژیم حقوقی کشتی رانی و عبور بی ضرر از آبراه های سرزمینی را نیز دچار آسیب های فراوان کند. در نتیجه، همان طور که وزرای خارجه قدرت های اروپایی به صورت کتبی و شفاهی بارها تاکید کرده اند، حفظ برجام و تامین منافع ایران از دید اغلب اعضای جامعه جهانی یک «ضرورت امنیتی» است. در نتیجه، لازم است افکار عمومی به این نکته نیز واقف باشد که نه تنها عزم طرف مقابل برای تامین خواسته های ایران جدی است بلکه دست دولت ایران برای حفظ و پاسداری از منافع کشور نیز باز است و این خود باید یک عامل اطمینان بخش دیگر برای مردم، بازار و کارگزاران عرصه اقتصادی کشور باشد.3) سوم اینکه این نشست و عزم سیاسی ایجادشده هرچند در نگاه اول به دنبال یافتن راهکارهای «چندجانبه» برای عبور از بحران است اما راه را برای آغاز مذاکرت «دوجانبه» میان ایران و سایر کشورهای غربی نیز هموار کرده و این امکان را در اختیار دستگاه دیپلماسی، نهادهای ذی ربط و کادرهای فنی قرار داده تا در صورت لزوم برای یافتن راه حل های عملی و کارآمد، با همتایان خود به صورت دوجانبه به مذاکره و گفت وگو بنشینند. به عبارت دیگر، لازم است افکار عمومی، بازار و کارگزاران عرصه اقتصادی کشور به این نکته نیز واقف باشند که تلاش های دستگاه دیپلماسی کشور به «فروم های بین المللی» و یافتن فرمول های «چندجانبه» محدود نخواهد بود و در موازات این نشست های رسانه ای و پرسروصدای بین المللی، اقدامات موثر و راهکارهای عملیاتی قابل ملاحظه ای در سطوح دوجانبه نیز در دست بررسی است. در این راستا، تشکیل کمیسیون های مشترک و کارگروه های دوجانبه «اقتصادمحور» میان ایران و کشورهای غربی، تلاش برای ایجاد سازوکارهای مالی و بانکی مشترک (با تضمین دولت ها)، رایزنی و تلاش برای اطمینان سازی از اجرای صحیح و موثر قوانینی مانند «قانون مسدودکننده» در سطوح ملی و برخی اقدامات دوجانبه دیگر (که طبیعتا در بیانیه کمیسیون مشترک بازتاب چندانی ندارد) از جمله اقدامات تکمیلی در کنار اقدامات چندجانبه است.4) چهارم اینکه یکی از اهدافی که وزرای کشورهای عضو کمیسیون مشترک، از جمله چین به آن متعهد شده اند عبارت از «تداوم صادرات نفت و گاز و محصولات نفتی و پتروشیمی ایران» است. این موضع وزرای گروه 4+1 پاسخ روشنی به این ابهام و پرسش چند هفته اخیر است که سرانجام مشتریان نفت ایران - به ویژه چین - در برابر فشار آمریکا برای توقف خرید نفت از ایران چه خواهند کرد؟ به بیان دیگر، این موضع چین و سایر دولت ها که در قالب بیانیه کمیسیون مشترک برجام ابراز شد، تا حدود زیادی نگرانی های ناشی از «همراهی» احتمالی مهم ترین خریداران نفت ایران با سیاست «به صفررساندن فروش نفت» را که دیپلمات های ارشد آمریکایی در هفته های اخیر حول آن تبلیغات گسترده ای به راه انداخته بودند، برطرف می کند و این خبر خوبی در راستای عادی سازی فضای اقتصادی کشور است.و آخر اینکه هنوز راه پرمانع و دشواری برای خنثی سازی حداکثری تحریم های ثانویه آمریکا پیش روست، اما حقیقت این است که راه های عملی و پیشنهادهای مبتکرانه ای روی میز است که تحقق آنها مستلزم صبر و بردباری مسئولان و افکار عمومی است. پاداش این صبر و بردباری که شاید بتوان از آن با تعبیر «صبر استراتژیک» یاد کرد، ایجاد سازوکارهای دائمی است که قادر خواهد بود در آینده ایران را تا حدود زیادی، یک بار برای همیشه، از گزند تحریم های ثانویه ایالات متحده رها کند. حال باید دید طاقت مسئولان نظام و فشار افکار عمومی برای حل هرچه سریع تر چالش های تحریمی تا چه میزان به صبر و بردباری مجال خواهد داد.
                