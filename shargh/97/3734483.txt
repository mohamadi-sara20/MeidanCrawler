چهار‌شنبه ۵ اردیبهشت ۱۳۹۷
-----------------------------------------
سرمقاله
-----------------------------------------
باز هم یک بام و دو هوا؟
-----------------------------------------

                    نگاه به فعالیت سیاسی احزاب در ایران، اغلب با مصلحت گرایی ها و بندوبست ها و ارتباط های فرعی دیگری آمیخته شده است. صرف نظر از این معضل، برخی چهره های حزبی نیز تا جایی نقش آفرینی احزاب را قبول دارند که نظریات آنان تامین شود، اگر این اتفاق رخ ندهد، نام هایی مانند انتخاب نابجا، باندبازی، ساخت و پاخت و... به انتخاب مخالف میل آنها، نسبت داده می شود. بارها دیده شده وقتی یک حزب با لابی و درنظرگرفتن ویژگی های موردنظر، کاندیدایی را برای نامزدی مجلس، شورای شهر، یک وزارتخانه یا حتی ریاست جمهوری پیشنهاد می دهد، به جای استقبال از آن، از این اقدام به «فشار سیاسی» تعبیر می شود، اما اگر خود آن فرد یا حزب متبوع او پیشنهاددهنده باشد، فعالیت مطلوب حزبی نام می گیرد. این یک بام و دو هوا با فعالیت حزبی، پسندیده نیست. در همه جای دنیا احزاب وارد انتخابات حرفه ای و تخصصی و انتخابات سیاسی می شوند. اساسا پارلمان، جای حضور و فعالیت احزاب و پاسخ گویی آنان به رای دهندگان است. ورود به انتخابات شهرداری ها و شوراهای شهر نیز از جمله فرصت های نقش آفرینی احزاب است. این امر به معنای واردنشدن کاندیداهای مستقل و صنوف و سازمان های مردم نهاد نیست. ممکن است در یک شهر، یک سمن فعال محیط زیست بتواند در آرای مردم نفوذ کند و بتواند نامزدهای احزاب را شکست دهد. در ایران نیز در انتخاباتی مانند انتخابات نظام پزشکی، نوعی فراکسیون بندی ایجاد شده و نامزدهای اصلاح طلب و اصولگرا در لیست هایی به رقابت می پردازند که البته شکل و ترکیب با آنچه در انتخابات سیاسی وجود دارد، متفاوت است. نام این نه فشار سیاسی، نه باندبازی و نه سهم خواهی بلکه فعالیتی شفاف، قانونی، طبیعی و اخلاقی است و اتفاقا سطح انتخابات های مختلف را ارتقا می دهد. درباره انتخابات شوراها یا معرفی شهردار نیز شرایط همین گونه است. اعضایی که به صورت منفرد وارد شورا شده اند، پاسخ گویی کمتری برای عملکرد خود در قبال شهروندان دارند. در گذشته برخی ورزشکاران و هنرمندانی که وارد شوراها شدند مشکلاتی از این دست ایجاد کردند، اما آرای نامزدهایی که از طرف گروه و حزب به یک فهرست انتخاباتی معرفی شده اند، رصد می شود و مورد مداقه قرار می گیرد؛ به ویژه در مدیریت شهری کلان شهرها که فسادپذیر است و انواع و اقسام منافع در ساخت وسازها و پروژه های بزرگ عمرانی وجود دارد، نظارت احزاب اهمیت بیشتری دارد. نماینده ای که از سوی یک حزب وارد مجلس یا شورای شهر می شود، دایره محدودتری برای زدوبند دارد. در عین حال فراموش نکنیم وقتی نامزدهای احزاب وارد شورا شدند به تدریج هویت جمعی پیدا می کنند. در مجلس ششم، بسیاری از ما صرف نظر از تعلق به یک حزب سیاسی مشخص، تعلق خاطر جمعی به ماموریتی که موکلان بر عهده نمایندگان گذارده بودند، ایجاد کردیم. اعضای شوراهای شهر و روستا نیز با ماموریت هایی از قبیل توسعه همگون، حفظ هویت فرهنگی، توجه به مسائل محیط زیستی و حمل ونقل همگانی مواجه هستند. این مشترکات، اعضای شورا را به هم نزدیک می کند و نباید هویت های حزبی که در جای خود انکارناپذیر است، هویت جمعی، صنفی و حرفه ای را کم رنگ کند. اگر ارزش ها و اخلاقیات نیز در کنار آن باشد، نتیجه مطلوبی در پی دارد. وقتی 21 عضو شورای شهر تهران به دنبال انتخاب شهردار کارآمد هستند، ضمن حفظ گرایش های حزبی، توانایی حل معضلات تهران و توسعه آن در یک کاندیدا، بیشتر مدنظر قرار دارد.سپس با درنظر گرفتن جمیع جوانب و مشورت با احزاب، نامزدهایی پیشنهاد شده اند. فراموش نکنیم در ایران، مارک حزبی در افراد به طور کامل مشاهده نمی شود. آقای نجفی به طور اسمی، از اردوگاه حزب کارگزاران شناخته می شود، اما عملا جریان های دیگر اصلاح طلب از او حمایت بیشتری به عمل آوردند. ممکن است یک یا چند نامزد از میان هفت گزینه پیشنهادشده از سوی اعضای شورا برای شهرداری تهران، از سوی یک حزب، بیشتر حمایت شوند، اما نمی توان او را گزینه اختصاصی آن حزب نامید. برخی دیگر نیز چهره هایی هستند که به ائتلاف ها بیشتر نزدیک هستند تا یک حزب خاص. لیست شورای شهر تهران نیز حاصل خرد جمعی احزاب اصلاح طلب بود و موجب جلب نظر شهروندان تهرانی شد. سهمیه بندی صددرصد وجود نداشت و هیچ حزبی، تعداد مشخص سهمیه در لیست را برای خود قائل نبود. به نظر می رسد حال که این هفت نامزد، در تعامل میان نامزدهای شورا و احزاب معرفی شده اند، جداسازی و سهمیه بندی آنها، کمکی به حل مسائل تهران نمی کند. شهردار منتخب باید با همه نخبگان، احزاب و حتی تشکل های اصولگرا همفکری کند. درعین حال ممکن است برخی افراد خارج از این فهرست، توانمندی بیشتری نسبت به گزینه های پیشنهادی داشته باشند، اما این تنها شرط نیست و توافق بر سر آنان، مهم تر است. نباید گرد و خاک بی جهت به پا کرد که حالا که نظرات فلان حزب تایید نشده، کل فرایند انتخاب گزینه ها زیر سوال است. دوستان اصلاح طلبی که دچار برخی دلخوری ها به سبب انتخاب نشدن نامزد مورد نظرشان شده اند، بهتر است با تامل بیشتری با مسئله منافع شهروندان تهرانی برخورد کنند و با همدلی و طرح دیدگاه های کارشناسی به جای کلی گویی و گله گزاری، می توانند گره مسائل را باز کنند. اصرار بر برخی نظرها می تواند فرایند تصمیم سازی جمعی را با بن بست مواجه کند. اتحاد نظر و اتفاق آرا برای انتخاب شهردار کارآمد، پاسخی درخور به اعتماد شهروندان تهرانی و همه ایرانیان به لیست های انتخاباتی اصلاح طلبان در انتخابات شوراهای شهر و روستاست.
                