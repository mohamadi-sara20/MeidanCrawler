یک‌شنبه ۵ اسفند ۱۳۹۷
-----------------------------------------
type_unknown
-----------------------------------------
پارلمان اصلاحات شکست می خورد؟
-----------------------------------------

                    مهرشاد ایمانی: تعداد احزاب اصلاح طلب به قدری زیاد شده است که شمارش آنها کار دشواری است؛ احزابی که مردم آنها را به درستی نمی شناسند و مشخص نیست که هدف از تاسیس شان چیست و قرار است چه کارکردی داشته باشند؟ این موضوع زمانی به یک بحران تبدیل می شود که احزاب ناشناس اصلاح طلب پرچم این جریان را بدون داشتن زمینه های فکری اصلاحات به دست می گیرند و در مقام عمل تنها هدفشان را پیروزی در انتخابات معرفی می کنند. اگرچه انتخابات و کسب قدرت سیاسی یکی از مهم ترین اهداف احزاب سیاسی است؛ اما کسب قدرت سیاسی با برنامه های منسجم حزبی برای دوران پساانتخابات ضروری است و نمی توان اولین و آخرین هدف را صرفا انتخابات دانست که اگر این گونه باشد، باید قائل به قدرت طلبی باشیم. علاوه بر این مشکل دیگری که از پس تعدد نامتعارف احزاب اصلاح طلب به وجود می آید، این است که این احزاب قارچ گونه نمی توانند به ساختارگرایی حزبی بپردازند؛ یعنی قادر نیستند به طور منظم به کادرسازی، تربیت نیروی انسانی و ارائه راهبردهای اجرائی دست بزنند. برخی باور دارند که پارلمان اصلاحات می تواند تمام این احزاب را تجمیع کند تا یک صدای واحد سیاسی از جریان اصلاحات شنیده شود. تشکیل این پارلمان تا حدی پیش رفته است که چند روز پیش محمد عطریانفر اعلام کرد که رئیس دولت اصلاحات موافقتش را برای تشکیل آن اعلام کرده است و پیش تر شخصیت های سرشناس اصلاح طلب گفته بودند که به احتمال زیاد تا پایان سال اساسنامه پارلمان اصلاحات تصویب خواهد شد. گرچه شاید این پارلمان بتواند در برهه انتخابات موثر عمل کند؛ اما بعید است با وجود احزاب متعدد به ساختارگرایی حزبی و ارائه راهبردهای تئوری محور و عمل گرا بپردازد. در واقع اگر جریان اصلاحات را محدود به انتخابات کنیم، شاید تشکیل این پارلمان مفید باشد؛ اما اگر اصلاحات را یک جریان اجتماعی با گفتمان فرهنگی بدانیم، بی تردید پارلمان اصلاحات نمی تواند تمام مشکلات عمیق موجود در این جریان را حل کند و حل آنها نیاز به یک وحدت درونی، ساختاری و واقعی میان احزاب ریشه دار اصلاح طلب دارد. وقتی هنوز میان افراد اصلاح طلب توافقی بر سر موضوع ائتلاف وجود ندارد و برخی آن را ضرورت حفظ حیات سیاسی اصلاحات و برخی دیگر آن را باعث مخدوش شدن حیثیت جریان اصلاحات می دانند، نمی توان انتظار داشت که در پارلمان اصلاحات، به طور ناگهانی یک اتحاد کامل و بی نقص به وجود آید. علاوه بر تمام اینها اساسا معلوم نیست که وجود احزاب متعدد در قالب جبهه اصلاحات منجر به توسعه سیاسی می شود یا نه؟ اگر به نمونه های موفق کشورهای توسعه یافته نگاه کنیم، درمی یابیم که معمولا در آنها چند حزب محدود اما پرقدرت وجود دارند که علاوه بر داشتن مانیفست روشن، در صورت پیروزی به خواسته های مردم به درستی پاسخ می دهند؛ بنابراین به نظر می رسد صرف تشکیل حزب معیار یک جامعه دموکراتیک نیست؛ بلکه توسعه سیاسی و تقویت جامعه مدنی با ارتقای کیفیت احزاب حاصل می شود.
 انتخابات؛ تنها فایده پارلمان اصلاحات
غلامحسین کرباسچی، دبیر کل حزب کارگزاران سازندگی، باور دارد که چندان نمی توان حساب مهمی روی پارلمان اصلاحات باز کرد. او در این باره به «شرق» گفت: «پارلمان اصلاحات تنها در زمان انتخابات می تواند موثر عمل کند و هیچ تاثیری بر روند احزاب جبهه اصلاحات و انسجام فکری و عملی اصلاحات نخواهد داشت. در حقیقت آنچه تحت عنوان پارلمان اصلاحات مطرح می شود، تنها کارکرد انتخاباتی خواهد داشت و چشم اندازی بیش از این برایش نمی توان متصور بود».
 پارلمان شکست خورده اصلاحات
محمدعلی ابطحی، عضو مجمع روحانیون مبارز، معتقد است که پارلمان اصلاحات به هیچ وجه نمی تواند معیار سنجش این جریان باشد. او به «شرق» گفت: «تبدیل اصلاحات به یک محیط سازمانی کار درستی نیست؛ خواه آن سازمان پارلمان اصلاحات یا هر چیز دیگری باشد. قابل پذیرش نیست افرادی که شاید اصلا به باورهای اصلاحات اعتقاد ندارند و تنها با ثبت یک حزب عنوان اصلاح طلب را بر خود نهاده اند، متولیان یک سازمان به نام پارلمان اصلاحات شوند. آنها نمی توانند هدایت کنندگان یک جریان فکری عظیم به نام اصلاحات باشند. اصلاحات یک اندیشه است که در سطح جامعه متبلور شد. قرار بود که اندیشه اصلاحات با محوریت آقای خاتمی عملیاتی شود و در طول زمان خود را به روز کند. اصلاحات یک جوهر ثابت دارد و باید آن جوهر حفظ و با مقتضیات روز هماهنگ می شد، اما با آنچه امروز رخ داده است رنگ و نشانی از چنین روندی نمی بینیم. افرادی بدون شناسنامه خاص سیاسی آمده و با یک ثبت نام ساده یک حزب تشکیل داده اند و خود را نماد اصلاح طلبی می دانند. با چنین شرایطی پارلمان اصلاحات از پیش شکست خورده است، زیرا پارلمان باید یک مجموعه انتخابی باشد و در شرایطی که هنوز تحزب در ایران پا نگرفته، نمی توان قائل به یک پارلمان واقعی باشیم».
 تخریب اصلاحات با لباس اصلاح طلبی
این فعال سیاسی درباره تعدد احزاب اصلاح طلب اظهار کرد: «احزابی در جبهه اصلاحات وجود دارند که اساسا هیچ ربطی به اندیشه اصلاحات ندارند و صدالبته هیچ تاثیری هم در انتخابات نخواهند داشت و نمی توانند تعیین کننده باشند. من راه نجات اصلاحات را بازگشت به تفکر اصیل اصلاح طلبی می دانم؛ اگر آن تفکر در جامعه گسترش یابد، جامعه مدنی قوی خواهد شد. بسیاری از احزاب فعلی موسسات کسب قدرتند و به همین دلیل است که مردم به اصلاح طلبان کنونی اقبال چندانی نشان نمی دهند. روزگاری اصلاحات با محوریت آقای خاتمی پیش می رفت، هرچند باور دارم که این جریان نباید قائل به یک فرد باشد، اما به هرروی آقای خاتمی در میان اصلاح طلبان تعیین کننده بودند، اما اکنون عده ای با تکیه بر چند دیدار با ایشان خود را اصلاح طلب می نامند و می خواهند این جریان را مصادره کنند. مردم به تفکر اصلاحات رای دادند و انتظارشان این است که اصلاح طلبان در راستای آن تفکر قدم بردارند. تعدادی از افراد اصلاح طلب بدون هیچ گونه توجهی به آرمان های اصلاحات راه خود را رفتند و تنها مترصد کسب قدرت شدند. حتی به یاد دارم که افرادی با انگیزه های تند اصولگرایی آمدند و در لباس اصلاحات حزبی را ایجاد کردند تا در نهایت به جریان اصلاحات لطمه بزنند. چنین سازوکاری قطعا نمی تواند نمایانگر جریان اصلاحات باشد». آنچه از پس بحث های اخیر می توان به دست آورد این است که اصلاحات را نمی توان در یک مجمع به نام پارلمان اصلاحات محدود کرد و اگر بناست جریان اصلاحات در خود تغییر اساسی ایجاد کند، لازم است اندیشه های اصلاح طلبی را احیا کند و آنها را قوام دهد. اکنون که با تعدد احزاب اصلاح طلب مواجهیم باید دانست که تجمیع تمام این احزاب و شناسایی همه آنها به عنوان نمادهای اصلاح طلبی میسر نیست، زیرا بعید به نظر می رسد که احزاب نوپا و فاقد شناسنامه سیاسی بتوانند مدافعان واقعی جریان اصلاح طلبی باشند؛ این در حالی است که به گفته ابطحی، تعدادی از احزاب اصلاح طلب معلوم نیست که واقعا اصلاح طلب محسوب می شوند یا خیر و اینکه آیا می توان صرف ادعای اصلاح طلب بودن و ثبت یک حزب را معیار اصلاح طلبی دانست یا نه؟ به هرروی مسلم است که شخصیت های دیرآشنای اصلاحات باید در درون خود به یک وفاقی برسند تا سرمایه اجتماعی این جریان بیش از پیش لطمه نخورد.
                