چهار‌شنبه ۲۶ اردیبهشت ۱۳۹۷
-----------------------------------------
یادداشت
-----------------------------------------
مردم آمریکا را نرنجانیم
-----------------------------------------

                    مردمانی که در قرن های 17 و 18 میلادی عمدتا از اروپا به قاره جدید مهاجرت کردند، پس از استقرار کامل و آغاز بهره وری از سرزمینی حاصلخیز، متوجه اهمیت این سرزمین شدند و پس از چندین دهه مبارزه با دولت استعمارگر انگلیس، استقلال خود را در سال 1776 به دست آوردند. این مبارزات در تاریخ جهان به عنوان انقلاب آمریکا شهرت یافت؛ چراکه در جنگ هشت ساله استقلال، شعارهای آزادی خواهانه مبتنی بر کرامت انسانی از زبان رهبران نهضت استقلال شنیده و باعث تهییج مردم در مبارزه مسلحانه با انگلیس استعمارگر می شد. تاکید بسیار پررنگ بر آزادی های فردی و اجتماعی و مسئول دانستن حکومت در تامین رضایت مردم تحت حاکمیت در اعلامیه توماس جفرسون، از بارزترین رهبران جنبش استقلال طلبانه، در جهان آن روز به قدری اهمیت یافت که علاوه بر ساختن دولتی مردمی در آمریکای جدید، رهبران انقلاب فرانسه را تحت تاثیر قرار داد. زمان زیادی از استقلال آمریکا نگذشته بود که دست اندازی به سرزمین همسایگان و در راس آنها مکزیک آغاز شد و متجاوزان آمریکایی در نهایت سرزمین هایی مانند تگزاس، کالیفرنیا و... را ضمیمه خاک خود کردند. در دو قرن گذشته آمریکای جنوبی و مرکزی به عنوان حیاط خلوت ایالات متحده درآمدند تا با دخالت در امور داخلی آنها و با کودتاها و لشکرکشی ها، دولت های سرسپرده را در این منطقه بر سر کار آورد. از ذکر دخالت های بی شمار آمریکا در مناطق مختلف جهان در قرن بیستم و بزرگ ترین آنها یعنی ویتنام که شکستی سخت را بر این قدرت جهانی وارد کرد، عبور می کنم. این مقدمه را به این دلیل آوردم تا خوی دولت های گوناگون در آمریکا از آغاز تا امروز فراموش نشود و در تحلیل پدیده ای به نام دونالد ترامپ که توانست در انتخابات ریاست جمهوری سال 2017 رای اکثریت مردم آمریکا را به دست آورد، خطای تحلیل ایجاد نشود.سیاست های اعمال شده از سوی دولت های آمریکا در دوران پسااستقلال به ویژه پس از جنگ جهانی دوم، رویای مردمان دیگر سرزمین ها که آمریکا را منجی و حلال مشکلات خود می پنداشتند، به تدریج به کابوس تبدیل کرد و آمریکاگرایی جای خود را به ضدآمریکاگرایی (Anti Americanism) داد. این بینش در چند دهه گذشته به تدریج جا افتاد و باعث مخدوش شدن چهره آمریکا در جهان شد. نتایج یک نظرسنجی از سوی مجله آمریکایی نیوزویک در سال 1983 نشان داد محبوبیت آمریکا حتی در میان متحدان نزدیکش افول کرده است. در سال 2002 مرکز پژوهش های پیو، یک نظرسنجی از 38 هزار نفر در 44 کشور به عمل آورد تا نشان دهد دید منفی نسبت به آمریکا باز هم سیر صعودی داشته است.اما، پس از رویدادهای سال 2003 و اشغال عراق، آمارها دچار دگرگونی قابل توجهی شد. در نظرسنجی دیگری در بهار این سال و پس از یورش آمریکا به عراق، چهره جهانی آمریکا منفی تر دیده شد. درحالی که در سال 1999، نتایج نظرسنجی وزارت خارجه آمریکا نشان می داد که 78 درصد آلمانی ها دید مثبتی به آمریکا دارند، این رقم در سال 2002 به 61 درصد و در بهار 2003 به 45 درصد کاهش یافت. وضعیت در فرانسه نیز کم و بیش بر همین منوال بود.در سال های 1999 و 2000 رقم 62 درصد دیدگاه مثبت مردم فرانسه در سال 2003، به رقم 43 درصد کاهش یافت. پدیده ضدآمریکاگرایی علاوه بر اروپای غربی و جهان اسلام، در دیگر مناطق جهان نیز گسترش قابل توجهی داشته است: در سال 2002 میزان محبوبیت آمریکا در برزیل، 52 درصد بود ولی در سال 2003 به 34 درصد رسید. این آمار در روسیه نیز کاهش 25درصدی را در فاصله 2002 تا 2003 نشان می دهد.در اروپا موسسه نظرسنجی یورو بارومتر، وابسته به کمیسیون اروپا در نظرسنجی ای که در اکتبر سال 2003 در کشورهای اتحادیه اروپا انجام داد، به این نتیجه رسید که اروپایی ها به همان میزان آمریکا را تهدیدی علیه صلح جهانی می دانند که ایران را. حتی در انگلیس به عنوان متحد مورد اعتماد آمریکا، در سال 2003 نظرسنجی نشان داد که 55 درصد مردم، آمریکا را خطری برای صلح جهانی می دانند. جالب تر اینکه در همین سال، چهار کشور اروپایی یونان، اسپانیا، فنلاند و سوئد، آمریکا را بیش از کره شمالی، بزرگ ترین تهدید برای صلح جهانی دانستند.در خاورمیانه و کشورهای اسلامی، دیدگاه بخش زیادی از مردم نسبت به آمریکا، به ویژه پس از سال 2003 تغییر یافته و از میزان مقبولیت این کشور کاسته شده است. نظرسنجی وزارت خارجه آمریکا نشان می دهد در سال 1999 فقط 23 درصد اردنی ها دید مثبتی به آمریکا داشته اند و در دوران پس از مداخله آمریکا در عراق، نه تنها در اردن بلکه در بیشتر کشورهای اسلامی خارج از خاورمیانه میزان محبوبیت آمریکا به شدت پایین آمده است. به عنوان مثال در سال 2002، 61 درصد از مردم اندونزی نگاهی مثبت به آمریکا داشتند ولی در سال 2003، این رقم به 15 درصد کاهش یافته است. نظرسنجی موسسه پیو نشان می دهد که 71 درصد از مردم ترکیه و 58 درصد لبنانی ها آمریکا را خطری برای کشورشان دانسته اند. بخش بزرگی از افکار عمومی (بیش از نیمی از جمعیت این کشورها) در دو کشور برزیل و کره جنوبی از اینکه ارتش عراق در مقابل آمریکایی ها در سال 2003 مقاومت چندانی نکرده است، اظهار ناراحتی کرده اند!نکته ظریف و درخورتوجه اینکه در بیشتر نظرسنجی ها، هیئت حاکمه آمریکا زیر تیغ منتقدان بوده است نه مردم آمریکا. اگر با تصمیم جورج دبلیو بوش در سال 2003، ارتش آمریکا، عراق را به بهانه واهی داشتن سلاح های کشتارجمعی اشغال و به ویرانه ای تبدیل کرد، این رفتار خارج از عرف بین الملل دولت آمریکا بود که نمود جهانی پیدا کرد و کاری که رئیس جمهور کرد، آن را در منظر جهانیان قرار داد.پیش از بوش پدر و پسر دولت های آمریکا سابقه حمله به کشورهای دیگر را در کارنامه خود داشتند که ویتنام، پاناما، کوبا، جمهوری دومینیکن، کامبوج، لائوس، هاییتی و... از آن جمله است.درحالی که سیاست یکجانبه گرایانه ترامپ در یک سال گذشته در عرصه جهانی حتی متحدان اروپایی اش را از آمریکا دور کرده است، خروج این کشور از توافق هسته ای که همه اعضای دائم شورای امنیت و آلمان (به نمایندگی از سایر کشورهای اروپایی) پای آن را امضا کرده و مهر تایید شورای امنیت نیز با ابطال قطع نامه های تحریم بین المللی ایران، آن را به یک توافق محکم و کم نظیر تاریخی تبدیل کرده، وجهه و پرستیژ آمریکا به عنوان یک قدرت جهانی را به مخاطره انداخته است.اکنون نوبت بازی ماست تا با طرح ادعانامه علیه پیمان شکنی آمریکا و مانور بر آن در سطحی وسیع، سایر کشورهای مستقل و در راس آنها اتحادیه اروپا، روسیه و چین را که خود زخم خورده از تک روی ها و انحصارطلبی های آمریکا هستند، در یک جبهه قرار دهیم. شکی نیست که اگر از این نیز فراتر رویم و افکار عمومی ملت آمریکا را نیز به سو و سود خود بسیج کنیم، کاری خواهد شد کارستان. در این راستا، رنجاندن ملت آمریکا با بی احترامی به پرچم این کشور که نماد استقلال این کشور است و مردمان آن سرزمین، آن را بسی مقدس می پندارند، تلاش های بین المللی ما را در محکومیت دولت آمریکا تحت تاثیر قرار خواهد داد.
                