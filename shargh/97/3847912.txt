دو‌شنبه ۲۶ آذر ۱۳۹۷
-----------------------------------------
یادداشت
-----------------------------------------
در حاشیه نتایج یک انتخابات
-----------------------------------------

                    افزایش رقابتی شدن انتخاب نماینده مدیران مسئول مطبوعات در هیئت نظارت بر مطبوعات در دوره جاری نسبت به سال های اخیر پدیده درخور توجهی بود و شاید بتوان این رقابت را نسبت به چند دوره پیش کم سابقه دانست. در بیان این موضوع چنین به نظر می رسد که مطبوعات درک کرده اند که اوضاعشان در قیاس با آن چیزی که انتظار داشتند، بدتر شده است. به این دلایل؛ 1. تشدید بحران، در اقتصاد نشر به ویژه در پی بروز مشکلات فزاینده جدید ناشی از کاهش شدید قدرت پول ملی و شروع موج تورمی در اقتصاد، 2. ادامه چالش های ناشی از گسترش فضای مجازی که در نتیجه اقبال مردم به رسانه های مکتوب را همچنان با افت معناداری مواجه کرده است، 3. نبود گشایش کافی در فضای آزاد فعالیت مطبوعات مستقل به طوری که نیازهای خبری و تحلیلی مخاطبان بهتر و بیشتر برطرف شود و آنها را بیش از پیش به روزنامه خوانی تشویق کند، 4. تداوم مشکلات ساختاری مطبوعات به ویژه تعارض حیاتی میان مطبوعات دولتی و عمومی از یک طرف با مطبوعات بخش خصوصی و مستقل از طرف دیگر (که دراین باره در مقالات پیشین نکاتی را آورده ام که نیازی به تکرار نیست). آشکار است که مطبوعات (مستقل) و نیروهای شاغل در آن خوب می دانند که این مشکلات چه عواقب زیان باری در پی دارد و ضعیف شدن ارتباطشان با مخاطبان، به عنوان نقطه کانونی و محوری این مشکلات چقدر از اعتبارشان می کاهد. ازاین روست که انتظار می رود مطبوعات به دنبال تغییر و بهبود سازوکارهایی باشند که دست کم امکان بقا و قدرت تاثیرگذاری آنها را فراهم آورد. نتایج این دور از انتخابات نماینده مدیران مسئول مطبوعات در هیئت نظارت بر مطبوعات صرف نظر از چندوچون مقررات و نحوه اجرای آن وقتی می تواند به اهداف خود نزدیک شود که اولا از فرصت ایجادشده استفاده حداکثری شود و ثانیا درباره روش انتخاب و مزیت ها و کاستی های آن در فرصت مناسب بازنگری شود.درباره نکته اخیر به طور گذرا باید گفت انتخاب نماینده مدیران مسئول طبق آیین نامه جدید که حدود دو سال از تصویب آن می گذرد، به شکل الکترونیکی برگزار می شود، در کنار مزایای آن کاستی هایی نیز دارد؛ برای مثال با طراحی زمان بندی محدود بین اعلام اسامی کاندیداها و زمان برگزاری انتخابات، فرصت و امکان تبلیغات برای کاندیداها و تبادل آرا و افکار بین کاندیداها و رای دهندگان چندان وجود نداشت و کار تبلیغات به کانال های تلگرامی کشیده شده بود که موجب محدودیت فعالیت برخی کاندیداها شد؛ چراکه به دلیل فیلترینگ کانال های تلگرامی امکان حضور همه مدیران مسئول در این شبکه ها وجود نداشت و عملا تبلیغات انتخاباتی در فضای غیررسمی و محدود شکل گرفت.
 نکته بعدی شیوه رای دادن الکترونیکی است که می توان با حفظ آن، شرایط حضور مدیران مسئول را در تهران و نیز سایر مراکز استان ها فراهم آورد تا ضمن امکان کنترل بهتر بر فرایند رای گیری، نامزدها بتوانند رودررو برنامه های خود را در جمع همکارانشان در مکان اصلی یعنی تهران عرضه کنند، چراکه صرفا درج نام کاندیداها با عناوین محدود ناظر بر فعالیت های آنها در سامانه وزارت ارشاد برای این کار کفایت نمی کند. روش قبلی انتخابات امکان چنین تعاملی را به وجود آورده بود، اما در شیوه جدید تبلیغات امکان چنین تعاملی وجود ندارد یا محدود است و روشن نبود که رای دهندگان چگونه باید ترغیب شوند که به یک کاندیدا رای دهند. به طورکلی باید گفت هدف از این گونه انتخابات تقویت اصناف و گروه های مطبوعاتی برای تبیین مسائل و مشکلات صنفی است و متاسفانه تشکل ها امکان فعالیت نداشتند، چون فضایی برای فعالیت نبود. ضمن آنکه برخی از صنوف که باید برای کل مطبوعات تلاش کنند، گرفتار نوعی جناح بندی شدند و در خدمت یک بخش از مطبوعات قرار گرفتند. همچنین باید برای فرد منتخب مدیران مسئول هم وظایفی تعریف کرد تا در دور بعد ارزیابی شوند و دو سال بعد دست کم پاسخ گوی وعده هایش باشد. به بیان دیگر کاندیدای رای آورده باید بگوید چه خواهد کرد و پس از انتخابات در نشست های دوره ای با اهالی مطبوعات مورد ارزیابی مستمر قرار بگیرد؛ بنابراین ضمن تبریک به منتخب مدیران مسئول در این دوره، امید می رود این رویه اجرا شود. اما درباره نکته اول و اصلی باید گفت این انتظار مبرم از وزارت فرهنگ و ارشاد اسلامی و همچنین نماینده محترم مدیران مسئول در هیئت نظارت بر مطبوعات وجود دارد که با رایزنی و مشورت با همه اقشار مدیران و دست اندرکاران مطبوعات به ویژه روزنامه نگاران مجرب و استادان دانشگاه، راه های بقا و رشد مطبوعات مستقل را در قالب نشست های کارشناسی و در عرصه عمومی دنبال کنند. نیازی به تاکید نیست که در این برهه پرچالش پیش روی کشور نقش مطبوعات معتبر و تاثیرگذار در تقویت اعتماد عمومی میان مردم و حاکمیت بسیار لازم، جدی و ضروی است. ایفای چنین نقشی نیز تابع سرزندگی و شادابی مطبوعات و نیروی انسانی شاغل در آنها و همچنین زنجیره صنعت تولید و توزیع کالای مطبوعات است که متاسفانه مدتی است شاهد افول و رکود نگران کننده فعالیت آنها هستیم. تردیدی نیست که ادامه لطمه به این زنجیره تولید و کاهش و حذف کالای مطبوعات در سبد مصرف خانوار به منزله محروم شدن جامعه از یک پل ارتباطی در عرصه «رسمی» کانال های رسانه ای کشور است. (همین جا توجه کسانی که به دنبال ادامه سیاست فیلترینگ در فضای مجازی اند، باید به این حقیقت جلب شود که با وجود مطبوعات آزاد و مستقل است که می توان از پیامدهای زیان بار فضای مجازی کاست، وگرنه تداوم بستن تمامی فضای اطلاع رسانی چه نسبتی با منافع عمومی کشور دارد؟). به علاوه صدمه به صنعت تولید مطبوعات نیز ثمری جز پیوستن انسان های شریف و پرتلاش به خیل بی کاران و ناامیدی آنان ندارد؛ بنابراین با این طیف گسترده از نیازها و مشکلات بود که مدیران مطبوعات فضای رقابتی انتخابات این دوره را رقم زدند و در حقیقت باید به پیام این انتخاب توجه داشت و آن را به خوبی درک کرد و برای تحقق آن نهایت کوشش را با محوریت خود جامعه مطبوعاتی به عمل آورد، ان شاءالله.
                