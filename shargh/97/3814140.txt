سه‌شنبه ۱۰ مهر ۱۳۹۷
-----------------------------------------
حرف اول
-----------------------------------------
سازمانی برای مقابله با زلزله اما در معرض لرزش!
-----------------------------------------

                    سازمانی که تخصص و اخلاق حرفه ای نخستین خشت های بنیان آن است و خروجی آن باید کیفیت در صنعت عظیم و اثربخش ساختمان باشد که آسایش و آرامش جامعه و اشتغال طیف وسیعی از اجتماع وابسته به آن است، آیا در مسیر هدف گام برداشته است؟ آیا ارتقای جایگاه مهندسان در جامعه را که از اهداف اصلی اش بوده، محقق کرده است؟ رونمایی از مدارک مجعول اعم از دانشگاهی، تحصیلی و هویتی و بعضا تخلفات، اگر با هدف روشنگری، شفافیت یا هر موردی از این دست باشد، خیرخواهانه، مطلوب، پسندیده و از اهم وظایف مسئولان است ولی اگر با نیت سلبی و وسیله ای برای جریان سازی در مسیر انتخابات تخصصی باشد، بهره جویی ابزاری برای نیل به مقصودی خواهد بود که شبهه ناک می نماید که آیا منافع و رانتی در پس این انتخابات بوده است.برای دستیابی به جامعه ای پایدار، پایش مستمر و ترویج فرهنگ پرسشگری ضرورت دارد. نیاز به حمایت از تشکل ها و گروه ها به عنوان بازوان پیشرفت امری بدیهی است، اما فراهم نبودن بسترهای تشکیلاتی- چه به لحاظ سیستم های اداری و حکومتی و چه زیرساخت های اجتماعی و فرهنگی و در راستای تقویت و پویایی روح فعالیت های جمعی - طی طریق را با دشواری مواجه می کند. بدیهی است که جمع گرایی و تکیه بر خرد جمعی از گام های طریق دموکراسی و عبور از فردمحوری است، آیا در این خصوص تلاش مؤثری کرده ایم؟ خلق دستورالعمل ها و آیین نامه های سلیقه ای که در هر دوره از انتخابات با شیوه ای جدید رخ می نماید، آیا دربرگیرنده مصالح عمومی صنف مهندسی که داعیه دار ثبات، نماد بلوغ تاریخی و تجربی و جامعه پیشرو است را در نظر می گیرد؟ پایداری و ثبات، نتیجه وحدت رویه در تصمیم گیری ها خواهد بود و از سازمانی که در اصول و رویه ها تغییرات فراوان دارد، چگونه انتظار تصمیم گیری میان مدت و بلند مدت می توان داشت. به چه ترتیب می توان راهبرد و راهکار ارائه کرد. بدیهی است که دامنه تغییرات با فاصله گرفتن از منبع لرزش بیشتر می شود.شاید فساد، رانت خواری و اخلاق گریزی که نتیجه بی ثباتی و لرزش های مستمر در منبع سرچشمه است، قابل بررسی باشد.
گویا برای جمعی، حضور در هیئت مدیره، هدف تعریف شده و کرسی مزبور، کلید دستیابی به اهداف غیرصنفی و پلکان توفیقات آتی در جغرافیای سیاسی و اجتماعی است و ایشان از مقصود اصلی و کاربرد صحیح این کرسی که اهدافی صنفی را دنبال می کند غافل شده اند.
شنیده ها و دیده ها گواه تعاملات پیچیده و کلان مادی در گروه هایی با اهداف ناصواب است. مبادله تعهدات نقدی برای تضمین سرسپردگی و کوشش برای تحقق منافع جمعی خاص در حال شکل گیری است. 
انفعال که باید منکوب مهندسان باشد، در مناسبات اجتماعی و در افکار ایشان رسوخ کرده و در حال نهادینه شدن است و به سبب عدم آموزش فرهنگ مطالبه گری، التفاتی به آن نیست و گویا امید بهبود شرایط از سوی دیگر دیوار آغاز می شود. 
نباید این بزنگاه حرفه ای با سکون و سکوت جامعه مهندسان موجبات گلایه حرفه ای آینده را خلق کند و در این فرصت اندک می توان با مشورت از همکاران و فعالان صنفی راه های شناسایی و انتخاب بهتر را برگزید. شاید تشکل ها و گروه های موجود نیز که در ابتدای راه بلوغ صنفی هستند، کمکی باشند. دانشگاهیان که ضرورت مشارکت را به خوبی دریافته اند، دیگر گزینه برای مشورت و انتخاب خواهند بود. 
آیا انتخابات نظام مهندسی، مهندسی می شود؟ که البته با مشارکت فعال این اتفاق هرگز نخواهد افتاد.
بسان رود که در نشیب دره سر به سنگ می زند، رونده باش
امید هیچ معجزی ز مرده نیست، زنده باش.
                