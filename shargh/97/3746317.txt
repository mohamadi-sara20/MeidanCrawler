یک‌شنبه ۳۰ اردیبهشت ۱۳۹۷
-----------------------------------------
type_unknown
-----------------------------------------
توییتر را آزاد کنید
-----------------------------------------

                    گروه جامعه: این روزها خبر اصلی اینترنت کشور، اعمال فیلتر و فیلترینگ حتی برای فیلترشکن هاست. در این حال، روز گذشته خبری غیرسمی منتشر شد مبنی بر اینکه برخی اعضای دولت و شورای عالی فضای مجازی، در نامه ای به رئیس شورای عالی امنیت ملی کشور خواستار رفع فیلتر برخی شبکه های اجتماعی شده اند. در این خبر که وب سایت «عصرخبر» آن را منتشر کرد، آمده است: «شش نفر از اعضای کابینه که عضو شورای عالی فضای مجازی و کارگروه تعیین مصادیق جرائم رایانه ای هستند، در نامه ای خواستار رفع فیلتر توییتر، یوتیوب و برخی شبکه های اجتماعی دیگر شده اند. گفته می شود صالحی، وزیر ارشاد، بطحایی، وزیر آموزش و پرورش، علوی، وزیر اطلاعات و آذری جهرمی، وزیر ارتباطات، از امضاکنندگان این نامه هستند».نزدیکان برخی وزرایی که گفته شده این نامه را امضا کرده اند، در پاسخ به «شرق» صحت و سقم این نامه را تایید کرده اند. در شرایطی که بخش زیادی از حامیان دولت روحانی و به خصوص نسل جوان فعال در شبکه های اجتماعی از فیلترکردن پیام رسان بسیار فراگیر و محبوب تلگرام گله مند و معترض هستند، نفس ورود شش عضو بلندپایه دولت برای رفع فیلتر دو شبکه اجتماعی مهم جهانی که سال هاست در ایران فیلتر هستند، اتفاقی مهم و تعیین کننده است؛ البته به شرطی که این نامه صرفا در حد همین نامه و نمایشی صرف باقی نماند.در میان افرادی که نامشان در زمینه این درخواست منتشر شده است، سه وزیر یعنی صالحی، وزیر ارشاد، بطحایی، وزیر آموزش وپرورش و آذری جهرمی، وزیر ارتباطات، در توییتر صاحب حساب کاربری هستند و کمی تا قسمتی حضوری فعالانه در این شبکه اجتماعی دارند.در این بین، نام علوی، وزیر اطلاعات، در میان امضاکنندگان نامه درخواست رفع فیلتر توییتر و یوتیوب، اما از همه جالب تر و مهم تر به نظر می رسد؛ چراکه درخواست او به این معناست که بلندپایه ترین و اصلی ترین مقام امنیتی دولت روحانی نیز این دو شبکه اجتماعی را واجد مشکل امنیتی برای فعالیت در ایران نمی داند و معتقد است باید فعالیت در آن آزاد باشد. اهمیت این نکته وقتی بیشتر می شود که بدانیم همه شبکه های اجتماعی ای که تاکنون در ایران فیلتر شده اند، بیشتر از همه با استدلال های امنیتی به محاق فیلترینگ رفته اند.پیشنهاد رفع فیلتر یوتیوب پیش از این کمتر مطرح شده بود و البته با توجه به حضور رقیبی بومی و قدرتمند مانند آپارات، معلوم نیست به چه سرانجامی خواهد رسید، اما درباره برداشتن فیلتر توییتر، پیش از این و دست کم در یک سال گذشته، بارها و بارها صحبت های جسته وگریخته ای هم در رسانه ها و هم در اظهارنظر مسئولان رده بالای کشور مانند شخص وزیر ارتباطات مطرح شده بود.حتی چندین بار کاربران داخلی این شبکه اجتماعی که بخش زیادی از آنها کاربران اصولگرا هستند نیز در هشتگ ها و توفان های توییتری خواستار برداشتن فیلتر توییتر شده بودند. با این همه، تاکنون هیچ کدام از این اظهارنظرها به نتیجه دلخواه ختم نشده است.نگاهی به سابقه اخبار درباره تلاش ها یا گمانه زنی ها درباره رفع فیلتر توییتر، نشان می دهد یکی از فعال ترین و نقل قول ترین افراد در این باره، شخص محمدجواد آذری جهرمی، وزیر جوان ارتباطات، بود که البته این روزها نامش دست کم بین کاربران شبکه های اجتماعی بیشتر با فیلترینگ گره خورده است. او در این مدت بارها در این زمینه اظهارنظر کرده بود. اسفند سال گذشته وزیر ارتباطات در اولین جلسه نشست خبری آنلاین خود درباره برداشته شدن فیلترینگ وب سایت های پربازدید، این طور گفته بود: «رفع فیلتر شبکه های اجتماعی یوتیوب و توییتر مستلزم تصمیم گیری سه قوه است و در این زمینه شورای عالی فضای مجازی این فرایند را نهایی می کند».به گفته او، فیلترکردن و رفع فیلتر سرویس های اینترنتی ازجمله یوتیوب و توییتر به صورت مستقیم در مسئولیت وزارت ارتباطات نیست و این وزارتخانه در کمیته فیلترینگ یک رای دارد. با این وجود، جهرمی از پیگیری موضوع رفع فیلتر یوتیوب و توییتر خبر داد و البته اعلام کرد به صورت کلی این فرایند در مرکز ملی فضای مجازی در حال بحث است و باید از سوی سه قوه مجریه، مقننه و قضائیه تصمیم گیری شود.در همین حال، همان روزها، سعید مهدیون، معاون تنظیم مقررات مرکز ملی فضای مجازی، در اظهارنظری در این باره به ایلنا گفته بود: «مسئله رفع فیلتر شبکه اجتماعی توییتر، در معاونت امنیت مرکز ملی فضای مجازی در حال بررسی است». او همچنین افزود: «توییتر یا شبکه های اجتماعی فیلتر شده در ایران، هیچ مسئله ای در زمینه مقررات گذاری یا تدوین مقررات برای رفع فیلترینگ ندارند و مسئله فیلترینگ آنها به دلیل مسائل امنیتی و مصادیق مجرمانه است که نیاز است سطوح عالی نظام در کنار مرکز ملی فضای مجازی برای رفع فیلتر تلاش کنند».به گفته این مقام مسئول، مسئله رفع فیلتر شبکه اجتماعی توییتر از سوی وزیر ارتباطات همواره پیگیری شده است و در شورای عالی فضای مجازی نیز با نگاه مثبتی مطرح شده. به نظر می رسد انتشار نامه اخیر را هم باید بخشی از تلاش ها در همین زمینه دانست.آذری جهرمی خود یکی از کسانی است که حضوری فعالانه و جدی در توییتر دارد و به بسیاری از موضوعات و پرسش های کاربران این شبکه اجتماعی، در همان جا پاسخ و توضیحاتی ارائه می دهد. شهریور سال گذشته خبری منتشر شد مبنی بر اینکه وزیر برای دسترسی به توییتر از فیلترشکن استفاده نمی کند. جهرمی در یک برنامه تلویزیونی گفته بود: «از فیلترشکن استفاده نمی کنم؛ زیرا ما در چارچوب مقررات می توانیم به کارگروه تعیین مصادیق درخواست بدهیم تا مجوز دهند برای اینکه فیلتر نداشته باشیم». او البته در همان شهریور بر اساس اظهارنظری که در برنامه «حالا خورشید» مطرح کرد نیز گفته بود: «رفع فیلتر توییتر در سراسر کشور پیگیری می شود».
                