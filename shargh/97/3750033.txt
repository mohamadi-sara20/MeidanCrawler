یک‌شنبه ۶ خرداد ۱۳۹۷
-----------------------------------------
حرف اول
-----------------------------------------
مدیران و تصمیم گیری در «مرض موت»
-----------------------------------------

                    فقها و اهل فن در همه فرق اسلامی به ابعاد مختلف مبحث «تصرف فرد در اموال خود حین مرض موت» پرداخته و نظرات متفاوتی داده اند. اما نکته مشترک در همه این نظرات این است که فرد با علم به مرگ خود در آینده نزدیک، ممکن است تصمیماتی درباره اموال خود بگیرد و موجبات متضررشدن بازماندگانش را فراهم کند. فقها با تلاش و نگرش اجتهادی خود سعی کرده اند تا حد امکان بین دو امر حق تصرف در اموال شخصی و حق قهری بازماندگان مصالحه برقرار کنند. با مرور تصمیمات و اقدامات شتاب زده برخی مدیران و مسئولان در روزهای آخر دوران مسئولیتشان، می توان به این نتیجه رسید که بسیاری از این اقدامات شتاب زده در واقع از نوع همان «تصرف حین مرض موت» است که دستاوردی جز به زحمت انداختن مسئولان بعدی و کاستن از حق انتخاب آنان ندارد. البته با کمال تاسف باید گفت سیستم نظارتی موجود در کشور تمهیداتی برای کاستن از آثار منفی این نوع دخل و تصرفات مشکوک نیندیشیده است. وقتی رئیس دولت دهم در ماه های آخر تصمیم گرفت با بی اعتنایی محض به تکالیف برنامه های توسعه، تعداد نیروی انسانی بخش دولتی را یکباره بیش از 20 درصد افزایش بدهد، هرگز به این پرسش منطقی پاسخ نداد که این افزایش چشمگیر نیروی انسانی با بار هزینه ای عظیم خود، پاسخ گوی کدام نیاز بر زمین مانده بخش دولتی است. همچنین اقدام عجیب رئیس دولت دهم در برداشت از بودجه ریاست جمهوری به نفع دانشگاه در حال تاسیس خودش در آخرین ساعات دوران مسئولیت نیز مصداقی برای «تصمیمات روز آخر» است. استخدام سریع افراد خاص در یکی از شرکت های زیرمجموعه شهرداری تهران را که در آخرین روزهای تصدی تیم مدیریتی سابق اتفاق افتاد نیز می توان به عنوان یکی از حاشیه های تامل برانگیز دوران مسئولیت قالیباف، از نوع «تصمیمات روز آخر» تلقی کرد. تصمیمات و تصرفاتی که در نهایت تعداد نیروی انسانی شاغل در شهرداری را به حدی افزایش داد که گویا یکی از مهم ترین دغدغه های مدیریت فعلی تامین حقوق ماهانه پرسنل تحمیلی است. با مروری گذرا بر شرایط جاری کشور، موارد فراوانی از این گونه «تصمیمات روز آخر» را می توان برشمرد. اخیرا رسانه ها خبر از استخدام پنج نیروی جدید در سطح مدیرکل در سازمان بازنشستگی شهرداری تهران داده اند.این افراد که همگی نسبت فامیلی نزدیک با مدیران سطوح بالای کشور دارند، قبل از حضور شهردار جدید و بدون طی مراحل مرسوم ارتقای شغلی جذب این سازمان شده اند. همچنین چندی پیش رئیس سازمان اسناد و کتابخانه ملی از استخدام 400 نفر نیروی غیرمتخصص در آخرین روزهای دولت دهم در این سازمان خبر داد.درواقع توسل مدیران ارشد سازمان ها به چنین اقداماتی از قبح آن در ذهن زیردستان کاسته و در برخی موارد شاهد چنین رفتارهایی از طرف مدیران در سطوح میانی هستیم. دوستی نقل می کرد که مدیر یک شرکت که تاکنون تجربه به بن بست کشاندن چندین شرکت را در کارنامه خود دارد و البته به دلیل رابطه نسبی و سببی با برخی مسئولان، همواره باید بر صدر نشسته و قدر ببیند، در شرکت تحت تصدی خود به حدی خرابکاری کرد که مسئولان ناگزیر از کنارگذاشتن او شدند. جناب مدیر در آخرین جلسه با مافوق خود، وقتی یقین پیدا کرد که رفتنی است، همزمان با جمع آوری وسایل شخصی خود دستور پرداخت پاداش سنواتی اعضای تیم خود را با بالاترین ضریب ممکن داد.متاسفانه شیوه برخورد مدیران و مسئولان با این رفتار پرهزینه، بسیار نادرست و همراه با مداراست و می توان آن را «آبروداری ایرانی» نامید. این رفتار مدیران خاطی را جری می کند؛ زیرا می دانند نفر بعدی به اصطلاح صدایش را درنخواهد آورد. ردپای این شیوه برخورد را در سخنان رئیس محترم سازمان اسناد و کتابخانه ملی می توان دید: «لزومی ندارد در بیان کردن مسائل، برخی حریم ها شکسته شود».هرچند فقهای گرانقدر در باب جوانب مختلف پدیده «تصرف فرد در اموال خود حین مرض موت» پژوهش و نظریه پردازی کرده اند اما درباب پدیده مشابه آن یعنی «تصمیمات روز آخر مدیران» مطالعه مکفی نشده و قوانین کارآمد برای مقابله با این قبیل اقدامات فرصت طلبانه تدوین نشده است.به نظر می رسد مسئولان ذی ربط باید هرچه سریع تر نسبت به تدوین راهکاری مناسب با هدف کاستن از هزینه این گونه رفتارهای پرخطر اقدام کنند.نکته آخر اینکه در سال های آینده این سوال ذهن پژوهشگران را به خود مشغول خواهد ساخت که رابطه بین گرایش سیاسی و جناحی مدیران با رفتار پرخطر آنان در حوزه «تصمیمات روز آخر» چگونه بوده و کدام گروه از مدیران از این ابزار بیشترین استفاده را کرده اند؟ هرچند با قدری تعمق پاسخ این سوال بنیادین پیشاپیش روشن است!
                