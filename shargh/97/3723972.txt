چهار‌شنبه ۱۵ فروردین ۱۳۹۷
-----------------------------------------
یادداشت
-----------------------------------------
دلار پرهیاهو، بورس حاشیه نشین
-----------------------------------------

                    فعالیت های اقتصادی مستلزم منابع مالی است. تامین منابع مالی بر عهده بخش مالی اقتصاد است که از طریق بازارهای مالی، عرضه و تقاضای منابع مالی را سامان می دهد و نیاز های مالی فعالان اقتصادی را فراهم می کند. بر اساس دوره زمانی، بازارهای مالی می تواند در دو گروه بازار سرمایه و بازار پول طبقه بندی شود. وجوه وام دادنی بیش از یک سال منسوب به بازار سرمایه و وجوه وام دادنی کمتر از یک سال منسوب به بازار پول است. به صورت عرفی، بورس معرف بازار سرمایه و بانک ها معرف بازار پول است؛ چراکه سرمایه گذاری معمولا نیازمند منابع مالی بلندمدت است و عمدتا به ویژه در دنیای امروز از طریق انتشار و فروش سهام یک شرکت در بورس عمل می شود. عملا خریدار سهام، وام بدون مدت - یا تا زمان انحلال شرکت مرتبط - به سرمایه گذار می دهد. البته خریدار سهام نیز می تواند با فروش سهام حقوق و مطالبات آن وام را به دیگری انتقال دهد. توجه شود، این باور نیز نادرست است که بانک ها در بازار سرمایه حضور ندارند یا نباید در بازار سرمایه حضور داشته باشند. درباره بورس نیز مقیددانستن آن فقط به بازار سرمایه نادرست است. مبادله منابع بلندمدت و کوتاه مدت مالی بنا بر مورد و اقتضای کار، می تواند هم در بانک ها و هم در بورس صورت گیرد و گریزناپذیر است. البته چگونگی مبادله مالی و نحوه نظارت بر آن اهمیت کلیدی دارد. سرمایه گذاری های بزرگ نیازمند تامین منابع مالی کلان است و این در توان بالقوه بانک ها و موسسات مالی وابسته به آنها است. در مواردی نیز برای تامین منابع مالی سرمایه گذاری از انتشار اوراق بدهی در بازار اوراق بهادار استفاده می شود که مصداق بارز مبادله وجوه وام دادنی برای یک دوره مشخص زمانی است که می تواند برای دوره کمتر یا بیشتر از یک سال باشد. در بورس ایران از امکان تامین منابع مالی فعالیت ها و به صورت اخص از امکان تامین مالی سرمایه گذاری ها به صورت محدود استفاده شده است. بار اصلی تامین منابع مالی، بر عهده بانک ها و موسسات اعتباری است که آن هم متاسفانه به جهت شرایط خاص فعلی نظام بانکی کشور، درست تر آن است که بگوییم به دوش دولت است. از منظر تولید و بخش حقیقی اقتصاد، رشد اقتصادی مستلزم سرمایه گذاری حقیقی- بخوانیم فیزیکی - است. تامین منابع مالی از بورس می تواند در جهت مقاصد گوناگون مانند تقاضای کالا و خدمات، وجوه برای تنخواه گردان، خرید سوداگرانه، رد دین، حتی اعطای وام ویژه ای... و سرمایه گذاری حقیقی باشد. در صورت اخیر، این سرمایه گذاری مستقیما منجر به تولید و رشد اقتصادی و سطح رفاه بالاتر خواهد شد. با فرض آزاد گردش اطلاعات میان دست اندرکاران بورس و تخصص شرکت های سرمایه گذاری، بورس می تواند با تامین منابع مالی برای سرمایه گذاری های برتر موجب افزایش نرخ رشد اقتصادی شود. از آن جایی که در ایران انتخاب سرمایه گذاری ها بیشتر از سوی دولت یا نظام بانکی است، این توانمندی بورس برای سرمایه گذاری های برتر مورد استفاده قرار نمی گیرد.باید توجه شود که سرمایه گذاری حقیقی در نهایت مستلزم پس انداز است. سقف رشد محدود به پس انداز و سپس سرمایه گذاری است. اشخاص از طریق پس انداز بخشی از درآمد، وجوه وام دادنی برای سرمایه گذاری ها را در بازار های مالی از جمله بورس فراهم می کنند. محدودیت پس انداز داخلی می تواند با بازشدن بازار های مالی و به صورت اخص بورس به منابع مالی خارجیان کاهش یابد. به بیان دیگر اقتصاد کشور از پس اندازهای خارجی نیز بهره مند و تحقق رشد بالاتر ممکن می شود. اگرچه حضور خارجیان در بورس منع قانونی ندارد اما به جهت شرایط ویژه سیاسی و عدم ارتباط کامل مالی کشور- براساس موازین مالی بین المللی - با سایر مراکز مالی دنیا، اقتصاد ایران و بورس نتوانسته است از پس انداز های خارجی به درستی بهره مند شود. یا درست تر بگوییم بهره مند نشده است. می دانیم افزایش و کاهش قیمت سهام شرکت ها یا گروه شرکت ها در بورس، اقبال فعالان اقتصادی را به بخش های مختلف تولید نشان می دهد. کالا و خدمتی که بیشتر مورد تقاضاست یا آنکه در آینده مورد تقاضا خواهد بود، با انعکاس مثبت خود در قیمت سهام شرکت های مرتبط، چراغ سبزی برای سرمایه گذاری های برتر بوده و مانع اتلاف منابع در سرمایه گذاری های کم بازده است. چنین مسیری تامین کننده رشد اقتصادی بالا تر از طریق بهره وری بالاتر است. حتی معاملات سوداگرانه سهام - خرید و فروش های کوتاه مدت - با فرض اطلاعات آزاد می تواند تعین کننده سرمایه گذاری های موثرتر در رشد اقتصادی باشد؛ چراکه بخشی از این معاملات بر اساس تحلیل های بنیانی، آینده نگر است و در نتیجه، سرمایه گذاری های اقتصاد را در جهت نیاز های آتی شکل می دهد.متاسفانه به جهت سهم محدود بورس در سرمایه گذاری های کشور، توانمندی آن از طریق روند قیمت سهام در تخصیص بهینه منابع برای سرمایه گذاری مورد استفاده قرار نمی گیرد. برای مثال، افزایش نرخ ارز در بهمن 96 اثری افزایشی بر بهای سهام شرکت های تولیدکننده کالاهای صادراتی داشت و امکان افزایش تامین منابع مالی در بورس را فراهم کرد. در مقابل، فروش گواهینامه های سپرده 20درصدی، موجب کاهش قیمت سهام و در نتیجه محدودیت تامین منابع مالی از طریق بازار سهام شد. روشن است که استفاده از شاخص های بورس زمانی می تواند توانمند باشد که بازار اوراق بهادار، سهم بزرگی در مجموعه مبادلات مالی کشور و به صورت اخص تامین منابع مالی داشته باشد. در این زمینه با توجه به سهم کوچک بورس ایران در مبادلات مالی، شاخص های آن تصویر روشنی از اقتصاد کشور و تحولات آن نیست. بنابراین برای مثال احتمالا بعید است، در جهش اخیر نرخ ارز و در هنگام بررسی آثار سیاست های مقابله با آن نیم نگاهی بر آثار احتمالی سیاست ها از جمله اثر افزایش پنج درصد نرخ بهره در بازار رقیب بورس بر شاخص های بورس شده باشد. وقتی بورس ایران فرو می ریزد هیاهویی نیست.اما اگر ارز بالا برود یا سکه بالا برود، همه مقامات و فعالان بخش خصوصی ایران برای اطلاع از موضوع و تصمیم گیری های فوری، آماده باش اعلام می کنند. در مقابل، در سطح کشورهای توسعه یافته، اگر برای تحریک رونق یا مقابله با رکود، لازم باشد که نرخ بهره را 0،25 درصد کاهش دهند، اثرگذاری این تصمیم بر شاخص قیمت سهام در مرحله تصمیم گیری و ارزیابی مد نظر قرار می گیرد. در حاشیه، شایان ذکر است فارغ از ارتباط نزدیک بهای طلا و ارز در ایران، بخش بزرگی از ارزش طلا در بازار های جهانی به خاطر نقش پولی آن در گذشته بوده است که این نقش در دنیای مالی حاضر، عمدتا منتفی یا بسیار کم رنگ شده است. از این منظر، قیمت جهانی بالا برای طلا، جدای از منافع تولیدکنندگان آن، در راستای حفظ منافع بزرگ ترین دارندگان ذخایر طلای جهان از جمله فدرال رزرو آمریکاست. در سال 95 رشد شاخص کل بورس به میزان منفی 3.7 درصد بود که متاثر از سودهای بالای نظام بانکی، گسترش بازار بدهی، بسته بودن طولانی نمادها، کاهش قیمت نفت و شرایط بین المللی از نظر مشکلات برجام و انتخابات آمریکا بوده است. در مقابل عملکرد خوب بورس در سال 96 بسیار استثنائی بود. شاخص کل بورس در بازار اول در پایان سال 96، به حدود 96هزارو 300 واحد رسید که رشد بسیار خوب 25 درصد را در مقایسه با ابتدای سال 96 نشان می دهد. در این سال، بازده بورس بیش از بازده سایر بازارهای رقیب، مانند مستغلات، سپرده در بانک، سکه طلا و ارز بوده است. در این ارزیابی، جهش بهمن ماه نرخ ارز و به تبع آن جهش سکه، منظور نشده است. ارزش کل بازار - بورس و فرابورس - در پایان سال 96، حدود پنج هزارو 300 تریلیون ریال است. تعداد شرکت ها در بورس، حدود 330 شرکت و حجم معاملات بورس و فرابورس برای کل سال 96، حدود 540 تریلیون ریال است. نسبت ارزش کل دو بازار به GDP جاری تقریبی سال 96– 15 هزار تریلیون ریال، حدود 35 درصد و نسبت معاملات حدود چهار درصد است. از نظر مقایسه ای، حجم کل نقدینگی کشور هم در پایان سال 96 حدود GDP جاری سال 96 است. توجه شود حجم کل معاملات پنج بازار اوراق بهادار در سال 96 حدود 640 تریلیون است. پنج بازار شامل بازار بورس (بازار اول)، بازار فرابورس (بازار دوم)، بازار اوراق مشتقه، بازار بدهی و بازار صندوق های سرمایه گذاری است. سه بازار اخیر سهم بسیار بزرگی در بورس های کشورهای پیشرفته دارند. سیر صعودی شاخص های بورس در سال 96 ناشی از خوش بینی ها از انتخابات ریاست جمهوری دوازدهم، کنترل نرخ بهره، بهبود قیمت نفت، فراورده های نفتی و افزایش قیمت پاره ای از مواد معدنی بود. عامل کلیدی، اعمال سیاست های بانک مرکزی در پایان مرداد برای کنترل موسسات مالی و کاهش نرخ بهره سپرده گذاری در بانک ها تا سطح 15 درصد بود. چنان که شاخص کل در هشتم بهمن 96 به 99هزارو 414 رسید. در مقابل پس از اعمال تدابیر سه گانه بانک مرکزی برای کنترل نرخ ارز که به همراه افزایش پنج درصد نرخ بهره در بازارهای وجوه وام دادنی بانک ها بود. رقم مشابه در 28/12/96 - آخرین روز کاری در 96 - برای شاخص کل به 96هزارو 289 سقوط کرد. این میزان کاهش، بیش از 3.2 درصد دریک فاصله زمانی کوتاه است. در سال 97، به دلیل نااطمینانی های جاری سیاسی، با وجود کاهش چشمگیر ارزش خارجی ریال در اواخر سال 96 و اثر مثبت احتمالی آن بر بورس، پیش بینی رشد شاخص ها دشوار است. بورس می تواند در بخش مالی، نقش محوری در تامین و تخصیص منابع داشته باشد. در بخش حقیقی، هدایتگر تجهیز و تخصیص بهینه پس انداز به سرمایه گذاری و تامین کننده رشد اقتصادی بالاتر باشد. بورس می تواند از طریق انتقال پس انداز های خارجی باعث توان بیشتر اقتصاد شود و از این طریق موجب تسریع رشد اقتصادی شود. به این ترتیب، رشد بورس می تواند نمایشگر رشد اقتصادی و نه فقط بیانگر فعالیت های سوداگرانه باشد. بورس می تواند ابزار نیرومند پایش فعالیت های اقتصاد و نماگر آن برای تصمیم گیری های اقتصادی باشد. از این منظر انعکاس دو بحران بزرگ دهه 1930 و 2008 در عملکرد بورس های جهانی بارز است.
                