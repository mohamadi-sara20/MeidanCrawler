پنج‌شنبه ۲ اسفند ۱۳۹۷
-----------------------------------------
یادداشت
-----------------------------------------
ضرورت تصویب هرچه سریع تر لوایح مربوط به FATF
-----------------------------------------

                    کش دارشدن موضوع تصویب FATF در سیستم قانون گذاری کشور بیش از هر چیز این پرسش را مطرح کرده که واقعیت «اف ای تی اف» چیست و این سازوکار مالی چه ظرفیت یا تهدیدی برای اقتصاد و تجارت کشور دارد. اساسا توجه به اینکه وضعیت این سازوکار مالی، در سایر کشورهای دنیا چگونه است و چه تعداد از کشورهای جهان وارد این سازوکار مالی شده اند، اکنون به پرسش مهمی تبدیل شده است. پاسخ به این پرسش پیش و بیش از هر چیز، نیازمند شناخت ماهیت و تامل در کارکرد دقیق این سازوکار و دامنه فراگیری آن در میان کشورهای عضو است. در یک نگاه گذرا، گروه ویژه اقدام مالی (FATF) یک سازمان بین دولتی است که در سال 1989 از سوی کشورهای صنعتی دنیا بنیان گذاشته شد. رسالت اصلی این سازمان بر شناسایی پول های نامشروع، مبارزه با پول شویی و تامین مالی تروریسم و حراست از سیستم مالی بین المللی از هر گونه فعالیت های خرابکارانه استوار است. FATF در حال حاضر 35 کشور عضو با شرایط رسمی و دو سازمان بین دولتی (شورای همکاری خلیج فارس و کمیسیون اروپا) دارد. البته نهادهای اثرگذار مالی جهانی مثل بانک جهانی و صندوق بین المللی پول نیز عضو ناظر این نهاد مالی هستند. با این احتساب، FATF سازوکار جهانی با اهداف و استراتژی فراملی است و هدفی جز کمک به ثبات اقتصاد جهانی و مبارزه با پدیده رایج پول شویی جست وجو نمی کند. از این منظر FATF با تعیین مکانیسم ها و ارائه مشاوره های لازم، به دولت ها در امر مبارزه با اختلاس ها و ورود پول های نامشروع به چرخه اقتصادی کشورشان یاری می رساند. از همین رو باید گفت ایران اتفاقا یکی از کشورهایی است که بیشترین ضربه و تهدید را از ماجرای پول شویی تجربه کرده و می کند؛ چرا که عایدات نامشروع بسیاری از راه های غیرقانونی و نامشروع، به ویژه قاچاق یا فساد مالی و اداری در چرخه مالی کشور جابه جا می شود و تقریبا هرساله خبرها و گزارش های مختلف از اختلاس های کلان و انتقال آن به خارج از کشور به گوش می رسد. با عطف به این شرایط، بدیهی است که قانون گذاران ایران بیش از دیگر کشورها در پی پذیرش و اجرای قوانین بین المللی در حوزه مبارزه با پول شویی باشند. ازاین رو، پذیرش و عضویت رسمی در این نهاد بزرگ مالی، قاعدتا باید مبتنی بر چنین نگاه و رویکردی باشد؛ اما چرا فضایی که اکنون در کشور پیش آمده، برخلاف روح «اف ای تی اف» و روندی است که این سازوکار بر آن تاکید می کند؟ جالب اینجاست که هم اکنون یکی از همسایگان بزرگ شرقی کشورمان، پاکستان هم درگیر این موضوع است. این کشور در لیست خاکستری FATF قرار دارد. FATF در گزارش نهایی خود، پاکستان را جزء کشورهایی قرار داده که در آنها پول شویی گسترده ای از فعالیت های حاصل از قاچاق مواد مخدر و تروریسم انجام می شود. از دید FATF پاکستان جزء کشورهای حامی تروریسم در جهان است و باید از این وضعیت هرچه سریع تر خارج شود. FATF 27 توصیه به این کشور داشته که تاکنون دولت پاکستان در پنج مورد از آن پیشرفت حاصل کرده است. برای همین در نشست اخیر «اف ای تی اف» در پاریس، از نماینده دولت پاکستان هم دعوت به عمل نیامده است. این موضوع نشان دهنده این است که هیچ گونه تبعیضی در سیاست های «اف ای تی اف» نسبت به کشورها وجود ندارد و مهم تر اینکه این سازوکار دغدغه مبارزه با تهدید جهانی تروریسم و شفاف سازی نظام مالی جهانی را دارد. از سوی دیگر باید به محیط بین المللی هم توجه کرد.  در دوره ای که یاران افراطی ترامپ با ابزارهای مختلف دیپلماتیک و اقتصادی در تلاش برای ایزوله کردن جمهوری اسلامی ایران در شبکه اقتصاد جهانی هستند و رهبران این کشورها از رفتار دولتمردان اروپایی بابت به راه انداختن سازوکار اینستکس شکوه دارند، عقل و منطق حکم می کند به جای اتخاذ سیاست انفعالی و گرفتارشدن در روزمرگی، فعالانه به استقبال هم گرایی با نهادهای مالی جهانی برویم. در همین کنفرانس اخیر ورشو، مایک پنس، معاون رئیس جمهوری آمریکا، با مخاطب قرار دادن کشورهای اروپایی، بیان کرد دولت هایی که در سیاست های ضد ایرانی آمریکا دست اندازی کنند، با مجازات های سختی روبه رو خواهند شد. پنس در ادامه با یادآوری روابط استراتژیک محور بروکسل و واشنگتن، از دولت های اروپایی خواست با خروج از برجام به جبهه آمریکایی ضد ایرانی بپیوندند. چگونه است که در داخل از تعلل و ضعف اروپایی ها سخن می گوییم؛ اینکه دولت های اروپایی عزم جدی برای تعامل مالی با ایران ندارند؛ اما در آن سو نظاره گر انتقاد و لحن شدید آمریکایی ها نسبت به اروپا و نگرانی رهبران این کشور از بی اثرشدن بسته های تحریمی شان به ایران با سازوکار اینستکس هستیم. بنابراین استنتاج منطقی از نتایج تحلیل راهبردهای غربی (آمریکایی- پاسیفیک)، بر ضرورت تصویب هرچه سریع تر FATF دلالت دارد تا زمینه های همواری وجود داشته باشد که ضمن نزدیکی به اروپا، شکاف میان محور بروکسل و واشنگتن را بیش از گذشته فعال تر نگه داشته و مانع از شکل گیری اجماع جهانی علیه اقتصاد و تجارت کشور شویم. 
                