یک‌شنبه ۱۴ مرداد ۱۳۹۷
-----------------------------------------
یادداشت
-----------------------------------------
بررسی سوانح هوایی را سیاسی نکنید!
-----------------------------------------

                    پس از گذشت حدود پنج ماه از سانحه هوایی یاسوج و فراز و نشیب های بررسی این سانحه، کماکان شاهد نظرات متناقض مسئولان بخش های مختلف هستیم. از یک طرف کمیته بررسی سانحه سازمان هواپیمایی برابر آیین نامه اجرائی مصوب دولت و با مدنظر قراردادن الزامات پیمان شیکاگو به بررسی سانحه اقدام کرده و عامل اصلی را خطای خلبان معرفی می کند و صراحتا یخ زدگی هواپیما را منتفی می داند. این کمیته بارها هدف خود را از بررسی سانحه، پیشگیری از سوانح بعدی، نه مقصر دانستن افراد اعلام کرده است. از سوی دیگر دادگاه رسیدگی به این سانحه حسب دعوی مدعی العموم یا شاکی خصوصی، پرونده جنایی تشکیل داده و برابر نظر کارشناس رسمی دادگستری که از اتفاق مدیرعامل فعلی هواپیمایی جمهوری اسلامی ایران (هما) نیز هست، با متهم دانستن خلبان و شرکت آسمان و سازمان هواپیمایی، افرادی را از این ارگان ها با معیاری که بر ما پوشیده است، گلچین کرده و با ذکر درصد به عنوان متهم به دادگاه معرفی کرده است. این دادگاه نیز هدف خود را به صراحت تعیین مجرمان، درصد جرم و مجازات آنها اعلام کرده است. از طرف دیگر کمیسیون اصل 90 مجلس شورای اسلامی که احتمالا عملکرد هیچ یک از دستگاه های قضائی و اجرائی را در بررسی این سانحه کافی ندانسته، راسا تیمی با محوریت مدیران برکنارشده سازمان هواپیمایی و شرکت فرودگاه ها تشکیل داده است. این کمیسیون قدرت قضائی و اجرائی نداشته و علاوه بر اعلام عمومی نتیجه تحقیقات و پیگیری آن از طریق کمیسیون های مجلس، در صورت تشخیص تخلف از سوی هریک از مسئولان، می تواند موارد را برای اعمال مجازات به قوه قضائیه ارسال کند. این کمیسیون در تمام این مدت بر نکات تامل برانگیز زیر اصرار داشته و با وجود دلایل کافی بر رد آن از مواضع خود کوتاه نیامده است.1- استقلال نداشتن کمیته بررسی سانحه سازمان هواپیمایی و درنتیجه نداشتن صلاحیت رسیدگی به سانحه یاسوج: این ادعا در حالی مطرح می شود که اعضای این کمیسیون به خوبی می دانند که در حال حاضر آیین نامه اجرائی مصوب هیئت وزیران در سال 90 ملاک عمل بوده و این کمیته براساس آن تشکیل شده است و تخلف از آن منجر به اعمال مجازات های مندرج در قانون هواپیمایی کشوری مصوب مجلس می شود. با این حال مسئله استقلال کمیته بررسی سانحه به گونه ای از سوی کمیسیون اصل 90 بازگو می شود که گویی دسیسه ای در دولت برای تخلف از قانون و پایمال کردن حقوق مردم وجود دارد! ایشان به قدری بر این مسئله تاکید کرده اند که خانواده های قربانیان سانحه به نظرات کمیته بررسی سانحه سازمان هواپیمایی که با رعایت تمام جزئیات قانونی تشکیل شده، کوچک ترین اعتمادی ندارند. گویی ایشان به هر قیمتی حاضرند افکار عمومی را درباره دولت بدبین کرده و با خود همسو کنند. علاوه بر این اعضای این کمیسیون باید بدانند که نماینده ایشان در بررسی این سانحه به عنوان عضو اصلی تدوین آیین نامه یادشده بوده و سال ها با همین قانون به عنوان مدیر کل دفتر بررسی سوانح سازمان هواپیمایی فعالیت داشته است. ایشان همچنین در سانحه پرحاشیه آنتونوف 140 که منجر به تغییر رئیس وقت سازمان هواپیمایی شد، با وجود دخیل بودن در امر صلاحیت پروازی آن هواپیما به عنوان مسئول کمیته بررسی آن سانحه فعالیت می کرد و کسی به نداشتن استقلال ایشان و تیم شان توجهی نمی کرد.2- یخ زدگی هواپیما: ادعای یخ زدگی هواپیمای ATR در حالی از سوی کمیسیون اصل 90 و با ادعای علمی بودن روش بررسی سانحه از طرف آن کمیسیون دوباره تکرار می شود که قبلا در جلسه مشترک با کمیته بررسی سوانح فرانسه و تیم شرکت ATR احتمال یخ زدگی کاملا رد شده بود و چه بسا مورد قبول این کمیسیون نیز قرار گرفته بود. حتی اگر گزارش تحلیلی عددی تیم بررسی سانحه کشور فرانسه را هم ملاک عمل قرار ندهیم، یک دانشجوی سال دوم کارشناسی ارشد هوافضا گرایش آیرودینامیک با یک محاسبه ساده می تواند پی به این موضوع ببرد که با توجه به سرعت واماندگی (Stall) هواپیما امکان یخ زدگی محال است. ادعای یخ زدگی این هواپیما آن قدر ابتدایی و غیرعلمی است که مطمئنا در صورت تکرار مورد تمسخر محافل علمی قرار خواهد گرفت. چنان که تیم فرانسوی در جلسه مشترک به دلیل وضوح بیش از حد نبود امکان یخ زدگی با همین نگاه به مدعیان یخ زدگی پاسخ می داد. جا دارد کمیسیون اصل 90 قبل از انتشار گزارش خود تیم دانشگاهی مشاور و محاسبات عددی آنها را برای بررسی بیشتر در اختیار محافل علمی هوافضایی کشور قرار دهد.3- اجرا نکردن امریه صلاحیت پروازی مربوط به نصب سیستم پایش راندمان هواپیما: عموما امریه های صلاحیت پروازی یا همان AD ها از سوی کشورهای ناظر بر طراحی وسایل پرنده (State of design) صادر شده و کشور های ثبت کننده (state of register) یا آنها را به طور کامل می پذیرند یا امریه صلاحیت پروازی متناسب خود را صادر می کنند. تکلیف این موضوع در بند M. A. 303 مقررات صلاحیت پروازی ایران (CAOIRI Part-M) مشخص شده است. در این بند همه امریه های صلاحیت پروازی صادرشده از طرف اولین کشور مسئول طراحی (First state of design) مورد قبول ایران قرار گرفته و طبیعتا بهره برداران وسایل پرنده ملزم به رعایت مفاد آنها هستند. کشور مسئول طراحی به کشوری می گویند که گواهینامه نوع (TC) وسیله پرنده را صادر کرده باشد.با مراجعه به مستندات هواپیمای ATR سانحه دیده، مشخص می شود که گواهینامه نوع آن به شماره A53EU در تاریخ 15 دسامبر 1992 از سوی FAA (سازمان هواپیمایی کشور آمریکا) و در تاریخ 15 دسامبر 1992 به شماره EASA.A.084 از سوی EASA (آژانس ایمنی هوانوردی اتحادیه اروپا) صادر شده است. با این شرایط، انتخاب FAA و EASA هر دو ممکن است و هیچ کدام بر دیگری ارجح نیست. امریه صلاحیت پروازی شماره 0170-2009 با موضوع نصب سیستم پایش راندمان هواپیما درتاریخ 10 آگوست 2009 فقط از سوی EASA صادر شده است. این امریه نه تنها از سوی FAA صادر نشده است، بلکه آنها نصب آن را موجب به خطر افتادن ایمنی هواپیما دانسته اند و کتاب هواپیماهایی (FM) را که به این سیستم مجهزند، برای پرواز در آمریکا تایید نمی کند. با توجه به موارد فوق مشخص نیست که کمیسیون اصل 90 چگونه با این قطعیت شرکت آسمان و سازمان هواپیمایی کشوری را به دلیل نصب نکردن این سیستم متخلف اعلام می کند؟ جا دارد به این نکته نیز توجه شود که نماینده کمیسیون اصل 90 در بررسی این سانحه قبلا در سمت مدیر صلاحیت پروازی سازمان هواپیمایی کشوری بوده و با توجه به سوابق موجود، در طول مدت مدیریت خود هیچ اقدامی در این زمینه انجام نداده بود. گذشته از دلایل مذکور، برای رد گزارش آن کمیسیون که حداقل های یک گزارش کارشناسی شده را ندارد و بیشتر به گزارشی سیاسی برای تغییر مدیران غیر همسو با گزارش دهندگان شبیه است، باید به این موضوع دقت داشت که بررسی یک سانحه با سه نگاه و سه شیوه متفاوت و بعضا متضاد در زیر بخش های سه قوه مستقل قضائیه و مقننه و اجرایی کشور و هر سه با پشتوانه قانونی، نشان از اوج ناهماهنگی در تخصصی ترین امور کشور دارد. تا قبل از این سانحه، بررسی سوانح هوایی دو متولی کمیته بررسی سانحه و قوه قضائیه را داشت و در کنار آنها کمیسیون عمران مجلس به دلیل لزوم نظارت بر عملکرد وزارت راه و شهرسازی حضور داشت و همه نقدها حول این دوگانگی می گشت.متاسفانه در این سانحه نه تنها این دوگانگی حل نشد، بلکه کمیسیون اصل 90 هم به این جمع پیوست و مدعی حقوق از دست رفته مردم شد. جالب اینجاست که در یک سر همه این اتفاق ها و چندگانگی ها، حضور فعال افراد ثابتی از درون صنعت هواپیمایی را می بینیم که قدرت یا مدیریتشان سلب شده است. در این بین، تایید سریع و قبل از اثبات تخلف گزارش وصول نشده سخنگوی کمیسیون اصل 90 از سوی سرپرست دادسرای امور جنایی تهران (به نقل از خبرگزاری تسنیم) که از قضا قاضی پرونده سانحه آنتونف 140 نیز بوده و از وجود چند نفر از پرسنل در سایه سازمان هواپیمایی کشوری، از جمله نماینده کمیسیون اصل 90 به عنوان مشاور امور هواپیمایی بهره می برد و اشاره ایشان به نامه ای که دو ماه قبل از سانحه به ریاست سازمان هواپیمایی ارسال کردند، جای تامل دارد؛ نامه ای حاوی اتهامات متعدد اثبات نشده به افراد حقیقی و حقوقی که متاسفانه از سوی خبرگزاری تسنیم به صورت یک طرفه منتشر شده است. همه این تضادها که شاید ریشه در علایق سیاسی و سهم خواهی برخی از افراد و ناآگاهی برخی دیگر داشته باشد، باعث خروج بررسی سانحه از مسیر علمی شده است و علاوه بر سلب اعتماد عمومی، پنهان ماندن دلیل اصلی سانحه را در پی داشته و وقوع سوانح مشابه بعدی را محتمل تر می کند.
                