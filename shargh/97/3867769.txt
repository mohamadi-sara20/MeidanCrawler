سه‌شنبه ۲۳ بهمن ۱۳۹۷
-----------------------------------------
سرمقاله
-----------------------------------------
فردای 40 سالگی
-----------------------------------------

                    انقلاب اسلامی ایران، فارغ از همه فرازونشیب ها، 40ساله شد. دیروز حضور مردم در سراسر کشور نشان داد چرا این انقلاب از بسیاری جنبه ها خصوصا دلبستگی و علاقه مردم به نقش آفرینی و همچنین علایق بین نسلی با دیگر انقلاب های کلاسیک جهان از نوع خود همچون انگلیس، آمریکا، فرانسه، روسیه و… متفاوت است. معمولا سالگرد انقلاب ها، حالت مناسکی به خود می گیرد؛ درحالی که آرمان های انقلاب ایران از جمله استقلال، آزادی و جمهوری اسلامی هنوز تازه هستند.کلارنس کرین برینتون در «کالبدشکافی چهار انقلاب» به دوران ترمیدوری انقلاب ها می پردازد، دورانی که در آن ساخت سیاسی باقی مانده و تمام مناسبات گذشته بازسازی می شود و از همین رو است که ما باید به طور مداوم مراقب باشیم تا به چنین عارضه ای مبتلا نشویم. انسداد سیاسی و عدم جابه جایی طبقاتی از رنج های نسل های دهه های 30 و 40 شمسی بود. ما اکنون نیز باید از حضور آنها که فقط پیوندخوردگان قومی و فامیلی هستند و هیچ شایستگی دیگری ندارند، در تمام عرصه ها از شرکت ها گرفته تا مناسبات اداری پیشگیری کنیم. شایسته گزینی از آرمان های انقلاب بود که باید پاس داشته شود و از مهجورشدنش جلوگیری کنیم و نگذاریم به نام انقلاب و به کام غیرشایستگان امور پیش برود. 
فقر و نابرابری در سال های پیش از انقلاب، بیداد می کرد. تاملی بر این شعر عمران صلاحی - بچه محل قدیمی من (در جوادیه) - حال و هوای آن روزها را به خوبی تصویر می کند: کشتارگاه در آخر جوادیه این سوی «نازی آباد» است و مردم محله من هر صبح با بوی خون بیدار می شوند در بوی تند پهن اینجا بهار بینی خود را بالا می گیرد سگ های نازی آباد در بوی لاشه های کهن عشق می کنند میعادگاه شان کشتارگاه انبوه گوسفندان تصویر کوره های آدم سوزی را در ذهنم بیدار می کنند و توصیف عینی فروغ فرخزاد از بیداد فقر در محله های پایین شهر گواه این مدعاست: «و مردم کشتارگاه که خاک باغچه هاشان هم خونی است و آب حوض هاشان هم خونی است و تخت کفش هاشان هم خونی است چرا کاری نمی کنند».انقلاب اگرچه از شدت نابرابری ها کاست اما اگر به هوش نباشیم، نابرابری بازمی گردد و تکرار می شود. با نگاهی واقع بینانه، امروز هم حاشیه نشینی رو به گسترش است. حاشیه نشینان شهری در دو انتخابات قبل نسبت به گذشته مشارکت کمتری داشته اند که زنگ خطری جدی است. فشار اقتصادی بر زندگی مردم، ناامیدی از دستگاه های اجرائی، از ادارات دولتی گرفته تا پیچ و خم دادگاه ها و حتی رفتار نمایندگان-که خود دیروز انتخاب کرده و امروز تغییرات رفتاری آنها را به چشم می بینند - هشداری تامل برانگیز است.باید حضور مردم را در صحنه های اجتماعی پاس داشت. 
حضور امروز مردم در جشن انقلاب باوجود دشواری های اقتصادی، کاهش شدید قدرت خرید، زندگی همراه با نگرانی، فشارهای روانی عظیم بین المللی - برنامه های پخش شده از شبکه های فارسی زبان در این چند روز درباره 40سالگی انقلاب که روایتی پر از ابهام و ناامیدی دارد، قابل تامل است- بسیار پراهمیت است. در فضایی که برخی به دنبال پروژه خواندن انقلاب هستند و دسته ای قصد دارند روشنفکری و دغدغه های پنج دهه را با مقایسه های غیرعلمی امری بیهوده جلوه دهند -گویی انقلاب، ضرورت اجتماعی دوره تاریخی خود نبوده است- باید مشارکت و حضور مردم را مغتنم دانست. مهم این است که بدانیم مردم تضمین نداده اند که همواره یکسان و حامی مسئولان نظام عمل کنند. صندوق های رایمان را پاس بداریم و به ملزومات اثرگذاری صندوق رای پایبند باشیم. مگر می شود فراموش کرد شاه مغرورانه به غربی ها می تاخت که «مشکل شما برای توسعه داشتن، دموکراسی است». صندوق ها آسیب پذیرند. سبد گزینش مردم را تنگ و کوچک نکنیم. نتیجه این تنگ شدن در برخی از انتخابات ها، چگونه منجر به بیرون آمدن افرادی از صندوق می شود که رفتار امروزشان تناسبی با فضیلت جامعه ندارد. امروز که وارد دهه پنجم حیات انقلاب شده ایم، ضروری است بیش از گذاشته، الزامات پیش و پساصندوق را نهادینه کنیم. از رای مردم استقبال کنیم و به خاطر داشته باشیم که وجدان جمعی جامعه در شرایط پایبندی به ملزومات پیش و پساصندوق، تصمیم نادرست نمی گیرد. از دیگرسو، به خاطر داشته باشیم قانون اساسی انقلاب سرشار از ظرفیت های بنیادین است، ظرفیت هایی که هنوز برخی از آنها محقق نشده اند. تمامی بندهای قانون اساسی را پاس داشته و پیاده سازی کنیم. با تفاسیر خاص و قرائت های تنگ نظرانه، دایره اسلام عزیزمان را محدود نکنیم. وجه رحمانی اسلام و آموزه های اخلاقی آن از ابتدای شکل گیری تا همیشه تاریخ برای مردم جذاب بوده و خواهد بود. اسلام دین معنویت، تکریم انسان، شادی و اخلاق مداری است. با اسلام تنگ نظرانه، تحرک اجتماعی و مناسبات پرنشاط را از مردم نگیریم. شادی نیاز امروز جامعه ما است. و کلام آخر: امسال هم حضور پرشور و سرشار از دلبستگی مردم را مغتنم می دارم. چه شیرین است در متن جامعه برای تحقق آرمان هایی که هنوز بوی تازگی دارند، حرکت کردن. 40سالگی انقلاب مبارک
                