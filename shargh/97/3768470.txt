یک‌شنبه ۱۷ تیر ۱۳۹۷
-----------------------------------------
حرف اول
-----------------------------------------
چرا توسعه نیافته ایم؟
-----------------------------------------

                    بیش از یک دهه شامل دو دوره برنامه پنج ساله از دوران 20ساله چشم انداز ایران می گذرد که دستاوردها و عملکردهای اقتصادی- اجتماعی در حد انتظار این سند چشم انداز نبوده است. به طور کلی شاخص های عملکرد در طول پنج برنامه توسعه پنج ساله هم نشان می دهند که با صرف هزینه ها و یک ربع قرن زمان، دستاوردها متناسب نبوده و این در حالی است که هدف ها و سیاست های این برنامه ها به تصویب قانون گذار هم رسیده و دست کم برای بخش دولتی و دستگاه های اجرائی دولت الزام آور بوده اند. اما با وجود اهتمام مراجع مختلف تصمیم سازی، تصمیم گیری و اجرائی و تامین هزینه های سرشار این برنامه ها، نتایج حاصله رضایت بخش نبوده است. تجربه های توسعه برنامه ریزی شده کشور ما و دیگر کشورهای در حال توسعه نشان می دهند که عامل کلیدی تحقق هدف ها و سیاست های برنامه های توسعه، فقط قانون، منابع طبیعی و منابع مالی به عنوان ملزومات برنامه های توسعه نبوده، بلکه شایستگی نظام تدبیر (حاکمیت قانون و قانونمندی، کیفیت قوانین و مقررات، شفافیت و حسابدهی، مبارزه با فساد، حفظ محیط زیست و حقوق آیندگان، آزادی و...) تعیین کننده است. با وجود تاکیدهای مکرر در سیاست های کلی هر برنامه توسعه پنج ساله که کارگزاران و مردم را به سوی شایستگی در مدیریت و اجرای برنامه ها هدایت یا مکلف می کرده، تحقق نیافتن ها را می توان به طور عمده و اساسی ناشی از کیفیت نظام تدبیر از جمله در فرایندهای برنامه ریزی و قانون گذاری و در ساختار مدیریت و نظام اجرائی برنامه ها دانست. نمی توان این واقعیت را نادیده گرفت که ماشین برنامه ریزی «طراحی، تصمیم سازی، تصمیم گیری، اجرا، نظارت» از شایستگی و توانایی لازم و کافی برخوردار نبوده است. این ماشین قادر به تحویل محصولی به نام پیشرفت و توسعه پایدار نبوده و باید به گونه ای جدی و قبل از تهیه و تنظیم و تصویب برنامه ها و راهبردها، بازبینی و بازسازی می شد و اجزا و عناصر انسانی و سازمانی این ماشین در سطوح مختلف دیوانی و اجرائی، از نظر صلاحیت درک شرایط و مسئولیت های فردی و جمعی، در قبال الزامات تغییر و شناخت راهبردها و راهکارهای حل مسائل و مشکلات، آموزش های جدیدی را کسب می کردند.دولت ها عهده دار تامین شرایط لازم برای رفاه همه جانبه شهروندان هستند که ما آن شرایط را توسعه اقتصادی اجتماعی و فرهنگی می نامیم. راه های تحقق این وظیفه و این هدف توسعه را با توجه به عملکرد کشورهای مختلف جهان در قرن های اخیر، دانشمندان علوم مختلف، به ویژه اقتصاددانان، جامعه شناسان، «سیاستوانان»[1] بررسی و در قالب مکاتب مختلف تبیین کرده اند. در عمده این مکاتب، وظیفه و افتخار توسعه جوامع، به ویژه در دوره های آغازین توسعه را از آن حکومت های آن جوامع در جایگاه سیاست گذار، برنامه ریز، استراتژیست، قانون گذار و مجری دانسته و نقش شهروندان را چندان تعیین کننده ندانسته اند؛ به عبارت دیگر، مشارکت که امروزه ضرورتی اجتناب ناپذیر در فرایند برنامه ریزی و مدیریت توسعه شناخته می شود، در دوره های پیشین چندان برجسته نبوده است؛ یعنی تئوریزه نشده بود. در اقتصاد کلاسیک، عقلانیت اقتصادی کلیدواژه ای است ناظر بر بازار و مردمی که تابع عقلانیت اقتصادی هستند. در اقتصاد سیاسی جدید، بر عقلانیت تصمیم گیران و دولتمردان تاکید می شود که وظیفه اداره و مدیریت اقتصاد را به عهده دارند تا شهروندان را از توسعه اقتصادی، اجتماعی و فرهنگی یا رفاه همه جانبه برخوردار کنند. این به آن معناست که در حوزه تاثیرگذاری، فقط عقلانیت اقتصادی بازار نیست که سرنوشت ساز است، بلکه مجموعه آنچه می توان «نظام تدبیر» نامید، نقش آفرین است. سال هاست با شروع هرگونه فعالیت در فرایند تهیه و تنظیم برنامه های توسعه پنج ساله این پرسش مطرح می شود که چگونه می توان بدون داشتن خطوط کلی راهنمای آینده و بدون برخورداری از یک «دیدمان» روشن، به طراحی برنامه توسعه اقتصادی- اجتماعی در سطوح بخشی، استانی و ملی پرداخت. تا این تاریخ، مطالعات آینده نگری در این سطوح، یا انجام نشده یا اعلام نشده است. کمترین خاصیت آینده نگری و طراحی «دیدمان» توسعه آینده کشور، جبران کمبود و نقیصه نظام تدبیر در تهیه و تنظیم برنامه های میان مدت و کوتاه مدت توسعه و تنظیم و ترتیب اولویت امور و مسائل در دستور کار آینده در هر دو بخش دولتی و خصوصی در سطوح ملی، استانی، بخشی و بنگاهی است. از همین روست که هرگاه حادثه ای رخ می دهد یا کمبودی در تامین منابع برنامه های توسعه یا منابع بودجه های سالانه پیش می آید، اولویت ها برای همیشه عوض شده یا نادیده گرفته می شوند (دیدمان کوری). بسیاری از تحولات آینده پیش بینی پذیر و تا حدودی قابل کنترل اند، ولی در اغلب موارد، فشارهای امور روزمره و اولویت های تحمیلی بر مدیران و سیاست گذاران (تسخیر دولت) توجه به آینده و چاره جویی برای تحت کنترل درآوردن امور را از دستور کار خارج می کند (قانون گرشام برنامه ریزی).دیدمان کوری: تمرکز اصلاحات اقتصادی بر تصحیح نظام قیمت ها در کشورهای در حال توسعه و نادیده گرفتن اصلاحات نظام تدبیر (دیدمان کوری)، جای خود را به اصلاح نهادها و رویکردها داده است. این تغییر در نتیجه این شناخت حاصل شده که بازارها در غیاب مجموعه ای از قواعد و قوانین درست و قابل پیش بینی حامی فعالیت اقتصادی و تحقق بخش ثمرات آن، به خوبی و به درستی عمل نمی کنند. از این رو «اصلاح نظام تدبیر» و «اعمال مدیریت تغییر» به محور اصلی اصلاحات در کشورهای مختلف تبدیل شده است. در کشور ما اصلاح نظام قیمت ها به جای اصلاح نظام تدبیر حکایتی است از دیدمان کوری.قانون گرشام برنامه ریزی: قانون گرشام یک قانون پولی است و برمی گردد به دورانی که فلزات قیمتی نقش پول رایج را ایفا می کردند. این قانون مبین عملکرد رفتار اقتصادی افراد در آن دوران بود که «پول بد یعنی سکه های مسین، پول خوب یعنی سکه های طلا را از دور و از گردش خارج می کرد» زیرا دارندگان سکه ها، مس را خرج کرده و طلا را نگهداری می کردند (خروج از گردش). در حوزه برنامه ریزی توسعه و انتخاب اولویت های برنامه، گاه اتفاقاتی رخ می دهد که بی شباهت به این قانون پولی نیست. نادیده گرفتن بحران های خشک سالی، بی کاری، تخلیه روستاها، گسترش شکاف بین فقر و غنی، توسعه نامتوازن استانی و توسعه نامتوازن شهر و روستا، حقایقی بودند که به جای توجه و اولویت دادن به چاره جویی و برنامه ریزی برای رفع آنها یا کاهش آثار آنها، اقدامات و منابع زیادی مصروف طرح های کالبدی، شهرسازی و توسعه کلان شهرها و پروژه های گران قیمت آنها در سنوات گذشته شده است. گسترش کمی دانشگاه ها و موسسات آموزش عالی در سرتاسر کشور و رهاسازی کیفیت آموزش عالی از مصادیق همین قانون در برنامه ریزی است. اولویت دادن به واردات کالاهای رقیب تولیدات داخلی به جای تلاش برای ارتقای کیفیت تولیدات و توسعه صادرات، از نمونه های دیگر است. قانون گرشام پولی را نیز در ماه های اخیر شاهد بوده ایم که حاکی از فرار صاحبان نقدینگی از ریال و هجوم به سمت دلار و یورو و طلا بود. در مورد هر یک از این آفت های سه گانه، می توان نمونه های متعدد رخ داده در فرایند عملکرد این سه ویژگی نظام تدبیر ایران (دیدمان کوری، تسخیر دولت، قانون گرشام برنامه ریزی) و اخیرا قانون گرشام پولی را هم نام برد. در یادداشت بعدی هفته آینده در همین ستون، موضوع نظام تدبیر را باز خواهم کرد.[1]. سیاستوان (در زبان کردی) کسی که با علم و فلسفه سیاست سروکار دارد (با سیاست مدار و سیاست باز فرق دارد).
                