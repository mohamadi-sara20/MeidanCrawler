پنج‌شنبه ۲۰ دی ۱۳۹۷
-----------------------------------------
type_unknown
-----------------------------------------
لج بازی با تنش آبی و محیط زیستی
-----------------------------------------

                    گفت وگوها میان مسئولان دولتی، دانشگاهیان، مردم، جراید و منتقدان دولت درباره تنش های زیست محیطی به ویژه کمبود آب، خود با تنش و بگومگو همراه شده است. برای یافتن راه حل های قضیه چاره ای نیست جز اینکه ما با عمق بیشتری به مسائل جوی و محیطی حاکم بر تحولات کره زمین بنگریم و سپس به راهکارها و رفع موانع بپردازیم. این یادداشت در این جهت تنظیم شده است. 
1- شناخت زمین: برای بررسی ژرف تنش های کره زمین که برای انسان مشکل زا هستند، نخست باید زمین را شناخت. به فشرده ترین توصیف ممکن، زمین یکی از کرات آسمانی و عضوی از خانواده خورشید است که حدود چهار میلیارد و 500 میلیون سال پیش ازاین به صورت یک گلوله آتشین از خورشید جدا شده و تاکنون به دور آن چرخیده است. این چرخش اکنون ادامه دارد. فقط در 500 میلیون سال اخیر است که کاهش حرارت آن شدت گرفته، جو آتشین آن کم کم خنک شده و از حجم گازهای آتشین آن کاسته شده و با فروکش کردن ترکیبات فیزیکی و شیمیایی آن جو، پوسته کنونی زمین در 50 میلیون سال اخیر شکل گرفته و از راه تبخیر یا نشست به وضعیت کنونی رسیده است. این حرکت ادامه دارد. اینکه موجودات زمینی ازجمله انسان چگونه روی کره زمین ظاهر و تکثیر شده اند و اینکه آیا موجودات انسانی در همین کره زمین «خلق» شده و انسان های آن از دو ریشه نئوندرتال و هوموساپینوس به وجودآمده و تکوین یافته اند، یا از کرات آسمانی به زمین آمده اند، هنوز روشن نیست. در سال های اخیر دانشمندان غربی با سرهم کردن پازل های موجود تلاش کرده اند که آمدن این موجودات را به زمین ثابت کنند. در بیابان های برخی از کشورهای آمریکای جنوبی طرح های بسیار بزرگی روی زمین کشف شده که از روی زمین قابل تشخیص نیستند اما از آسمان و هواپیما به صورت شگفت انگیزی دیده می شوند. این طراحی ها هم مستند دانشمندانی است که معتقد به آمدن موجودات آسمانی به زمین هستند. آنها چیزی را کشف کرده اند که هزار و 400 سال پیش پیامبر اسلام به صراحت آن را بیان کرده است. 
2- کره زمین میلیاردها سال به صورت یک توپ آتشین به دور خورشید گردیده و به تدریج پوسته بیرونی آن خنک شده و با فرونشستن مواد مختلف در گازها، پوسته زمین شکل گرفته اما سفت و سخت شدن آن همواره همراه با کش وقوس بوده است. با فروکش کردن مواد مورد اشاره، گازها به تدریج تبدیل به آب شده اند. جسم سخت و خاکی کره زمین همه جا زیر آب بوده است. شاید 500 میلیون سال طول کشیده که با کاهش آب، نقاطی از زمین مانند نوک قله های آتش نشانی از زیر آب بیرون آمده اند. این حرکت از آن زمان تا به امروز ادامه داشته و در آینده ادامه خواهد داشت؛ تا جایی که کره زمین با ازدست دادن آب های سطحی و زیرزمینی خود موجبات مرگ همه موجودات را فراهم کند. انسان و موجودات دیگر تاکنون در جاهایی زندگی کرده اند که امکان تغذیه و تنفس وجود داشته است. به دلیل خشکی تدریجی مناطقی از زمین، انسان و حیوان در کره خاکی در حرکت دائمی بوده و هستند. هم اکنون بیشتر مهاجرت ها به سوی نقاطی از جهان است که آب وهوای بهتری دارند. تقریبا همه جمعیت کنونی ایالات متحده آمریکا از دیگر نقاط جهان به آنجا  مهاجرت کرده اند. ما به طور روزانه شاهد افت تدریجی آبادی ها در ایران هستیم. کوه های سرسبز کشور سوئیس را که تا نوک قله شان پر از درخت هستند، با کوه های خشک اطراف تهران که رطوبت خود را به تدریج از دست داده اند، مقایسه کنید. ایران یک کشور نیمه خشک است و بخش هایی از این سرزمین همواره در تاریخ از بی آبی رنج برده است. اما ایرانیان قدیم دست روی دست نگذاشته بودند. تاآنجاکه ممکن بوده با خشک سالی مقابله کرده اند. در کشاورزی و آبرسانی به شهرها و روستاها از سیستم قنات استفاده کرده اند که امروز به نام ایران به ثبت بین المللی رسیده است. هر جایی هم که امکان آبرسانی با قنات میسر نبوده اما رطوبت کمی در فضا وجود داشته است، از کشت دیمی سود برده اند. کشت دیم بازده کمتری از کشت آبی دارد اما باز هم غنیمت است؛ محصول دیم در گندم کاری از محصول آبی مرغوب تر است. 
در نواحی مرکزی ایران برای آبیاری درختان به پای هر درخت یک کوزه شکسته به زمین فرومی کردند و با ریختن مقدار کمی آب درخت را برای یک هفته تا ده روز زنده و بارور نگه می داشتند. این روش به ویژه در مناطق پسته زار متداول بوده است. هر پدیده ای اگر محلی باشد و فقط درون یک جامعه مشخص بروز کند، راه حل آن قاعدتا محلی است، هرچند برای تامین و اجرای راه حل به کمک بیگانگان نیاز داشته باشد. بروز بیماری های خاص از این نوع است، اما اگر پدیده مورد اشاره منطقه ای و جهانی باشد، تلاش های محلی و اتکا به امکانات درونی کشور شاید پاسخ گوی نیازها نباشد. در این صورت، همکاری های منطقه ای و بین المللی از الزامات بسیار مهم مقابله با بلایا یا مبارزه با مشکلات خواهد بود، به ویژه آنکه عوامل بروز مشکلات محلی نباشند. سیل، زلزله و خشک سالی نمونه های بسیار روشن از بلایایی هستند که هم در مقیاس محلی روی می دهند و هم در مقیاس منطقه ای و جهانی. هیچ کدام از این پدیده ها ناشناخته نیستند. در اوایل سده حاضر که این نگارنده کودک خردسالی بود، هر زمان که خشک سالی بروز می کرد و مردم شهر و روستایی دچار کمبود آب آشامیدنی و زراعی می شدند، نماز جماعت برپا می شد. در پایان نماز پیش نماز از خداوند تقاضا می کرد که دستور بدهد باران ببارد. این سنت از زمان آمدن حضرت رضا به خراسان رواج یافته بود. اگر در ضمن نماز یا بلافاصله پس از نماز ابری در آسمان پیدا می شد مردم با خوشحالی صلوات می فرستادند و خدا را شکر می کردند. من همیشه در این نمازها شرکت می کردم. بیشتر اشتباهات در نظام آبیاری از سوی دولت ها صورت گرفته است. در رژیم گذشته که اصلاحات ارضی در ایران به تشویق آمریکا انجام شد، عملا فاتحه نظام آبیاری قنات خوانده شد، زیرا حفر قنات و نگهداری آن در طول هزاران سال توسط مالکان عمده انجام می شد که امکانات فراوان مالی را (هرچند با چاپیدن روستاییان) در اختیار داشتند. کشاورزان امکانات نگهداری قنات را نداشتند. حتی پس از انقلاب، آن هم باوجود قلم فرسایی در بخش کشاورزی برنامه های پنج ساله توسعه کشور به این موضوع توجه نشد. این گونه یک تکنیک معجزه آسای چندین هزارساله به همین سادگی از دست رفت. امروز در پیشرفته ترین کشورهای غربی با قراردادن ورقه های پلاستیک روی زمین کشت شده که به صورت نوار شخم زده می شود، مانع تبخیر رطوبت می شوند. این در حالی است که در مازندران کشت برنج در زمین غرقابی انجام می شود که پای زنان کشاورز تا مچ پا در آب است. درست است که با این روش برنج کاشته می شود، اما آب به هوا می رود. دلیل عمده دیگر در کاهش رطوبت و خشک شدن منابع آبی و وقوع زلزله در ایران حفر چاه های نفت و گاز است. ما با حفر این چاه ها زیر پوسته زمین را خالی می کنیم. سپس به درون آنها آب تزریق می کنیم. اگر می خواهید حجم آب تزریق شده را - که از منابع آبی سطح زمین کسر می شود - حساب کنید حجم فضای خالی ناشی از برداشت نفت و گاز را محاسبه کنید. فروش نفت برای ایران حکم فروش کلیه را پیدا کرده است. تغییر تعادل زیر پلیت های زمین موجب بروز زلزله می شود.  صحبت از انتقال آب از اصفهان به یزد یا از خزر به سمنان از طریق لوله کشی مانند بسیاری از طرح های دولتی صرفا برای کسب رضایت مردم آن نواحی است، بدون اینکه عاقبت سنجی شده باشد. کار برنامه ریزی برای جلوگیری از بروز تنش های مورد اشاره به همکار منطقه ای نیاز دارد. ایران در این زمینه ضعیف است. ترکیه با ساختن سدهای متعدد روی دجله و فرات کل منطقه میان ایران و عراق را خشک کرده است. مردم این مناطق در حال مهاجرت هستند. سدسازی روی رودخانه هیرمند در افغانستان نمونه دیگری در نبود همکاری با همسایگان مرزی است. با اینکه بشر توانسته پس از میلیون ها سال جنگ و جدال، تشکیلاتی را به نام سازمان ملل متحد پایه گذاری کند تا میان کشورها هماهنگی و معاضدت و همکاری به وجود آورد، اما به دلیل روحیه خودپرستی و رقابت در اداره کنندگان کشورها، نتوانسته است بر مشکلات ناشی از ناهماهنگی فائق آید. نمونه این لج بازی را امروز می توان در خاورمیانه و کشورهای اطراف ایران نه تنها در زمینه های سیاسی بلکه تنش های محیط زیستی به خوبی مشاهده کرد. نگارنده این موضوع را در مقالات متعدد از جمله در روزنامه «شرق» مورخ 1396.5.25 شرح داده که نیازی به تکرار آن نمی بیند.
                