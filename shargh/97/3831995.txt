سه‌شنبه ۲۲ آبان ۱۳۹۷
-----------------------------------------
سرمقاله
-----------------------------------------
تحریم و هنر شفافیت
-----------------------------------------

                    در فضای خروج عهدشکنانه آمریکا از برجام و بازگشت تحریم ها علیه ایران، آیا حرکت به سمت شفافیت اقدامی قابل دفاع است؟ عده ای این اقدام را کارآمد اما پرداختن به آن را در شرایط فعلی نادرست می دانند. باور من این است که به سه دلیل، اتکا بر رکن شفافیت در شرایط سخت فعلی کشور، ضروری تر از هر زمان دیگر است.ابتدا باید اشاره داشته باشم که فساد تجربه روزمره مشترک و ملموس بسیاری از مردم در سراسر جهان است. سازمان «بین المللی شفافیت» (TI) در گزارشی در سال 2017 با عنوان « PEOPLE AND CORRUPTION: CITIZENS’ VOICES FROM AROUND THE WORLD» اظهار کرده است که طبق نظرسنجی که در مناطق مختلف جهان انجام شده، شش نفر از 10 نفر از عملکرد دولت خود در مبارزه با فساد ناراضی بوده اند و عملکرد دولت را در این حوزه ضعیف ارزیابی کرده اند و تاکید می کند پیوند میان مبارزه با فساد و اعتماد سیاسی، پیوندی ناگسستنی است.
واقعیت نیز همین است و مطالعات داده های بین المللی حاکی از ارتباط وثیق بین فساد و عدم اعتماد سیاسی است. پیمایش های جهانی از بررسی بین اعتماد مردم به حاکمیت (اعتماد سیاسی) و فساد سیاسی ادراک شده، حاکی از ارتباط منفی بین این دو متغیر است. به این معنا که با افزیش فساد اقتصادی، اعتماد سیاسی کاهش و از سوی دیگر، با کاهش اعتماد سیاسی، فساد افزایش می یابد.
اما چرا پرداختن به مقوله شفافیت در این ایام بااهمیت تر از هر زمان دیگری است؟ اولین دلیل این است که اصولا در شرایط تحریم امکان اقدامات فسادانگیز و مجرمانه بیشتر است. مطالعات بین المللی نشان می دهد تحریم باعث ایجاد فساد سازمان یافته می شود و با تضعیف حاکمیت قانون زمینه را برای تحرکات فسادآمیز بیشتر می کند. با این وصف مقوله حرکت به سمت شفافیت به عنوان یک راهبرد ضد فساد که می تواند موجب افزایش اعتماد و امید اجتماعی شود، بیش از پیش مورد نیاز است. در شرایطی که از یک سو بدخواهان ایران هم زمان با تحریم های اقتصادی، اعتماد، امید و استقامت روانی جامعه ایرانی را با به کاربستن شیوه های تبلیغاتی و مشخصا القای فساد سیستماتیک هدف قرار داده اند و از سوی دیگر جامعه با فرسایش اجتماعی روبه رو است، راهبرد مبارزه با فساد با تکیه بر شفافیت و با پرهیز از رویکرد سیاسی و گزینشی در مبارزه با مفسدان یک انتخاب اجتناب ناپذیر است. باید دقت کنیم که بررسی تجربه های موفق مبارزه با فساد نشان می دهد شفافیت، در زمره مولفه هایی است که به طور گسترده بر افزایش رضایت مردم از عملکرد نهاد سیاسی، افزایش اعتماد سیاسی و در نهایت بهبود سرمایه اجتماعی دولت ها اثرگذار است. در غیاب شفافیت چه در بیان حقوقی آن که حق شهروندان در دسترسی آزاد به اطلاعات تعبیر می شود و چه در بستر سیاست گذاری که مولفه اساسی حکمرانی مطلوب به شمار می رود، حقوق شهروندی، مشارکت شهروندان در حیات سیاسی، اجتماعی و اقتصادی تهدید می شود. ازاین رو است که در تمامی toolkit های بین المللی و اسناد بین المللی مبارزه با فساد از جمله کنوانسیون جهانی مقابله با فساد، شفافیت از طریق دسترسی آزاد به اطلاعات خط مشی اصلی سالم سازی و نیز موثرترین شیوه پیشگیری از فساد است.دلیل مهم دیگر برای دفاع از راهبرد شفافیت در مبارزه با فساد در شرایط فعلی این است که این امر مطالبه مردم است. نتایج یک پیمایش ملی از سوی یک موسسه معتبر که در مردادماه سال جاری انجام شده، نشان می دهد که از دیدگاه مردم یکی از مهم ترین راهکارها برای برون رفت از شرایط فعلی کشور، مبارزه با فساد است که این امر نیز با حرکت به سمت شفافیت هرچه بیشتر امکان پذیر نیست.همین جا باید متذکر شد که رهبر معظم انقلاب نیز تاکید داشته اند مسئولان جز در موارد نظامی، امنیتی و اموری که با دشمن مقابله داریم، باید شفاف باشند و هیچ رازی را از مردم پنهان نکنند.
جمع بندی: در شرایطی که کشور شرایط سختی را تجربه می کند، اهتمام به مبارزه با فساد با راهبرد شفافیت، هم تدبیر مناسب برای ازبین بردن زمینه های فساد در ایام تحریم، هم پاسخ به مطالبه مردم و هم گامی مهم برای افزایش اعتماد و امید اجتماعی است.
                