شنبه ۸ اردیبهشت ۱۳۹۷
-----------------------------------------
حرف اول
-----------------------------------------
اگر کار از دست خارج شود...
-----------------------------------------

                    نزدیک 40 سال از حمله صدام به ایران می گذرد. تاثیر این حمله را بر «1» حرکت مهاجرتی مردم درون و برون کشور، «2» اقتصاد ملی و «3» هزینه های بازسازی شهرها و روستاهای تخریب شده دیده ایم. ایران به دلیل محاصره اقتصادی تحمیل شده از سوی غرب به ویژه آمریکا، بیشتر هزینه های بازسازی را از جیب بودجه خود پرداخته است. بگذریم از مصائب بی خانمانی مردم در دوران بازسازی. نگارنده نقش مهمی در برآورد خسارات جنگ تحمیلی عراق علیه ایران ایفا کرده و گزارش نهایی آن را هم به دستور سازمان برنامه وقت تهیه کردم که برای استفاده مجامع بین المللی به انگلیسی هم برگردانده شد. محاسبه سرانگشتی هزینه های بازسازی - از تخریب کامل هر شهر یا روستا تا بازسازی آن - کار مشکلی نیست. به زبان ساده، می توان هزینه را برای یک شهر با درنظرگرفتن بازسازی سیستم ها و شبکه های زیربنایی و روبنایی و آماده سازی آن برای اسکان حساب کرد. آن را به صورت فنی برای همه مناطق جنگ زده بسط داد تا کل هزینه بازسازی به دست آید. تاثیر این هزینه ها بر اقتصاد کشور مانند تاثیر توفان و خشک سالی بر منابع آب کشور است. خشک سالی امسال اشک مسئولان ایران را درآورده است. این هزینه ها را از کل امکانات اقتصادی کشور برای آبادانی در شرایط عادی کسر کنید، خواهید دید نه تنها چیزی باقی نمی ماند بلکه بدهکار هم می شویم. اکنون به کشورهای تخریب شده در منطقه - به ویژه سوریه و یمن – بنگرید؛ این کشورها نیز به دلیل محاصره شدن از سوی زورمندان بین المللی و نایبان منطقه ای آنها دچار فقر اقتصادی بوده و هستند. بازسازی آنها آرزوی کشورهای محاصره کننده است. بازسازی خرابی ها بهترین بازار کار را برای شرکت های اروپایی و منطقه ای آن هم برای یک دوره کامل 30، 40 ساله فراهم می کند. برای ما ایرانیان، یک راه برخورد با رویدادهای ضد ایرانی این است که فکر کنیم آنچه از شهر و روستا و صنایع و سیستم های زیربنایی و روبنایی درحال حاضر در ایران داریم حاصل اقدامات بازسازی پس از یک جنگ خانمان سوز با همان کشورهایی است که سوریه یا یمن را به صورت کنونی تخریب کرده اند. باید از آنچه داریم محافظت کنیم و راه های دیپلماتیک و ظرفیت ها را فعال تر کنیم. از برخی بی احتیاطی ها می توان پیشگیری کرد.ایران که داوطلب تنش بالا نیست پس می توان از این پیشامد پرهیز کرد. بخشی از این پیشگیری، در رفتار خودمان است. پرهیز از دادن بهانه به دست مهاجم یا مهاجمان بالقوه یکی از این راهکارهاست. قدرت های جهانی که در جنگ های جهانی اول و دوم و حتی پیش از آن، بخش هایی از ایران را تجزیه کردند. آنها هنوز رفتار خود را تغییر نداده اند. در تهاجم های بین المللی الزاما ابزار تهاجم و دفاعی به کار نمی رود. گاهی اوقات بیان مواضع غیرضروری زمینه پیروزی یک طرف را آن هم به صورت مفت و مجانی فراهم می کند. دراین باره دو نمونه را که مربوط به ایران است در اینجا می آورم: نخستین نمونه درباره لشکرکشی نادرشاه به هندوستان است. در سال 1126 و شب آخری که نادرشاه با اردوی خود در قوچان به استراحت پرداخت، به دلیل حالتی عصبی که از کشتن نزدیکانش و سوءظن به اطرافیان خود دچارش شده بود، تصمیم گرفت چند نفر از همراهانش را در اردو بکشد. این تصمیم را با یکی از سردارانش در میان گذاشت، موضوع لو رفت و چند نفر از کسانی که در معرض اتهامش بودند، همان شب نادر را در چادر خود کشتند. با یک حرکت ساده و حرف بی جا، دودمان نادری بر باد رفت. نمونه مشابه دیگر در سال 1176 در زمان محاصره شهر شوشا یا شیشه در قفقاز توسط آقامحمدخان قاجار بود. آقامحمدخان پس از محاصره شهر و نصب توپ های خود در اطراف آن دست به رجزخوانی زد. پیامی به این شکل برای حاکم شهر نوشت و آن را با تیر کمان به داخل شهر فرستاد: «ز منجنیق فلک سنگ فتنه می بارد/ تو ابلهانه گرفتی میان شیشه قرار». حاکم شهر هم پاسخی به این شرح برای او فرستاد: «گر نگهدار من آنست که من می دانم/ شیشه را در بغل سنگ نگه می دارد». همان شب آقامحمدخان به دلایل شخصی چند نفر از گماشتگان خود را به مرگ تهدید کرد. آنها از ترس جان در نیمه شب او را کشتند.هیچ یک از این دو رویداد ناشی از برتری سلاح جنگی یا اراده این دو شاه یا حتی قابل پیش بینی نبود. هر دو حاصل بی احتیاطی در حرف زدن و تهدیدکردن بود. برخی تریبون ها و رسانه ها در داخل، در این دو هنر، دست هر دوی آنها را از پشت بسته اند. امروز آمریکایی ها، فرانسوی ها و انگلیسی ها و نوکران منطقه ای آنها در آسیای جنوب غربی برای تحریک ایران، بلبل زبانی می کنند و چهره هایی که بلافاصله به آنها پاسخ های سنگین می دهند یکی، دو تا نیستند. داستان سر دراز دارد. نگارنده به واسطه تجربیات سالیان سال خود در ایران و ایالات متحده، نگران دقت نداشتن محاسبات داخلی است. یک رویداد ناخواسته ممکن است همه چیز را به هم بزند. سکوت و خویشتن داری و نداشتن تزلزل به استقامت انسان بیشتر کمک می کند تا واکنش نشان دادن به هر اتهامی که بازیگران بین المللی در جهت منافعشان می زنند. به احتمال زیاد آنهایی که مورد تهدید مسئولان قرار می گیرند از گزینه های ایران هم باخبرند. اگر نمی دانستند، آن 500 نفر و سران کشورهای اروپایی به ترامپ توصیه نمی کردند که در برجام بماند.
                