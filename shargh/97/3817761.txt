سه‌شنبه ۱۷ مهر ۱۳۹۷
-----------------------------------------
سرمقاله
-----------------------------------------
نقد دولت با ارائه راه حل
-----------------------------------------

                    درباره معرفی گزینه های پیشنهادی دو وزارتخانه ای که وزرای آنان استیضاح شدند و احتمال تغییر در دو یا سه وزارتخانه دیگر، گمانه زنی هایی می شود. در این میان، برخی بر این باورند که شاید دولت باید در حوزه اقتصادی، زودتر از اینها دست به تغییرات می زد. واقعیت این است که نمره اقتصادی دولت یازدهم در مجموع مناسب بود؛ البته این مسئله به معنای ممتازبودن نمره اقتصادی کشور نیست، اما دولت سیاست های مناسبی را در مهار تورم و کاهش نرخ سود بانکی دنبال کرد که در پاره ای موارد مؤثر بودند. با آغاز دولت دوازدهم، تا حدی مشخص بود ترکیب فعلی نمی تواند در مقابل هجمه های خارجی احتمالی و برخی تحولات داخلی مؤثر عمل کند. اگر دولت پیش قدم می شد و بعد از مشکلات اقتصادی سال جاری، جوان گرایی و تزریق انرژی نو به کابینه را کلید می زد، در تغییر فضا دست برتر را داشت. متاسفانه این اتفاق رخ نداد و به تغییر رئیس کل بانک مرکزی بسنده شد؛ با این حال تاثیرات مثبتی داشت. این مجلس بود که وزیر اقتصاد را استیضاح کرد و برای تغییر چند وزیر دیگر فشار آورد. پافشاری بر ماندن برخی چهره های خسته و بی علاقه به برنامه ریزی و تلاش جدی در جایگاه وزارت، نماد تغییرنکردن سیاست هاست. به هر حال استفاده از نیروهای شایسته و جوان تر از وزرای فعلی، بر ذهن جامعه اثرگذار است و فضای فعلی را تغییر می دهد؛ در عین حال، تعامل صحیح مجلس با دولت و پرهیز از سهم خواهی یا باج خواهی نیز شاید سبب شود رئیس جمهور موضع موافق تری در قبال اهمیت تغییر شکل کابینه بگیرد. باید پذیرفت دولت و مجلس در شرایط موجود کشور سهم دارند و نمی توان صرفا از دولت توقع حل مسائل را داشت. بودجه ، طرح ها و لوایح، سؤال، استیضاح، رای اعتماد و دیوان محاسبات، ابزارهای مجلس برای تاثیرگذاری بر امور کشور است. درخواست های نمایندگان از وزرا، مباحثی که هنگام رای اعتماد یا استیضاح مطرح می شود و… نیز حاکی از نگرش نمایندگان به نوع سیاست هایی است که در پیش گرفته می شود. امیدوارم دولت به گونه ای رفتار کند که به جای آغاز موج تازه استیضاح ها در مجلس، به شکل درون زا، نیروهای خسته یا کم اثر از مسئولیت های ارشد دولت کنار بروند و نیروهای توانا، باانگیزه و متخصص جایگزین آنان شوند. با توجه به موج  نوگرایی که با کناررفتن بازنشستگان بازگشت به خدمت رخ خواهد داد، دولت می تواند پیش قراول تغییرات در سطوح مختلف کشور باشد. در سه سالی که از عمر دولت باقی است، باید مدیریت درخشانی از آن مشاهده شود؛ البته تغییر و تحول درباره وزرا و استانداران ممکن است یکی، دو ماه وقفه ایجاد کند، اما اگر فردی کنار برود و نفر بعدی قوی تر از نفر قبلی عمل کند و قدرتمندتر ادامه دهد، فضا به سرعت تغییر می کند. به نظر من دولت نیاز به این تحولات دارد و انتظار این است که سریع تر و قاطع تر عمل کند. همه می توانند با ارائه راهکار به دولت، نوعی فضای همدلانه با دستگاه اجرائی ایجاد کنند. باید راهکارهای مناسبی برای برون رفت از مشکلات ارائه داد. در اوضاع فعلی، بیش از فشار و مباحث رسانه ای، باید دنبال ارائه برنامه بود تا مشکلات به شکل تدریجی کمتر شود. هر فردی می تواند روی مسائل حوزه مشخصی که تخصص اوست، متمرکز شده و به شکل مصداقی اظهارنظر کند. انتقادات به عملکرد دولت در حوزه اقتصادی، موضوعی پرتکرار است. مدیران ارشد دولت روحانی نیز به این مسئله واقف هستند. باید با یک برنامه مشخص در زمینه تغییر سیاست ها و رویکردها، افراد را بر پایه این مدل جدید تغییر داد، حفظ کرد یا ارتقا داد. کلی گویی درباره مسائل بدون ارائه راه حل، راهگشای مسائل امروز کشور نیست.
                