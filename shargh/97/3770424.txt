پنج‌شنبه ۲۱ تیر ۱۳۹۷
-----------------------------------------
حرف اول
-----------------------------------------
جامه قانون بر پیکر شفافیت
-----------------------------------------

                    1. در کوران تحریم، شرنگ تلخ اخبار سوداگری های مخفیانه از تیر چرخ و سنگ فلاخن بدتر است. بهشت آرام سرشت مفسدان، تاریک خانه مرموز ناشفافیت است؛ پشت درهای بسته نامحرم پنداری افکار عمومی، کنج مخفیگاه چهره های ماسک زده رمزآلود، در کنف خاموش سازی نورافکن برج های مراقبت عمومی، وضعیت همان است که بود. اژدهای فساد، جانگداز و جهان سوز، خون می خورد و قداره می کشد؛ چه جنگ تحمیلی باشد، چه توسعه تدریجی و چه تحریم تحمیلی.2. طرح سوژه فهرست شرکت های دریافت کننده ارز دولتی، یا بازیگران مخل بازار سکه و طلا، یا افشای فیش حقوق نجومی ها، یا بدهکاران دانه درشت بانکی، یا اخبار نهیب بخش اختلاس صندوق ها با نام های گول زننده یا داستان موسسات مالی و اعتباری کاغذی یا افشای املاک نجومی بگیران، همه از یک جنس است؛ فعال مایشای این قصه هرکس از هر دسته و قماش و حزبی که باشد، از جرگه مردم نیست و این همه، گواه یک بختک خفته بر خیر عمومی و زالوی خونخوار منافع ملی است.3. ته دل مردم را خالی نکنیم؛ راه حل چیست؟ «شفافیت» و تمکین به تبعات روشنگر آن. اگر تدبیر نشود، وضع همان است که بود. راهکار چیست؟ تغییر، اصلاح، عزم و اراده؛ نه شعار، ژست و سخنرانی. میان راه های فساد باید بدون روتوش و رودربایستی بسته شود. دریچه نفوذ اینجاست، کجا را می گردیم؟4. تجربه جهانی، معرف سیستم عملکرد عبور از بحران فساد ضمن طراحی رژیم حقوقی اثربخشی برای تحقق شفافیت است؛ افشاگری موردی با انگیزه سیاسی یا مشت نمونه خروار را روکردن، هنر نیست. سخن از شفافیت سیستماتیک و مستقر در رژیم حقوقی هم ساز با هنجارهای ملی و بومی است؛ اکنون خبر تدوین «پیش نویس لایحه شفافیت» از سوی دولت، مغتنم اما دیرهنگام است. دست نامرئی حلقه های ذی نفع مخل این لایحه را باید قطع کرد و ضمن آسیب شناسی وضع حقوقی موجود، بر راه حل های عینی عملی تحقق پذیر تمرکز داشت. اهمیت این موضوع برای افکار عمومی باید روشن شود.5. حکمرانی آدابی دارد و مانند یک علم تجربی، باید از پس آزمون و خطا و رشدیافتن ها، ارتقای وضع موجود و نیل به موقعیت مطلوب را رقم زد.با رسالت در معرض همگان قراردادن همه امور عمومی، باید به جای اطلاع رسانی های موردی، مچ گیری های گزینشی، مقطعی و توام با سوگیری حزبی، امکان آگاهی عموم مردم از همه امور را بدون تبعیض، مستمر و صادقانه و بی پیرایه فراهم کرد.باید از کنشگران اجتماعی و کارگزاران حکمرانی، از صدر تا ذیل، خواست با اعلان پایان مخفی بافی، به صورت سیستماتیک، اطلاعات خود را به طور علنی منتشر کرده و خود را در معرض و دسترس عموم قرار دهند.6. نهادینه سازی فرهنگ شفافیت و جایگزینی با رویکرد مخفی پروری و پیله جویی اسرارگرایانه در صدر بایسته هاست. برایند فرهنگ اسرارگرایی این است که آگاهی مردم از چندوچون امور جامعه ضرورت ندارد، مگر در حدی که مقامات صلاح بدانند. این درست در تقابل با گفتمان انقلاب اسلامی است.7. اصلاح و توسعه نظام حقوقی با هدف تغییر و تعدیل قوانین و نهادهای اسرارگرایی بر مدار مقلوبه سازی رویه جاری «اصل بر محرمانه بودن و جنبه استثنائی شفافیت»، یک رویکرد راهبردی است. فرهنگ شفافیت جایگاه «اصل» و «استثنا» را تغییر می دهد. قوانین و نهادهای حمایتی ناظر بر حوزه عمومی غیردولتی، با اهتمام بر تقویت آزادی بیان، آزادی مطبوعات، آزادی اطلاعات، دولت الکترونیک، حقوق رقابت و مبارزه با فساد، مدیریت تعارض منافع، حمایت از افشاگران و منابع خبری، مقوم این راهبرد توسعه ساز هستند. از کنشگر عرصه شفافیت، در پناه قانون باید حمایت شود نه آنکه او را تنبیه و تهدید کرد.8. حکمرانی مردم مدار جز با پذیرش تبعات در جریان امور حکومت و جامعه قراردادن شهروندان، نمی تواند نقش اثربخش خود را در راستای تحقق خیر عمومی ایفا کند. حمایت از افشاگران فساد، حق دسترسی به اطلاعات، تمهید برگزاری جلسات باز و عمومی، انتشار و در دسترس عموم قراردادن قوانین، مقررات و... از عناصر مقوم این رویکرد است.9. شعار بامسمای «خانه های آهنی را به خانه های شیشه ای تبدیل کنید»، از این ایده دفاع می کند که امر عمومی متعلق به آحاد شهروندان است و دولت نماینده یک قوه موسس برخاسته از اراده عمومی است نه بیشتر. در این پارادایم، خط کشی ها مشخص است. رسانه ها و روزنامه نگاران و افشاگران، در هاله ابهام و خودسانسوری گرفتار نمی شوند. خط قرمزهای تصنعی نظیر مصلحت جمعی، اسرار دولتی و... با همه اهمیتی که در جایگاه خود دارند، مانعی برای شفاف شدن مناسبات نیستند؛ بلکه مقوم روند صحیح تحقق پذیری شفافیت بدون استثنا هستند.10. با این منطق، کنشگران شفافیت با خطر تعقیب کیفری، تحت تعقیب قرار نمی گیرند؛ بلکه از افشاگران فساد و منابع خبری آنها دفاع می شود؛ چون مقنن به این نتیجه رسیده است که در سایه شفافیت، خیر عمومی بیشتر تامین می شود. لایحه جامع شفافیت این راه را می پوید و از این رو مایه مباهات است و امید که زودتر ردای قانون بر پیکر کند.
                