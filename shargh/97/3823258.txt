دو‌شنبه ۳۰ مهر ۱۳۹۷
-----------------------------------------
یادداشت
-----------------------------------------
در انتظار اتاق فکر اقتصادی
-----------------------------------------

                    امروز کشور با هم آیندی و هم برآیندی کثیری از چالش های اقتصادی، اجتماعی، سیاسی و زیست محیطی مواجه است. برای مواجهه با این چالش ها و فرونشست آنها می طلبد مدیرانی متخصص، مجرب و کاردان در مصدر امور قرار گیرند. وزارت امور اقتصادی و دارایی به عنوان یک ابروزارتخانه در تنظیم بخش و راهبری حوزه های اقتصادی کشور مسئولیتی خطیر بر عهده دارد.
تجربه اخیر مدیریت ناموفق این وزارتخانه ازیک طرف و انباشت چالش ها از طرف دیگر می طلبد که وزیر این وزارتخانه، اقتصاددان و از تجربه عمیق و کافی در حوزه سیاست گذاری اقتصادی برخوردار باشد.
در همین راستا، معرفی دکتر فرهاد دژپسند را توسط رئیس جمهور به مجلس شورای اسلامی، باید به فال نیک گرفت. ایشان لیسانس، فوق لیسانس و دکترای اقتصاد دارند و درحال حاضر عضو هیئت علمی و دانشیار دانشگاه شهید بهشتی هستند. خوب درس خوانده اند و آموزه های نظری و کارکردهای تجربی اقتصاد را خوب می فهمند. ایشان «فرزند» برنامه ریزی و سازمان برنامه وبودجه کشور هستند، از سطح کارشناسی پلکانی به سطح معاون سازمان رسیده اند و معاونت های سازمان از جمله معاونت هماهنگی امور اقتصادی، معاونت تولیدی و معاونت بودجه را تجربه کرده اند و هم اکنون رئیس مرکز پژوهش های توسعه و آینده نگری سازمان برنامه و بودجه کشور هستند. در دولت دوم اصلاحات، معاون اقتصادی و برنامه ریزی وزارت بازرگانی بوده اند. همچنین در اصلاحات بنیادین و نهادی قوانین و مقررات مانند تدوین برنامه 20ساله اقتصاد بدون اتکا به نفت، تهیه و تدوین پیش نویس لایحه قانون تسهیل رقابت و ضدانحصار، لایحه اصلاح قانون تجارت، طرح بازنگری و اصلاح قانون محاسبات عمومی و تهیه و تدوین برنامه های پنج ساله توسعه نقش و مسئولیت محوری داشته اند. از نفوذ و ارتباطات قوی در بدنه اجرائی کشور و نیز از قدرت تعامل بالایی برخوردار هستند.
دو ایراد مشخص به آقای دژپسند از سوی برخی نمایندگان و فعالان سیاسی و اقتصادی مطرح شده است. یکی اینکه ایشان تکثیر آقای نوبخت هستند و در سایه ایشان قرار دارند و دوم اینکه خیلی خشک و مقرراتی هستند. با شناختی که بنده از ایشان دارم، ضمن احترام به آقای نوبخت، ایشان بدیل آقای طیب نیا هستند و نه تکثیر آقای نوبخت. ایشان 30 سال در سازمان برنامه وبودجه بوده اند و آقای نوبخت پنج سال است که مدیریت آنجا را بر عهده گرفته اند؛ بنابراین ایشان از شخصیت مستقلی برخوردارند و توان حفظ استقلال وزارت اقتصاد را در عین تعامل و همدلی دارند. ایراد دوم بیشتر به دلیل اینکه ایشان در دولت یازدهم معاون بودجه سازمان بوده اند و به دلیل محدودیت بودجه و مطالبات بالای نمایندگان و همین طور اعتقاد ایشان به ضرورت رعایت انضباط مالی، چنین نقدی مطرح می شود. بالطبع جایگاه وزارت اقتصاد از سازمان برنامه متفاوت و جنس مطالبات نیز متفاوت است.
امیدوارم ایشان پس از کسب رای نمایندگان محترم مجلس با تشکیل اتاق فکر متشکل از اقتصاددانان کشور و کسب مشورت و هم فکری و تعامل با بخش های مختلف دولت و حاکمیت، اتاق های بازرگانی و تعاون، سمن ها و نهادهای علمی، تحقیقاتی و راهبردی بتوانند آرامشی به فضای اقتصادی کشور ببخشند. 
                