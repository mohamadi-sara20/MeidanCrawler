سه‌شنبه ۱۰ مهر ۱۳۹۷
-----------------------------------------
سرمقاله
-----------------------------------------
اصلاح طلبی رو به جلو
-----------------------------------------

                    در هفته های اخیر، تلاش دوباره ای برای مخدوش کردن چهره بزرگان اصلاح طلب در دستور کار برخی رسانه های جریان رقیب، همسو با برخی رسانه های فارسی زبان خارج از کشور، قرار گرفته است. حفظ هویت اصلاح طلبی موضوعی است که مباحثی جدی در سال های اخیر بین اصلاح طلبان و اصولگرایان و اصلاح طلبان و طیف موسوم به براندازان درباره آن جریان داشته است. اصلاح طلبان همیشه چارچوب، جایگاه و مرزبندی خود را با جریان های برانداز و معارض، چه در خارج و چه در داخل حفظ کرده اند. این مسئله در ماه های اخیر نیز خود را نشان داد؛ آنجا که در پی اعتراض های مردم به شرایط اقتصادی کشور، جریان های برانداز حجم بالایی از خبر و اظهارنظر علیه اصلاح طلبان را منتشر کردند. این دیدگاه از دوران اصلاحات وجود داشت؛ مادامی که اصلاح طلبان در کشور حضور دارند، اندیشه ویران کردن ایران و تغییرات بنیادین در وضع موجود، شدنی نیست و با همین تحلیل که آن را صحیح و منطقی ارزیابی می کنند، تخریب اصلاح طلبان را شدت بخشیده اند. با وجود همه این اظهارنظرهای تخریبی، به ویژه در رسانه های اجتماعی نظیر توییتر، تفکر اصلاح طلبی همچنان برای بسیاری از مردم مقبول است. بخشی از رویکرد اصلاح طلبان به طور طبیعی معطوف به انتخابات است. آنان با امکانات موجود خود، در چند سال اخیر وارد انتخابات شده اند و نتایج پذیرفته شده ای را کسب کرده اند. در کنار اپوزیسیون خارج نشین، جریان ناکام انتخابات نیز در قالب دولت سایه، به شدت در این تخریب ها اثرگذار است. صرف نظر از همه این مسائل، گفتمان اصلاحات و اندیشه های اصلاح طلبی در لایه های اثرگذار و قدرتمند جامعه اثر کرده است. امروز نمی توان از نقش اصلاح طلبان یا بهتر بگوییم گفتمان اصلاح طلبی غافل بود. تا آنجا که به اصلاح طلبان مربوط است، آنان از پرداخت هیچ  هزینه ای ابا ندارند و تلاش می کنند گفتمان اصلاح طلبی را تعمیق ببخشند و با وجود این هزینه ها، آنچه را به صلاح مردم و نظام است بیان کنند. ساختار حاکمیت در ایران به گونه ای است که حضور در عرصه  قدرت، بهتر می تواند اهداف جریان سیاسی را محقق کند. تغییراتی جدی در گفتمان جریان های مقابل اصلاحات نیز در کشور رخ داده است که با وجود دسترسی آنان به تریبون های بسیار، ناگزیر در مقابل موج رسانه های اجتماعی و معدود رسانه های مستقل کشور، پاسخ گو شده اند. جناح رقیب اصلاحات از ضریب نفوذ درخور  توجهی در افکارسازی عمومی حامیان خود در قالب نهادهای مختلف برخوردار بوده است؛ صداوسیما، تریبون های هفتگی و انبوه رسانه های مجازی در اختیار آنان بوده؛ اما امروز گفتمان اصلاح طلبی با حداقل امکانات، محدودیت های رسانه ای و تریبون ها و فضای مجازی توانسته تاثیرات خود را از نظر افکارسازی در بخش های مختلف کشور بگذارد و با یک پیام در انتخابات مجلس و ریاست جمهوری، به تعبیر آن عضو اصولگرای شورای شهر تهران، انتخابات را به انتصابات بدل کند. نگارنده به آینده اصلاحات خوش بین است. درعین حال تاثیری که اصلاح طلبی در عرصه اجتماعی گذاشته، مؤثرتر از عرصه های دیگر است و این با وجود آن است که اصلاح طلبان در رقابت نابرابر حاضر بوده و هرگاه اندک مجالی یافته اند، با حمایت مردم، معادلات را برهم زده اند. 
اگر اشکالاتی نیز به اشخاص وارد است، باید تاکید کرد که گفتمان اصلاح طلبی، وابسته به فرد، حزب یا جناح سیاسی خاصی نیست. مردم در شرایط بسیار دشوار اقتصادی آخر دولت احمدی نژاد، به دعوت همین تفکر به میدان رقابت های انتخاباتی می آیند؛ برای اینکه اتفاق 84 در 92 و 96 رخ ندهد. البته به بخش هایی از مطالبات سیاسی، اجتماعی و اقتصادی مردم در این پنج سال، به ویژه در یک سال اخیر، پاسخ درستی از سوی منتخب آنان داده نشده است. مطالبات مردم فراتر از برجام است و با همه محدودیت های موجود، دولت می توانست و می تواند به گونه ای عمل کند که بخشی از مطالبات جامعه محقق شود. این نیز تداوم همان گفتمان اصلاح طلبی است که پاسخ گویی به مردم و مطالبات آنها را یک اصل اساسی و خدشه ناپذیر می داند. آنچه مسلم است، این است که کشور بدون دو جناح سیاسی اصلی نمی تواند اداره شود و مقطع هشت ساله احمدی نژاد این مسئله را به خوبی نشان داد و هزینه هایی جدی برای کشور و مردم ایجاد شد. به دلیل پویایی جریان اصلاحات و تفکر اصلاح طلبی، ممکن است اختلافاتی میان برخی احزاب آن وجود داشته باشد، ولی این سطح از تفاوت دیدگاه نمی تواند ساختار و سازمان این جریان را مضمحل کند؛ اما حتما می تواند سرآغاز بازنگری و آسیب شناسی برای اصلاح طلبان باشد. کم رنگ شدن فعالیت حزبی در همه ایام سال، موضوعی است که باید برای آن برنامه داشت. شورای  عالی سیاست گذاری، شورای هماهنگی جبهه اصلاحات و حتی ساختار های خود احزاب و همچنین شیوه گفت وگوی مؤثر و مداوم با مردم، حتما نیازمند تجدیدنظر و استفاده از دیدگاه های اصلاحی هستند. دفاع از حق مشروع انتقاد مردم، در کنار حفظ مرزبندی با حرکات ساختارشکنانه و طراحی شده در بیرون از ایران، اهمیتی بسیار زیاد در امروز و آینده تفکر اصلاح طلبی دارد. در کشورهای درحال توسعه بیشتر اعتراض ها جنبه صنفی دارد. حتی در ایران نیز بیش از 80 درصد از اعتراض ها، درباره مؤسسات مالی یا حقوق های معوقه است و اعتراض های سیاسی خیلی صریحی به چشم نمی خورد. اعتراض های خوزستان، تهران، کازرون، اراک، اصفهان و… برای استیفای حقوق صنفی بوده و معمولا در درون یا بیرون کارخانه انجام شده است یا معترضان به وسیله وکلای خود اعتراضشان را بیان کرده اند. به نظر می رسد اغلب حق اعتراض را به رسمیت شناخته  اند؛ اما این امر نیاز به نوعی اجماع دارد. اگر این حق به رسمیت شمرده شود، می توان در هر نقطه ای با اعلام قبلی و رعایت مقررات اعتراض کرد؛ نیروی انتظامی نیز تامین کننده امنیت تجمع باشد و حتی فعالان سیاسی، مدنی و مسئولان دولتی نیز در آن با مردم صریح سخن بگویند. توجه به این دغدغه های عمومی، از مواردی است که اصلاح طلبان باید برای آن برنامه داشته باشند و نقش پل را میان مردم و مسئولان ایفا کنند.
                