چهار‌شنبه ۱۴‌شهریور ۱۳۹۷
-----------------------------------------
type_unknown
-----------------------------------------
ده ها هزار خودرو در انبار
-----------------------------------------

                    گروه اقتصاد: پرایدی را که 22 میلیون تومان قیمت داشته است، می خواهند 29 میلیون تومان بفروشند درحالی که در بازار به قیمت 37 میلیون تومان خریدوفروش می شود. این توصیف ساده از وضعیت بازار خودروهای داخلی، بیشتر از آنچه به نظر می رسد نشان دهنده نابسامانی این بازار است. بازاری که یک سویش دو خودروساز بزرگ داخلی قرار دارند و سوی دیگر مشتریانی که معتقدند از هر سو مورد اجحاف قرار گرفته اند. احتکار خودرو، زدوبند با دلالان و گران فروشی خودرو در بازار از طریق نمایندگی ها، گوشه ای از اتهاماتی است که علیه خودروسازان داخلی مطرح است و در عمل نیز دو خودروساز بزرگ کشور در عرضه خودرو متناسب با تقاضا ناکام و درمانده به نظر می رسند. خودروسازان راهکارهایی مانند پیش فروش خودرو، شرط گذاری برای خریداران، سلب امتیاز از نمایندگی های متخلف و گفتاردرمانی از طریق مصاحبه های پیاپی درباره «آنچه خواهد شد» را در پیش گرفته اند...اما هیچ کدام از این راه حل ها تاکنون کمکی به کاهش التهاب بازار نکرده است. فارغ از آنکه دلالان چقدر در افزایش این التهاب نقش دارند و هزینه های تولید خودرو تا چه اندازه افزایش یافته یا نقش شورای رقابت در ایجاد وضعیت موجود چه اندازه است، این حقیقت که ده ها هزار خودروی دو خودروساز بزرگ کشور به دلیل کمبود قطعه در انبارها جا خوش کرده اند بار دیگر، غیرواقعی بودن افسانه «خودروی تولید داخل» را نمایان کرده است.این است خودروی ملیاین روزها فشار افکار عمومی بر دو خودروساز بزرگ داخلی، با واکنش های پیاپی مدیران این دو شرکت همراه شده است. خودروسازانی که سال ها به مناسبت های مختلف «خودروهای کاملا بومی»شان را رونمایی کرده و پشت سپر خودکفایی، هر بار لقمه های درشت تری از سفره نفتی ایران بلعیده اند، حالا مشغول برداشت کشت های دیروز هستند و البته، تمایلی ندارند صریحا در مقابل جامعه اعتراف کنند که برخلاف تمام تبلیغات صورت گرفته در دو دهه گذشته، بدون واردات قطعات از خارج، توانی برای تولید هیچ کدام از محصولاتشان ندارند. همین عدم تمایل خودروسازان به توضیح واقعیت ها به شایعات بسیاری که درباره احتکار خودرو توسط این خودروسازان برای افزایش قیمت و کسب سود بیشتر وجود دارد دامن می زند. وجود هزاران خودرو در انبار این شرکت ها واقعیتی است که بر کسی پوشیده نیست اما آنچه جامعه کمتر درباره اش شنیده و می داند این است که تقریبا هیچ کدام از این خودروها «کامل» نیستند و همگی در انتظار رسیدن قطعه های وارداتی به کارخانه و تکمیل فرایند تولید هستند. ولی ملکی، نماینده مجلس و عضو کمیسیون صنایع که به عنوان عضو ناظر در شورای رقابت حاضر است در گفت وگو با دنیای اقتصاد از دپوی بیش از 70 هزار خودرو در خودروسازی ها و عدم امکان عرضه آن به بازار به دلیل نقص قطعه خبر داده است. مسعود لولو، مدیر پشتیبانی و تولید سایپا نیز روز گذشته در همین باره به خبرگزاری مهر گفت: «هم اکنون 10 هزار خودروی آماده تحویل داریم که به محض دریافت قطعات و تکمیل فرایند تولید، این خودروها روانه بازار خواهند شد». لولو همچنین درباره علل خارج شدن این کارخانه از روند عادی تولید گفت: «تاکنون محدودیت های تامین قطعات که مربوط به عوامل بیرونی گروه سایپاست، در روند تولید اختلالی را ایجاد کرده بود که هم اکنون با خبرهای خوشی که از روند ترخیص قطعات به گوش می رسد، امیدواریم این قطعات هرچه زودتر تحویل خودروساز شود تا بتوانیم به روند عادی در تولید برسیم».شایعه ای برای تنش بیشتردر شرایطی که روز دوشنبه، رئیس شورای رقابت در گفت وگو با صداوسیما از منوط شدن بازنگری در قیمت خودرو به اعلام نرخ تورم بخشی پنج ماهه خبر داده بود، انتشار خبری درباره افزایش قیمت هفت تا 10 میلیون تومانی خودرو با دستور وزیر صنعت، بازار خودرو را ملتهب تر کرد. در این خبر که برای ساعاتی در خروجی سایت های مختلف قرار گرفت ادعا شده بود وزیر صمت مجوزی برای افزایش 7.5 میلیون تومانی قیمت خودروهای زیر 45 میلیون تومان و 9.5 میلیون تومانی قیمت خودروهای بالای 45 میلیون تومان صادر کرده است. خبری که ساعتی بعد توسط وزارت صمت تکذیب شد اما بهانه ای به دست دلالان داد تا چندساعتی، برای افزایش قیمت خودروها در بازار آزاد، بازارگرمی کنند. در همین شرایط رئیس شورای رقابت برای جلوگیری از بلیعده شدن خودروهای عرضه شده خودروسازان توسط دلالان (که به اشتباه تقاضای کاذب نام گرفته است) شروطی را مانند خرید خودرو براساس شماره ملی، سن بالای 18 سال، عدم حق فروش خودرو تا یک سال وضع کرده است. شروطی که کاملا مشخص است دردسر زیادی برای ادامه کار دلالان بازار خودرو ایجاد نخواهند کرد، خصوصا آنگاه که فاصله میان قیمت شرکت های خودروساز و بازار به 50 تا 80 درصد ارزش خودروها رسیده است.مسئله وارداتوضعیت نابسامان بازار خودرو، محدود به بازار خودروهای داخلی نیست. پس از نزدیک به دو سال کش وقوس بر سر چند و چون واردات خودرو که با حواشی بسیاری مانند پرونده جنجالی واردات غیرقانونی چند هزار خودرو، همراه بود، در نهایت واردات خودرو به کشور از روزهای ابتدایی تابستان 97 به کلی ممنوع و دلیل آن جلوگیری از خروج ارز از کشور اعلام شد. این ممنوعیت که به معنی پایان کار صدها شرکت واردکننده خودرو بود، خیلی زود منجر به افزایش شدید قیمت خودروهای خارجی در بازار شد (پیش از آن نیز این خودروها در طول سال 96 افزایش قیمت زیادی را تجربه کرده بودند) و در کنار موانع متعدد پیشین مانند مشکلات تامین ارز برای واردات و تغییر پیاپی مواضع دولت درباره واردات خودرو، باعث شد برخی شرکت های واردکننده نیز نتوانند به تعهدات خود در قبال مشتریان عمل کنند و صدها پرونده جدید دراین باره در محاکم قضائی کشور گشوده شد. بااین حال هم اکنون زمزمه هایی درباره تلاش برای ازسرگیری واردات خودرو شنیده می شود. فریدون احمدی، نایب رئیس کمیسیون صنایع مجلس در گفت وگو با اخبار خودرو از ارائه پیشنهاداتی مانند مشارکت ایرانیان خارج از کشور در بحث واردات خودرو به وزارت صمت خبر داده است. احمدی در این گفت وگو ممنوعیت واردات خودرو را محدود به سال 97 دانسته و اعلام کرده است مجلس به دنبال طرحی برای رفع ممنوعیت واردات خودرو پیش از پایان سال است. به گفته نایب رئیس کمیسیون صنایع مجلس، یکی از مهم ترین راه حل هایی که برای لغو ممنوعیت واردات خودرو هم زمان با جلوگیری از خروج ارز ارائه شده، اجازه واردات خودرو با سرمایه ایرانیان خارج از کشور است که بدون انتقال ارز خواهد بود. اما این راه حل که راه واردات را برای شرکت های واردکننده که سرمایه گذار خارجی مناسبی پیدا کنند، باز خواهد کرد با اماواگرهای بسیاری همراه است. هنوز مشخص نیست که چه سازوکاری برای واردات خودرو در نظر گرفته خواهد شد و چه تضمینی وجود خواهد داشت که سرمایه لازم برای واردات خودرو و سود حاصل از فروش آن به طریق دیگری از کشور خارج نشود. به نظر می رسد اگرچه ممنوعیت واردات خودرو مشکلات زیادی را برای شرکت های واردکننده ایجاد کرده و تعداد زیادی از کارکنان این شرکت ها بی کار شده اند اما رسیدن به راه حل مناسبی که ضمن جلوگیری از خروج ارز، امکان واردات خودرو را نیز فراهم کند بسیار دشوار است. فارغ از این، بسیاری از واردکنندگان خودرو، ممنوعیت واردات به دلیل جلوگیری از خروج ارز را بهانه ای واهی برای ایجاد انحصار بیشتر برای خودروسازان داخلی می دانند، اتهامی که اثباتش به سادگی ممکن نیست.
                