شنبه ۲۲ دی ۱۳۹۷
-----------------------------------------
یادداشت
-----------------------------------------
شعار یا برنامه؟
-----------------------------------------

                    در 17 ماه گذشته، مدیریت شهر تهران با چالش های بسیاری همراه بوده است. تغییر چندباره شهردار تهران، یکی از مهم ترین این چالش هاست. با توجه به فرارسیدن موعد برنامه سوم شهر تهران، این طور انتظار می رود که اداره اصلاح طلبانه شهر ابتدا در برنامه خود را نشان دهد، اما تغییرات مداوم در سکان داری شهری، جز در شعارهای شهرداران فرصت بروز پیدا نکرده است. برنامه ریزی اساسا طرح عملی برای مواجهه خردمندانه با رویدادها و تغییرات حتی غیرقابل پیش بینی است؛ بنابراین در اداره سازمانی با عمر بلند، تغییرات نباید منجر به ازهم گسیختن امور شود. بررسی اداره شهری تهران در دوران مدیریتی جدید، با تغییر شهردار دچار تحولات بسیاری شد؛ تا آنجا که اگرچه نامزدهای شهرداری تهران به زبان برنامه در شورا سخن می گفتند، اما پس از انتخاب شدن، شعار مدیریتی شان به مرجعیت اداره شهر تبدیل شد. نجفی، تهران را شهر امید، مشارکت و شکوفایی می دانست. در تمام اسناد مدیریتی آن دوران، سخنرانی های مدیران شهری، برنامه ها و نشست ها، هر سه واژه بارها و بارها تکرار شدند. تدوین برنامه سوم در دوران نجفی کلید خورد. مشارکت دانشگاهیان، نخبگان شهری، ذی نفعان منطقه ای و محله ای در نخستین ماه های آغاز به کار دبیرخانه برنامه، از بارزترین جلوه های مشارکت حداکثری در زمان او بود. تا پیش از آن، تدوین برنامه های شهری برون سپاری می شد؛ ولی شروع برنامه سوم، با مشارکت دادن تعداد وسیعی از نخبگان و خبرگان شهری، موجی از امید را در دل بسیاری ایجاد کرد. کارگروه های هفده گانه که تمرکزشان بر مسئله یابی، بررسی نقاط قوت و ضعف و فرصت ها و تهدیدها در حوزه های مختلف بود، برای نخستین بار پای بسیاری از تحلیلگران، استادان دانشگاه و کنشگران شهری را به شهرداری باز کرد؛ اما این امید و هیجان همان قدر که با سرعت آمده و در بوروکراسی شهرداری تهران جاری شده بود، از بین رفت. پس از استعفای نابهنگام نجفی، اگرچه تلاش ها برای سرپا نگه داشتن برنامه و نهاد برنامه ریزی ادامه داشت،  جریان تدوین برنامه به کلی از روال پیشین خارج شد. برای شهری به مثابه تهران و نهادی خدماتی و تعاملی مانند شهرداری تهران، اولین و بزرگ ترین آسیب، تغییر شهردار بود. اثبات این موضوع دشوار نیست، کافی است با کارکنان باسابقه شهرداری تهران گفت وگویی کوتاه داشته باشید تا مهم ترین مزیت دوران مدیریت اصولگراها بر شهر را استمرار رویه های مدیریتی معرفی کنند. برای افشانی، شهر زیست پذیر و شهروند مشارکت پذیر به شاه بیت مکرر تبدیل شد؛ بدون آنکه بر شاخص های زیست پذیری تاکید شود، یا تلاش ویژه ای برای مشارکت پذیرکردن شهروندان صورت بگیرد. درست در همین زمان بود که جمع کردن معتادان شهر تهران در کمتر از شش ماه، تصمیم جدی شهردار عنوان شد. 
برنامه اگرچه انگار به روال قبل در حال تدوین بود، اما سایه واژگان زیست پذیری و مشارکت پذیری برای اداره شهر فراگیرتر بود. 
در ادبیات سیاست گذاری، مفهومی به نام «مرجعیت» وجود دارد که با کمی اغماض می توان شعارهای شهرداران را با این مفهوم سیاستی همسان دانست. مرجعیت سیاست گذاری مانند تابلویی است که سیاست گذاران بالای سر خود نصب می کنند تا هرگز و در هیچ تصمیمی آن را نقض نکنند. مرجعیت به معنای برنامه نیست، اما می تواند جهت دهنده همه سیاست ها و برنامه ها باشد؛ بنابراین سیاست گذاران می دانند بدون برنامه و تنها از طریق تعیین مرجعیت سیاستی، نمی توانند کمر همت به حل مشکلات ببندند.  
برخلاف انتظار، تغییرات مداوم در مدیریت شهری، به ویژه تغییر در نهاد برنامه ریزی شهرداری تهران، حتی فرصت جاری سازی شعار افشانی را نیز به او نداد. در آخرین نسخه برنامه تا زمان حضور افشانی، نمی توان ردی را از زیست پذیری شهری و مشارکت شهروندان مشاهده کرد.
تهران شهری برای همه، هسته اصلی تبلیغات حناچی است. بارزترین اقدام او در چند هفته گذشته، پیوستن به کمپین سه شنبه های بدون خودرو است؛ اقدامی که بسیاری از دل مشغولان حوزه محیط زیست و شهر را با خود همراه کرده. کماکان برنامه سوم در مرحله بازبینی و تدوین نهایی است. نسخه نهایی آن هنوز منتشر نشده و معلوم نیست «تهران برای همه» تا چه میزان در آن مراعات شده است. اگرچه به درستی مشخص نیست برنامه سوم را باید میراث کدام یک از شهرداران اخیر تهران دانست و اینکه آیا می توان آن را برنامه ای اصلاح طلبانه در نظر گرفت یا خیر، بیش از هر چیز در این 17 ماه گذشته شهر تهران به جای آنکه بر اساس برنامه شهرداران لااقل برنامه انتخاباتی آنها در صحن شورا- اداره شود، بر مبنای شعارهای انتخاباتی شان اداره شده است؛ بدون آنکه این شعارها بتواند فرصت تبدیل شدن به مرجعیت سیاست گذاری شهری را پیدا کند. شعارها تا زمانی که نتوانند تابلویی برای سیاست گذاری ها و تصمیمات سیاستی شوند، نمی توانند مبنای اقدام درست و به موقع قرار گیرند و بیشتر جنبه تبلیغاتی و نمایشی پیدا می کنند. سنجش میزان اداره شهر تهران بر اساس اهداف و آرمان های اصلاح طلبانه کار دشواری نیست، تنها باید روزها و شب های تهران را به مثابه یک شهروند تهرانی تجربه کرد. 
                