دو‌شنبه ۲۷ فروردین ۱۳۹۷
-----------------------------------------
یادداشت
-----------------------------------------
تناقض های عملکرد روسیه در سوریه
-----------------------------------------

                    برای آزمایش سلاح های جنگی به جای آزمایشگاه که محدودیت دارد، بهترین محل آزمایش و نتیجه بخش بودن آن، صحنه واقعی نبرد است. اکنون که تجارت سلاح، بازاری برای نفوذ سیاسی استراتژیک سازندگان و تولیدکنندگان و صادر کنندگان و حتی واردکنندگان تسلیحات است، صحنه خاورمیانه قلمرو مناسبی است؛ در خاورمیانه عربی یمن، عربستان، عراق و سوریه در شرایط کنونی این امکان را به وجود آورده اند. براساس گزارش سازمان عفو بین الملل، در سال 2016، جهان 1،69 تریلیون دلار صرف هزینه نظامی کرده است که به تنهایی بیش از دو درصد از تولید ناخالص داخلی جهان است. بیش از صد شرکت اسلحه سازی از سال 2002 بیش از پنج تریلیون دلار اسلحه فروخته اند. در پنج سال گذشته، انتقال سلاح های متعارف مهم بعد از پایان جنگ سرد به بالاترین حد خود رسید. چین، فرانسه، روسیه، انگلستان و ایالات متحده، پنج عضو دائم شورای امنیت سازمان ملل - متعهد به حفظ صلح و امنیت بین المللی - به طور جمعی بیش از 70 درصد تجارت اسلحه را در اختیار دارند. ایالات متحده و روسیه بیش از نیمی از کل صادرات سلاح در جهان را در اختیار دارند. بیش از یک چهارم از صادرات جهانی سلاح های متعارف عمده به کشورهای منطقه خاورمیانه و شمال آفریقا منتقل می شود. ایالات متحده، انگلستان و فرانسه حدود 70 درصد کل صادرات سلاح های اصلی متعارف به خاورمیانه را در اختیار دارند.در پنج سال گذشته، کشورهای خلیج فارس واردات خود از سلاح های اصلی عمده را افزایش داده اند: عربستان سعودی 212 درصد بیشتر از پنج سال گذشته واردات اسلحه داشته است، امارات متحده عربی 63 درصد، قطر تا 245 درصد، کویت 175 درصد. در ماه می 2017، ایالات متحده قرارداد فروش 110 میلیارد دلار سلاح به عربستان سعودی را امضا کرده است. در چارچوب این قرارداد فروش 6/4میلیارد دلار موشک های هدایت شونده هوا به زمین و مجموع 104 هزار بمب از نوعی که به طور معمول در جنگ یمن استفاده شده، ثبت شده است. روسیه با فروش سیستم دفاع موشکی اس- 300 و اس- 400 به دنبال یافتن بازاری مناسب است. ترکیه در مراحل دسترسی به این سیستم دفاعی است. ایران پیش تر اس- 300 را دریافت کرده است. سوریه هدف بعدی فروش و استقرار این سیستم از سوی روسیه است. ایالات متحده آمریکا نیز به دنبال توسعه و فروش سیستم دفاع ضد موشکی ای است که از سال ها قبل سپر دفاع موشکی را علیه روسیه و برخی دیگر از کشورهایی که از نظر او می توانند تهدیدی بالقوه باشند، فراهم آورده است. سال گذشته آمریکا حمله موشکی به سوریه داشت و در آن زمان که روسیه پس از ساقط شدن جنگنده خود توسط پدافند ترکیه، مدعی بود آسمان سوریه را با سیستم دفاعی اس -300 محافظت می کند، حمله موشکی آمریکا انجام شد و معلوم نشد سیستم دفاعی اس- 300 چرا عمل نکرد. روس ها پاسخی ندادند و تلویحا اشاره کردند پیش از حمله آمریکایی ها با آنها هماهنگی انجام داده بودند. در حمله موشکی اخیر نیز روسیه آمریکا و غرب را تهدید کرده بود که در برابر حمله موشکی عکس العمل شدیدی نشان خواهد داد. سفیر روسیه در لبنان روز قبل از حمله موشکی اعلام کرده بود روسیه نه تنها موشک های آمریکایی را ساقط خواهد کرد، بلکه به محل پرتاب موشک نیز حمله خواهد کرد. وزارت دفاع روسیه می گوید پدافند هوایی سوریه از مجموع 103 موشک شلیک شده، 71 موشک را رهگیری و نابود کرده است. روسیه می گوید عملیات آمریکا و بریتانیا را زیر نظر داشته، اما عملیات فرانسه را دنبال نکرده است. مقامات روس می گویند بنا بر گزارش های مقدماتی، پرسنل نظامی یا اشخاص غیرنظامی کشته یا زخمی نشده اند.ولادیمیر پوتین قویا اقدام آمریکا و متحدانش را محکوم کرده است. روسیه پیش تر هشدار داده بود که اگر پرسنل نظامی این کشور آسیب ببینند، دست به اقدام تلافی جویانه خواهد زد.روز شنبه روسیه تلاش کرد با تصویب یک قطع نامه در شورای امنیت سازمان ملل متحد اقدام آمریکا و متحدانش را محکوم کند، اما پیش نویس قطع نامه در برابر هشت رای منفی و چهار رای ممتنع به جایی نرسید؛ چین، بولیوی و روسیه به پیش نویس رای مثبت دادند. وزارت دفاع آمریکا، پنتاگون، روز شنبه (14 آوریل) اعلام کرد حملات هوایی به حداقل سه مرکز در نزدیکی حمص و دمشق، برنامه تسلیحات شیمیایی سوریه را سال ها به عقب برده است. ژنرال کنت مک کنزی، از مقامات ارشد پنتاگون، در یک کنفرانس خبری اعلام کرد این عملیات «دقیق، قاطع و موثر» انجام شده است؛ او گفت به ویژه با بمباران یک مرکز تحقیقات و توسعه در محله برزه واقع در شمال دمشق، «قلب» برنامه شیمیایی ارتش سوریه هدف قرار گرفت.ژنرال آمریکایی گفت پدافند هوایی سوریه نتوانست هیچ موشک یا هواپیمایی را رهگیری و سرنگون کند؛ ژنرال مک کنزی گفت سیستم دفاع هوایی روسیه واکنشی نشان نداد، اما پدافند هوایی سوریه - عمدا پس از پایان بمباران ها - 40 موشک شلیک کرد.در میان نزاع عملی و لفظی بین روسیه و ایالات متحده، رجب طیب اردوغان، رئیس جمهوری ترکیه، از حملات نظامی به سوریه استقبال کرده بود. نکته درخور توجه در این میان این است که روس ها اذعان کرده اند این رهگیری از سوی پدافند هوایی سوریه و آن هم موشک های ساخت دوره شوروی بوده است (یعنی موشک هایی که حداقل و به طور خوش بینانه ساخت 25 سال پیش بوده اند).اما چرا سیستم دفاع موشکی اس -300 وارد عمل نشده است؟ چرا روسیه از این سیستم ضدموشکی استفاده نکرده است؟ آیا مشکلی در این سیستم وجود دارد که روس ها نمی خواهند آن را در صحنه نبرد آزمایش کنند تا به قدر کافی بازار فروش به دست بیاورند؟ موشک های گنبد آسمان اسرائیل در زمان حمله موشکی حزب الله و موشک های تاو آمریکا نیز در برابر موشک باران حوثی ها در عربستان نیز از این جمله اند؟ پاسخ دقیقی نمی توان برای این پرسش یافت.مقامات غربی می گویند در بحران سوریه به سبب حق وتوی روسیه نمی توانند راه حل اساسی برای بحران سوریه بیابند و در برابر بمب های شیمیایی به کار برده شده در سوریه آن را در شورای امنیت سازمان ملل مطرح کنند، زیرا روسیه هر پیش نویس قطع نامه در باره سوریه را وتو می کند. از این رو اقدام به عملیات خارج از سازمان ملل می کنند.از طرف دیگر بنا به اظهارات غربی ها در صورت دادن مجوز به بازرسان بین المللی، روسیه خود خواهان مشارکت در تیم بازرسی است و برای خود حق وتو قائل می شود. از سوی دیگر کارشناسان می گویند بازرسان پس از بازدید در صورت تایید استفاده از بمب شیمیایی مسئولیتی در مشخص کردن طرف استفاده کننده ندارند. روسیه نیز اقدامات تنبیهی غرب علیه سوریه را نقض حقوق بین الملل می داند. بیایید یک بار به تحولات بین الملل نظری بیفکنیم.از سال 2008 پس از آغاز بازی های المپیک پکن، مسئله حمله نظامی ارتش گرجستان به مناطق تجزیه طلب در قلمرو خود (اوستیای جنوبی و آبخازیا) پیش آمد. روسیه حاکمیت گرجستان را بر سرزمین های جدایی طلبان اوستیای جنوبی و آبخازیا نقض و از جدایی طلبان حمایت نظامی و تدارکاتی کرد و استقلال آنها از گرجستان را به رسمیت شناخت. در عین حال روسیه در برابر سرکوب مسلمانان سین کیانگ توسط دولت چین سکوت کرد. پیش از آن روسیه در قفقاز شمالی جدایی طلبان جمهوری خودمختار چین را به شدت سرکوب و گروزنی را با خاک یکسان کرده بود. پس از بهار عربی، عربستان در پیرامون خود به یکه تازی پرداخت و در بحران بحرین از اقلیت سنی حاکم در سرکوب مسلمانان شیعهحمایت می کند.در میانمار دولت این کشور با حملات نظامی مسلمانان روهینگیا را سرکوب و آنان را وادار به مهاجرت و کوچ اجباری و وحشیانه به بنگلادش کرده است. این اقدام وحشیانه هیچ گاه از سوی روسیه و چین محکوم نشده است. ترکیه به خاک سوریه تجاوز و بخشی از آن را در عفرین اشغال کرده است؛ درحالی که روسیه در صحنه سوریه حضور دارد و از قلمرو این کشور با ارتش قدرتمند خود محافظت می کند و مسئولیت پذیرفته است، هیچ واکنشی به اشغالگری ترکیه نشان نمی دهد. این تناقض در رفتار کشورهای منطقه و قدرت های بزرگ و حمله خارج از قوانین بین المللی به خاک کشورهای دیگر را می توان نوعی آنارشیسم در محیط بین الملل دانست.
                