شنبه ۲۸ مهر ۱۳۹۷
-----------------------------------------
حرف اول
-----------------------------------------
خاشقجی و دردسرهای عربستان
-----------------------------------------

                    هرچه زمان می گذرد، خطای استراتژیک مقامات سعودی در موضوع جمال خاشقجی، بیشتر خود را نشان می دهد. واکنش اولیه رئیس جمهور آمریکا درباره اینکه نمی توان به صرف یک ادعا، قرارداد تسلیحاتی با عربستان را به خطر انداخت، اکنون قابل اجرا نیست. اگرچه ترامپ و دامادش روابط دوستانه ای با بن سلمان، ولیعهد سعودی دارند اما افکار عمومی و نمایندگان کنگره و احتمالا سنا، به دنبال تحریم هایی علیه عربستان خواهند بود. ولیعهد سعودی به دنبال آن بود که با ترویج آزادی های اجتماعی در مباحثی مانند ورود زنان به ورزشگاه ها و کنسرت ها و اعطای مجوز رانندگی، محدودیت های شدید فکری و سیاسی در این کشور را پنهان و محدود کند. آنان نگران شکل گیری تشکل های سیاسی مخالف حاکمیت هستند که می تواند شامل برخی شاهزادگان و نیروهای مرتبط با اخوان المسلمین باشد. این تشکیلات در هر کشوری اعم از افغانستان، پاکستان، مصر و ترکیه یا حتی در خود عربستان، یک تهدید جدی علیه حاکمیت فعلی این کشور به شمار می رود. ارتباط خاشقجی با این تشکل ها، اطلاعات قابل توجهی علیه حکومت عربستان در اختیار او قرار داده بود که چاره ای جز حذف آن باقی نمانده بود. انفعال دستگاه دیپلماسی سعودی و حتی بحث جایگزین شدن یکی از سفرا به جای عادل الجبیر نشان می دهد عربستان دچار نوعی سردرگمی در قبال این مسئله شده است. سفیر عربستان در واشنگتن که برادر بن سلمان است و سپس خود ولیعهد تلاش کردند مسئله را توجیه کنند و ملک سلمان نیز در ارتباط تلفنی با اردوغان و ترامپ، به دنبال اعطای امتیازاتی برای منتفی کردن پیگیری ها بود اما هرچه روزنامه های بین المللی، ابعاد بیشتری از ماجرا را کشف و برملا کردند، وضعیت عربستان و آمریکا در مواجهه با افکار عمومی، بدتر شده است. ارتباط نزدیک اردوغان با اخوان المسلمین باعث شده رئیس جمهور ترکیه در قبال این مجموعه که خاشقجی هم با آن در ارتباط بود، خود را پاسخ گو بداند چون این اتفاق در خاک این کشور رخ داده است. از سوی دیگر خاشقجی با آمریکایی ها نیز ارتباطاتی داشت؛ بنابراین از منظر اطلاعاتی، حتما دانسته هایی داشته و به تازگی نیز همکار رسمی واشنگتن پست شده بود.  جناح حامی واشنگتن پست حتما فشار بیشتری به ترامپ وارد خواهد کرد. عربستان شاید در این شرایط به سمت تغییراتی در سیاست های منطقه ای خود برود. ریاض در زمینه روابط با تهران، راهی برای بازگشت باقی نگذاشته در عین حال که این اتفاق سبب شده کشورهای اروپایی و شرکت های بزرگ اقتصادی درباره ادامه همکاری با چنین رژیمی که این گونه بی محابا قتل و جنایت می کند، دچار تردید شوند. تیتر اغلب رسانه های غربی به ویژه روزنامه های آمریکایی، این سوال را در مقابل مسئولان این کشورها قرار داده که چطور می توان همکاری با یک قاتل را ادامه داد. باید دید دولت ها و شرکت های غربی درباره ادامه همکاری با عربستان، به چه جمع بندی ای می رسند اما آنچه مشخص است، این اتفاق ضربه ای جدی به حاکمیت نوظهور سعودی است.
                