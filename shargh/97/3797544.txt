چهار‌شنبه ۷‌شهریور ۱۳۹۷
-----------------------------------------
توضیح
-----------------------------------------
توضیحی برای بازنشر یک گزارش در توییتر «شرق»
-----------------------------------------

                    در روزهای گذشته، سلسله گزارش ها، گفت وگوها و اخباری در رسانه های رسمی کشور اعم از خبرگزاری ها و رسانه ها درباره حضور برخی اتباع کشور عراق در شهر مقدس مشهد منتشر شد که بازتاب های فراوانی داشت. 28 مرداد سایت خبری خبرآنلاین برای یادداشت یکی از نویسنده های خود، تیتر «چرا از سفر مجردی عراقی ها به مشهد جلوگیری نمی شود» را انتخاب کرده بود که در آن به برخی حواشی درباره این سفرها اشاره شده بود. روزنامه شهروند نیز در صفحه نخست خود در شماره چهارم شهریور جاری در گزارشی با روتیتر «بحران حیثیتی در صنعت گردشگری پس از افزایش حضور مسافران کشور همسایه» و تیتر «مردان عراقی و حاشیه های تجرد»، به بیان مسائلی دراین باره پرداخت و گفت وگویی با رئیس اتحادیه هتل داران خراسان رضوی داشت که به تایید برخی ادعاها پرداخته بود. خبرگزاری ایسنا نیز همان روز به بازنشر این گزارش پرداخت. برخی سایت های خبری نیز این مطلب را بازتاب دادند که البته برخی از آنان در روزهای بعد، آن را از روی خروجی خود حذف کرده و کلیک کردن روی لینک آن در موتورهای جست وجو، با پاسخ «صفحه مورد نظر یافت نشد» مواجه می شود. «شرق» در حساب رسمی توییتر خود مانند بازنشر بسیاری از مطالب دیگر از رسانه ها و خبرگزاری های معتبر، تیتر این گزارش را بازنشر داد که سوءتفاهماتی را در پی داشت. با توجه به اینکه رسالت آگاهی رسانی حرفه ای، همواره در صدر خط مشی این روزنامه قرار دارد، با توجه به تکذیب این دغدغه ها از سوی مسئولان، به این وسیله از همه مخاطبان خود پوزش می خواهیم. بدیهی است رونق گردشگری به ویژه گردشگری مذهبی، موضوعی بااهمیت برای همه ایرانیان و مسلمانان به شمار می رود و همه ما موظف به تقویت این حوزه با درنظرگرفتن منافع ملی و شعائر اخلاقی و دینی خود هستیم.
                