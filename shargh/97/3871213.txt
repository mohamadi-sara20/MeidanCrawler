چهار‌شنبه ۱ اسفند ۱۳۹۷
-----------------------------------------
حرف اول
-----------------------------------------
حق فراموش شدگی
-----------------------------------------

                    مرزهای حریم شخصی آدم ها هر روز تغییر پیدا می کند. حریم شخصی در هر حوزه ای ریزبینی های خودش را دارد. حریم شخصی مدام شکسته می شود، وقتی در مترو داری با دوستت چت می کنی و بغل دستی ات زل زده به صفحه مانیتور موبایلت! نگاه کردن به صفحه موبایل دیگران جرم نیست؛ اما نگاه نکردن اخلاقی است که سعی می کنیم رعایت کنیم (اگر بر وسوسه فضول بودن مان غلبه کنیم)؛ اما در دنیای تجارت و اطلاعات نیاز به مقررات مشخصی است که حقوق هر فرد را تعریف کند. حق یک کاربر در یک شبکه اجتماعی مانند فیس بوک یا اینستاگرام چیست؟ اگر عکسی را که در صفحه غیرعمومی گذاشته ام، دیگران ببینند، آیا من حق دارم از او شکایت کنم؟ این همان پرسش هایی بود که نیاز به تدوین قوانین و مقررات مربوط به آن را تبدیل به یک الزام می کرد.قانون «حفاظت از داده های عمومی»: واقعیت آن است که مرزهای «حریم شخصی» و «حقوق کاربر» مدام پیچیده و پیچیده تر می شود. وقتی در سال 2012 برای نخستین بار موضوع «حفاظت از داده های عمومی» (General Data Protection Regulation) در اروپا مطرح شد، منجر به سند الزام آوری شد به نام GDPR که همه کشورهای اروپایی بعد از چهار سال بحث و گفت وگو از سال 2016 به آن تن دادند؛ سندی اروپایی که همه سایت ها، اپلیکیشن ها و سامانه هایی که در اروپا فعالیت می کردند، باید از آن تبعیت می کردند.اما مفهوم حریم شخصی و حفاظت از داده در همان دو سال اول پس از تصویب هم به شدت تغییر کرد تا در سال 2018 نسخه جدیدتر آن طرح شود؛ نسخه ای که حقوق جدیدی را برای کاربران تعریف می کرد. زمانی که این دو نسخه را با هم مقایسه می کنیم، به حقوق جدیدی برمی خوریم؛ حقوقی که شاید فراتر از فناوری اطلاعات و شبکه های اجتماعی می رود که یکی از آن حقوق «حق فراموش شدگی» (The right to be forgotten) است! زمانی که صفحه ای در شبکه ای اجتماعی بسته می شود، آیا آن شبکه اجتماعی می تواند در تحلیل هایش از اطلاعات آن صفحه استفاده کند؟ آیا می تواند اطلاعات را ذخیره کند تا بعدها آن را با اطلاعات دیگری از شما برای شناخت بهتر و دسته بندی بهتر شما ترکیب کند؟ این حق بیان می کند که آن سامانه یا شبکه اجتماعی یا اپلیکیشن باید اطلاعات شما را فراموش کند! باید فراموش کند که شما چه داده هایی داشتید، چه عکس هایی، چه علاقه مندی هایی و… این قانون این فراموش شدگی را به عنوان یکی از حقوق کاربران (یا بهتر بگوییم شهروندان سرزمین های مجازی) می داند. در این دنیایی که هر چیز در آن ضبط می شود تا روزی نه فقط در دادگاه ها؛ بلکه در زندگی روزمره استفاده شود، داده های شهروند حق دارد فراموش شود! فراتر از کدها و کامپیوترها: «حق فراموش شدگی» برای من معنایی فراتر از صفر و یک کدنویسی دارد. حق فراموش شدگی یک بلوغ است؛ بلوغی که در آن ما اشتباهات دیگران را می توانیم فراموش کنیم. «فراموش شدگی» یعنی ما خودآگاه و بر اساس انتخاب خود تلاش می کنیم تا بخشی از اطلاعات خود را فراموش کنیم! و به قول نیچه از «فضیلت فراموشی» بهره بگیریم. «حق فراموش شدگی» حق من می تواند باشد، وقتی از دوستی انتظار داشته باشم فراموش کند بخشی از خاطراتی را که دوست نداریم به یاد آوریم. شاید گاه برای زندگی کردن باید بخشی از گذشته را خودخواسته فراموش کرد؛ وگرنه آن قدر آن زخم عمیق است که نمی توان با آن زندگی را ادامه داد. هم آلمانی ها و هم فرانسوی ها بعد از جنگ جهانی دوم مجبور بودند تا خیانت های شان را فراموش کنند؛ چرا که همه آنها برای زنده ماندن ناگزیر به خیانت هایی شده بودند! گاه برای ساختن آینده ناگزیر باید برخی از گذشته را یا فراموش کنیم یا ببخشیم؛ آن بخشی که در مقابل واقعیتی بزرگ قابل صرف نظر کردن است! یا شاید تاب نیاوریم فراموشی خودخواسته را و به قول ماندلا بعد از آپارتاید روی بیاوریم به «می بخشم؛ اما فراموش نمی کنم»! اما به هر حال باید بخشی از خاطرات را در برابر بخشی از آینده مطلوب فراموش کنیم! انتخابی سخت که حاضر به فراموش کردن کدام بخش هستیم و کدام بخش را نگه می داریم! و البته این یک تصمیم گیری جمعی است.
                