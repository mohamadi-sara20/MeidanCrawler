سه‌شنبه ۲۱ اسفند ۱۳۹۷
-----------------------------------------
حرف اول
-----------------------------------------
قوانین بی فرجام برای توسعه اقتصادی
-----------------------------------------

                    بر مبنای درک این واقعیت که بدنه دولت بزرگ است و کارایی آن ‎چندان پذیرفتنی نیست و سطح بهره وری پایین از یک سو و تعدد انجام پروژه های بزرگ مبتنی بر بودجه دولتی از سوی دیگر، شرایطی را فراهم کرده که توجه به‎ضرورت انجام اصلاحات اقتصادی در کشور به‎عنوان مهم‎ترین اولویت نظام مطرح می‎شود. بخش خصوصی هر روز ناتوان‎تر می شود و امکان جذب سرمایه گذاری خارجی به‎صورت واقعی و نه از طریق خطوط اعتباری و فاینانس خارجی با پشتوانه منابع کشورمان ناشی از فروش نفت را از دست می دهد. بی کاری و تورم همراه با رکود اقتصادی بدون افزایش درآمد ملی و تولید کالاهای سرمایه ای، از اثرات اقتصادی دولتی، مبتنی بر درآمدهای نفتی و ناکارآمد است. هرچند ایران به لحاظ مقایسه با کشورهای منطقه از اقتصاد پایدارتری برخوردار است اما عدم مشارکت عمومی- خصوصی با هدف ایجاد رفاه برای مردم، آینده روشنی را در صورت ادامه روند فعلی فراهم نمی‎کند. الگوهای توسعه اقتصادی در منطقه جنوب‎شرقی آسیا، مشابه مالزی، ژاپن، کره، چین و سنگاپور و تلفیق آن با ویژگی های اجتماعی و اقتصادی و فرهنگی ایران می تواند راهگشای مشکلات امروز کشور شود. اجرای قانون و آیین‎نامه اجرائی مربوط به تشویق و حمایت سرمایه گذاری خارجی که در تاریخ 4/3/1381 به تصویب مجمع تشخیص مصلحت نظام رسیده و ابلاغ شد، بعد از گذشت 15 سال با عملکرد چشمگیری مواجه نشده است. در 15سال گذشته حجم سرمایه های خارج شده از کشور چندین برابر سرمایه گذاری مستقیم خارجی در کشور است. آمار دقیقی از سرمایه های خارج شده از کشور در دسترس نیست اما درصورتی‎که این شاخص تعریف و مقیاس آن دقیق سنجیده شود، دستاورد خوبی مشاهده نمی شود. درخصوص قانون «رفع موانع تولید رقابت‎پذیر و ارتقای نظام مالی کشور» که در تاریخ 20/2/94 ابلاغ شد و همچنین اجرای «سیاست های اصل 44 قانون اساسی» به دلیل عملکرد نادرست نظام مالی و بانکی کشور و عدم اجرای دقیق دستورالعمل های آن، شرایط پذیرفتنی نیست. ایران مزیت‎های بسیاری برای ادامه راه توسعه دارد. نیروی جوان تحصیل‎کرده، منابع فراوان انرژی و معدنی، سرزمین پهناور با شرایط آب و هوایی متنوع و نداشتن بدهی های عمومی و دولتی و همچنین موقعیت جغرافیایی سیاسی این کشور در منطقه شرایطی را فراهم کرده است که می تواند در انجام اصلاحات اقتصادی در داخل و منطقه موفق شود. بی ثباتی نرخ ارز و کاهش ارزش پول ملی و در نتیجه کاهش توان خرید مردم نیز باعث اختلال در اقتصاد کشور شده است. بسیاری از تولیدکنندگان بخش خصوصی با ظرفیت پایین و غیراقتصادی به فعالیت ادامه می دهند و تعداد دیگر نیز دچار ورشکستگی شده اند. باید اذعان کرد اصلاحات اقتصادی بدون فراهم آمدن زمینه های تعاملی در حوزه های سیاسی در داخل و خارج کشور حاصل نخواهد شد. توصیه می شود انجام اصلاحات با جامعیت و یکپارچگی بین تمام مولفه های اثرگذار و از آن جمله اعتمادسازی در سطوح ملی و بین‎المللی صورت گیرد. 
                