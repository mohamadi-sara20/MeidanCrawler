یک‌شنبه ۱۹ فروردین ۱۳۹۷
-----------------------------------------
یادداشت
-----------------------------------------
خط و نشان آمریکایی برای «دیگران»
-----------------------------------------

                    1- نظام سیاسی و اجتماعی ایالات متحده آمریکا پس از هزاران سال تجربه جهانی در 200 سال پیش به صورت یک نظام مردمی به دست مردم و برای مردم پا به عرصه وجود گذارد. حرف ها، وعده ها و رفتار اولیه زمامداران آمریکا رسما و تلویحا بر پایه احترام به حقوق بشر و مردمی بودن حکومت بود. اروپاییان دلسوخته از زورگویی زمامدارانشان، بار و بندیل خود را بستند و به آمریکا مهاجرت کردند. کار در یک سرزمین وسیع نیاز به کارگر داشت اما هنوز درآمدی در کار نبود که بتوان به کارگر دستمزد کافی داد. اروپاییان به ویژه انگلیسی ها برای پرکردن این خلا اقتصادی همان راهی را پیمودند که از هزاران سال پیش در بخش هایی از مشرق زمین متداول بود: اسیرگرفتن مردم بومی به ویژه آفریقاییان بی گناه، بردن آنها به محیط کار و استفاده از آنها به صورت برده؛ یعنی کارگر با جیره غذایی و پوشش ساده اما بدون مواجب. این حرکت حتی پس از استقلال آمریکا و پس راندن قدرت های اروپایی و تشکیل «ایالات متحده آمریکا» ادامه یافت. نکته نهفته دیگر این واقعیت این است که مردم آمریکا - که مجموعه گسترده ای از فرهنگ های سرزمین اصلی خود را نمایندگی می کنند- به لحاظ آرا و باورهای خود دید واحدی ندارند و هر گروه مهاجر از ظن خود یار آمریکا شده است. حتی در کشورهای مادر و مهاجرپرور، یک دید یکسان و ملی نسبت به ارزش های اجتماعی وجود نداشته و هنوز هم ندارد. به عنوان نمونه، آن زمان که آمریکاییان دست به تشکیل حکومت مردمی زدند، در ایران ما «خدا» بود و «شاه» بود و «میهن». مردم ایران «رعایا» خوانده می شدند و باید حدود خود را «رعایت» می کردند. کنجکاوی در کار بزرگان موقوف بود. قوانین مدنی آمریکا حاصل تلاش های مهاجران اولیه ای است که به آمریکا رفتند و پس از کسب استقلال از فاتحان اولیه اروپایی به ویژه انگلیس، فرانسه، اسپانیا و «متحد»کردن ایالات استقلال یافته، نوع حکومت را برخلاف کشورهای سلطنتی اروپا و آسیا برپایه گزینش مردم تعیین کردند. در این نظام، گروه بندی های مردمی با گرایش های مختلف سیاسی و فرهنگی نقش بسیار مهمی در نظام حکومتی دارد. سرانجام دو حزب سیاسی - حزب جمهوری خواه و حزب دموکرات تشکیل شد که مردم را در حرکت های اجتماعی هماهنگ کنند. طبیعی است که در چنین نظامی در دوره ای طرفداران حزب دموکرات در انتخابات برنده شوند و در دوره بعد این گرایش به سود جمهوری خواهان حرکت کند. این مقدمه دو قطبی شدن جامعه آمریکا بود. پس از تغییرات سیاسی در دوره های تاریخی، امروزه حزب جمهوری خواه به صورت پایگاه ثروتمندان، الیگارش ها، نژادپرستان و ملی گرایان درآمده و حزب دموکرات پایگاه عامه مردم شده است. با وجود تاکید اعلامیه استقلال آمریکا بر مردمی بودن حکومت، بردگان تا نیم سده گذشته از بیشتر حقوق شهروندی برخوردار نبودند. قیام آمریکاییان آفریقایی تبار به رهبری مارتین لوتر کینگ در نیمه دوم دهه 1960 موجب احقاق حقوق شهروندی و داخل آدم شدن شهروندان آفریقایی تبار شد. 50 سال پیش، روزی که کینگ ترور شد، من دانشجوی سال آخر دوره دکترا در دانشگاه واشنگتن بودم و زد و خورد سیاهان با پلیس را بارها به چشم خود می دیدم. پس از موفقیت جنبش حقوق مدنی سیاهپوستان، دولت آمریکا به همه سازمان های دولتی و دانشگاه ها بخش نامه داد که در استخدام پرسنل خود 20 درصد از آفریقایی تبارها استفاده کنند. سیاهان به کمترین حق خود به عنوان یک شهروند دسترسی یافتند.2- دوقطبی شدن جامعه آمریکا که با روح اعلامیه استقلال آمریکا مغایر است، موجب شد که باز هم نژادپرستان و ثروتمندان و مافیای اقتصادی آمریکا جای خوشی در لانه حزب جمهوری خواه برای خود دست و پا کنند، به طوری که امروز بنا به گفته روشنفکران آمریکا -از جمله برنی ساندرز، سناتور چپ گرای کنگره- یک درصد از مردم آمریکا که 99 درصد ثروت آمریکا را در جیب خود دارند و وال استریت را پایگاه خود قرار داده اند، نه تنها حزب جمهوری خواه را قبضه کرده اند بلکه سیاست اقتصادی جهان را به دلخواه خود تعیین می کنند. در میان این امواج متلاطم، رادیکال ترین و ناسیونالیست ترین گروه که «نومحافظه کاران» یا «نئوکان ها» خوانده می شوند، از هیچ تلاشی برای افزایش توانمندی و دست وپنجه نرم کردن با اقتصادهای جهان ابا ندارند. این گروه نقش موثری در انتخاب دونالد ترامپ به ریاست جمهوری آمریکا ایفا کرده اند. در اینجا نیازی نیست که به دسیسه ها و شایعات دخالت روسیه در انتخابات آمریکا اشاره شود؛ زیرا از هدف این یادداشت دور است.3- رویداد جالب توجهی که پس از انتخابات سال پیش در آمریکا اتفاق افتاده، این است که با همه تلاشی که از سوی محافظه کاران و نئوکان ها برای بردن ترامپ به کاخ سفید صورت گرفت، این گروه ها به شدت از کار خود پشیمان هستند.زیرا رفتار ترامپ چنان نفرت و دوگانگی ای در جامعه آمریکا به وجود آورده است که پیش بینی می شود کنگره آمریکا به کلی از چنگال حزب جمهوری خواه خارج و به دست دموکرات ها بیفتد. با همه تلاشی که رسانه های محافظه کار برای پنهان داشتن نگرانی اشاره شده به کار می برند؛ به دلیل آزادی رسانه ها، نمی توانند از درزکردن این اسرار جلوگیری کنند.4- آنچه موجب نگرانی محافظه کاران و به ویژه نئوکان ها شده، رفتار دیکتاتور مآبانه ترامپ در چرخش استراتژی روابط خارجی است. برخلاف اوباما که مانند یک شطرنج باز با حریفان جهانی خود بازی می کرد، ترامپ روش محمدعلی کلی، بوکس باز معروف را به کار می برد: در آغاز هر رویارویی با سران کشورهای خارجی، کار مذاکره را با رجزخوانی آغاز می کند. سپس بدون اینکه به عمق مسئله مورد مذاکره تسلط کافی داشته باشد، تصمیمش را گرفته، آن را قاطعانه و به صورت عمومی اعلام می کند. آن گاه نظر اطرافیان خود را می پرسد و در صورت نیاز حرف خود را تعدیل می کند. ترامپ هنوز که بیش از یک سال از زمامداری اش نگذشته، دشمنان بسیاری در سراسر جهان برای خود تراشیده است.5- قشقرقی که ترامپ تا امروز در دشمنی با ایران به راه انداخته است، تقریبا او را به هدف های اولیه پیش از تصمیم گیری درباره آینده برجام و روابط ایران و آمریکا نزدیک کرده است. او می خواهد -اگر بتواند- خاطره ای جاویدان از زمامداری خود بر جای بگذارد. سیاست بازی هم در حرکات او به خوبی جلوه گر است. افرادی مانند بولتون و پمپئو را به دور خود جمع کرده تا قاطعیت تصمیم خود را به طرف مقابل القا کند. استقبال کیم جونگ اون، رهبر کره شمالی، برای ملاقات و مذاکره با ترامپ را نتیجه هوشمندی خود و موفقیت استراتژی برخورد خود با یک دشمن می داند. از سوی دیگر رفتار و برخورد ترامپ با ایران مشکلاتی را برای ایران فراهم کرده است: با هر حرفی که او درباره ایران می زند و با گزینش همکارانی مانند جان بولتون و پمپئو -که از دوران زمامداری جورج بوش پسر به نام دشمن ایران شناخته می شوند- جو سیاسی و اقتصادی ایران را متلاطم می کند. بهای ارز و طلا در بازار افزایش می یابد، حرکت مهاجرت شتاب می گیرد، ارزش سهام کاهش می یابد و به نگرانی مردم افزوده می شود. این تجربه برای ایران تازگی ندارد. ایران در چند هزار سال تاریخ خود از این رویدادها زیاد دیده است. ایران در جنگ با رومیان چند امپراتور رومی را در همین منطقه شامات سر به نیست کرده است. رستم و افراسیاب نمونه بارز دیگری از برخورد رقابتی منطقه در ایران باستان است. بگذریم از اینک رستم عزیز خودمان، با دست خود پسرش را هم کشت. در آن دوران قوای مهاجم و قدرت دفاعی ایران تقریبا هم وزن بودند. در نبرد، حالت رده بندی بازی های المپیک امروزی برقرار بود. در بازی های المپیک هر قهرمان یا تیم باید با قهرمان و تیم هم وزن خود مسابقه دهد. این با بازی و تهاجم بین المللی متفاوت است. ایالات متحده در کشورهای مجاور ایران دارای شمار درخور توجهی پایگاه نظامی است و کشورهای همسایه را علیه ایران تحریک کرده است. در سال های آغازین سده بیست ویکم، با هجوم آمریکا به عراق بیش از یک میلیون عراقی کشته شدند. همین آقایان بولتون و پمپئو -که از همکاران جورج بوش پسر بودند- در تحریک او نقشی اساسی بازی می کردند. یک دلیل تهدید ایران از سوی ترامپ رابطه نزدیک ایران با روسیه است. آمریکا و انگلیس در دوران جنگ سرد و سال های پیش از انقلاب اسلامی در ایران، کشور شوروی را با خطوط پیمان بغداد و سنتو محاصره کرده بودند. وقوع انقلاب در مرزهای جنوبی شوروی به آمریکایی ها اطمینان داد که کمونیست ها نمی توانند به درون یک کشور مذهبی نفوذ کنند؛ اما سقوط شوروی و تکه پاره شدن کشورهای قفقاز و شرق ایران همه معادلات و ملاحظات دوران جنگ سرد را برهم زده است. در غرب ایران، ترکیه روی مدل عثمانی مانور می دهد. علاوه بر این ترکیه عضو پیمان ناتو هم هست. ناتو اروپا را در برابر روسیه محافظت می کند. امروز روسیه از مسیر ایران به راحتی به شامات و دریای مدیترانه دسترسی پیدا کرده است. برخی از خط ونشان کشیدن های ترامپ علیه ایران در واقع خطاب به روسیه است. او «به در می گوید تا دیوار بشنود». حمایت ظاهری ترامپ از گروه های مخالف رژیم جمهوری اسلامی یا رقص شمشیر او با سعودی ها نیز ترفندی از همین جنس است. در صورت بروز جنگی نیابتی در منطقه، کشته شدن افراد از هر جبهه به سود آمریکاست. هوشیاری در قبال این تاکتیک های مشخص، وظیفه هر ایرانی آگاه و مسئول است.
                