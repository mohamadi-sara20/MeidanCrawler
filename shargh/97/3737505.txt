سه‌شنبه ۱۱ اردیبهشت ۱۳۹۷
-----------------------------------------
type_unknown
-----------------------------------------
فرمان فیلتر
-----------------------------------------

                    گروه جامعه: عصر روز گذشته خبرگزاری وابسته به قوه قضائیه خبری با این تیتر منتشر کرد: «دستور قضائی درخصوص مسدودسازی پیام رسان تلگرام صادر شد». به زبان ساده این یعنی دستور قضائی برای فیلترکردن پیام رسان تلگرام در ایران. بر اساس جزئیات خبر منتشرشده، بازپرس شعبه دوم دادسرای فرهنگ و رسانه تهران اعلام کرد: «کلیه ارائه دهندگان خدمات دسترسی به اینترنت کشور خصوصا شرکت ارتباطات زیرساخت و اپراتور های تلفن و دارندگان پروانه ارائه خدمات ارتباطات ثابت مکلف هستند از تاریخ 10/02/97 نسبت به اعمال مسدودسازی کامل وب سایت و اپلیکیشن شبکه اجتماعی تلگرام اقدام نمایند». بند پایانی این دستور نیز به این شرح است: «متذکر می گردد اعمال مسدودسازی باید به نحوی اجرا شود که محتوای شبکه مذکور با هیچ نرم افزاری (اعم از فیلترشکن و نظایر آن) در کشور قابل دسترس نباشد تخلف از اجرای این دستور مستوجب تعقیب کیفری خواهد بود». این خبر در شرایطی منتشر شده است که تا لحظه تنظیم و آماده سازی این مطلب (9 شب) تلگرام هنوز فیلتر نشده بود. خود خبر اصلی هم البته راس ساعت 6:22 عصر منتشر شد. بااین حال این دستور صریح قضائی حکایت از جدی بودن ماجرای از دسترس خارج کردن پرکاربردترین پیام رسان بین ایرانیان دارد؛ پیام رسانی که بر اساس آمارهای رسمی دست کم 40 میلیون نفر از ساکنان ایران در آن حساب کاربری دارند و روز گذشته قطعی 12ساعته آن مشکلات زیادی را برای کاربران آن به وجود آورده بود.علاوه براین باید در نظر داشت که همین چند روز پیش بود که تلگرام در روسیه هم با دستور مقامات فیلتر و خبرهای آن همه جا منتشر شد، اما آن گونه که از روسیه خبر آمد، تلاش روس ها برای از دسترس خارج کردن کامل تلگرام به جایی نرسید و با وجود اعمال یکی از شدیدترین شیوه های فیلترینگ، اما تلگرام همچنان در این کشور قابل دسترسی بود و کاربران می توانستند با آن کار کنند. البته اعلام شده بود که تلاش های دولت روسیه منجر به کاهش سرعت این پیام رسان شده بود که همین ویژگی یکی از اصلی ترین نقاط قوت آن بود. از روزهای گذشته و پس از صدور دستور رسمی دولت برای خروج همه مقامات دولتی و حکومتی و همچنین نهادها، سازمان ها و وزارتخانه ها و... از تلگرام موجی از پایان فعالیت کانال های تلگرامی داخلی شروع شده بود و بسیاری این موضوع را اقدامی در جهت زمینه سازی فیلتر تلگرام تعبیر می کردند. بااین حال اما برخی دیگر بر این باور بودند که این اقدام با هدف پایان دادن به انحصار این پیام رسان در داخل کشور انجام شده و به همین دلیل فیلترشدن آن منتفی شده است.فیلتر وظیفه کیست؟خبری که عصر روز گذشته هم منتشر شد یک دستور قضائی از بازپرس شعبه دوم دادسرای فرهنگ و رسانه تهران بود. این در حالی است که بر اساس قانون فیلترینگ و تصمیماتی که برای فیلترشدن سایت ها و اپلیکیشن ها گرفته می شود، وظیفه کارگروه تعیین مصادیق محتوای مجرمانه است؛ کارگروهی که فعالیت خود را از سال 88 شروع کرد. این کارگروه در پی تصویب قانون جرائم رایانه ای در مجلس شورای اسلامی بنیان نهاده شد و بر اساس ماده 22 این قانون مسئولیت نظارت بر فضای مجازی و پالایش تارنماهای حاوی محتوای مجرمانه و رسیدگی به شکایات مردمی را به عهده دارد؛ کارگروهی که زیر نظر دادستان کل کشور فعالیت می کند و 13 عضو دارد. اعضای این کارگروه موظفند هر دو هفته یک بار جلسه تشکیل دهند و در این جلسات درباره فیلترشدن وب گاه های مختلف، بحث و تبادل نظر و رای گیری کنند. اعضای کارگروه شامل دادستان کل کشور (رئیس کارگروه)، رئیس یا نماینده سازمان صداوسیما، فرمانده نیروی انتظامی، یک فرد خبره در فناوری اطلاعات و ارتباطات به انتخاب کمیسیون صنایع و معادن مجلس شورای اسلامی، یک نماینده عضو کمیسیون قضائی و حقوقی به انتخاب این کمیسیون به تایید مجلس شورای اسلامی، رئیس سازمان تبلیغات اسلامی، نماینده دبیرخانه شورای عالی انقلاب فرهنگی و وزرای اطلاعات، فرهنگ و ارشاد اسلامی، دادگستری، ارتباطات و فناوری اطلاعات، علوم تحقیقات و فناوری، آموزش وپرورش یا نمایندگانی از این وزرا هستند. به این ترتیب دولت شش عضو در کارگروه دارد و بقیه نهادها هفت عضو. بر اساس اخبار رسمی و نیمه رسمی ای که تاکنون منتشر شده است، مسئولان بلندپایه دولت و شخص رئیس جمهور همیشه مانع از فیلتر تلگرام شده بودند، شش عضو دولتی و همین طور یک نماینده مجلس– اگر فرض بگیریم که هم راستا با دولت رای داده باشد- مانع از بسته شدن این پیام رسان پیش از اینها شده بودند. اما روز گذشته فرمان فیلتر از جایی دیگر آمد؛ قوه قضائیه و دادسرای فرهنگ و رسانه تهران.دلایل صدور حکممواردی که این دادسرا با استناد به آنها حکم صریح به مسدودسازی تلگرام داده است، در دستور صادرشده از بازپرس شعبه دوم دادسرای فرهنگ و رسانه تهران به این شرح ردیف شده است: «1- اخلال در وحدت ملی و ایجاد اختلاف مابین اقشار جامعه به ویژه از طریق طرح مسائل نژادی، قومی و تحریک و اغوای مردم به شورش و آشوب. 2-جمع آوری اطلاعات مردم و کشور و دسترسی بیگانگان به حریم خصوصی و داده های شهروندان ایرانی و جاسوسی به نفع اجانب. 3- انتشار، توزیع و تجارت انواع محتوای مستهجن و خلاف عفت عمومی و گسترش فساد و فحشاء در جامعه. 4- اهانت به مقدسات و ارزش های اسلامی و تبلیغ به نفع فرقه های منحرف و مخالف اسلام. 5- نشر اکاذیب و تشویش اذهان عمومی و لطمه به آسایش عمومی. 6- قاچاق کالا و ارز و مواد مخدر و سایر کالا های غیرمجاز. 7-اقدام علیه امنیت کشور از طریق گروهک های تروریستی. 8-کلاهبرداری، نقض مالکیت معنوی و سایر جرائم مالی. 9- تبلیغ علیه نظام جمهوری اسلامی ایران. 10- هتک حیثیت اشخاص در این دستور همچنین آمده است «پیش از اتخاذ تصمیم در این زمینه، موضوع در جلسات متعدد کارشناسی با حضور متخصصان امر و نمایندگان دستگاه های ذی ربط مطرح و مورد بررسی قرار گرفته و آنها نیز نظر کارشناسی خود را مبنی بر لزوم مسدودسازی و جلوگیری از ادامه فعالیت این شبکه اعلام داشته اند؛ لذا در اجرای ماده 114 قانون آیین دادرسی کیفری و ماده 751 قانون مجازات اسلامی و به استناد اصل 156 قانون اساسی و مواد 498، 500، 512، 513، 514، 609، 610، 639، 697، 698، 700، 729 الی 731 و 742 الی 750 قانون مجازات اسلامی بخش تعزیرات و ماده 6 قانون مطبوعات، دستور مسدودسازی پیام رسان تلگرام صادر و اعلام می گردد».
                