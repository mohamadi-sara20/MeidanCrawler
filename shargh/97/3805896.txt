یک‌شنبه ۲۵‌شهریور ۱۳۹۷
-----------------------------------------
type_unknown
-----------------------------------------
آشغا ل های دوست نداشتنی
-----------------------------------------

                    علاقه من به رشت به کنار، وضعیت وخیمی که در نتیجه نفوذ شیرابه های ناشی از دفن زباله به آب های زیرزمین شمال به علاوه جنگل ها و فضای سبز آن ایجاد کرده، باعث شد این یادداشت را پیرو عرایض قبلی با مخاطب قراردادن محمدباقر نوبخت، معاون رئیس جمهور که ذاتا اهل خطه گیلان و مسئول بودجه کشور است، بنویسم. قبلا هم به استحضار ایشان رسانده ام که استان های شمالی کشور به ویژه گیلان، با مصیبت هولناکی به نام «دفن زباله» مواجه هستند. در استان گیلان روزانه 20 هزار تن زباله تولید می شود. مانند بقیه کشور در گیلان هم زباله ها دفن می شوند. سهم رشت به تنهایی 600 تن در روز است که امسال تابستان به واسطه حضور مسافران به 800 تن رسید.حدود 30 سال پیش بخشی از جنگل های سراوان در 20 کیلومتری رشت تراشیده و محل دفن زباله شد. مسئولان می گویند زباله های صنعتی و بیمارستانی در سراوان دفن نمی شوند؛ اما یک نگاه سطحی به منطقه خلاف آن را نشان می دهد. به علاوه محل دیگری برای دفن زباله های بیمارستانی و صنعتی وجود ندارد.زباله ها به مرور تبدیل به مصیبتی می شوند به نام «شیرابه زباله». در مناطق دیگر هر تن زباله در حدود صد مترمکعب شیرابه تولید می کند. در گیلان به واسطه رطوبت و باران این میزان 20 تا 50 درصد افزایش هم پیدا می کند. اگر فقط20 درصد اضافه تر بگیریم، دو هزار تن زباله در روز در گیلان نزدیک به 90 میلیون مترمکعب شیرابه در سال تولید می کند. 90 میلیون مترمکعب شیرابه در سال راهی رودخانه ها، خاک، آب های زیرزمینی و جنگل های گیلان می شود. در شهر محبوب من رشت، حدود صد هزار مترمکعب در روز شیرابه در سراوان ایجاد می شود. شیرابه ها در محلی به نام «کچا» به رودخانه «زرچوب» ریخته شده که از وسط شهر رشت عبور کرده و وارد تالاب انزلی می شود.جناب نوبخت حتما می دانند در ممالک توسعه یافته، زباله ها نه دفن و نه سوزانده شده؛ بلکه بازیافت می شود. پلاستیک، کاغذ، شیشه و فلزات جدا شده و نزدیک به 70 درصد زباله که مواد غذایی است، تبدیل به کمپوست یا کود ارگانیک می شود. در اروپا به ویژه آلمان نزدیک به80 درصد زباله شان بازیافت می شود؛ در حالی که در ایران به 10 درصد هم نمی رسد. استدعا دارم دولت با کمک خانم دکتر هایده شیرزادی که به کمک آلمانی ها یک واحد بازیافت مدرن در کرمانشاه ایجاد کرده اند، اقدام به ایجاد واحدهای بازیافت در گیلان و سایر استان های شمالی کند. باور کنید هزینه زیادی ندارد. زباله ها و شیرابه مانند خوره دارند از یک سو جنگل های شمال و اکوسیستم منطقه را نابود می کنند و از سویی دیگر تهدید جدی برای منابع آب های زیرزمینی سه استان شمالی شده اند؛ بماند آلودگی هولناک رودخانه ها، تالاب ها و نهایتا دریای خزر. نمی دانم قرار است ما به فرزندان و نسل های بعدی چه پاسخی برای ازبین بردن محیط زیست ایران بدهیم.
                