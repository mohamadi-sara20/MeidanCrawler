دو‌شنبه ۲ مهر ۱۳۹۷
-----------------------------------------
سرمقاله
-----------------------------------------
حادثه تروریستی اهواز قومی نیست
-----------------------------------------

                    حادثه دلخراش به خون نشستن جمعی از هم وطنان عزیزمان در جریان حمله تروریستی کور در اهواز، بار دیگر غم و اندوه جانکاهی را به دل ایرانیان نشاند. ضمن ابراز همدردی عمیق با خانواده های آنان و ملت ایران، برخی نکات مهم این حادثه را نباید از نظر دور داشت.
1- ایرانی که برخی قدرت های متخاصم همواره از آن به عنوان متهم حمایت از تروریسم یاد می کنند، در حادثه اهواز بار دیگر به عنوان یکی از بزرگ ترین قربانیان تروریسم در صدر خبرهای جهان قرار گرفت. واقعیت این است که شاید هیچ کشوری با پدیده تروریسم آن گونه که ایران و ملت ایران مواجه شده، مواجه نشده باشد. مقامات ارشد کشور ازجمله رهبران انقلاب، رئیس جمهور، نخست وزیر، 72 نفر از نمایندگان مجلس، دانشمندان و شهروندان عادی، بارها و بارها در هدف حملات تروریستی قرار گرفته اند. ترور سال ها در کف خیابان های این کشور جریان داشته و ایرانیان به خوبی جنس تروریسم را می شناسند. 
2. برای نگارنده به عنوان یک کارشناس جامعه شناسی و امنیت ملی، مؤلفه های قدرت و امنیت ملی ابعاد و شاخص های متعددی دارد. منفجرشدن یک بمب یا ترور یک فرد، هیچ آسیبی به امنیت ملی نمی رساند؛ بلکه آثاری عاطفی و روانی برای یک جامعه به همراه دارد. ایرانیان در این چهار دهه، ترورهای متعددی را تجربه کرده اند و حتی کابینه از دست داده  اند، اما ترور هرگز نتوانسته خدشه ای به امنیت ملی کشور وارد کند. 
اقدامات تروریستی در طبقه بندی عوامل مختل کننده های امنیت ملی در بحث های امنیتی، اقداماتی بی ارزش محسوب می شوند. از این رو، به نظر من این حادثه بیش از آنکه ضربه به نظام یا برهم زننده تصویر جزیره ثبات باشد، خدشه ای  انکارنشدنی بر تصویر ادعایی تروریسم مبنی بر داشتن توان برهم زنندگی امنیت است.
3. پیمایش های متعدد در سال های مسئولیت یا تدریس در دانشگاه از سوی دانشجویانم، نگارنده را به این جمع بندی رسانده که ماهیت اقدامات تروریستی در ایران، از جنس حرکات اعتراضی اجتماعی که برخی درصدد القای آن هستند، نیست؛ بلکه تروریسم در ایران برآمده از توهمات ایدئولوژی های افراطی همراه با حمایت های مادی لجستیکی برخی کشورهای منطقه (ثروت و قدرت) است.
4. مقابله با تروریسم، این پدیده شوم که سالانه جان هزاران هزار نفر را در سراسر دنیا می گیرد، با موانع متعددی مواجه است. یکی از کلیدی ترین موانع، مواجهه برخی دولت های مدعی دفاع از حقوق بشر مانند ایالات متحده با این پدیده بر اساس منطق خود و برخورد سلیقه ای و منفعت طلبانه با گرو ه های تروریستی است. برای نمونه می توان به جریاناتی مانند سازمان منافقین اشاره کرد؛ گروهی که گاهی در فهرست تروریست ها قرار می گیرد و گاهی همانان به عنوان حامیان سینه چاکشان اسباب نمایش های پرزرق وبرق شان می شوند و ابزاری برای تحت فشار قراردادن کشوری دیگر بر اساس اطلاعات در اختیار. امروز هم گروهی  50، 60نفره از نیروهای این سازمان تروریستی به همکاری با وزارت خزانه داری آمریکا و سازمان اطلاعات اسرائیل (موساد) مشغول هستند. این رویکرد دوگانه دولت ها در مواجهه با تروریسم در رویکرد رسانه های فارسی زبان خارج از کشور به پدیده تروریسم نیز بازتولید شده که در قالب تفکیک تروریسم به تروریسم خوب و تروریسم بد ادامه یافته است.
5. یکی از مهم ترین مؤلفه ها در موفقیت عملیات های تروریستی این چنینی برای عوامل آن، هویت اجتماعی و قومی بخشیدن به اقدامات خود است؛ به بیان دیگر، کسب حمایت و تایید این اقدام از سوی گروه های قومی، اجتماعی، مذهبی و… . مطالعات سه دهه ای نگارنده ثابت می کند اقدامات تروریستی ارتباط معناداری با مسئله قومیت ندارد. قومی دیدن حادثه اهواز در واقع دنبال کردن خطی است که دقیقا عوامل تروریست دنبال القای آن هستند. این رویکرد سناریویی نخ نما و شکست خورده است که با هدف ضربه زدن به دولت های مرکزی در کشورهایی با تنوع قومیتی گسترده و اغلب از سوی حامیان گروه های تروریستی به کار گرفته می شود. آنچه پیش از این نیز از سوی گروه های با مشی مسلحانه در سال های آغازین انقلاب اسلامی دنبال شد و شکست مفتضحانه ای خورد، نمونه ای از این سناریوست. از سوی دیگر، مروری بر سوابق تروریستی در ایران نشان می دهد فرقان، پیکار، مجاهدین خلق(منافقین) و بسیاری دیگر از گروه هایی که رویکرد مسلحانه را در ایران در پیش گرفتند، فاقد هرگونه خصلت قومیتی بوده اند. 
نکته آخر اینکه بارها و بارها در دیدارها و نشست های متعدد با نخبگان قومی اعم از بلوچ، عرب، کرد و… شاهد نگاه ملی  در دفاع از منافع و مصالح این فعالان قومی بوده ام؛ دفاعی که بعضا از مرکزنشینان پیشی می گیرد. هرچند تنوع قومیتی همواره ابزار فشار برای ازهم پاشیدن هویت ایرانی از سوی بدخواهان بوده، اما جنبش قومی-مدنی در ایران با وجود همه مشکلات، همواره خودش را به عنوان بخشی جدایی ناپذیر از قاب ایرانی یکپارچه دیده است و با رویکردی صلح آمیز، ضدخشونت و اصلاح  طلبانه، حقوق خود را در چارچوب مصالح و امنیت ملی مطالبه کرده است. 
                