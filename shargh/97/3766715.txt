چهار‌شنبه ۱۳ تیر ۱۳۹۷
-----------------------------------------
حرف اول
-----------------------------------------
دستور کار سفر اروپایی روحانی
-----------------------------------------

                    رئیس جمهور در سفر به دو کشور اروپایی سوئیس و اتریش، به دنبال استفاده از ظرفیت اتحادیه اروپا برای استفاده از ظرفیت های باقی مانده برجام است. نخستین مقصد اروپایی روحانی در دولت دوازدهم، کشوری است که میزبان نهادهای مهم بین المللی است و درعین حال از منظر جهانی، کشوری مهم به شمار می رود. حفظ برجام و منافع اقتصادی آن برای ایران در روزهایی که اروپا باید بسته اقتصادی خود به ایران را نهایی کند، دستور کار سفر روحانی است. برجام توافقی بود که به صورت جمعی و با نقش آفرینی کمیسر سیاست خارجی اتحادیه اروپا و نمایندگان سه کشور مهم اروپا شکل گرفت. هدف اتحادیه اروپا حفظ منافع جامعه بین المللی بود و این توافق تاریخی با قطع نامه 2231 شورای امنیت تثبیت شد. بررسی انجام تعهدات ایران زیر نظر آژانس بین المللی انرژی اتمی است و تا به امروز نیز آژانس اعلام کرده که ایران به همه تعهدات خود عمل کرده است. اگر در این بین کوتاهی شود، این موضوع باید از سوی هفت کشور عضو توافق حل وفصل شود و اگر این اتفاق نیفتاد، در این صورت می توان این موضوع را به شورای امنیت ارجاع داده و اگر باز هم نتیجه بخش نبود، می توان آن را به دیوان دادگستری بین المللی ارجاع داد. بنابراین همچنان باید در گفت وگو با اروپا و چین، ژاپن، هند و... بر این موضع پافشاری و از هرگونه تهدید غیردیپلماتیک پرهیز شود. همه این موارد نشان می دهد ایران تمام مراحل مسالمت آمیز و حقوقی را در پیش گرفته است. در این بین ایران در تلاش است از اختلافات میان آمریکا و اروپا بهره ببرد که تا حدی نیز قابل پیگیری است، اما نباید فراموش کرد که تحریم های آمریکا یک جانبه و مضاعف است. به این معنا که اگر شرکت ها یا دولت هایی با آمریکا همسو نباشند، دچار تحریم خواهند شد. بنابراین شرکت های اروپایی به خاطر مصالح و منافع و همین طور برخلاف میل خود برای سرمایه گذاری و انتقال تکنولوژی علاقه مندی نشان نمی دهند. اما به نظر من چنانچه از راه و روش های حقوقی این موضوعات پیگیری شود، می توان امیدوار بود کشورهایی که تا حدودی اختلاف نظر دارند، با یکدیگر همکاری کنند. در زمان ریاست جمهوری بیل کلینتون وقتی قانون داماتو امضا شد اتحادیه اروپا اعلام کرد این اقدامی برخلاف مقررات سازمان تجارت جهانی و مغایر با حقوق بین الملل است.به همین دلیل وقتی شرکت های آمریکایی از پارس جنوبی رفتند، توتال فرانسه جایگزین شد و اروپایی ها در این راستا تحریم های یک جانبه علیه ایران را نپذیرفتند. در مجموع باید در واکنش به این قبیل اقدامات، تصویری قانونمندانه با دید انسانی مهیا کرد و فضا را به نفع مردم ایران تغییر داد. خرد سیاسی همواره راهنما و الگو برای بهره گیری از فرصت ها در سیاست خارجی است و به نظر می رسد رئیس جمهور، محورهای سخنان خود در بین ایرانیان ساکن سوئیس و جلسه اتاق های بازرگانی دو کشور را با محوریت این مسائل تنظیم کرده بود. به هرحال اگر اروپایی ها این خط مشی را در پیش بگیرند و در مقام مخالفت با آمریکا برآیند و حتی به سازمان تجارت جهانی شکایت کنند، بنابراین این فرایند خروج آمریکا آثار منفی کمتری بر اقتصاد ایران خواهد داشت، اما این مسئله به اینکه اروپایی ها تا چه حد به تعهد خود پایبند خواهند ماند و در برابر تهدیدات هر روزه دولت ترامپ علیه شرکت های طرف اقتصادی با ایران چه تصمیماتی خواهند گرفت، مربوط است. تنها امید فعلی آن است که اروپایی ها روی حفظ برجام پافشاری و تا حدودی در قبال آمریکا و ترامپ موضع گیری جدی حقوقی اتخاذ کنند که هم به نفع امنیت منطقه و اروپا و هم به سود مردم ایران است.
                