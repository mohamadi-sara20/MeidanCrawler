یک‌شنبه ۷ مرداد ۱۳۹۷
-----------------------------------------
حرف اول
-----------------------------------------
ما به تدبیر رای دادیم
-----------------------------------------

                    خدایش بیامرزد مرحوم نبوی را؛ نیم قرن پیش ناظم دانشکده حقوق بود. فرزند خود را برای تحصیل دانشگاهی به خارج فرستاده بود و فرزند بدون توجه به محدودیت بودجه همواره تقاضای ارسال پول داشت. گویا مرحوم نبوی باخبر می شود که فرزند چنان که باید و شاید به وظیفه اصلی خود، یعنی درس خواندن عمل نمی کند؛ بنابراین در نامه ای ارسال هرگونه وجهی را به ارسال کارنامه قبولی دانشگاه و انجام وظیفه درس خواندن منوط می کند. فرزند پاسخ «دندان شکنی» می دهد. مرحوم نبوی که برآشفته می شود، به عنوان درد دل، با آن لهجه شیرین کرمانی، بخش «استدلالی» نامه فرزند را با ابراز شگفتی برای برخی از دانشجویان می خواند که از تاکید پدر در ارسال گزارش تحصیلی گله کرده و نوشته بود: «... از آن پدر بزرگوار انتظار می رود به خوبی بدانند که پدر وظیفه ای دارد و فرزند وظیفه ای. اگر فرزند به وظیفه اش عمل نکرد، دلیل نمی شود که پدر هم به وظیفه اش عمل نکند» و تقاضای پول کرده بود! نمی خواهم رابطه آمریکا و ایران را با رابطه پدر و پسر مقایسه کنم. 40 سال است ماراتن کشمکش میان دو کشور ادامه دارد؛ ماراتنی که روزی هماوردانش جوان بودند و اکنون بسیاری از آنان در دوران فرابازنشستگی هستند، اما کشمکش شدیدتر هم شده است. منطق فرزند نبوی در هر دو طرف دیده می شود. ایران با 5+1 توافقی امضا کرد و آن را با قطع نامه تعلیق تحریم ها در شورای امنیت دو قبضه کرد. متقابلا تعهداتی هم بر عهده گرفت و به گواهی آژانس بین المللی انرژی اتمی به آن تعهدات عمل شده است. وقتی مسئولان ایران می گویند: «ما به تعهدات خودمان عمل کرده ایم، شما چرا به تعهداتان عمل نمی کنید؟» طرف آمریکایی می گوید: «شما وظیفه ای دارید و ما هم وظیفه ای داریم. اگر ما به وظیفه خودمان عمل نکنیم، دلیل نمی شود که شما هم به وظیفه خودتان عمل نکنید!». روزگاری در ایران، کارکنان سفارت آمریکا گروگان گرفته شدند، خسارات آن هم پرداخت شد. شنبه، پنجم مرداد 97، در صفحه آخر «شرق» یادداشتی به قلم آقای بهمن کشاورز با عنوان «پافنگ»، یعنی توصیه هوشمندانه به حفظ آرامش و خروج از وضعیت تهدیدآمیز، با طنزی شیوا و قلمی فاخر و سزاوار تحسین و در شان وکیل الوکلا، نوشته شده بود که در آن اشاره شده بود چگونه دعوایی بزرگ از بگومگویی ساده آغاز می شود.و اظهار نگرانی کرده بودند که با حرف های متقابلی که این روزها شاهد آن بوده ایم، چگونه ممکن است دعوای طرفین از شیوه سنتی «تو آن طرف جوب؛ من این طرف جوب؛ فحش بده، فحش بسون»، خارج شود و بالا بگیرد. نظامیان حق و بلکه وظیفه دارند قدرت و توانمندی های خودشان را به رخ بکشند؛ معنی مانور یا رزمایش هایی که برگزار می شود نیز همین است. می گویند در جنگ چالدران میان ایران و عثمانی، شاه اسماعیل جوان و دلیر که در کنار عشایر شیعه گریزان از شیعه کشی از آناتولی و شام بار آمده و بیشتر به ترکی سخن می گفت و فرماندهی سپاه 40 هزار نفری مجهز به شمشیر و تیر وکمان را برعهده داشت، در جنگ با سلطان سلیم اول، به ترکی رجز می خواند و سلطان روم (عثمانی و به عبارتی توران) به زبان رسمی و درباری اش، یعنی فارسی، در جایگاه فرمانده سپاه صدهزار نفری مجهز به توپ و تفنگ آتشین، در پاسخ گفته بود: «چو فردا برآید بلند آفتاب/ من و گرز و میدان و افراسیاب». در آن جنگ که رنگ مذهبی شیعه-سنی داشت، با وجود رشادت شاه اسماعیل، دیار بکر و ملحقاتش که زمانی در قلمرو جد شاه اسماعیل، یعنی اوزون حسن بایندور آق قیونلو بود، از دست رفت که با گذشت پنج قرن هنوز به هضم نرسیده است. به هرحال رجز شیوه نظامیان و فرماندهان است. گفت وگو یا دیپلماسی نیز وظیفه مدیران اجرائی کشور است. در شرایط مذاکره و عقلانیت است که می توان امتیازی داد و گرفت و حضور متعارف در عرصه بین المللی را تقویت کرد. می توان با حضور اقتصادی و در قالب همکاری صنعتی با همسایگانی مانند سوریه، ترکیه و عراق و لبنان از بازار بزرگ و ثروتمندی بهره مند شد و بهره رساند تا ثبات و صلح و رفاه برای همگان باشد. کسانی که به این دولت رای دادند، به کلید صلح و توسعه و تدبیر رای دادند.
                