سه‌شنبه ۳۰ بهمن ۱۳۹۷
-----------------------------------------
type_unknown
-----------------------------------------
همه پرسی درباره FATF؟
-----------------------------------------

                    گروه سیاست: زمزمه های برگزاری همه پرسی درباره لوایح مرتبط  بلند شده و دلیل آن هم تعویق تصمیم گیری مجمع تشخیص مصلحت نظام است؛ درحالی که دو لایحه پالرمو و CFT در انتظار تعیین تکلیف در مجمع است، بررسی های اعضا درباره پالرمو بعد از گذشت چهار ماه هنوز ادامه دارد. در این شرایط برخی نمایندگان و فعالان سیاسی معتقد هستند که اگر هم مجمع امکان تصمیم گیری در فرصت اندک باقی مانده را ندارد، تصمیم نهایی طبق اصل 59 قانون اساسی به رفراندوم گذاشته شود. بهرام پارسایی، نماینده امیدی مجلس، این موضوع را در توییتی مطرح کرده و به «شرق» می گوید که این اصل مصرح قانون اساسی آن قدر بی استفاده مانده که تبدیل به تابو شده بود. او می گوید که لوایح مرتبط با FATF یعنی پالرمو و CFT می تواند نقطه آغازی برای استفاده از اصل همه پرسی و رجوع به آرای مردم باشد. در حالی که مسائل لاینحل زیاد دیگری هم وجود دارد که می توان به گفته رئیس جمهوری از ظرفیت های اصل 59 برای آنها استفاده کرد. هرچند نماینده شیراز تاکید می کند که سعی ما در ابتدا بر شکستن این تابو بوده تا بتوان طرح همه پرسی را به طور جدی پیگیری و اجرائی کرد. در ادامه گفت وگو با این نماینده مجلس را می خوانید. 

پارسایی: لوایح مرتبط با fatf می تواند شروعی برای اجرای اصل 59 قانون اساسی باشد
 
برگزاری همه پرسی درباره لوایح مرتبط با fatf در شرایط کنونی چقدر قابلیت اجرائی دارد؟ 
قانون قابلیت اجرائی دارد؛ اما باید اراده ای برای اجرای آن وجود داشته باشد. برگزاری همه پرسی از اصول مصرح قانون اساسی است که باید درباره مسائل کلان اقتصادی، سیاسی و فرهنگی از آن استفاده کرد؛ اما متاسفانه در چهار دهه گذشته بعد از همه پرسی اصل جمهوری اسلامی درباره اصلاحات قانون اساسی در سال 1368 از آن استفاده شده است. ما مسائل لاینحل زیادی داریم که درگیر مسائل جناحی و سیاسی شده و منافع ملی در این بین فدا شده است. در این موارد بهترین راهکار استفاده از همه پرسی است. 

برگزاری همه پرسی پایگاهی هم در مجلس دارد؟

بستگی به فشارهایی که به مجلس وارد می شود، دارد؛ اما منطق می گوید که باید پایگاه آن وجود داشته باشد؛ چرا که نمایندگان با رای مردم به مجلس راه پیدا کردند؛ اما برخی از مواد قانونی آن قدر بی استفاده مانده که اگر کسی از آن صحبت کند، انگشت اتهام مخالفت با مصالح و منافع ملی و نظام به سوی او گرفته می شود؛ بنابر این باید استفاده از این اصول از نقطه ای آغاز شود. این لوایح می تواند شروعی برای اجرای اصل 59 قانون اساسی باشد. قریب به یک سال است که این لوایح مرتبط با fatf بین مجلس و شورای نگهبان و حالا مجمع تشخیص در حال رفت و آمد است. با درنظرگرفتن اینکه زمان زیادی گذشته و هنوز قسمت های اثرگذار از مجمع تشخیص، مجلس و دولت نتوانسته اند در این باره به جمع بندی برسند، یکی از بدیهی ترین مسائلی است که می توانیم به قانون اساسی رجوع کنیم. 

اگر مجمع دو لایحه را رد کند و به لحاظ قانون گذاری فرایند آنها به پایان برسد، این امکان برای مجلس وجود دارد که از طریق همه پرسی دوباره این لوایح را مطرح کند؟

هیچ منعی ندارد و این امکان وجود دارد. هم دولت می تواند پیشنهاد دهنده باشد و هم مجلس می تواند ورود کند؛ اما اینکه در مجلس برگزاری همه پرسی رای بیاورد، موضوع دیگری است. به هر حال یا صحبت هایی که درباره اش می کنیم، در حد شعار است یا به آن باور داریم. اگر باور داریم، هیچ کس امین تر از مردم برای تصمیم گیری درباره مسائل کلان کشور نیست. توجه کنید با اینکه انقلاب ما مردمی بود، حضرت امام خواستند که جمهوری اسلامی به رای مردم گذاشته شود؛ بنابراین چه اشکالی دارد چنین مسائلی را که تبعات آن قطعا گریبان گیر مردم خواهد بود، به رای آنها بگذاریم. اگر مردم رای به رد آن دادند، پای هزینه ها هم می ایستند و اگر مردم موافق تصویب آنها بودند، باید به آرای آنها تمکین کرد. 
تاکید های رئیس جمهوری بر اصل همه پرسی
یادکردن حسن روحانی از اصل همه پرسی در قانون اساسی، تا به حال چهار بار مرکز توجه قرار گرفته است؛ موضوعی که باعث شده انتقاداتی نیز از سوی مخالفان به روحانی شکل بگیرد. روحانی آخرین بار در مصاحبه تلویزیونی در شبکه یک گفت: «اگر مسئله ای بسیار مهم است، به اصل 59 رجوع کنیم؛ اصل 59 نظام را تثبیت می کند. می توان با مراجعه به آرای عمومی مردم، بسیاری از مشکلات را حل کرد. مردم می توانند در مسائل مهم و کلان نظرشان را اعمال کنند». رئیس جمهوری در سخنرانی راهپیمایی 22 بهمن سال گذشته نیز گفته بود: «اگر جایی ما با هم بحث داریم، به اصل 59 قانون اساسی مراجعه کنیم. اصل 59 قانون اساسی می گوید در برخی از موارد قانون گذاری و اعمال قوه مقننه در مسائل مهم اجتماعی، فرهنگی، اقتصادی و سیاسی مراجعه به آرای مستقیم مردم است. اگر در دو تا مسئله ما اختلاف نظر داریم، جناح ها اختلاف دارند، دعوا ندارد، شعار ندارد، صندوق؛ صندوق آرا را بیاوریم و طبق اصل 59 قانون اساسی هرچه مردم گفتند به آن عمل کنیم. این ظرفیت قانون اساسی ماست. به ظرفیت های قانون اساسی مان عمل کنیم».
فرایند حقوقی اصل 59 قانون اساسی
سویه موضوع همه پرسی درباره لوایح مرتبط با fatf فرایند حقوقی آن است. بهمن کشاورز، حقوق دان و وکیل دادگستری، درباره فرایند قانونی این اصل توضیحاتی به «شرق» می دهد که در ادامه می خوانید:  «درخصوص لوایح دو گانه ای که تصویب آنها در مجمع با تاخیر و اشکال مواجه شده، موارد مختلفی به عنوان راه حل مطرح شده است که البته همه این راه حل ها توام با حسن نیت است و کلیه مخالفان و موافقان در تحلیل نهایی می دانند که عدم تصویب این دو لایحه تبعاتی خواهد داشت که آثار آن کل کشور و همه مردم را در بر می گیرد. از جمله این راه حل ها یکی این است که شنیده شده بتوان با همه پرسی این بن بست را از بین برد. به موجب اصل ششم قانون اساسی، در جمهوری اسلامی ایران امور کشور باید با اتکا به آرای عمومی اداره شود و یکی از این موارد، همه پرسی است. اصل 59 قانون اساسی مقرر می کند: «در مسائل بسیار مهم اقتصادی، سیاسی، اجتماعی و فرهنگی ممکن است اعمال قوه مقننه از راه همه ‏پرسی و مراجعه مستقیم به آرای مردم صورت گیرد. درخواست مراجعه به آرای عمومی باید به تصویب دو سوم مجموع نمایندگان مجلس برسد». در این تردیدی نیست که موضوع لوایح چهارگانه که دو لایحه از آنها به تعویق و تعلیق برخورده، از مسائل بسیار مهم اقتصادی و سیاسی است؛ بنابراین از نظر شمول حکم اصل 59 به آن، تردیدی نمی توان داشت. البته چنین مصوبه ای باید به تصویب دو سوم نمایندگان مجلس برسد. تنها استثنا از قسمت اخیر، اصل 59 درباره آرای دو سوم همه پرسی در بازنگری در قانون اساسی بوده که در اصل 177 آمده است.  نکته مهم این است که با فرض اینکه چنین طرح یا لایحه ای در مجلس مطرح شود و دو سوم آرا را نیز کسب کند، در نهایت باید پس از تصویب، طبق اصل 94 قانون اساسی به شورای نگهبان ارسال شود و شورای نگهبان باید پس از بررسی تایید کند که مصوبه نه خلاف شرع انور است و نه مغایر با قانون اساسی. 
از آنجا که درباره اینکه مصوبه مجلس درخصوص اجرای اصل 59 باید به شورای نگهبان ارسال شود یا خیر، شبهه ای ایجاد شده بود. نظریه تفسیری شورای نگهبان در این باره در شماره 81. 30. 4104 مورخ 25 اسفند 1381 به این شرح صادر شد: «درخواست مراجعه به آرای عمومی موضوع اصل 59 قانون اساسی از مصادیق مصوبات مجلس شورای اسلامی است و باید طبق اصل 94 به شورای نگهبان ارسال شود». بنابراین با توجه به سوابق امر و اینکه این دو لایحه راهی پیچیده و غیرمتعارف را پیموده اند و اصولا درباره اینکه مجمع تشخیص مصلحت درخصوص آن چه باید بکند، آیا می تواند قسمت هایی از آن را تغییر دهد یا باید بین نظر شورای نگهبان و مجلس یکی را انتخاب کند، بحث و مناقشه وجود داشته است. اینکه گمان کنیم شورای نگهبان مصوبه مجلس را با فرض تصویب، تایید خواهد کرد، خوش بینی بیش از حد است؛ البته بدیهی است اگر مجلس شورای اسلامی که زبان گویای مردم مملکت است، با این تمایل که نظر مردم را بر تصویب دو لایحه منعکس کند، چنین اقدامی بکند و خواهان همه پرسی شود، نمی توان گفت فشار افکار عمومی تاثیری در فرایند بعدی نخواهد داشت. همچنان که اگر مرجع یا مراجع بی طرفی نسبت به گمانه زنی افکار عمومی با رعایت اصول علمی اقدام کند و نتیجه این باشد که بیشتر مردم خواهان تصویب هستند، آنگاه مخالفت با آن محل تامل خواهد بود. به همین دلیل شنیده شده برخی خواهان نشر علنی استدلال های مخالفان و موافقان با قید اسامی شده اند. در نهایت، واضح است که هر نوع عقیده یا نظری که حکایت از بهادادن به مردم و خواسته های آنها باشد، آرمانی درخور تحسین است».
                