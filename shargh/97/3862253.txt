چهار‌شنبه ۲۶ دی ۱۳۹۷
-----------------------------------------
یادداشت
-----------------------------------------
مجاهدت مرحوم هاشمی بر کسی پوشیده نیست
-----------------------------------------

                    در روزهای اخیر مصاحبه ای از  طرف آیت الله موسوی خوئینی ها که خود از نزدیکان امام و فعالان نهضت ایشان بوده اند، در رابطه با شخصیت آیت الله هاشمی رفسنجانی انجام شد که به نظر حقیر مصاحبه مطلوبی نبود و گمان نمی کنم مجمع روحانیون مبارز و اعضای آن با شناختی که اینجانب از ایشان دارم، دارای چنین نظراتی باشند و حتما این مصاحبه و انتقادات مطرح شده در آن، نظرات شخص آیت الله موسوی خوئینی ها است که متاسفانه باید عرض کنم به هیچ عنوان مصلحت نبود در این شرایط و اوضاع و احوال کشور و آن هم در فقدان آیت الله هاشمی رفسنجانی چنین سخنانی درباره ایشان مطرح شود.
اگرچه ممکن است که انتقاداتی در مورد عملکرد آقای هاشمی رفسنجانی داشته باشیم که از نظر ما صحیح هم باشد، اما باید این نکته را مد نظر داشت که مرحوم آیت الله  هاشمی در طول دوران نهضت امام و پس از پیروزی انقلاب، در کنار مقام معظم رهبری همواره مورد توجه، اعتماد و عنایت خاص امام بودند و بعد از وفات امام نیز در مقاطع مختلف، کشور را هدایت و مدیریت کرده اند. بر کسی پوشیده نیست که سلامت و بقای نظام اسلامی و انقلاب مرهون مجاهدت های همین دو شخصیت بوده است که باید قدردان چنین بزرگانی باشیم. اکنون در 40 سالگی انقلاب قرار داریم و حتما کمبودها و نقصان در عملکرد مسئولان بوده و هست، اما کدام سیاست ایجاب می کند که در حق بزرگان این کشور و انقلاب، بدون بررسی درست شرایط زمانی و مکانی، انتقاداتی چنین را مطرح سازیم».
                