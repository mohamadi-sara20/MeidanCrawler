سه‌شنبه ۲۹ آبان ۱۳۹۷
-----------------------------------------
یادداشت
-----------------------------------------
خطرهای «کتاب گریزی»
-----------------------------------------

                    در خاطرات کودکی، تصویرها و صداهایی در یاد می مانند که برای آدمی مهم و برجسته باشند. در میان زمزمه هایی که در خاطره ها مانده، یکی این است که بزرگ ترها به کوچک ترها می گفتند: «آفرین به اینکه درس و کتاب را جدی می گیری، اما یادت باشد در کنارشان، کتاب دیگری هم بخوانی!»؛ آن کتاب، تکلیف کلاسی نیست، کاری است فراتر از آن که مربوط به خود فرد است. ممکن است آن را معلم، خارج از درس سفارش کند یا شخص دانایی از میان دوستان گوشزد کند. خانواده نیز نقش مهمی بازی می کند تا فرزند با خواندن کتاب، تک بعدی بار نیاید. نکند که بی اندیشه ای در ذهن، بلندگوی دیگران شود! کتاب می تواند برای هر فردی، جهان معنایی مستقلی ایجاد کند. خود فرد از همه بیشتر می تواند تعیین کننده باشد که چه انتخابی داشته باشد. تغذیه ذهن او تنها با کتاب و کتاب خوانی میسر می شود تا تحلیل درستی از اطرافش ارائه دهد. بیشتر مردم به سمت صدایی کشیده می شوند که بر محیط مستولی شده است. درحالی که هشداردهنده ای به نام کتاب می تواند از فراسوی خوب و بد اجتماع حرف بزند تا حواس جامعه جمع باشد و به سمت هر صدایی نرود. کتاب مانند فانوس دریایی عمل می کند تا ساحل را به گمشدگان نشان دهد. امروز با رواج انواع وسایل ارتباطی مجازی، ماهیت کتاب تهدید شده و بی اغراق باید گفت نسل گذشته بیش از نسل حاضر، میل به مطالعه را حفظ کرده است. اما این یک بخش ماجراست؛ سوال این است که مسئولان فرهنگی چقدر به فکر چاره هستند؟ متاسفانه کسانی که به فضای مجازی عادت کرده اند، ظرفیت خواندن متون زیاد را ندارند و به پیام های کوتاه بسنده می کنند. نکته دیگر اینکه آنان همیشه انتظار موج جدیدی را می کشند که از راه برسد و با تایید دیگران در آن مقوله وارد شوند. این رویه باعث کم توانی خلاقیت و انتخاب فردی آنها می شود. باید گفت ارتقای مطالعه و گرایش به کتاب خوانی در جامعه، بر عهده علما و روشنفکران است تا هرازگاهی در گوش اجتماع نهیب بزنند. بهترین مکان برای بیان این بیدارباش، رسانه های گروهی است تا با فراهم کردن تریبون آزاد، محمل مناسبی برای این صداها شوند. از شمار رسانه ها، آثار سینمایی هستند که می توانند تاثیر کاراتری داشته باشند تا جایی که تصویر یک رفتار می تواند در میان مخاطبانش همگانی شود. نمونه ای از این امر، اثری است به نام transfiguration که در سال 2016 میلادی تولید شده است. شخصیت اصلی فیلم، نوجوان سیاه پوستی است که در آلاباما زندگی می کند. او با مطالعه کتاب هایی پرحجم (و به نظر پرمحتوا) فراتر از سنش، خود را از تسلیم شدن به فیلم های خون آشامی بیرون می کشد. 
او با وجود سرانجامی تلخ، در حلقه دوستانش برجسته می شود. در این گونه فیلم نامه ها، قدرت کتاب را مخاطب باور می کند. مطمئنا هنر سینما با رویاسازی هایش می تواند مشوق نیرومندی شود تا گرایش به مطالعه افزایش یابد. شاید خوانندگان به یاد تلویزیون هم بیفتند و توان بالای ارتباطی آن را یادآوری کنند که با ملاحظه حضور خانگی آن، سخن بیراهی نیست که بتواند به روش های گوناگونی بینندگانش را مطالعه گر بار آورد. نمونه موفق در گرایش به کتاب خوانی، کشور ایسلند است که با بسته های تشویقی توانسته میزان مطالعه را بالا ببرد زیرا به طور سرانه، هر ایسلندی در سال دست کم هفت کتاب می خواند. 
در یافته ای دیگر که در ایتالیا به دست آمده، پی برده اند که از تعداد خوانندگان کتاب نسبت به 20 سال گذشته، کاسته شده است. کارشناسان آسیب شناسی دریافتند که چون تولید فکر در جامعه ادبی پایین آمده، سبب شده ناشران با ترجمه آثار خارجی به ویژه انگلیسی این نقیصه را جبران کنند. اما این ترازنامه هم دردی را دوا نکرده است. این رویداد خاکستری ثابت می کند که کارگزاران فرهنگی باید مشوق هایی برای نویسندگان کم کار و ناشران آنها تدارک ببینند تا آنها را از این وضعیت زرد بیرون آورند. زیرا از این رهگذر، فایده بسیاری هم به اجتماع می رسد. هرچه جامعه آگاه تر شود و فرهنگ خویش را بهتر بشناسد، به همان میزان، عزم ملی بالا می رود و قدرت کشور در منطقه افزایش می یابد. به هر تقدیر اگر نهادی فرهنگ مدار با سوءمدیریت خود مسئولیتش را فراموش کند، برخلاف آنچه در اساسنامه فرهنگی خود نوشته است، خواه ناخواه، جامعه تشنه رشد و ترقی را به سمت قهقرا می کشد. پس نباید پنهان کرد پیامد اصلی «کتاب گریزی» در میان مردم، آسیب خطرناکی به نام «انحطاط فرهنگی» است. پایین بودن سطح فرهنگ مطالعه، دلیل دیگری هم دارد که به آن « نبود احساس ضرورت» می گویند. تا وقتی انسان در وضعیت «نیاز» قرار نگیرد، در پی رفع آن برنمی آید. اگر یک متقاضی کار پی ببرد که به جای رفتاری چون کتاب خوانی که سبب ساز پیشرفت است، عواملی مانند ایجاد رابطه با فردی بانفوذ، توان بیشتر و سریع تری دارد تا متقاضی را به مناصب بالای اجتماعی برساند، قطعا جایگاه نیازها را در ذهنش تغییر می دهد زیرا کافی است دریابد که با مداومت در رفتاری چون تظاهر و مداهنه نسبت به صاحبان قدرت، بدون کسب مهارت لازم، می تواند به وضعیت بهتری پرش کند. او پس از رسیدن به مقام خود، پاسخ گوی هیچ یک از پیامدهای مدیریتی خود نخواهد بود چون خوب می داند که یک حامی بالای سر خود دارد و به جای داشتن دغدغه افکار عمومی، به آن پشتیبان دلگرم می شود. هرچند او به نان و نوایش می رسد اما تاسف بار آن است که هویت فرهنگی او رو به ویرانی می رود. او به وضعیت جدید خود دل خوش است، اما به سبب دوری از چشمه ناب فرهنگ، عطشناک می شود تا آنکه با تهی شدن از احساس انسانی، کارش به جایی می رسد که به ابزاری بی هویت تبدیل می شود و به جای خدمت به مردم، تنها برای حفظ وضع موجود نگهبانی می دهد. حتی او در زندگی خصوصی نیز از تربیت درست فرزندانش، عاجز می شود و آنها را نیز چون خودش، پرمدعا و بی اندوخته به جامعه تحمیل می کند. همه این مسائل گفته شده در فرایندی رخ می دهد که حرمت و جایگاه کتاب در جامعه از دست برود
                