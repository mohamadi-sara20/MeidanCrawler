دو‌شنبه ۱۴ آبان ۱۳۹۷
-----------------------------------------
یادداشت
-----------------------------------------
تحریم های لرزان نفتی
-----------------------------------------

                    دولت آمریکا برخلاف سیاست های اعلامی شش ماه پیش دونالد ترامپ، در آستانه اجرائی شدن تحریم نفتی ایران، مجبور به معاف کردن بسیاری از کشورها از شمول تحریم نفت ایران شد. این اقدام که قابل پیش بینی بود، نشان دهنده محدودیت قدرت مانور دولت آمریکا در اعمال تحریم های اقتصادی به ویژه تحریم های نفتی مطابق سیاست های اعلامی ترامپ است. چنان که در یادداشت مورخ  28 مهر با عنوان «تحریم ها با نفت ایران چه می کند» - که در همین صفحه منتشر شد- بیان شد، ترامپ و تیم ضد ایرانی او از همان ابتدا می دانستند که ایده «به صفر رساندن صادرات نفت ایران» شدنی نیست، اما ترامپ با هدف بهره برداری روانی از این شعار برای تشدید التهابات اقتصادی در ایران به طرح و پردازش آن در فضای رسانه ای پرداخت. علاوه بر این فعال شدن برخی عوامل و متغیرها مانند همراهی نکردن اتحادیه اروپا با سیاست ها و اقدامات ایالات متحده در قبال برجام و تلاش ایران و اروپا برای یافتن راهی جهت خنثی کردن تحریم های یک جانبه آمریکا، همراهی نکردن اوپک با سیاست تحریمی از طریق جایگزینی نفت ایران، ناتوانی عربستان سعودی و متحدان نفتی عرب آن برای جبران کاهش نفت ایران و تشدید همراهی نکردن عربستان در مسئله قتل خاشقجی و بروز اختلاف در روابط ریاض و واشنگتن و در نهایت درپیش بودن انتخابات کنگره آمریکا و احتمال شکست حزب جمهوری خواه مورد حمایت ترامپ در پی افزایش قیمت بنزین در آمریکا با افزایش قیمت جهانی نفت، سیاست دولت ترامپ  برای اعمال پرقدرت تحریم نفتی ایران در 13 آبان را بیش از پیش از برنامه ریزی اولیه طراحان آن دور کرد. واقعیت آن است که تحریم نفتی آمریکا در ابتدای اعمال، در شرایط ضعیف تر از آنچه پیش بینی می شد، اجرائی می شود و این نمی تواند مطلوب ترامپ و تیم ضد ایرانی او باشد. ترامپ از ابتدای خروج از برجام حداقل به بازگشت شرایط تحریم نفتی ایران به دوران قبل از برجام فکر می کرد و می کوشید در نبود قطع نامه شورای امنیت و حمایت متحدان اروپایی خود با استفاده از ابزارهای سیاسی، روانی و رسانه ای، به این هدف خود جامه عمل بپوشاند، اما مجموعه عواملی که ذکر شد، ساختار تحریم نفتی مورد نظر او را ضعیف، ناقص و ناکارآمد کرده است. این مسئله می تواند در صورت تداوم سیاست تحریمی آمریکا در آینده بیش از این ساختار تحریم ها را با بروز عوامل و شرایط جدید دچار چالش کند. از جمله این عوامل، پیروزی دموکرات ها در انتخابات کنگره (مجلس نمایندگان و میان دوره ای سنا) است که در این صورت، رئیس جمهور ایالات متحده را با دردسرهایی در فضای سیاسی آمریکا برای ادامه سیاست تحریمی ایران مواجه می کند. اجرای سیاست های ضد تحریمی اروپا از جمله سازوکار مالی موسوم به SPV که در آینده نزدیک رونمایی و اجرا می شود، به همراه سایر سازوکارهای موقت و دائمی دیگر، چالش دیگری بر سر موفقیت تحریم های آمریکا علیه ایران است. ماهیت و روند مناسبات آمریکا با کشورهایی مانند چین (اختلاف های تجاری و اقتصادی)، روسیه (اختلاف های سیاسی و نظامی و تحریم ها) و حتی عربستان سعودی (اختلاف ها در سیاست های نفتی) نیز این سیاست ها را به طور طبیعی تحت تاثیر قرار می دهد. البته در کنار این عوامل چالش ساز، برخی عوامل مقوم تحریم های نفتی از جمله امکان بهره برداری برخی کشورهای نفتی مانند عربستان و روسیه از سهم بازار نفت ایران، احتمال خروج ایران از برجام و امکان توافق ترامپ با قدرت های اقتصادی مانند چین و روسیه نیز وجود دارد، اما وزن این متغیرها در مقابل متغیرهای تضعیف کننده پایین است. این شرایط، به طور طبیعی برای ایران در حوزه صادرات نفت فرصت ساز است. ایران در شرایط حاضر می تواند ضمن بهره برداری از موضوع معافیت های صادرشده از سوی واشنگتن برای کشورهایی که از ایران نفت وارد می کنند، با اتخاذ سازوکارهای مناسب، زمینه تداوم شرایط معافیت و همچنین افزایش صادرات را دنبال کند. همچنین در اوپک سیاست ادامه و تشدید همکاری و تقویت منافع مشترک حتی با کشورهایی مانند عربستان سعودی را دنبال کند و به حفظ انسجام اوپک کمک کند. در کنار این بکوشد ظرفیت صادرات نفت به اروپا را با توسل به شیوه های مختلف و با توجه به سازوکارهای تسهیل همکاری های اقتصادی و تجاری با اروپا در شرایط تحریمی افزایش دهد. همکاری با کشورهایی مانند روسیه نیز در این راستا می تواند مورد توجه باشد. به این موارد می توان تجربه دورزدن تحریم ها در مرحله قبلی تحریم ها را نیز اضافه کرد. مجموع این عوامل، حداقل در میان مدت نمی تواند به ساختار صادرات نفت ایران آسیبی جدی وارد کرده و اهداف ایالات متحده را محقق کند. 
                