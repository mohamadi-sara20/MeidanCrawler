دو‌شنبه ۱۹ آذر ۱۳۹۷
-----------------------------------------
حرف اول
-----------------------------------------
به پاس حقوق بشر
-----------------------------------------

                    1. هفتادمین سالگرد تصویب اعلامیه جهانی حقوق بشر از راه رسید. این عزم خجسته و اراده فرخنده بین المللی برای شناسایی حقوق انسانی نشانه بلوغ و نماد عقلانیت شایسته تقدیر است. البته حقوق و آزادی هایی که مردم جهان سال ها برای به دست آوردن و به رسمیت شناساندن آن تلاش کرده اند، شاهد بیم ها و امیدهای فراوانی بوده است. دو ساحت مثبت و منفی رخ داده که به مثابه مدرسه حقوق بشری، در این هفت دهه می توان آن را تعلیل و تحلیل کرد. یک کارنامه مشحون از سوءاستفاده ها، صلح ستیزی ها، جنگ افروزی ها و نقض های موردی یا سیستماتیک و کودک کشی، تبعیض، غفلت از محیط زیست و منابع مشترک و خودکامگی و نسل کشی و یک چهره تجلی تقید به لوازم کرامت انسانی و ارج نهادن به حقوق بشر و تکریم حقوق مدنی، سیاسی، اقتصادی، اجتماعی، فرهنگی و حق همبستگی و…؛ حال این واقعیت را همه تایید می کنند که نقض حقوق بشر در این برهه باید دشوار و پرهزینه باشد.
2. در تحلیل تحقق پذیری این اعلامیه جهانی باید نگاه آسیب شناسانه و توام با دقت داشت؛ اصولا در تمامی کشورها باید نظم اجتماعی مستقر و قواعد اداره امر عمومی، امکان بهره مندی و مطالبه حقوق بشر را برای شهروندان فراهم کند و اگر چنین نبود متصف به وصف حکمروایی شهروندمدار نخواهد بود. حقوق بشر تضمین نمی شود مگر آنکه شهروندان نسبت به حقوق خود آگاه و حساس باشند و مسئولیت پذیرانه و پیگیر با این مقوله مواجه شوند.
3. تمامی این حقوق مندرج در اعلامیه 30 ماده ای ارزش های نسبتا جهان شمول هستند. در پرتو نسبیت گرایی فرهنگی و درک تفاوت های دینی، ملی، آیینی، نژادی، قومی، گویشی، سیاسی، طبقاتی، جنسیتی و زیستی، یک قدر مشترک برای تفاهم همگانی حول معیارهای قابل درک جمعی قوام پیدا کرده که هرچند ایدئال نیست اما یک قرارداد جهانی درخور احترام و یک حداقل مرضی الطرفین است. این حقوق فراگیر است و مرز نمی شناسد، بنابراین زبان مشترک مردم دنیا تلقی می شود. متضمن کف خواسته های ضروری برای بهره مندی از یک زندگی کرامت مند است و ترجیح توام با مرجح نسبت به سایر حقوق دارند. ضمنا اثبات آنها تکلیف آور است یعنی فقط ضمانت اخلاقی ندارند و دولت های پذیرا، مکلف به مراعات آن هستند.
4. جهان به این باور رسیده که هم زیستی مسالمت آمیز و صلح تنها زمانی می تواند ریشه بدواند که عدالت بر مبنای کرامت و آزادی محقق شود. مردم از گرسنگی، فقر و ستم آزاد شوند و به رفاه و شکوفایی دست یابند، با راهنماقراردادن اعلامیه جهانی می توان در راستای تحقق کامل اهداف توسعه پایدار اقدام کرد، درعین حال که نظام هنجاری داخلی و موازین دینی و ملی خود را محترم بدانیم. دولت ها برای اجرای معیارهای بین المللی که با میل خود پذیرفته اند، باید واجد اراده سیاسی باشند. اهداف توسعه پایدار دامنه وسیعی از موضوعات را از جمله فقر، گرسنگی، سلامتی، آموزش وپرورش، تغییرات اقلیمی، برابری جنسیتی، آب، بهداشت، انرژی، محیط زیست و عدالت اجتماعی دربر می گیرد که بدون تضمین دولت ها چنین اهدافی ناکام خواهد بود.
5-حقوق بشر علاوه بر اینکه مبنای سنجه مشروعیت دولت ها در عرصه داخلی است، یک ابزار برنده و اثربخش دیپلماسی است؛ مثلا در جنایت قتل خاشقجی استفاده بهنگام و حساب شده ترکیه یک اعتبار حقوق بشری برای این کشور به وجود آورد و در چشم جهانیان اعتمادافزایی کرد. شبیه قضیه اعدام شیخ نمر که ایران این فرصت طلایی را داشت که از آن برای تاکید بر اهمیت حقوق بشر در همه نقاط جهان بهره بگیرد، اما با اقدام عده ای در تعرض به سفارت عربستان، این ابزار دیپلماسی حقوق بشری از دست رفت. ظرفیت های ملی و دینی ایران آن قدر سترگ است که انتظار بیشتری از مسئولان، جامعه مدنی و افکار عمومی وجود داشته باشد.
6. ایران عزیز باید با عزم و ابتکار و خلاقیت توام با فرهنگ اسلامی و ایرانی نقش کنش مندانه تری ایفا کند. ایجاد نهاد ملی مستقل حقوق بشر و حمایت از کنشگران و جامعه مدنی فعال در تمامی عرصه های حقوق بشری ماند محیط زیست، صلح، حقوق کودک، شفافیت، مقابله با فساد و حکمرانی خوب یک ضرورت است.
                