دو‌شنبه ۱ مرداد ۱۳۹۷
-----------------------------------------
type_unknown
-----------------------------------------
سپرده گذاران دانه درشت چه کسانی هستند
-----------------------------------------

                    گروه اقتصاد: ماجرا از اعتراضات پی درپی سپرده گذاران در سال گذشته شروع شد؛ قانونی در سال 83 تصویب شد و ابلاغ آیین نامه آن حدود چهار سال طول کشید و در سال 88 بالاخره کلید خورد. قرار بود به پشتوانه این قانون شش هزار نهاد پولی شامل موسسه ها و قرض الحسنه ها ساماندهی شود؛ اما این اتفاق نیفتاد و بعد از ورشکستگی قریب به اتفاق، منحل و هزاران سپرده گذار به «مال باخته» تبدیل شدند. حالا به گفته سخنگوی دولت بین 23 تا 35 هزار میلیارد تومان و به گفته رئیس قوه قضائیه 30 هزار میلیارد تومان برای پرداخت مطالبات معوق این موسسات از محل استقراض بانک مرکزی تخصیص داده خواهد شد. اگر این رقم را به طور سرانه در نظر بگیریم؛ یعنی هر ایرانی در جبران خسارت این موسسات مبلغ 385 هزار تومان سهیم است. تزریق این میزان پول پرفشار به اقتصاد به مفهوم ساده رشد تورم در ماه های آینده است و قطعا بخشی از گرانی های ماه های آتی نتیجه همین برداشت ها از خزانه کشور است.آن طور که دولت می گوید عمده مطالبات زیر یک میلیارد تومان موسسات مالی و اعتباری تعیین تکلیف شده؛ اما حجم عظیمی از مجموع مطالبات معوق شامل سپرده های میلیاردی تعداد معدودی از افرادی است که در زمان فعالیت موسسات غیرمجاز سودهایی بین 50 تا 80 درصد دریافت می کردند. هرچند تعیین تکلیف سرمایه سپرده گذاران موسسات مالی و اعتباری غیرمجاز موضوع پراهمیتی است؛ اما از آنجا که تبعات پرداخت پول سپرده گذاران از خزانه کشور را همه مردم باید تحمل کنند، انتظار زیادی نیست که مشخص شود سپرده گذاران دانه درشت در این موسسات چه کسانی بوده اند. وحید شقاقی شهری در گفت وگو با «شرق» می گوید: «زمانی بانک مرکزی، قوه قضائیه و نیروی انتظامی به مسئله موسسات مالی و اعتباری ورود کردند که تبدیل به یک بحران شده بود و اکنون هم راهکارهای حل این مسئله فقط پاک کردن صورت مسئله است. هرکدام از این نهادها در سال هایی که این موسسات در حال بزرگ شدن بودند یا با بده بستان مالی یا با ضعف مدیریتی و نظارتی از کنار مشکل آفرینی آنها در نظم پولی گذشتند و حالا هم تاوان فساد و ورشکستگی آنها را مردم باید بپردازند. با چه پشتوانه مالی دست به چاپ اسکناس می زنیم و موج تورمی را هم از این سو به مردم تحمیل می کنیم؟».محو شدن وظیفه نظارتی 3 نهادبه گزارش «شرق»، در دهه 80 حدود شش هزار تعاونی مالی و اعتباری و صندوق قرض الحسنه در اقتصاد ایران سر برآورد. تعاونی ها از وزارت تعاون مجوز دریافت می کردند و نیروی انتظامی مجوز تاسیس صندوق های قرض الحسنه را صادر می کرد. در اواسط دهه 80 هم زمانی که پرداخت های نامتعارف و سودهای بسیار بالاتر از نرخ سودهای بانکی در این موسسات مالی و اعتباری ردو بدل می شد، زنگ خطر برهم زدن نظم پولی را به صدا درآوردند. این موسسات سرمایه خود را در بازار مسکن سرازیر کرده و تورم مسکن را فزونی می بخشیدند و از سوی دیگر هیچ کدام از نهادهای نظارتی مسئولیت آنها را برعهده نمی گرفت. بانک مرکزی تاکید می کرد ما به این موسسات مجوز نداده ایم و آنها را به رسمیت نمی شناسیم؛ همچنین قوه قضائیه می گفت شکایتی به ما اعلام نشده و نیروی انتظامی هم دستور پلمب دریافت نمی کرد یا اگر هم فرستاده می شد، به مرحله اجرا درنمی آمد. وحید شقاقی شهری می گوید این نهادها زمانی پا به عرصه مداخله گذاشتند که اعتراضات به خیابان کشیده شد و رسانه ها به آن واکنش نشان دادند.این کارشناس اقتصادی در گفت وگو با «شرق» درباره تاثیر موسسات غیرمجاز بر اقتصاد ایران توضیح داد: برای توضیح این مورد ابتدا باید تصویری کلی از وضعیت بانکی حال حاضر را پیش روی خود قرار دهیم. اقتصاد ایران اکنون درگیر حجم هزار و 500 هزار میلیاردتومانی نقدینگی است که نسبتش با تولید بیش از 110 درصد است؛ یعنی اساسا این حجم نقدینگی بی سابقه جذب در تولید نشده و جذب بخش غیرمولد سوداگر شده است. در شرایط فعلی هرچقدر به حجم نقدینگی اضافه شود، مخرب بودن آن را تقویت می کند. همان زمانی که وزارت تعاون به این تعاونی ها مجوز کار می داد و آنها نه به عنوان تعاونی با تعریف فعالیت در مرز محدود و ارائه تسهیلات فقط به اعضای خود بلکه به عنوان یک موسسه مالی و اعتباری در سراسر کشور شروع به فعالیت و بزرگ شدن کردند، بانک مرکزی، قوه قضائیه و نیروی انتظامی باید مسئولیتش را می پذیرفت؛ اما این اتفاق نیفتاد. بانک مرکزی می گفت به آنها مجوز نداده ام؛ اما آیا نظارت پولی و جلوگیری از وجود هر نوع نهاد برهم زننده نظم پولی چیزی جز وظیفه بانک مرکزی است؟موج تورمی پس از چاپ پولاو ادامه داد: اکنون هم برای حل این بحران باید همه مدیران بانک مرکزی در دوره های مختلف پاسخ گو باشند که چرا با سهل گیری، نادیده انگاشتن و مسامحه اجازه دادند این موسسات چنان پروار و فراگیر شوند؟ قوه قضائیه به عنوان مدعی العموم در مبارزه با فساد، چرا دیرهنگام وارد این مسئله شد؟ آیا از بعد از اعلام انحلال موسسات مالی و اعتباری نیروی انتظامی دستور پلمب شعب را دریافت نکرده بود؟ چرا این دستور را اجرا نمی کرد؟ و بالاخره اکنون با چه پشتوانه مالی، استقراض از بانک مرکزی راهکار عملیاتی برای حل بحران مال باختگی سپرده گذاران این موسسات شده است؟ چرا تاوان این فساد و بی انضباطی را عموم مردم باید پرداخت کنند؟شقاقی شهری تخصیص خط اعتباری بانک مرکزی برای پرداخت مطالبات معوق سپرده گذاران را مشکلی برای حل مشکل خواند و گفت: برای حل موضعی غیرمجازها می خواهیم 30 هزار میلیارد تومان از حساب بانک مرکزی برداشت کنیم و روانه حساب های سپرده گذاران کنیم. با درنظرگرفتن ضریب هفت درصدی فزاینده فعلی این رقم یعنی افزایش 200 تا 250 هزار میلیاردتومانی حجم نقدینگی. به این معنا که موج تورمی را بار اقتصاد کنیم تا پول مال باخته ها پرداخت شود.پول دانه درشت ها را از جیب مردم نپردازیداو تاکید کرد: همه این سوالات و بحث هایی که درباره نسخه درمانی بحران موسسات مالی غیرمجاز اکنون در ذهن همه ما وجود دارد، نیاز به پاسخ گویی دارد. همه دستگاه های درگیر باید پاسخ دهند چرا در زمان مناسب مداخله نکردند و مسئولیت نظارت و بازدارندگی را برعهده نگرفتند. ضمن اینکه حدود 80 تا 85 درصد رقم ریالی مطالبات معوق مربوط به افرادی است که سپرده های میلیاردی در این موسسات داشتند و از لحاظ تعداد افراد فقط دو تا 2.5 درصد از کل هزاران سپرده گذار را شامل می شوند؛ یعنی عمده مطالبات از آن دانه درشت های سپرده گذار است که سودهایی تقریبا معادل پول خود در موسسات دریافت می کردند. مردم باید بدانند این دانه درشت ها چه کسانی بودند و با چه قدرتی می توانستند چنین سودهای بالایی دریافت کنند. بانک مرکزی هم مطالبات آنها را نه از جیب مردم؛ بلکه از طریق واگذاری دارایی های این موسسات باید پرداخت کند.
                