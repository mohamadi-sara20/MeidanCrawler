شنبه ۱۹ خرداد ۱۳۹۷
-----------------------------------------
یادداشت
-----------------------------------------
پالونیای چین، کهور آمریکا و سالیکورنیای مکزیک
-----------------------------------------

                    این روزها عده ای برای پرکردن جیب خود حاضرند به هر شکلی به این آب و خاک آسیب برسانند. متاسفانه بازار بلبشویی راه افتاده است که با واردکردن یا تکثیر و تشویق کشت گونه های وارداتی همچون کهور آمریکایی، پالونیای چینی و سالیکورنیای مکزیکی به جان طبیعت ایران افتاده اند. آنچه برای من تلخ است، این است که برخی از حامیان این تفکر کسانی هستند که در مهم ترین مراکز پژوهشی منابع طبیعی یا دانشگاه ها کار می کنند. مانند مرکزی که در آن باغ گیاه شناسی ملی ایران واقع شده است و فلور ایران را منتشر می کند؛ مرکزی که میراث دار قدیمی ترین مجله بین المللی گیاه شناسی ایران -میراث به جامانده از اسکندر فیروز و روان شاد پر وندلبو- است...مجله ای که سالانه ده ها گونه جدید برای ایران معرفی می کند و گاهی مدیران آن موسسه در مصاحبه های خود مدعی بزرگ ترین کشفیات علمی درباره گیاهان بومی ایران هستند. مایه تاسف است محققانی که مرتب گونه های جدید درختی و درختچه ای از شمال و جنوب نام گذاری می کنند، چه شده است که اینها را مفید نمی دانند و سخت حامی گونه های خارجی شده اند! از کهور آمریکایی-ونزوئلایی گرفته تا پالونیای چینی و صنوبرهای خارجی و در گذشته ای نه چندان دور اکالیپتوس های استرالیایی. مرکز پژوهشی که رئیسش اکولوژیستی است که مقالاتی معتبر با محققان برجسته درباره تنوع گیاهی دارد و نامش بر کتاب لیست قرمز گیاهان بومی ایران دیده می شود، چگونه می تواند حامی گونه های وارداتی باشد که طبق آخرین تحقیقات، عامل تهدید و انقراض نیمی از تنوع زیستی کره زمین هستند؟ چگونه می توان از کاشت کهوری دفاع کرد که اتحادیه جهانی حفاظت از محیط زیست آن را در زمره 26 گونه خطرناک گیاهی دنیا معرفی کرده است؟ مورد بسیار تاسف بار دیگر فرصت طلبانی هستند که با فضاسازی کاذب اقدام به ورود سالیکورنیای مکزیکی کرده اند؛ آن هم در کشوری که دارای غنی ترین ذخایر ژنتیکی سالیکورنیای جهان است و خشکی دریاچه ارومیه را بهانه ای برای کلاهبرداری از صندوق فقیر دولت کرده اند. این نگاه، لزوما بی دانشی نیست، بلکه نوعی بی اخلاقی است که شاید به دلایل اقتصادی کارکنان این مراکز و به ویژه بازنشسته ها را به انحراف کشانده است. تاسف می خورم که همکار دیگری در بازنشستگی خود کاروکاسبی با پالونیا راه انداخته است.آیا 40 سال زمان خدمت برای ایشان کافی نبود تا کمی به دوروبر خود نگاه کند و برای تکثیر و حفاظت از گونه های بومی سرزمینی که گلستان نام دارد، تلاش کند و حالا چشم و دلش را پالونیای چینی گرفته است؟ شاید پذیرش اینکه مهندسی فنی برای پول سازی به این کاسبی رو آورده، راحت تر قابل پذیرش باشد تا کسانی که خود معلم گیاه شناسی یا محقق تنوع زیستی یا حتی رئیس یک موسسه تحقیقاتی در وزارتی هستند که وظیفه صیانت از جنگل ها و مراتع کشور را به عهده دارند. نتیجه بی توجهی به رعایت اخلاق در مراکز علمی و آموزشی همانی است که امروز در محیط زیست طبیعی، ترافیک، آلودگی، بهداشت، سلامت، جرم و جنایت، کاهش ارزش پول ملی و کیفیت پایین محصولات تولیدی داخل در وضع بسیار دردناکی به آن رسیده ایم. مقصردانستن دیگران در این نابسامانی ها بیرا هه ای است که متاسفانه عده ای برای شانه خالی کردن از مسئولیت اخلاقی-اجتماعی خود، یا دولت یا خارجی ها را مسئول می دانند. اگر مراکز علمی، اخلاق را رعایت نکنند و به حرمت و اعتبار پژوهش و میراث به جامانده از دانش بشری پایبند نباشند، دیگر از بقیه آحاد جامعه چه انتظاری است که سر ملت کلاه نگذارند. در شرایطی که دشمنان ما عزم خود را در به هم پاشیدگی و امنیت و یکپارچگی کشور جزم کرده اند، آلوده شدن جامعه علمی به بی اخلاقی بسیار خطرناک است. دامنه توسعه بی اخلاقی فقط تعرض به طبیعت با کاشت گونه های خارجی و خریدوفروش مقاله و مدرک روبه روی دانشگاه تهران ختم نمی شود، بلکه توسعه این آفت دامن همه را می گیرد و تا آنجا پیش می رود که حتی جگرگوشه های ما در مقدس ترین مکان ها مانند مدارس امنیت ندارند. از همه دوستان، متخصصان و فعالان محیط زیست درخواست می کنم برای حمایت از طبیعت ایران یک صدا ضمن آشکارسازی تجارت ناسالمی که پشت کشت پالونیا، کهور آمریکایی، سالیکورنیای مکزیکی و وتی ور است، تلاش کنید از ادامه این کاسبی جلوگیری شود. گیاه مهاجم زمانی که از کنترل خارج شد، وضعیتی همچون آزولا پیدا می کند و مانند ایدز که سیستم ایمنی بدن را از کار می اندازد، باعث انقراض گسترده گونه های بومی می شود. تفاوت انسان با دیگر موجودات این است که انسان باید بتواند به عنوان اشرف مخلوقات از دانش مکتوب و مستند بهره ببرد. اگر بناست به هر آنچه دانش بشری به آن رسیده است بی توجه باشیم، باید به شعور انسانی خود شک کنیم.
                