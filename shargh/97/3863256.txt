دو‌شنبه ۸ بهمن ۱۳۹۷
-----------------------------------------
یادداشت
-----------------------------------------
تحریم شراب در روزگار بهرام گور
-----------------------------------------

                    وقتی سخن از شاهنامه، این اثر سترگ فرهنگ و ادب ایران زمین و این حماسه عظیم جهانی می شود که برترین ویژگی آن ستودن خرد و ستایش مردانگی است، همه نگاه ها به چند ماجرای بزرگ و دریادماندنی مانند مرگ سیاوش، نبرد رستم و سهراب، نبرد رستم و اسفندیار معطوف می شود و اگر دوستداران سخن فردوسی از مردمان اهل دل باشند، به عاشقانه های شاهنامه نظیر بیژن و منیژه، زال و رودابه، رستم و تهمینه و کتایون و گشتاسب نیز سری می زنند؛ اما بسیاری از داستان ها و روایات شاهنامه مغفول واقع می شود؛ روایاتی که توصیه به اعتدال، خرد و خردگرایی و تاکید بر عقلانیت دارند.یکی از رخدادهایی که لااقل این قلم تاکنون در جایی ندیده که به آن پرداخته شده باشد، ماجرای تحریم شراب توسط بهرام گور است. بهرام گور برخلاف چهره های اسطوره ای مانند رستم، اسفندیار، بیژن، گیو و گودرز، از چهره های تاریخی شاهنامه است. او فرزند یزدگرد اثیم یا یزدگرد گناهکار است که درباریان وی، از بسیاری تندخویی ها و خشونت هایش تصمیم گرفتند بهرام، جانشین او را از دربار پدر دور نگاه دارند تا خلق و خوی زشت پدر به پسر سرایت نکند و سرانجام پس از تحقیق و پژوهش بسیار که بهرام را به چه کسی بسپارند تا تحت تربیت خویش پرورش دهد، سرانجام وی را به یمن نزد پدر و پسری یمنی به نام های نعمان و منذر می فرستند و او را چون فرزند خویش می پرورند و در تربیتش مردانه می کوشند و او را مردی دلیر و ستایش برانگیز پرورش می دهند. با این حال یزدگرد بنا بر خوی نازیبایش، هرگز به فرزند خویش به مهر ننگریست و به لطف رفتار نکرد و یک بار زمانی که او را ساعت ها در محضر خویش سر پا نگه داشته بود و بهرام از شدت خستگی چشم بر هم نهاده بود، بر او خشم گرفت و روانه زندانش کرد. 
چنان بد که یک روز در بزمگاه / همی بود بر پای در پیش شاه /چو شد تیره شب، رای خواب آمدش/هم از ایستادن شتاب آمدش/پدر چون بدیدش به هم بر دو چشم/ به تندی یکی بانگ بر زد به خشم/ به دژخیم فرمود کین را ببر/کزین پس نبیند کلاه و کمر
و بهرام در حصر خانگی بماند تا آنکه از سوی امپراتور روم شخصی به نام تینوش که برای گزاردن باج و خراج روم به ایران آمده بود، وساطت کرد و به خواهش تینوش، بهرام آزاد شد.
نگرانی درباریان از جانشینی بهرام به حدی بود که پس از مرگ یزدگرد اثیم بر اثر لگد اسب آبی که خود داستانی شگفت دارد، حاضر نبودند اورنگ و دیهیم شهریاری را به فرزند او بسپارند و موبدان، شخصی فروتن و صلح جوی به نام خسرو را انتخاب کردند تا جایگزین بهرام کنند که بهرام با سپاه عرب های یمن به مرزهای ایران روی آورد و موبدان از بیم ویرانی مناطق مرزی با او وارد مذاکره شدند و سرانجام مقرر شد که دیهیم شهریاری را میان دو شیر نر قرار دهند و هر یک از آن دو که جسارت برگرفتن تاج را از میان دو شیر داشته باشد، بر اورنگ شهریاری تکیه زند و خسرو، آن مرد آرامش طلب با مشاهده تاج در میان دو شیر چنین گفت:
چو خسرو بدید آن دو شیر ژیان/ نهاده یکی افسر اندر میان/ بدان موبدان گفت تاج از نخست/ مر آن را سزاتر که شاهی بجست/ و دیگر که من پیرم و او جوان/ به چنگال شیر ژیان ناتوان
و چون بهرام دو شیر خشمگین را از پای درآورد و تاج را برگرفت و بر سر نهاد، به موبدان و دیگر درباریان قول داد هرگز به شیوه پدرش به ستم رفتار نکند و همواره جانب مهر را داشته باشد. 
به آرام بنشست بر گاه شاه/ برفتند ایرانیان بازخواه/ چنین گفت بهرام کای سرکشان/ ز نیک و بد روز دیده نشان/ همه بندگانیم و ایزد یکی است/ پرستش جز او را سزاوار نیست
و بهرام با این اندیشه که یاری بخش مظلومان باشد و جز به مهر با مردمان رفتار نکند، بر اورنگ شهریاری تکیه زد.
و اما داستان تحریم شراب.
روزی بهرام به نخجیرگاه رفت و در بیشه ای بیتوته کرد و در آن بیشه شیر نری به بهرام حمله آورد و شاه شیر را با تیری در پهلو بر زمین افکند و شیر ماده به خروش آمده، به سوی بهرام شتاب گرفت و شاه جوان با زخم شمشیر، شیر را از پای درآورد و به مناسبت این پیروزی جشنی به پا کرد و زودهنگام صبح شراب خواست و بزرگان لشکر را نیز به شادنوشی فراخواند. در این هنگام مردی میانسال به حضور شاه رسید و چندین شتر بار میوه چون به و انار و سیب به حضور بهرام آورد که همه دستچین شده و بسیار اشتهابرانگیز بود. بهرام در پاسخ این لطف، او را مورد تفقد قرار داده، به تشکر در کنار خود نشاند و نام او را جویا شد و مرد خود را کبروی معرفی کرد. 
جهاندار چون دید، بنواختش / میان یلان پایگه ساختش/ همین مه که با میوه و بوی بود/ ورا پهلوی نام، کبروی بود
و بهرام او را به نوشیدن دعوت کرد و مرد به ناگاه جام یک منی شراب را به یک باره و لاجرعه سر کشید. بهرام با مشاهده شیوه نوشیدن او شگفت زده فرمان داد تا جام دومنی آوردند و کبروی از شاه اجازه گرفته، آن را نیز با نام شهریار ایران در یک دهان به کام فرستاد. در برابر شگفتی شاه و اطرافیان وی، اظهار داشت که این مقدار شرابی که نوشیدم، فقط مرا به نشاط آورده است و من هفت برابر جام پنج منی را می نوشم بی آنکه کمترین تاثیری در رفتارم پدید آید و همچنان بی لغزش و لرزشی گام برمی دارم و هرگز کسی خروش مستی از من نمی شنود و آن گاه بر زین می نشینم و اسب می تازم و آماده ام با هر کس که مایل باشد، به رقابت در نوشیدن بپردازم. 
به پیش بزرگان بیازید دست/ بدان جام می تاخت و بر پای جست/ به یاد شهنشاه، بگرفت جام/منم گفت میخواره کبروی نام/ به جام اندرون بود می پنج من/ خورم هفت از این بر سر انجمن/ پس آن گه سوی ده روم من به هوش/ ز من نشنود کس به مستی خروش
آن گاه پس از چنین نوشیدنی از بهرام اجازه خواست به راه خویش بازگردد. بهرام که دل نگران مرد بود به وی اجازه داد ولی به دو سه نفر از اطرافیانش گفت او را با فاصله تعقیب کنید و ببینید چگونه رفتاری دارد.  کبروی اسب خویش را با سرخوشی به سوی دشت تازاند و جانب کوه را در پیش گرفت. چون به نزدیک کوه رسید، از اسب فرود آمده افسار آن به درختی ببست و خود در سایه کوه بخفت.  مراقبان وی سودای بازگشت داشتند که به ناگاه مشاهده کردند، زاغی سیاه از کوه فرود آمد و بر چهره مرد خفته نشست و دو چشم مرد را از چشمخانه بیرون کشید. آن دو مراقب که از دور شاهد این منظره هولناک بودند، شتاب گرفتند تا مرد خفته را نجات بخشند اما زاغ چشمان او را در مستی و بیهشی بیرون کشیده، خورده بود و آنان چون نزدیک تر شدند، مرد را مرده یافتند و زمانی که خانواده اش از مرگ نابهنگام او آگاه گشتند، خروشی برخاست و فریاد و ناله شان به آسمان رفت.
مراقبان با اندوه آنچه را به مشاهده دیده بودند، نزد شاه بازگفتند که زاغی چشم روشن کبروی را در مستی بربود و بخورد.
 بهرام با شنیدن این سخن آزرده گشت، همان لحظه فرمانی صادر کرد تا همه کسانی که صاحب خرد و اندیشه هستند، از نوشیدن دست بشویند و شراب را بر همگان حرام کرد و خود دیگر ننوشید.
رخ شهریار جهان زرد شد / ز تیمار کبروی پردرد شد/ همان گه برآمد ز درگه خروش/ که ای نامداران با فر و هوش/ حرام است می در جهان سر به سر/ اگر زیردست است، اگر نامور
و ایران یک سال تمام را در تحریم نوشیدن گذراند و آن گاه حادثه ای خواندنی رخ داد که خواندن آن لب را به خنده می گشاید و آن قصه بماند تا فصلی دیگر.
                