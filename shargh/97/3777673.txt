پنج‌شنبه ۴ مرداد ۱۳۹۷
-----------------------------------------
حرف اول
-----------------------------------------
چوب حراج بر سرمایه ملی
-----------------------------------------

                    شرکت کشاورزی و دام پروری مغان با بیش از 30 هزار هکتار اراضی زراعی حاصلخیز و در قالب یک واحد کشت و صنعت نمونه در خاورمیانه از نیمه اول دهه 1350 همواره از رود ارس بهره مند بوده و بر امنیت غذایی کشور افزوده است و گرچه در فرازوفرودهای مدیریتی چهار دهه گذشته آسیب هایی دیده، اما بی تردید هنوز بر تارک بخش کشاورزی می درخشد. بیش از یک دهه است که این شرکت به بهانه اجرای اصل 44 از حوزه مدیریتی وزارت جهاد کشاورزی خارج و در انقیاد سازمان خصوصی سازی قرار گرفته است. قید و بندی که امکان هرگونه برنامه توسعه را از مدیریت این واحد بزرگ سلب و در صف انتظار واگذاری به بخش خصوصی قرار داده است. نگارنده چندی پیش و با توجه به گرایش حرفه ای، گزارشی از ظرفیت های نهفته شرکت مزبور تهیه کرد که در رسانه ها انعکاس یافت. در این گزارش بر این نکته تاکید شد که گرچه بنگاه های اقتصادی دولتی بنا بر اصل 44 باید از عرصه مدیریت دولتی جدا شوند، اما نباید این کانون نمونه تولیدی را فقط یک واحد اقتصادی تعریف کرد. در شرایطی که وزارت جهاد کشاورزی همواره در صدد «به روز»کردن شیوه های بهره وری و توسعه فناوری های نوین است، چنین واحدی به عنوان ابزار عرضه توسعه مدرن و در قالب طرح های پایلوت به مثابه یک بازو نقش ایفا می کند.بدون شک قطع چنین بازویی از پیکر مدیریت اجرائی این بخش هرگز به مصلحت توسعه آن نخواهد بود. از طرفی این کانون با ارزش تولیدی در هر حالتی (اعم از مالکیت دولتی یا بخش ظاهرا خصوصی) به عنوان جزئی از بخش کشاورزی تلقی می شود؛ بنابراین فقط با یک مزایده خشک و بی روح نمی توان آن را در زیرمجموعه هر مدیریت و دیدگاه تجاری قرار داد. مگر نه آنکه اگر سازمان مسئولی، کودک بی سرپرستی را تحت حمایت قرار دهد، سرپرستی آن را فقط به متقاضیان ذی صلاح می دهد؟ در واگذاری چنین واحدی فقط نباید به عدد و ارقام مزایده ها توجه کرد و ضروری است صلاحیت برنده مزایده فروش این شرکت نیز در کمیته های عالی فنی و در سطح ملی تایید شود. اگر این شرکت مانند پنج دهه قبل، در کانون توجه و حمایت قرار گیرد، فقط از نظر اقتصادی می تواند سالانه 300 تا 400 میلیارد تومان درآمد خالص به دست آورد. البته همان طورکه اشاره شد، ارزش این واحد به نقش آفرینی در توسعه کلان کشور است. از طرفی دیگر و بنا به خبرهای موثق، مزایده نوبت سوم برای واگذاری این شرکت سه شنبه برگزار شد؛ مزایده ای که در شرایط بحران ارزی و کاهش های شوک مانند ارزش پول ملی، پرسش ها و ابهامات فراوانی را به اذهان جامعه متبادر می کند. درحالی که در مزایده قبلی، ارزش پایه این شرکت را دوهزارو 200 میلیارد تومان قرار داده بودند، با کمال شگفتی اکنون و یکباره 500 میلیارد تومان از این قیمت پایه پیشنهادی کاسته شده است! چنین کاهشی در شرایطی صورت می گیرد که براساس ارزش پول سال گذشته، هم اکنون باید رقمی بیش از شش هزار میلیارد در این مزایده اعلام می شد. هنوز دیر نشده است با نظر دولت و کمیسیون کشاورزی مجلس شرایطی را فراهم کنند تا در تعریف و وظیفه این واحد به عنوان بنگاه اقتصادی تجدیدنظر شود و کماکان از آن به صورت بازوی توسعه وزارت جهاد کشاورزی حمایت کنند.
                