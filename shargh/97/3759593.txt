چهار‌شنبه ۳۰ خرداد ۱۳۹۷
-----------------------------------------
حرف اول
-----------------------------------------
مرگت هم بزرگداشت جامعه شناسی بود
-----------------------------------------

                    یکشنبه 27 خرداد 1396 روز وداع با مردی از تبار دانشگاهیان واقعی در تالار ابن خلدون دانشکده علوم اجتماعی دانشگاه تهران بود. صدها نفر از اصحاب علوم اجتماعی، از دانشجو گرفته تا بزرگان این رشته ها، گرد آمده بودند تا با سیدمحمدامین قانعی راد وداع کنند؛ جامعه شناس و رئیس دو دوره انجمن جامعه شناسی ایران که یک عمر برای اعتلای علم، شناخت مسائل اجتماعی ایران، همراهی با دردهای اجتماعی و سیاسی جامعه ایرانی، تقویت اجتماع علمی، تقویت نهادهای علمی ایران، استقلال و آزادی دانشگاه، توسعه پایدار و عزت و اعتلای جامعه ایرانی تلاش کرد. وداع با او که فقط 63 سال در این جهان زیسته بود و در اوج خلاقیت علمی بار سفر بست، دردناک و تلخ بود؛ اما مراسم وداع با محمدامین قانعی راد نکته های مهمی داشت که تا اندازه ای از بار غصه های ما می کاهد. محمدامین قانعی راد سال های دراز درباره استقلال و آزادی دانشگاه فکر کرد، نوشت و دغدغه بالیدن علم را داشت. او از مسیر همین دغدغه بود که به تقویت اجتماع علمی جامعه شناسی همت گماشت. اصحاب علوم اجتماعی شاهد بودند که دو دوره ریاست او بر انجمن جامعه شناسی ایران چگونه سخت کوشانه و ثمربخش بود. محمدامین ما هر قدر زندگی اش سراسر تلاش برای تقویت این اجتماع علمی بود...مراسم وداع با پیکرش نیز به تجسم رویای او بدل شد. صدها دانشجو و دانش آموخته و استاد جامعه شناسی همدلانه گرد آمده بودند تا به محمدامین نشان دهند که زحماتش به بار نشسته است. جامعه شناسی به مثابه علم، دانش، گفتمان، فعالیت اجتماعی، کنشگری و تفکری زنده، خود را به رخ تالار ابن خلدون دانشکده علوم اجتماعی دانشگاه تهران کشاند. محمدامین نیز با آن قد بلند و آرمیده زیر پرچم وطنی که به آن عشق می ورزید و نگرانش بود، با طمانینه و همان صلابت نظامی گونه اش، به هم رزمانش می نگریست. یک عمر می خواست جامعه شناسان و اصحاب علوم اجتماعی را یک جا گرد آورد و استواری پیوندهای علمی و اخلاقی شان در راه اعتلای جامعه شناسی و جامعه ایرانی را ببیند و موفق شد. مرگش هم ادامه زندگی اش بود. همه آمده بودند تا بگویند، مرد تو موفق شدی، ببین جامعه شناسی باوجود همه هجمه ها، صاحب اجتماع علمی شده است. محمدامین، مرد بزرگ! می دانستی که رندال کالینز درباره اهمیت شعائر و مناسک علم و نقش آنها در رشد و بالندگی علم نظریه پردازی کرده است؟ مراسم وداع با تو هم به مناسک و شعائری برای تقویت اجتماع علمی تبدیل شد. جامعه شناسان شاید هیچ گاه این چنین گرد هم نیامده بودند تا اجتماع علمی را ناخودآگاه بزرگ بدارند. برخی نظریه های جامعه شناسی را می خوانند و تو حتی در مراسم مرگت هم آنها را محقق کردی. مناسک و مراسم مرگت هم بزرگداشت جامعه و جامعه شناسی بود.محمدامین! یادت هست شجاعانه نقد می کردی و هم زمان از رویاها می گفتی و امیدوارانه گام برمی داشتی؟ مراسم وداع با تو هم انتقادی بود. دانشجویان را دیدی که کنار پیکرت، دست نوشته هایی به نشان اعتراض بلند کرده بودند؟ صدای خودت را شنیدی که از رویاهای جامعه ایرانی گفتی و نقدها و امیدهایت را با همه ما قسمت کردی؟ پیکرت بر بالای همان جایگاهی با وقار زیر پرچم ایران آرمیده بود که خودت ده ها بار بر آن ایستاده بودی و درباره علم، دانشگاه، مسئولیت اجتماعی، نقد جامعه و سیاست، توسعه و ایران سخن گفته بودی. خوشا به حالت مرد، از همان جا که زنده سخن گفته بودی، پیکرت نیز در سکوت سخن گفت؛ همه آمده بودند تا با کردار و منش تو پیمان ببندند. محمدامین! شاید آدمیان همان گونه می میرند که زندگی می کنند. تو همه عمر می خواستی جامعه شناسی را به میان جامعه بکشی و همه این تلاشت را باور کرده بودند. نوشته ها در یادبود خودت را بخوان، می بینی همه این را گفته اند. عجیب بود که تو شاید اولین جامعه شناسی شدی که تصاویرت را صادقانه به در و دیوار این شهر آویختند. نمی دانم این کار را دوست داشتی یا نه، اهل تظاهر که نبودی، اما این ادامه همان راهی بود که خودت رفتی؛ جامعه شناسی را به میان جامعه کشیدی و مرگ تصویرت را مثل یک نماد به در و دیوار شهر آویخت. همکار دانشگاهی من که رشته اش فنی و مهندسی است، دیروز می پرسید محمدامین قانعی راد کیست که تصاویرش را به در و دیوار آویخته اند؟ تصاویرت هم جامعه شناسی را به میان جامعه کشیده است.ای مرد جامعه شناس! مرگ هم تداوم زندگی تو بود؛ همه آنچه را برایش در زندگی کوشیدی، در «کنش مرگ» هم تحقق بخشیدی. خداحافظ مردی که دغدغه ایران داشتی.
                