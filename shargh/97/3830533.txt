شنبه ۱۹ آبان ۱۳۹۷
-----------------------------------------
بیانیه
-----------------------------------------
هشدار نسبت به دولتی شدن انتخابات نماینده مدیران مسئول
-----------------------------------------

                    یکی از ارکان اصلی فعالیت مطبوعات در جمهوری اسلامی ایران، هیئت نظارت بر مطبوعات می باشد که در طول حیات مطبوعات از ابتدا تا انتها (از صدور مجوز تا تداوم، تعلیق و ابطال آن) جایگاه و نقشی کلیدی ایفا می نماید.  هیئت نظارت بر مطبوعات با توجه به جایگاه حاکمیتی آن و وظایفی که قانون گذار برعهده آن نهاده است، در رشد و توسعه کمی و کیفی مطبوعات، ارتقای جایگاه رسانه ها و افزایش سطح آگاهی جامعه، رسالت خطیری را به دوش می کشد. نگاهی به ترکیب هفت نفره هیئت نظارت بر مطبوعات که براساس قانون تعیین شده، نشان می دهد که برای تشکیل این رکن اساسی حیاتی، شش نماینده از سوی قوای سه گانه، حوزه علمیه قم و شورای عالی انقلاب فرهنگی تعیین می شوند و تنها و تنها یک نماینده از سوی مطبوعات (با برگزاری انتخابات و رای مستقیم و مخفی مدیران نشریات بدون حق وکالت) برگزیده و در این هیئت حضور دارد. فارغ از آنکه این ترکیب تا چه میزان مطلوب و مناسب برای پویایی، کارآمدی و اثربخشی رسانه ها در کشور می باشد، نکته مهم تر این است که همان یک نماینده مدیران مسئول مطبوعات، چگونه انتخاب می شود!؟
روند انتخاب نماینده مدیران مسئول نشریات در دوره های اخیر به گونه ای بوده که عملا شرایط برای برگزاری یک رقابت منطقی و عادلانه به طور جدی مخدوش گردیده و این روند غیرمنطقی در دوره جدید هیئت نظارت بر مطبوعات که انتخاب آن قرار است در 27 آبان ماه جاری برگزار شود، بیش از پیش شده و به منظور جلوگیری از تداوم این روند ناعادلانه اهم ایرادات و اشکالات آن ذکر می شود:
1- به رغم سیاست ها و استراتژی های کلان نظام جمهوری اسلامی مبنی بر جلب مشارکت بخش خصوصی برای اداره امور، متاسفانه مشاهده می شود که در زمینه انتخاب تنها نماینده مدیران مسئول در هیئت نظارت بر مطبوعات، برخی از مقامات دولتی با بهره مندی از انواع رانت ها، ارتباطات و ابزارها طی سالیان گذشته جایگاه بخش خصوصی را در این هیئت اشغال کرده و اکنون نیز برای دوره جدید برنامه ریزی نموده اند. این در حالی است که همان گونه که در ابتدای این اطلاعیه بیان گردید از ترکیب هفت نفره این هیئت، تعداد شش نفر از حاکمیت هستند و لذا نهایت بی عدالتی و ظلم در حق مطبوعات است که تنها نماینده آنها نیز در این هیئت از مدیران ارشد دولتی باشد. خوشبختانه این موضوع مورد توجه نمایندگان مردم در مجلس شورای اسلامی نیز قرار گرفته و تعداد کثیری از نمایندگان به طور رسمی و مکتوب نسبت به منع کاندیداتوری مقامات دولتی در این انتخابات، به جناب آقای دکتر صالحی وزیر محترم فرهنگ و ارشاد اسلامی تذکر داده اند، اما متاسفانه دیده شده که همچنان برخی در تلاش برای رای آوردن دوباره نامزد دولتی در این انتخابات هستند؛ اتفاق نامبارکی که در دوره قبل این هیئت رقم خورد و معاون مطبوعاتی وزیر فرهنگ و ارشاد اسلامی هم زمان به عنوان نماینده مدیران مسئول نشریات نیز در این هیئت حضور داشت که در تناقض آشکار بود. 
2- با عنایت به اهمیت اصل اساسی چرخش نخبگان و محدودیت در انتخاب یک شخص برای بیش از دو دوره در بسیاری از مناصب مهم از جمله ریاست جمهوری و…، لذا انتظار می رود که این موضوع در برگزاری انتخابات نماینده مدیران مسئول که خود نیز مدعی این قبیل مباحث در جامعه هستند، مورد توجه قرار گیرد تا سایر مدیران نشریات نیز امکان حضور در این عرصه و خدمت به جامعه مطبوعات را داشته باشند. درحالی که عده ای درصدد هستند تا نامزد دولتی این انتخابات به رغم چندین دوره حضور در این هیئت، این نمایندگی را به پستی مادام العمر تبدیل نموده و همچنان بر این جایگاه تکیه زند. 
3- مدیران مسئول نشریات در سال های گذشته هر دو سال یک بار به مناسبت برگزاری این انتخابات، مجمع و گردهمایی را برگزار می کردند و ضمن تبادل نظر و دیدار مجدد، انتخابات نیز صورت می گرفت. متاسفانه از دوره گذشته به بهانه الکترونیکی کردن این انتخابات، گردهمایی مذکور نیز منتفی شده و مدیران نشریات این فرصت باارزش را از دست داده اند، حال آنکه می توان در کنار حضور واجدین رای در یک مجمع (با توجه به تعداد آنها)، نسبت به رای گیری به صورت الکترونیکی نیز اقدام نمود. البته درخصوص مجری انتخابات الکترونیک و ارتباط آن با یکی از کاندیداهای دولتی (طبق تجربه دوره قبل)، نگرانی ها و شائبه های فراوانی وجود دارد که امید است در این زمینه چاره اندیشی شود. 
با عنایت به ایرادات و اشکالات یادشده و تماس ها و مراجعات بسیاری از مدیران شناخته شده مطبوعات و هشدار بابت تداوم روند غیرمنطقی و ناعادلانه در انتخابات آینده و همچنین تذکر جمعی از نمایندگان محترم در مجلس شورای اسلامی نسبت به این موضوع، انتظار می رود که اعضای محترم هیئت نظارت بر مطبوعات به ویژه جناب آقای دکتر صالحی وزیر محترم فرهنگ و ارشاد اسلامی به عنوان رئیس این هیئت و مسئول دبیرخانه آن، با اعلام تنفس سه ماهه برای برگزاری این انتخابات، تدابیر و اقدامات لازم را برای رفع ایرادات اساسی و جدی فوق الذکر، اندیشیده و انجام دهند تا در دولت تدبیر و امید شاهد فراهم کردن بستر و سازوکار برگزاری انتخاباتی عادلانه و رقابتی در میان مدیران مسئول نشریات و تحقق حقوق حداقلی مطبوعات بخش خصوصی در کشور باشیم. 
 تنها در این صورت می توان امیدوار به حضور فعال مدیران مسئول مطبوعات در این انتخابات صنفی بود وگرنه شاهد انصراف بسیاری از مدیران نشریات تاثیرگذار و تشکل های صنفی مربوطه و برگزاری انتخاباتی سرد و بی روح خواهیم بود که به هیچ وجه شایسته این دولت و جامعه فرهنگی نیست، کمااینکه در برخی مناسبات قبلی نظیر نمایشگاه مطبوعات نیز در سال گذشته نتایج این قبیل بی تدبیری ها و بی توجهی به هشدارها را تجربه کرده ایم. 
رئیس هیئت مدیره خانه مطبوعات و رسانه های کشور
رئیس انجمن مدیران روزنامه های غیردولتی 
مدیرعامل شرکت تعاونی مطبوعات کشور 
رئیس انجمن مدیران نشریات کشور
رئیس انجمن نشریات تخصصی کشاورزی       
                