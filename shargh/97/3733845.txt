سه‌شنبه ۴ اردیبهشت ۱۳۹۷
-----------------------------------------
type_unknown
-----------------------------------------
نمی توان از دولت توقع داشت با برخی نهادها وارد نزاع شود
-----------------------------------------

                    غلامحسین کرباسچی، دبیرکل حزب کارگزاران سازندگی، از احزاب حامی دولت، عقیده دارد اگر بناست با نهادهای بالادستی تعامل صورت بگیرد، دولت برای اجرائی شدن برخی وعده ها نمی تواند با آنها وارد نزاع شود. او این استدلال را درباره فیلترینگ تلگرام و بررسی آن به عنوان یکی از مصادیق شعارها و وعده هایی که در معرض خطر هستند، مطرح می کند. این در حالی است که برخی احزاب دیگر یا دست کم منتسبان به آن احزاب، از روحانی می خواهند پای شعارها و وعده های انتخاباتی خود بماند. آنها برخلاف کارگزاران معتقدند خیلی از شعارهای انتخاباتی روحانی عملیاتی نشده و روحانی باید به مردم توضیح بدهد. مشروح این گفت وگو را می خوانید. آقای کرباسچی خاطر همه ما هست که فیلترکردن تلگرام جزء خطوط قرمز دولت بود؛ اما شواهد دال بر این است که به سمت فیلترینگ این شبکه اجتماعی در حال حرکت هستیم. آیا این اتفاق به معنای عدول دولت از مواضع و وعده های خود است؟هنوز که فیلتر نکرده است. اگر با استدلال و حرف قانع کننده ای این کار را انجام دهد، به نظر من، به معنای کوتاه آمدن از مواضع محسوب نمی شود. یک سری مسائل تنها در اختیار دولت نیست؛ ارگان های مختلف در این زمینه نظر می دهند که بخشی از قوه قضائیه هستند، بخشی از نهادهای امنیتی اند و.... به همین دلیل نمی توان این مسئله را تنها به دولت نسبت داد؛ اما دولت نیز باید استدلال خود را در این مسئله بگوید. اگر به این نتیجه برسند (که باید فیلتر کنند و البته هنوز به این نتیجه نرسیده اند)، باید استدلال خود را به مردم بگویند؛ اما اینکه مردم با این استدلال قانع شوند، بحث دیگری است. چقدر احتمال دارد یک استدلال خود شما را برای فیلترینگ تلگرام قانع کند؟من آدمی امنیتی نیستم. شاید کسانی در نهادهای امنیتی باشند که حرف های معقولی داشته باشند که ممکن است به دلایلی نتوانند [آن حرف ها] را کامل مطرح کنند؛ آن بحث جداست. در غیر این صورت، استدلال قانع کننده ای [در کار] نیست. بالاخره این حرکتی است که از اول انقلاب با بسیاری از پدیده های جدید انجام می شده است. در حال حاضر نیز تلگرام و بقیه رسانه های مجازی این حالت را دارند.من فکر می کنم حتی اگر رسانه هایی داخلی داشته باشیم که طبق قانون و دستور رهبری در مسائل شخصی و خصوصی افراد ورود پیدا نکنند، بعد از چندی درباره آنها نیز این شبهات و مسائل پیش می آید. بحث فیلترینگ تلگرام را می توانیم نمونه ای از وعده هایی بدانیم که دولت مطرح و از آنها عقب نشینی کرده است؟اولا باید دید دولت چه عهدی بسته است. دولت نباید این کار را از سوی خود انجام دهد؛ اما اگر نهادهای دیگری (متولی این اقدام شدند) دولت باید با آنها نوعی از هماهنگی کلی را داشته باشد. دولت به عنوان مسئول اداره کشور نمی تواند با نهادهای مختلف وارد نزاع شود. بنابراین فیلترینگ فقط در دست دولت نیست که تنها آن را سرزنش کنیم. ممکن است دولت وعده ای داده باشد و بخواهد قانونی را اجرا کند؛ اما یکی از این نهادها مخالفت کند، نمی شود از دولت توقع داشت که چون تو وعده داده ای، با همه اینها [نهادها] وارد نبرد و نزاع شو! دولت برای هماهنگی و همراه کردن همه نهادها مسئولیتی دارد. اگر در این زمینه مواضع قانونی (مبنی بر فیلترینگ تلگرام) باشد، مثلا در جایی مثل شورای عالی امنیت ملی به این نتیجه برسند که به دلیل امنیتی، باید با تلگرام یا هر رسانه دیگری برخورد شود، آنجا دولت را نمی توان سرزنش کرد که به وعده های خود عمل نکرده است. دولت وظیفه دارد مجموعه وسیع تری را هماهنگ کند؛ پرتوقعی است [اگر این موضوع دیده نشود]. مسئله این است که ما با چه متر و شاخصی می توانیم تشخیص دهیم دولت تا جایی که می تواند ایستادگی می کند؟دولت باید خودش اعلام کند. به نظر من، تا به حال این [موضوع] را چندبار هم اعلام کرده اند که در رابطه با فیلترینگ، صاحب اختیار نیستیم. اعلام کردند که ما دنبال این هستیم که در کشور انحصار نداشته باشیم نه اینکه چیزی را ببندیم. شما می گویید دولت یا وزیر ارتباطات اعلام کرده اند اختیار فیلترینگ دست من نیست، پس آن زمانی که این جمله گفته شده که «دست ما روی دکمه فیلترینگ نمی رود»، حرف درست یا دقیقی نبوده است؟ درست است که می توان با لفاظی گفت دست دولتی ها روی دکمه فیلترینگ نرفته، بلکه دست گروه دیگری رفته؛ اما به نظر شما این به بدنه اصلاح طلب و کسانی که به روحانی رای داده اند، آسیب نمی زند؟چرا؛ به هر حال نواقصی وجود دارد؛ اما دولت چه کند؟ اگر دولت بگوید من بنا ندارم فیلتر کنم؛ اما نهاد دیگری در کشور با اختیارات خودش این کار را انجام می دهد... اگر موضع ما این است که این نواقص را از دولت پذیرفته ایم، پس به چه امیدی کنش می کنیم؟ این نوع نگاه، آینده نه چندان درخشانی را ترسیم می کند. شما می گویید ما باید همین راه را برویم،راه دیگری هم نیست؟باید به این توجه کنیم که اصلاحات و بهترکردن وضعیت کشور متفاوت است با آن چیزی که به عنوان تغییرات اساسی و تغییرات نظام از آن یاد می شود. توقعات ما از دولت در چارچوب قانون اساسی و اختیارات دولت است. باید به این فکر کنیم که اگر این دولت نبود و دولتی [بر سر کار] بود که می گفت «آن قدر قطع نامه صادر کنید که قطع نامه دانتان پاره شود»، یا مثلا به عنوان [نفی] هولوکاست، دشمنی هایی را بی جهت برای جمهوری اسلامی ایجاد می کرد یا در داخل سیاست های پوپولیستی اقتصادی را اجرا می کرد! (آیا بهتر بود؟) ما به امید اینکه دولت جدید، حرکت های غلط گذشته را محدود کند دست به انتخاب زدیم. تا زمانی که با برخی اختلاف سلیقه هایی از این دست مواجه هستیم و در عین حال بنای ما بر این است که با مرجع اختلاف سلیقه ها در سطح ملی تعامل داشته باشیم، نمی شود از دولت توقع داشت که آنچه را خود یا طرفدارانش فکر می کنند، تماما در دوره ای اجرا کند. این دولت برخی از کارها و اصلاحات را انجام داده، بعضی موارد هم در دست انجام است. اما برخی از اصلاحات هم وجود دارد که ممکن است دولت بخواهد انجام دهد اما نمی تواند و ما هم نباید توقع آن را داشته باشیم. مسئله این است که اگر کسی تحلیلش این باشد که وضعیت رو به بهبود نیست، اما با بحث شما نیز موافق باشد که دولت دارد کارهایی را انجام می دهد، به این تصویر می رسد که دولت صرفا سرعت بدشدن اوضاع را کمتر کرده است و نه اینکه حرکتی به سمت بهبود کند. برای کسی که این تحلیل را دارد، دفاع از اصلاحات سخت می شود. به نظر شما این افراد اشتباه تحلیل می کنند؟صددرصد! به نظر من اینها راه هایی هستند که اتفاقا در جمهوری اسلامی تجربه شده اند. باید به کسانی که فکر می کنند این دولت و اصلاحات به درد نمی خورد، یا تنها سقوط دولت یا اتفاقات دیگر را به تاخیر می اندازد، گفت از کجا به این نتیجه رسیده اید؟ (به نظر من) این تحلیل مخدوش است. به فرض که این تحلیل درست باشد؛ هیچ فرد عاقلی ماشینی را که در حال سقوط به دره است، رها نمی کند تا سریع تر به دره بیفتد. بنابراین باید بتوانیم هر قدر که می توانیم این سقوط را به تاخیر بیندازیم. درست است اما آنها بدیل ارائه می کنند؛ آنها می گویند از دولت حمایت می کنیم اما در عین حال، بدنه اجتماعی را هم فعال می کنیم.کسی مخالف این نیست که جریان سیاسی ای از بدنه اجتماعی استفاده کند. مسئله این است که باید توجه کنیم استفاده از بدنه اجتماعی نتیجه معکوس ندهد. یعنی به قول شما «حرکات بدنه اجتماعی» در مقابل مخالفان دولت، منجر به مخدوش شدن فعالیت های دولت نشود؛ یا آرامش کشور را به هم نزند و حتی باعث این نشود که تبلیغاتی علیه نظام شکل بگیرد و بر اساس آن، مردم در مضیقه قرار بگیرند. یعنی بدنه اجتماعی نباید شرایطی را به وجود آورد که در سطح بین المللی عنوان شود، مجموعه نظام علیه مردم فعالیت می کنند و بر همین اساس هم مضایق تازه ای بر کشور اعمال کرده یا تنگناها را بر مردم اضافه کنند. چراکه در این صورت، ممکن است مردم بر اثر فشارهای احتمالی، همراهی خود را از دست بدهند، نسبت به جریان های سیاسی بی تفاوت شده یا از صحنه (کنشگری) خارج شوند. ما باید از مردم سالاری، انتخابات و حضور مردم در صحنه صیانت کنیم تا مردم از کنشگری سیاسی و اجتماعی دلسرد نشوند. پس بخشی از راهبرد شما این است که طرف مقابل به مرور زمان عقلانی تر عمل کند و اساسا امیدتان بر این بنا شده است؟در طرف مقابل که حتما تفاوتی به وجود می آید و تابه حال هم تفاوتی هایی به وجود آمده است. ما امیدواریم و در عین حال در جهت افزایش فعالیت ها نیز تلاش می کنیم.
                