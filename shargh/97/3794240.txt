سه‌شنبه ۳۰ مرداد ۱۳۹۷
-----------------------------------------
حرف اول
-----------------------------------------
اسماعیل تو کیست؟
-----------------------------------------

                    نزدیک شدن به مناسبت های پرشور دینی، واکنش های خاصی را به ارمغان می آورد؛ واکنش هایی که از احساسات یک ملت تغذیه می کند و خود را به شکل دلپذیری بروز می دهد. برخی از این بازتاب ها، زیبا و درخور بحث اند. یادکرد باشکوه از عید قربان نیز از این گفتنی ها بسیار دارد. برگزاری مراسم نمادین قربانی در این روز بر همه افرادی که در سلوک معنوی حج شرکت می کنند، الزامی است؛ اما نکته عمیق تر، چشیدن طعمی است که از برکت این عید مبارک، کام همه دینداران را شیرین می کند؛ شادباش های متنوعی که در جامعه مسلمانان پیام به پیام راه می گیرد و مانند سیل جاری می شود. هر پیام به اندازه یکی، دو سطر از فلسفه عید قربان می گوید. این سطرهای کوتاه که در صفحه های وسایل ارتباطی منعکس می شود، نشان از آن دارد که واقعه عید، رویدادی خنثی و بی اثر نیست، بلکه پیغام های جان داری در خویش نهفته دارد که برای احیای یک جامعه، قدرتی شگفت به ارمغان می آورد. به همین سبب باید گفت که تکیه صرف به شادی بزرگ این روز کافی نیست، چیز دیگری در این عید هست که متاسفانه در این سال ها به فراموشی سپرده شده است. در میانه دهه 40 و ابتدای دهه 50 خورشیدی، ترویج این معرفت به خوبی احساس شد. فلسفه کاربردی عید قربان در تعالیم بزرگانی مانند شریعتی و امام موسی صدر به زیبایی بیان شده و اذهان تشنه بسیاری را مجذوب خود کرده است؛ اما با افسوس باید گفت که در سال های واپسین، تشریفات سنتی عید و احکام آن، بیش از معارف باطنی آن رسانه ای شده و به پیام های اصلی عید توجه ویژه ای نشده است؛ درس هایی که اگر ابلاغ شوند می توانند شادی عید قربان را دوچندان کنند. آوردن برگی از این روشنگری ها می تواند ژرفای قربانی کردن را یادآور شود. جاودان یاد دکترعلی شریعتی در جایی با عنوان «اسماعیل تو کیست؟» این گونه خطاب می کند: «... و اکنون، ابراهیمی، و اسماعیلت را به قربانگاه آورده ای.اسماعیل تو کیست؟ چیست؟ مقامت؟ آبرویت؟ شغلت؟ پولت؟ خانه ات؟ باغت؟ اتومبیلت؟ خانواده ات؟ علمت؟ درجه ات؟ هنرت؟ روحانیتت؟ لباست؟ نامت؟ نشانت؟ جانت؟ جوانی ات؟ زیبایی ات؟ و... من چه می دانم؟ این را باید خود بدانی و خدایت. من فقط می توانم نشانی هایش را به تو بدهم، آنچه تو را در راه ایمان ضعیف می کند، آنچه تو را در راه مسئولیت به تردید می افکند، آنچه دلبستگی اش نمی گذارد تا پیام حق را بشنوی و حقیقت را اعتراف کنی، آنچه تو را به توجیه و تاویل های مصلحت جویانه و... به فرار می کشاند و عشق به او کور و کرت می کند و بالاخره آنچه برای ازدست ندادنش، همه دستاوردهای ابراهیم وارت را از دست می دهی، او اسماعیل تو است! اسماعیل تو ممکن است یک شخص باشد یا یک شیء، یا حالت، یا یک وضع، یا حتی یک نقطه ضعف! تو خود آن را هر که هست و هر چه هست باید به منا آوری و برای قربانی انتخاب کنی!» با الهام از سخنان این روشنفکر دینی می توان نتایج زیبایی گرفت؛ از جمله اینکه آدمی در ایثار جان و مال در راه خدای یگانه به کمال می رسد، به این معنا که انسان، همه داشته ها و امکانات و مسند و موقعیت خویش را امانتی الهی بشمارد و آن را فقط در طریق بندگی و خدمت به خلق خدا هزینه کند. قربانی کردن، نمادی از قطع دلبستگی و وابستگی به این موقعیت هاست و جلوه ای از ایثار مال و جان در راه محبوب واقعی و رضای خداوند است. حال اگر با نگاهی جهان بین به رویدادهای زندگی نگریسته شود، هر روز می تواند عیدی واقعی باشد. به این ترتیب، می توان کار هر تنابنده ای را در هر گوشه از دنیا که از داشته ها و موقعیتش می گذرد، «ابراهیمی» خطاب کرد. ممکن است او مبارزی سیاه باشد که سال ها پس از زندان و فائق آمدن بر نژادپرستان، از «وضع» یا «حالت» خود عبور می کند یا پاپ عالی مقام کاتولیکی باشد که هنر قربانی کردن موقعیتش را می داند تا از شیرینی آن بگذرد و مقامش را به دیگری واگذارد یا توانگری با ثروت هنگفت در ینگه دنیا باشد که بخش عمده دارایی اش را به محرومان و تهیدستان می بخشد و از تعلقات چرب و شیرین کنده می شود تا مقام انسانی اش تعالی یابد. این راهی است که بن بست نمی شناسد و برای «ابراهیمی شدن» یک سالک، هیچ رنگ و مرز و آیینی، او را محدود نمی کند. در قرآن کریم هم آمده است: «وقتی شما قربانی می کنید آنچه متعلق به خداست، تقوای شماست، نه گوشت و پوست قربانی»؛ بنابراین در قربانی کردن، واقعیت قضیه نهایت اخلاص، عشق و علاقه بنده به مولای خود است و در واقع قربانی کردن نمادی از قربانی کردن هواهای نفسانی و ذبح نفس اماره است. فرارسیدن این عید بزرگ بر همه سالکان راه مبارک باد.
                