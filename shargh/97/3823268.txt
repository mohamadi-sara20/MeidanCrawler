دو‌شنبه ۳۰ مهر ۱۳۹۷
-----------------------------------------
یادداشت
-----------------------------------------
چرا وزیر اقتصاد باید اقتصاددان باشد؟
-----------------------------------------

                    مجمع جهانی اقتصاد در گزارش سالانه خود اقدام به انتشار شاخصی با عنوان «reliance on professional management» می کند که به علت سهم پایین اقتصاددانان در موقعیت های رسمی سیاست گذاری اقتصادی، رتبه ایران در آن از میان 138 کشور جهان، 130 بوده است. در بسیاری از کشورهای توسعه یافته، وزیران اقتصادی با اتکا بر نهادهای کارآمد سیاست گذاری و فرایندهای موفق تصمیم سازی اقتصادی، الزاما تحصیلات اقتصادی ندارند و در شرایط متعارف نیز ضرورت تصمیم گیری فوری و نهایی در جلسات هیئت وزیران کمتر پیش می آید و نتایج نهادها و فرایندهای اشاره شده مبنای تصمیم گیری است. 
اما تجربه ایران نشان داده است هم سه رئیس و وزیر اصلی مرتبط با حوزه اقتصاد و هم وزیران تعاون، کار و رفاه، صنعت و معدن و تجارت و راه وشهرسازی و نیز جهاد کشاورزی، باید تسلط مناسبی بر نظریه ها و تجارب اقتصادی و سازوکارهای تاثیرگذاری سیاست ها داشته باشند. 
با اقدام رئیس جمهور برای ترمیم و اصلاح ترکیب کابینه، پس از رئیس سازمان برنامه وبودجه و رئیس کل بانک مرکزی، وزیر پیشنهادی وزارت امور اقتصادی و دارایی سومین اقتصاددان دولت خواهد بود. علاوه بر این، به نظر می رسد سطح هماهنگی میان سازمان ها و ستادهای تصمیم گیری اقتصادی برای دولت تا حد زیادی بهبود خواهد یافت. یک مزیت مهم وزیر پیشنهادی برای وزارت امور اقتصادی و دارایی، هم هماهنگی و سابقه همکاری نزدیک با رئیس ستاد اقتصاد مقاومتی و هم سابقه معاونت در هر سه نهاد مهم، یعنی سازمان برنامه وبودجه، وزارت امور اقتصادی و دارایی و وزارت بازرگانی سابق است. همچنین او رابطه نزدیکی با وزیر پیشنهادی تعاون، کار و رفاه اجتماعی دارد. 
یکی از مهم ترین شاخص هایی که بانک جهانی اقدام به تهیه آن می کند، شاخص حکمرانی است. حکمرانی شامل سنن و نهادهایی است که شیوه تولید، توزیع و اعمال قدرت در یک کشور را تعیین می کند. این مفهوم دربرگیرنده موارد زیر است: 
- فرایند انتخاب حکومت، نظارت و جایگزین کردن آن؛ 
- ظرفیت حکومت در فرمول بندی و اعمال موثر سیاست های مناسب؛ 
- احترام شهروندان و حکومت به نهادهایی که تعاملات اقتصادی و اجتماعی میان آنها را راهبری می کند. 
شاخص های جهانی حکمرانی بر مبنای شش بعد اصلی حکمرانی گزارش می کنند: 
1. حق اظهار نظر و پاسخ گویی، 2. ثبات سیاسی و فقدان خشونت، 3. اثربخشی حکومت، 4. کیفیت قانون گذاری، 5. حاکمیت قانون و 6. کنترل فساد. 
از میان شش شاخص های مطرح شده، شاخص اثربخشی حکمرانی مرتبط ترین شاخص برای سوالی است که در پی پاسخ گویی به آن هستیم. این شاخص، ادراک از کیفیت خدمات عمومی و شهروندی و درجه استقلال این خدمات از فشارهای سیاسی و همچنین کیفیت فرمول بندی و اعمال سیاست ها و درجه اعتبار تعهد حکومت به این سیاست ها را رصد می کند.   
 از مهم ترین عوامل اثرگذار بر اثربخشی سیاست های دولت، مدیریت علمی کشور است. طبق بررسی های انجام شده از میان 108 کشور مطالعه شده، وزرای اقتصاد 65 کشور متخصص در رشته اقتصاد بوده اند و وزرای اقتصاد 43 کشور تحصیلات غیرمرتبط داشته اند. از میان 43 کشوری که وزرای اقتصادی آنها غیرمرتبط بوده اند، 32 کشور (حدود 75 درصد) جزء کشورهای درحال توسعه بوده اند. همچنین از میان کشورهایی که وزرای اقتصادیشان غیرمرتبط هستند، 70 درصد آنها در شاخص اثربخشی وضع مطلوبی ندارند. 
بنابراین به نظر می آید از یک طرف همبستگی نسبتا قوی ای میان شاخص اثربخشی دولت و حساسیت به تحصیلات مرتبط وزرا وجود داشته باشد و از طرف دیگر، واقعیت های آماری نشان دهنده یک ارتباط ‍ قوی میان سطح درآمد سرانه و اثربخشی دولت است. حال سوال اینجاست که ارتباط علی به چه شکل است که چنین نتایجی رقم خورده است. بهتر است نگاهی به اهم اهداف و وظایف وزارت اقتصاد داشته باشیم تا بتوانیم استدلال کنیم چه کسی شایستگی تکیه زدن به چنین مسندی را دارد.  مهم ترین هدف وزارت اقتصاد، تنظیم سیاست های اقتصادی و مالی کشور و ایجاد هماهنگی در امور زمانی و اجرای سیاست های مالیاتی و تنظیم و اجرای برنامه همکاری های اقتصادی و سرمایه گذاری های مشترک با کشورهای خارجی است.
 در این راستا، برخی از مهم ترین وظایف این وزارتخانه به شرح زیر است:
 تنظیم سیاست های اقتصادی و مالی کشور و ایجاد هماهنگی در اجرای آ نها؛
 بررسی های مالی برای شناسایی منابع درآمدی کشور و پیشنهاد وضع یا اصلاح قوانین و مقررات مالی؛
 نظارت بر فعالیت های مالی و اقتصادی بخش خصوصی در راستای اجرای برنامه های توسعه اقتصادی؛
 تخصیص اعتبارات لازم برای هزینه های جاری و عمرانی با همکاری سازمان مدیریت و برنامه ریزی کشور و ابلاغ آن به دستگاه های اجرائی مربوطه؛
 انتصاب ذی حساب و معاون ذی حساب در دستگاه های اجرائی بر اساس مقررات ماده 31 قانون محاسبات عمومی کشور؛
 نظارت بر تشخیص و وصول مالیات های مستقیم و همچنین وصول مالیات های غیرمستقیم و حقوق و عوارض و هزینه های گمرکی؛
 پیشنهاد، دریافت، بررسی و انجام تمام امور مربوط به سرمایه گذاری های ایران در خارج و سرمایه گذاری های خارجی در ایران و همچنین کمک های اقتصادی و فنی به کشورهای خارجی؛
 اجرای تکالیف مربوط به امور پولی، بانکی، بیمه ای، ارزی و اعتباری کشور که به موجب قوانین و مقررات موضوعه بر عهده وزارت امور اقتصادی و دارایی محول می شود؛
 بررسی و اظهارنظر درباره لوایح و همچنین تصویب نامه های پیشنهادی دستگاه های اجرائی که جنبه مالی، محاسباتی، معاملاتی، بانکی و اقتصادی دارند.
بنابراین آنچه مسلم است، این است که وزارت اقتصاد و دارایی بسیار بیشتر از وزارتخانه هایی مانند «صنعت و معدن» و «تعاون، کار و رفاه اجتماعی» که با گماردن تکنوکرات هایی با برخورداری از همکاران اقتصاددان اداره می شوند، هم در سطح وزیر و هم معاونان، به متخصصان اقتصادی برای سیاست گذاری نیاز دارد؛ به ویژه در شرایط حساسی که کشور با مسائلی جدی ازجمله تحریم های اقتصادی، بحران بانکی و بحران صندوق های بازنشستگی روبه رو است. این بحران ها آن قدر پیچیده هستند که اقتصاددان های بزرگ، همه را به اندیشه برای برون رفت از این چالش ها دعوت می کنند.  ممکن است در مقابل این استدلال که گفته می شود وزیر اقتصاد باید اقتصاددان باشد، بیان شود که وزیر باید یک مدیر مدبر باشد و در کنار خود از مشاوران با تحصیلات بالای دانشگاهی بهره گیرد؛ در پاسخ باید گفت اگر از گاف های کلامی وزرای غیرمتخصص در سخنرانی ها چشم پوشی کنیم، آنها اولا مهره چینی های خود را بر اساس نوع نگاهشان به مسائل انجام می دهند، ثانیا خود وزیر باید قدرت تشخیص و استدلال داشته باشد تا در موارد تکثر آرا، موضع گیری کند و سوم اینکه مشاوران وزیر مسئولیتی در قبال عواقب احتمالی تصمیم های بد ندارند و بنابراین این موضوع یک کژکارکردی ذاتی در درون خود خواهد داشت؛ گویی هواپیما را به کسی بسپاریم که خود خلبانی نمی داند، ولی مشاورانی دارد که به او می گویند چه کاری باید انجام دهد. تجربه نشان می دهد گماردن مدیرهایی با سوابقی غیرمرتبط، باعث تک بعدی شدن و تخصیص غیربهینه منابع در راستای اموری می شود که آنها درباره آن موضوع حساسیت بیشتری دارند؛ چراکه آنها نگاه کلان به مسائل ندارند و صرفا به واسطه تجربه مدیریتی خود تنها برخی از مسائل در ذهن آنها برجسته است. در برهه حساس کنونی، نیاز است کشور بر اساس مدیریت کاملا علمی اداره شود. دانشکده های اقتصاد در ایران افراد شایسته بسیاری را تربیت کرده اند و برخی از این افراد تجربه های اجرائی زیادی در کارنامه کاری خود دارند. امید است مجلس محترم در انتخاب وزیر جدید اقتصاد به اقتصاددانان اعتماد کند و ضرورت دانش، تخصص و تجربه نزدیک را مرکز توجه قرار دهد.
                