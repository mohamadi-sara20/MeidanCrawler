پنج‌شنبه ۳ آبان ۱۳۹۷
-----------------------------------------
حرف اول
-----------------------------------------
صدا و سیما بر کدام مدار می گردد؟
-----------------------------------------

                    بر هیچ انسان هوشمندی پوشیده نیست که رسانه، چه در گذشته، چه در حال و چه در آینده، تاثیر سازنده فوق العاده یا ویران کننده بی بدیلی دارد. امروزه که دامنه تنوع رسانه ها بسیار گسترده شده است، رسانه ای می تواند محبوب و گیرا باشد که قوی، شریف و آزادتر باشد. در ایران فعلی مثل سایر کشورهای در حال توسعه یا پیشرفته، رسانه های گوناگونی وجود دارد، به ویژه در فضای مجازی که تا حدودی شبیه به هم هستند، اما در رسانه های قدیمی مانند رادیو و تلویزیون، رسانه ای وجود دارد به نام رسانه ملی که این رسانه به طور شگفت انگیزی با این نوع رسانه ها در دیگر کشورها متفاوت است. می دانیم که رسانه ها دو کار اصلی و عمده می کنند: آگاهی بخشی و فرهنگ سازی. هر رسانه یک هنرنمایی دارد، اما رسانه صداوسیما هنرنمایی اش این است که بین خودش و مردم فاصله بیندازد! مدیران آن چه بخواهند و چه نخواهند، چه آمار بدهند و چه ندهند، از اعتبار خود روزبه روز می کاهند. اینان فکر می کنند اگر اعلام کنند که فلان برنامه را چند درصد از مردم ایران دیده اند، یعنی نزد مردم اعتبار زیادی دارند، در صورتی که این طور نیست. اعتبار یک رسانه به این نیست که یک برنامه طنز یا یک برنامه اجتماعی، بینندگان زیادی دارد. بلکه ارزش و اعتبار یک رسانه به این است که درصد زیادی از مردم به واقعی بودن اخبار و اطلاعات آن رسانه ایمان داشته باشند و آن را در معادلات سیاسی، فرهنگی و اجتماعی بی طرف بدانند. راستی چرا رسانه های اینترنتی که آزادانه اطلاع رسانی و آگاهی بخشی می کنند، آن قدر تاثیر دارند که رسانه ملی مجبور می شود هرچند وقت یک بار با انتشار خبر و گفت وگو و فیلم از فلان موضوع مطرح شده در فضای مجازی، تاثیرزدایی کند؟ چرا چنین است؟ جوابش این است که فرهنگ حاکم بر مدیران آن به گونه ای نیست که بتوانند اعتماد مردم را جلب کنند و نمی خواهند در دفاع از حقایق جامعه گامی مثبت بردارند. وقتی مردم حقایق را می بینند و واقعیت ها را با گوشت و پوستشان لمس می کنند، اما در رسانه ملی به گونه ای دیگر می شنوند، اعتماد خود را به صداوسیما از دست می دهند. از طرف دیگر این رسانه در برخورد با جریان های سیاسی فعال در جامعه و حتی فعال در عرصه خدمتگزاری، یک طرفه می رود و شیوه تک صدایی را برای خود برگزیده است.
این یک درد کهنه و مزمن در سازمان صداوسیماست و هر وقت در این خصوص اعتراض یا انتقادی به مدیران آن شود، روسای این رسانه بلافاصله به آمار کمی، نه کیفی، متوسل می شوند تا ثابت کنند که منتقدان و معترضان حرف بی پایه می زنند، درصورتی که این آمار ظاهرا اغواکننده، حتی برای جناح اصولگرا که مدیران صداوسیما را از نظر فکری به خود نزدیک می دانند، قانع کننده نیست. فرض کنید یک شخصیت اصلاح طلب در یک محفل یا در فضای مجازی حرفی زده که به مذاق جناح اصولگرا از جمله مدیران بالا یا پایین رسانه ملی خوش نیامده باشد. اینها در پربیننده ترین برنامه، مثلا برنامه خبری 20:30 شبکه دوم یا اخبار ساعت 21 شبکه اول، علیه آن شخصیت اصلاح طلب دو، سه دقیقه حرف می زنند یا او را به کار ناروایی متهم می کنند. بعد که افکار عمومی دست به اعتراض می زند، در یک برنامه کم بیننده در شبکه های دیگر، گفت وگویی را ترتیب می دهند تا به مدت 10 دقیقه از آن شخصیت رفع اتهام کنند؛ در واقع دو، سه دقیقه در حضور پنج میلیون نفر آن شخصیت را خراب می کنند و در حضور 10، 20 هزار نفر از او رفع اتهام می کنند. بعد برای رفع اتهام جناح بازی از عملکرد خود اعلام می کنند که ما دو، سه دقیقه علیه فلانی حرف زدیم، اما 10 دقیقه به نفع او برنامه پخش کردیم! چه بسیار آمار های درست از نظر کمی و کاملا غلط از نظر تعداد مخاطب داده اند و می دهند که واقعی نیست. اصحاب رسانه به آسانی می توانند این تدلیس در آگاهی بخشی را عیان کنند، ولی چون گوش شنوا و چشم بینا بر حقایق وجود ندارد، از خیر بازگوکردن آن می گذرند. غیر از بی توجهی جامع به آنچه در جامعه می گذرد و نیز غیر از تک صدایی و بی اعتنایی به جناح بزرگ اصلاح طلب، فرهنگ دیگری در کار مدیران سازمان و سیاست گذاران صداوسیما وجود دارد که اگر یک فرد شناخته شده در رسانه ملی یا یک برنامه غیرسیاسی به دلایلی چند مورد توجه بخشی از مردم قرار گرفت، سعی می کنند آن شخص یا برنامه را حذف کنند، در صورتی که بسیاری از رادیو و تلویزیون های دنیا چهره هایی در میان همکاران خود دارند که شاید ده ها سال مردم با برنامه های آنان انس گرفته اند و او را متخصص رشته ای می دانند و می دانند که او «کارشناس مجری» برنامه های همان رشته است. آیا مدیران رسانه ملی می توانند یک نفر غیر از گویندگان باسابقه اخبار را معرفی کنند که با فلان برنامه ثابتش در رسانه ملی ماندگار شده است؟ شاید مدیران میانی سازمان، مانند بعضی از احزاب سیاسی، از چهره و محبوب شدن غیرهمفکران خود هراس دارند! از 40 سال گذشته که رادیو و تلویزیون به دست انقلابیون افتاد، مجریان و گزارشگران متعددی داشتیم که اگر مورد لطف مدیران ارشد صداوسیما قرار می گرفتند، چه بسا امروزه از تجربه، سواد و تخصص آنان و حتی محبوبیتشان بهره می گرفتند تا اعتماد مردم را نسبت به خود جلب کنند. اما چنین تدبیری را به کار نمی گیرند. نگاه کنید به ماجرای برخورد با عادل فردوسی پور که همین یکی، دو هفته روی داد. یک مجری موفق و کارشناس، یک مجری مورد قبول مردم و محبوب ورزش دوستان که در حوزه سیاست بی حاشیه است، یک برنامه چالشی بسیار پربیننده، یک موضوع موردنیاز جامعه جوان ما در این وانفسای گرفتاری ها، یک پدیده 20ساله که در میان همه اقشار علاقه مند به ورزش جا افتاده بود و هوادارانی که هر هفته منتظر پخش برنامه جذاب 90 هستند که ناگهان مواجه می شوند با بی لطفی مدیر جوان شبکه سه و بقیه قضایا. از جمله حرف و حدیث هایی که در پی این کم لطفی مدیر تازه کار پیش آمده و خواهد آمد. این آخرین دسته گل رسانه ملی نبوده و نیست، چراکه چنین رفتارهایی، خارج از اینکه قرار است چه تسویه حساب هایی صورت گیرد و خارج از اینکه مدیر جدید شبکه سه چه فردی را همراه خود به سازمان آورده که جایگزین آقای فردوسی پور کند و خارج از احتمالات دیگر، جزء فرهنگ بی توجهی آقایان به خواست و علاقه مردم است. تا این فرهنگ تغییر نکند و تا رفتارهای این چنینی جای خود را به جذب مخاطب ندهد و تا مدیران صداوسیما از این هنرنمایی ها دست برندارند، انتخاب آحاد جامعه، یعنی دیدن رادیو و تلویزیون های خارجی، رو به کم شدن نمی رود و برعکس، اعتماد به رسانه ملی کم می شود.
                