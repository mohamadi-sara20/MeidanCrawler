سه‌شنبه ۲۶ تیر ۱۳۹۷
-----------------------------------------
یادداشت
-----------------------------------------
بازی پوتین با کارت ایران
-----------------------------------------

                    روز گذشته روسای جمهور آمریکا و روسیه در هلسینکی با یکدیگر دیدار کردند. در زمان نگارش این یادداشت هنوز مطالب زیادی درباره نتایج این دیدار منتشر نشده و احتمالا با توجه به روش همیشگی ترامپ به زودی توییت های او جزئیاتی از این دیدار را در معرض افکار عمومی قرار خواهد داد. از سوی دیگر با توجه به سابقه و روش روسیه نمی توان افشای جزئیات این ملاقات و توافقات احتمالی از زبان پوتین را انتظار کشید. براساس گمانه زنی های محافل سیاسی «بحران سوریه» در مرکز ثقل مذاکرات ترامپ و پوتین قرار دارد. رئیس جمهور آمریکا که در سفر اروپایی به سر می برد، در حاشیه نشست ناتو اعلام کرد که انتظار زیادی از این ملاقات نداشته و می خواهد با پرزیدنت پوتین درباره سوریه گفت وگو کند. جان بولتون، مشاور امنیت ملی کاخ سفید، نیز به تازگی گفته است که مسئله استراتژیک آمریکا در سوریه حضور نظامی ایران در این کشور است و بودن و نبودن اسد در قدرت موضوع اصلی واشنگتن نیست. در کنار این موضوع و احتمالا آینده خاورمیانه در پرتو تحولات پسابهار عربی، خروج آمریکا از برجام، اعمال تحریم های سنگین اقتصادی علیه کشورمان و به ویژه محرومیت کامل ایران از صادرات نفت با وجود مخالفت صریح روسیه با رویکرد ترامپ علیه ایران در زمره موضوعاتی است که در مذاکرات سران روسیه و آمریکا قرار داشته و درباره آن به رایزنی پرداخته اند. بحران سوریه پس از هفت سال جنگ داخلی و خرابی های بسیار، وارد مرحله حساسی شده است. برای آمریکا و اسرائیل مهار نفوذ جمهوری اسلامی در دوران پساجنگ در سوریه هدفی استراتژیک است که نتانیاهو بارها از آن سخن گفته و رژیم صهیونیستی با جدیت آن را دنبال می کند. اسرائیل در ماه های گذشته از طریق اقدامات نظامی و رایزنی های فشرده سیاسی و از جمله چهار دیدار نتانیاهو با پوتین نشان داده است که این هدفی بسیار مهم برای تل آویو است. رصد اقدامات روسیه در سوریه نشان می دهد پوتین با درک عمیق نقش و حضور تاثیرگذار ایران در تحولات هفت سال گذشته سوریه و هدف استراتژیک اسرائیل در این کشور در صدد مدیریت بحران در مقطع کنونی و استفاده از آن در راستای منافع مسکو است. به نظر می رسد برخلاف ایران، روسیه خط قرمز مشخصی در سوریه ندارد و پوتین از همه اهرم ها و بازیگران مطرح به نحو کاملا هوشمندانه ای در راستای اهداف روسیه بهره می برد. سفر هفته گذشته دکتر ولایتی و هم زمانی این سفر با حضور نخست وزیر رژیم صهیونیستی فارغ از نتایج آن نشان دهنده مدیریت هوشمندانه پوتین در مدیریت پازل پیچیده بحران سوریه و نقش های متضاد ایران و اسرائیل در آن است. به یاد دارم در مهر 1378، چنین حساسیتی سفر نلسون ماندلا، رهبر فقید آفریقای جنوبی و چهره بلامنازع ضد آپارتاید را تحت الشعاع قرار داد و به دلیل برنامه دیدار او از اسرائیل بعد از حضور در تهران تا آستانه لغو سفر پیش رفت. طرفه آنکه خبر سرمایه گذاری 50 میلیارددلاری روسیه در صنایع نفت و گاز ایران که پس از ملاقات ولایتی با پوتین از سوی مقام ایرانی مطرح شده بود، بلافاصله با واکنش مقام های روسیه روبه رو شد. دیمیتری پسکوف، سخنگوی ریاست جمهوری روسیه، در پاسخ به سوالات خبرنگاران دراین باره گفت: «نمی توان چنین چیزی را تایید کرد». این خبر تا این حد نمانده و در ادامه به گفته وزیر انرژی آن کشور به برنامه «نفت در مقابل کالا» تنزل یافت. برخلاف خوش بینی های برخی از مقامات مسئول سابق و لاحق، روس ها از سابقه چندان روشنی در رویکردشان درباره ایران برخوردار نیستند. تاخیر در راه اندازی نیروگاه بوشهر و تحمیل هزینه های گزاف به ایران، همراهی با سیاست های آمریکا و رای مثبت به شش قطع نامه در بحران هسته ای و به تازگی سیاست مبهم کرملین درباره تحریم های نفتی و شایعات هماهنگی و همراهی با عربستان برای تامین ناشی از خروج احتمالی ایران از بازار نفت به دلیل تحریم های آمریکا در زمره اقدامات رویکرد روسیه در قبال ایران است. روشن است که این سخن به معنای نفی کار با کرملین به ویژه در شرایط کنونی و فشارهای ترامپ نیست. آرایش صحنه جهانی و مناسبات بین المللی به گونه ای است که ایران هیچ فرصتی را نباید از نظر دور داشته و ضروری است که براساس برنامه مشخص کار با تمام کشورها و استفاده از ظرفیت آنها از جمله روسیه را در راستای تحقق اهداف ملی در دستور کار داشته باشد. کار با روسیه نیز در همین راستا تبیین کردنی است. در رژیم گذشته نیز با وجود تفاوت ماهوی در مناسبات بین المللی و در اوج جنگ سرد و قرارداشتن ایران در جبهه غرب، روابط با اتحاد جماهیر شوروی سوسیالیستی به طور کلی کنار گذاشته نشد و ابرقدرت شرق در بخش درخور توجهی از صنایع سنگین کشور حضور فعال داشت.مسئله اصلی انتخاب روابط راهبردی کشور است که طبق سند بالادستی قانون اساسی راهبرد «نه شرقی و نه غربی» باید به عنوان شاقول سیاست خارجی کشور مدنظر قرار داشته و براساس شرایط از ظرفیت روابط خارجی برای تامین اهداف ملی استفاده شود. باید توجه داشت رفتار روسیه در قبال ایران نیز تابعی از منافع مسکو در عرصه بین المللی است. در این راستا برای پوتین، بشار اسد و حتی تمامیت ارضی سوریه خط قرمز نیست و روابط با ایران نیز هیچ تقدمی بر روابط مسکو با اسرائیل ندارد؛ مگر اینکه با قرارگرفتن ایران در کنار روسیه یک برگ حائزاهمیت به برگ های بازی پوتین در چانه زنی و امتیاز گیری از غرب در موضوعاتی مانند اوکراین و شبه جزیره کریمه افزوده خواهد شد. ضمن اینکه نگرانی از قرارگرفتن ایران در جبهه روسیه ممکن است اتحاد گسسته اروپا با آمریکا در موضوع ایران و برجام را مجددا ترمیم کرده و کشورهای دو سوی آتلانتیک را در دفع خطر «روسیه + ایران» به هم نزدیک کند. در دوران اوباما ضمن گفت وگو با آمریکا عقبه نفسگیر بحران هسته ای و چالشی که می توانست به اقتصاد کشور آسیب برساند، پشت سر گذاشتیم. در شرایط کنونی نیز با استفاده از مزیت های استراتژیک کشور، دستاوردهای منطقه ای و ظرفیت عظیم دیپلماسی می توان تهدیدات ترامپ و نتانیاهو را پشت سر گذاشت. درحالی که هریک از این برگ های برنده به تنهایی برای برهم زدن اتحادهای نامیمون کافی است، نباید آنها را به رایگان در اختیار مسکو قرار داد تا پوتین از جانب ایران با ترامپ به مذاکره بنشیند و درباره آینده حضور ایران در سوریه به رایزنی بپردازد.
                