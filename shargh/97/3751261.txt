سه‌شنبه ۸ خرداد ۱۳۹۷
-----------------------------------------
گزارش
-----------------------------------------
موگرینی در پایان نشست اتحادیه اروپا: بدون برجام امنیت منطقه و اروپا به خطر می افتد
-----------------------------------------

                    شرق: روز گذشته وزیران خارجه اتحادیه اروپا بار دیگر برای بررسی تصمیم شان درباره برجام دور هم جمع شدند؛ این بار در بروکسل. قرار است آنها تا 10 خرداد بسته پیشنهادی سیاسی و اقتصادی خود را در راستای حفظ برجام به ایران ارائه کنند. نشست کمیسیون مشترک برجام نیز روز جمعه این هفته در وین برگزار شد.موگرینی: برجام تامین کننده امنیت استفدریکا موگرینی، مسئول سیاست خارجه اتحادیه اروپا، بعد از پایان نشست وزیران امور خارجه 28 کشور عضو این اتحادیه در بروکسل، با تاکید بر عزم دولت های اروپایی برای حفظ برجام گفت: «این توافق برای ما موضوعی امنیتی است». به گزارش «ایرنا»، موگرینی گفت «ما بر پیام سیاسی و قدرتمند اتحاد در قبال مسئله حفظ برجام تاکید کرده و تصمیم گرفتیم تا هماهنگی برای تعیین سازوکارهای اتحادیه را با هدف حمایت از کسب وکارهای اروپایی که به صورت قانونی در ایران اقدام به سرمایه گذاری کرده اند، ادامه دهیم».او ادامه داد: «کشورهای عضو اتحادیه هم طرح هایی را در دست تهیه و بازبینی دارند که با هدف دستیابی به دیدگاهی مشترک درخصوص سازوکارهای مرتبط بررسی خواهند شد». مسئول سیاست خارجه اتحادیه اروپا همچنین نشست هفته گذشته کمیسیون مشترک برجام را که بدون حضور آمریکا برگزار شد، مثبت خواند و بر تداوم فعالیت در چارچوب این کمیسیون تاکید کرد. او گفت: «ما عمدتا مشغول گفت وگو روی اقداماتی برای حفظ برجام و تداوم پایبندی به تعهدات اقتصادی خود هستیم؛ اما موضوع برای ما نه منافع اقتصادی که منافع امنیتی است». موگرینی مدعی شد: «معتقدیم که در غیاب برجام، امنیت منطقه و اروپا در معرض خطر خواهد بود و به همین جهت، این چنین روی حفظ این توافق پافشاری می کنیم. بدون توافق، هیچ راه ممکنی برای دستیابی به شرایطی بهتر در حوزه امنیت منطقه وجود نخواهد داشت. معتقدیم می توانیم این را مبنا قرار داده و سپس به دیگر مسائل مرتبط بپردازیم».همچنین به گزارش «فارس» موگرینی در پایان نشست وزرای خارجه اتحادیه اروپا گفت اتحادیه اروپا در حال بررسی مشوق های اقتصادی برای ایران به منظور حفظ برجام است.او تاکید کرد که اتحادیه اروپا در قبال ایران، نگرانی های مشترکی با آمریکا دارد از قبیل برنامه موشک بالستیک این کشور و برخی موضوعات منطقه. به گفته او، اتحادیه اروپا در این موضوع که برجام بهترین راه برای پرداختن به نگرانی های آمریکاست، اتفاق نظر دارد؛ نگرانی هایی که به گفته موگرینی، اتحادیه اروپا با آمریکا درباره آنها اشترک نظر دارد. او درباره شرایط جاری در قبال برجام و تحرکات اتحادیه اروپا در این زمینه گفت: «ما داریم پیچیدگی های خاصی را مشاهده می کنیم. ما هرگز این طور فکر نمی کردیم که این موضوعی راحت خواهد بود. اقدامات جدی زمان می برد. مهم آن است که کارها و امور در جهت درست در حال حرکت هستند».حفظ توافق هسته ای و سرمایه گذاری اولویت ماستفدریکا موگرینی، مسئول سیاست خارجی اتحادیه اروپا پیش از آغاز نشست بروکسل در جمع خبرنگاران گفت: اولین موضوع مورد بحث در نشست وزیران امور خارجه کشورهای عضو، حفظ توافق هسته ای با ایران و محافظت از سرمایه گذاری در ایران است. به گزارش ایسنا، موگرینی ادامه داد: من وزیران را در جریان دیدار خوب کمیسیون مشترک که روز جعمه در وین برگزار شد، قرار می دهم. در این نشست کشورهای مانده در توافق هسته ای بدون آمریکا در سطح معاونان وزیر با حضور یوکیا آمانو مدیرکل آژانس بین المللی انرژی اتمی با یکدیگر دیدار کردند. کسی که برای یازدهمین بار تایید کرد ایران به تعهدات هسته ای اش ذیل توافق پایبند است. بنابراین این فرصتی است تا درباره این موضوع و مسائل دیگر همچون ونزوئلا، وضعیت کنونی غزه و جمهوری کنگو بحث و رایزنی داشته باشیم. مسئول سیاست خارجی اتحادیه اروپا همچنین گفت: «هیچ کس فکر نمی کند که این (حفظ توافق هسته ای پس از خروج آمریکا) یک کار ساده است اما ما مصمم به انجام آن هستیم».به گزارش «ایرنا»، خبرنگاری از موگرینی پرسید که آیا اتحادیه اروپا می تواند ضمانت های مورد نظر ایران را ارائه دهد؟ وی پاسخ داد: ما در هفته های اخیر به شدت با ایران، کشورهای عضو اتحادیه اروپا و دیگر شرکای بین المللی همکاری کردیم تا یک نکته را مشخص کنیم و آن این است که تصمیم های اتحادیه اروپا را کشورهای اروپایی اتخاذ می کنند و تابع تصمیم های از پیش اتخاذشده نیز نیستند. ما ابزارهای لازم برای مراقبت و حفاظت از سرمایه گذاری های اقتصادی را به خصوص زمانی که مطابق با منافع امنیتی مان باشند، در اختیار داریم و مصمم به انجام آن هستیم.تبدیل برجام از یک موضوع ملی به یک موضوع فروملیسیدعباس عراقچی، معاون وزیر امورخارجه ایران در یک گفت وگوی رادیویی اظهار کرد: برجام از همان ابتدا یک موضوع بزرگ ملی بوده است ولی متاسفانه در روند خود از یک موضوع ملی به یک موضوع فروملی و بحث های داخلی و جناحی تبدیل شد. به گزارش ایسنا، معاون سیاسی وزیر امور خارجه در ارتباط با روند مذاکرات ایران با کشورهای اروپایی در ارتباط با ادامه برجام و اینکه آیا در این ارتباط ایران با کشورهای اروپایی به دیدگاه مشترکی دست پیدا کرده است یا نه؟ گفت: دیدگاه مشترکی که تا الان به آن رسیده ایم این است که همه طرف های عضو برجام بعد از خروج آمریکا این اراده را دارند که برجام را حفظ کنند و ما این اراده را در کشورهای اروپایی، چین و روسیه می بینیم. این اراده در ایران نیز هست البته به شرطی که خواسته هایی که از برجام داریم تامین شود. او با بیان اینکه وقتی که درباره برجام توافق کردیم، یکسری منافع برای ایران در این توافق بین المللی از جمله رفع تحریم ها در نظر گرفته شده بود، تصریح کرد: ما تا وقتی به برجام پایبند هستیم که این منافع تامین شود.عراقچی با بیان اینکه اراده حفظ برجام از سوی همه طرف های عضو برجام بعد از خروج آمریکا از این توافق بین المللی اعلام شده است، خاطرنشان کرد: در بیانیه کمیسیون مشترک برجام نیز که در روز جمعه منتشر شد، بر رفع تحریم ها و عادی سازی روابط تجاری و اقتصادی با ایران به عنوان یک بحث ضروری و اساسی در برجام تاکید شد. بنابراین اراده برای حفظ این توافق وجود دارد اما مسئله این است که آیا این اراده در عمل می تواند پیاده شود یا نه؟ آیا طرف های عضو برجام توانایی تامین خواسته های ایران را دارند یا نه؟ و اینها موضوعاتی است که ما در حال مذاکره با اروپایی ها در ارتباط با آنها هستیم.آلمان: باید همه اقدامات لازم را برای نجات برجام انجام دهیممایکل رات، معاون وزارت امور خارجه آلمان در حاشیه دیدار وزرای اروپایی در بروکسل گفت که ما امروز به مسئله توافق هسته ای خوب با ایران خواهیم پرداخت و باید سیگنال آشکاری را از طرف اتحادیه اروپا ارسال کنیم مبنی بر اینکه این اتحادیه حامی این توافق است و برجام منطبق با علایق و منافع امنیتی ماست. به گزارش تسنیم، رات گفت که ما باید همه اقدامات لازم را انجام دهیم تا این توافق هسته ای یک آینده داشته باشد و ضرورت این مسئله این است که ایران هم به این توافق و تعهدات خود در آن پایبند باشد و ما امروز مطمئنا همچنین در این باره صحبت خواهیم کرد که تا چه حد می توانیم از نظر اقتصادی و مالی و بر اساس این توافق حسن نظر خود را به ایران نشان دهیم. او همچنین بر لزوم آمادگی بیشتر ایران هم تاکید کرده و با اشاره به اینکه اساس این توافق مد نظر ماست، گفت: ما باید همچنین درباره مسئولیت ایران در منطقه و همچنین در این باره که چگونه می توانیم به برنامه های موشکی بالستیک ایران خاتمه دهیم، صحبت کنیم.
                