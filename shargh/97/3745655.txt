شنبه ۲۹ اردیبهشت ۱۳۹۷
-----------------------------------------
سرمقاله
-----------------------------------------
روحانی علیه تئوری کیفر
-----------------------------------------

                    دولت روحانی امروز درگیر جنگ بزرگی است و دولتی در جنگ پیروز خواهد شد که در زمان صلح تدارک لازم، دقیق و جزءبه جزء تاکتیکی و تکنیکی جنگ را دیده باشد. در دموکراسی های مدرن تشکیلات دولتی و جامعه مدنی نقش سنگرهای یک جنگ «موضعی» (دفاعی) را به عهده دارند. البته پیروزی در جنگی موضعی در گرو فداکاری از سوی توده های وسیع مردم است. بدیهی است برای پیروزی در چنین جنگی هژمونی لازم است. هژمونی ای که از سوی یک دولت دخالت گرا ناشی می شود؛ دولتی که دخالتی آشکار در کنترل وضعیت اقتصادی و بهبود زندگی مردم دارد. عناصری که تا حدودی در دولت روحانی غایب هستند. دولت دوازدهم نه تشکیلات منسجمی از دولتمردان خود دارد؛ مانند دولت سازندگی؛ و نه جامعه مدنی پویایی دارد؛ مانند دولت اصلاحات. در ساختار دولت اعتدال هرچند وزرای کارآمدتری از دولت های قبل بر سر کارند؛ اما آن قدر ملکولی و انفرادی عمل می کنند که نمی توانند در روند تحولات اقتصادی، سیاسی و اجتماعی تاثیری کلان و فراگیر داشته باشند. اگر دولت احمدی نژاد را دولت «کلونی» بنامیم؛ چون هریک از جایی گرد هم آمده بودند، دولت روحانی، دولت «فئودالی» است که هر وزیری به اقتضای تجربه و توانش در حیطه اختیارات خود موثر واقع می شود، مانند ظریف در وزارت خارجه یا زنگنه در وزارت نفت. پس بی دلیل نیست که بارها روحانی از مدیران خود انتقاد کرده و خواسته اگر جرئت لازم برای تصمیم گیری و مقابله با دشواری ها را ندارند کنار بروند. چندی پیش هم معاون اول ریاست جمهوری این سخنان را به شکل دیگر بیان کرد: «اگر نمی توانید شرایط را درک کنید، مدیریت را کنار بگذارید». دولت روحانی در شرایط دشواری روی کار آمد. در اوج خرابکاری های دولت احمدی نژاد و بی اعتمادی نهادهای رسمی به دولت هایی که رنگ وبوی اصلاح طلبی داشتند. از این رو دولت روحانی در ابتدا سعی کرد برادری خودش را در عمل به نهادهای رسمی ثابت کند و از سوی دیگر ویرانه های به جامانده از گذشته را آباد کند. این شرایط به علاوه شرایط بحرانی خاورمیانه و جهانی آن روزگار از دولت محافظه کار یازدهم و دوازدهم، دولتی ترس خورده ساخت. دولتی که تحقق رویاهایش را صرفا در سخنرانی های تندوتیز و گاه ساختارشکنانه حسن روحانی جست وجو می کرد. بی اعتمادی به اصلاح طلبان از سوی نهادهای رسمی موجب شد تا اشخاص و احزاب آنان حضور بسیار کم رنگی در بدنه دولت داشته باشند. اصلاح طلبان نیز با رضایت به این شرایط تن در دادند تا شاید پس از برجام گشایشی در عرصه سیاست داخلی ایران رخ بدهد؛ اما این گونه نشد و گشایش سیاسی که از برجام انتظار می رفت، برآورده نشد و به جای آن مضراتی به بار آمد. کناره گیری توافقی احزاب و اشخاص اصلاح طلب از دولت باعث شد تا دولت روحانی خودش به شکل یک حزب عمل کند و افرادی را بدون انگیزه های حزبی دیگر وارد حزب دولت کند تا آنان بتوانند متحد و یکپارچه در خدمت دولت باشند. اگرچه این ایده محقق نشد؛ اما این رویکرد باعث شد دولت خود را ورای احزاب قرار دهد و بیش از اینکه فعالیت و منافع احزاب با منافع و حیات دولت هماهنگ باشد، زوال احزاب و جدایی آنان از توده های مردم سرعت گرفت. اگر در سیاست آمریکا تغییری جدی روی نمی داد و دولت ترامپ که گویا به نظریه «کیفر» باور داشت روی کار نمی آمد، اکنون دولت روحانی یکی از مقتدرترین دولت های بعد از انقلاب بود...دولتی که به رویای دولت-حزب دست پیدا کرده بود. خواسته ای که احمدی نژاد با تمام وجود آن را با تهییج دسته جات مذهبی دنبال کرد و در آن توفیقی به دست نیاورد. اکنون دولت روحانی در یک جنگ موضعی که نیاز به دولتی مقتدر و جامعه مدنی پویا دارد؛ تا اندازه ای دست خالی است. تنها راه باقی مانده برای روحانی مذاکره و چانه زنی با اروپا و دیگر کشورهای جهانی است تا اجماعی علیه ترامپ به دست آورد که می توان روی کارآمدنش را با نظریه کیفر توجیه کرد. نظریه کیفر، خاصیت آن را دارد که خشم اروپا را برانگیزد. نظریه ای که درصدد است با سنگین کردن کیفر در کفه ترازو، در مواجهه با کشور های که در قاعده نظم آمریکایی نمی گنجند، با مجازات آنان را وادار به اطاعت کند. ترامپ مانند انریکوفری، سوسیالیستی که بعدها فاشیست شد، باور دارد که کیفر نقش بازدارنده ای ایفا می کند و با ایجاد ترس و وحشت می توان از ارتکاب جرم جلوگیری کرد. پس بعید نیست از ترامپ نئولیبرال فاشیستی دیگر سر بر آورد. این را اروپاییان به خوبی درک کرده اند، سخنان چندی پیش حسن روحانی درباره ترامپ هراسی نشان داد او نیز می داند از این نکته باید از سوی تیم مذاکره کننده اش بهره ببرد، تا حداقل اجماعی سیاسی در جهان علیه آمریکا به وجود آورد. اما این همه ماجرا نیست و قطعا این تاکتیک ها برای پیروزی کفایت نمی کند. دولت روحانی برای پیروزی در داخل و خارج باید دست به تغییرات جدی بزند. احیای دوباره جامعه سیاسی و به تبع آن جامعه مدنی ایران ضرورتی جدی دارد. تاریخ سیاسی بعد از انقلاب نشان داده است تعلل در تصمیم گیری، نتیجه مثبتی در پی نخواهد داشت. تحولات در خاورمیانه و جهان چنان بر سیاست داخلی ایران اثرگذارند که هر تصمیم درستی باید به سرعت تبیین و شجاعانه اجرا شود. آنچه همه را نگران کرده این است که تعلل دولت روحانی در سطح داخلی زمینه لازم برای برآمدن دولت های «کلونی» دیگر را دوباره فراهم آورد. گیرم این دولت های برکشیده، این بار از طرز و جنس دیگری برخوردار باشند.* برای نوشتن این یادداشت از کتاب «دولت و جامعه مدنی» آنتونیو گرامشی، ترجمه عباس میلانی، نشر اختران استفاده شده است.
                