سه‌شنبه ۷ اسفند ۱۳۹۷
-----------------------------------------
یادداشت
-----------------------------------------
استقلال وکیل تضمین حقوق شهروندان
-----------------------------------------

                    امروز سالروز استقلال کانون وکلا است. امضای لایحه استقلال کانون وکلای دادگستری در هفتم اسفند سال 1331، سرآغاز تحولی جدی در ساحت وکالت  بوده و این استقلال 65ساله پشتوانه مستحکمی در طریق استیفای حقوق شهروندی شده است. قبل از این رخداد، تمشیت وکلا جزئی از شئون قوه قضائیه بوده و تحت هدایت و اداره این قوه پروانه فعالیت اخذ می کردند. مرحوم دکتر مصدق که خود وکیل دادگستری بود، لایحه استقلال کانون وکلا را با اختیاراتی که در آن سال داشت، تدوین کرد و متعاقبا در سال 1333 لایحه استقلال کانون وکلا تصویب شد و از آن سال، وکلا تشکیلاتی را به نام کانون وکلا مستقر کردند. با لحاظ کردن تجربه ای انباشته شده، باید گفت تزلزل و تضییع حق دفاع، مولود فقدان استقلال حرفه ای متولیان امر دفاع از نهاد قدرت است. هرچند استقلال به خودی خود ارزش نیست اما می تواند بستری برای آزادانه و شرافتمندانه دفاع کردن از ساحت حقوق شهروندی در برابر اراده های برتر و قدرتمندتر از شهروندان باشد. ارزش استقلال، نافی یا کافی نسبت به سایر ارزش ها نیست. به این لحاظ اصل 35 از فصل سوم قانون اساسی تحت عنوان «حقوق ملت» مقرر می دارد که در همه دادگاه ها طرفین دعوا حق دارند برای خود وکیل انتخاب کنند و اگر توانایی انتخاب وکیل را نداشته باشند، باید برای آنها امکانات تعیین وکیل فراهم شود. این دلالت قانونی ارزشمند نیازمند تامین ها و تضمیناتی است که باید ملاحظه شود؛ چراکه وقتی تعیین وکیل موجب آرامش خاطر موکل و احقاق حقوق او خواهد شد که‏ علاوه بر عنصر استقلال از قوای حکومتی، از حمایت‏های شغلی نیز بهره‏مند باشد. وکیل ممکن است اصحاب قدرت، ازجمله خود قاضی را به پای میز محاکمه بکشاند؛ پس برای تضمین حسن انجام وظایف شغلی، آزادی و مصونیت او ضروری است. رویه ها و تجارب بین المللی نیز موید ضرورت این استقلال است. در این زمینه بند 7 مصوبه 1962 کنگره ریودوژانیرو تصریح کرده‏ است: «...سازمان‏های وکالتی باید کاملا آزاد و مستقل و از هرگونه دخالت یا نظارت قوه‏ مجریه برکنار باشند». امروز بیش از پیش نهاد وکالت اشتیاق خود را برای ایفای مسئولیت اجتماعی و دغدغه مندی در حوزه عمومی و حقوق بشر و شهروندی ابراز می دارد. خیر عمومی و منافع ایران عزیز ایجاب می کند به مراتب از این ذخیره مدنی بهتر و بیشتر مراقبت و از استقلال و کنشگری اثربخش آن صیانت شود. جامعه وکلا و فعالان حقوق بشر و شهروندی باید مصون از خطر و تهدید، توان ایفای مسئولیت اجتماعی خود را قرین با شرافت حرفه ای داشته باشند و در بستر امنیت و حمایت، مکافات و بازداشت را سرنوشت خود نبینند.  نهادهای عمومی و اعمال حکمروایی باید محامی وکیل کنشگر حقوق بشر و شهروندی در عرصه دفاع از حقوق اجتماعی، مدنی، سیاسی، فرهنگی و اقتصادی باشند و تقویت کانون وکلا و پایمردی در راه استقلال کامل آن را یک ارزش بارز و آیت شاخص برای توسعه ایران و خیر عمومی قلمداد کنند. کنشگری وکلای مسئولیت شناس و دلداده به حقوق عمومی و خیر همگانی مقوم رسالت احیای حقوق عامه مصرح در اصل 156 قانون اساسی است و به تبع آن، لازم است دستگاه قضا در ابراز همبستگی با کانون های وکلا در راستای تحقق پذیری عدالت قضائی و دسترسی به عدالت و توسعه حقوق انسانی مضایقه نورزد. کانون وکلای دادگستری به عنوان یگانه مرجع مدنی، صنفی و حرفه ای وکالت دادگستری، با پیشینه ای دیرین که ریشه در تاریخ حاکمیت قانون و دادگستری این سرزمین دارد، همواره برای پاسداری از استقلال خود و وکلای دادگستری، کوشش کرده و در گذرگاه های دشوار پیش رو، با تکیه بر قانون، اصول عدالت قضائی و مبانی مشروعیت بخش نهاد وکالت، از گزند آسیب ها محفوظ مانده است. در روزهای اخیر با استناد به ماده 187 قانون برنامه سوم توسعه که قانونی موقتی، منسوخ و متعلق به دهه گذشته است، آیین نامه ای اجرائی ابلاغ شده که نگرانی ها را در خصوص استقلال نهاد وکالت افزون می کند. ایجاد حق و تکلیف از شئون قانون است و در صلاحیت انحصاری قوه مقننه قرار دارد. همچنین، اختیار تصویب مقررات و آیین نامه ها، خصلتی استثنائی و اجرائی دارد و اصولا در صلاحیت قوه مجریه است که ماهیتی انتخابی دارد؛ با این وصف آیین نامه مزبور در مقام تقنین بر آمده و کانون وکلا نهادی موازی را مقابل خود می بیند! باوجوداینکه در نظام حقوقی ایران و همه نظام های حقوقی جهان، ایجاد شخصیت حقوقی عمومی و دولتی و تعیین حدود صلاحیت مراجع قضائی، به موجب قانون و در صلاحیت قوه قانون گذاری است اما این آیین نامه از مرزهای تقنین عبور کرده است. اقتضا دارد که قوه‏ قضائیه به عنوان مهم ترین رکن تحقق عدالت تمام تلاش خود را برای استقلال کانون های وکلا به کار بسته و امر صدور پروانه و اداره تشکیلات کانون های وکلا را به منتخبین وکلا بسپارد. البته نظارت مقتدرانه و اعمال وظایف حاکمیتی در صیانت از حقوق عمومی وظیفه ای محفوظ برای دستگاه قضا و مجاری ذی ربط است. همه باهم در احیای حقوق عامه و حفظ و تضمین حقوق شهروندان مسئولیت دارند و تقسیم وظایف و تفکیک مسئولیت ها خود مقوم حرکت منسجم و همساز برای توسعه حقوق انسانی و ارتقای ضریب دسترسی شهروندان به عدالت و تضمین حقوق مردم است.
                