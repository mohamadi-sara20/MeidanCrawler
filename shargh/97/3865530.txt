چهار‌شنبه ۱۷ بهمن ۱۳۹۷
-----------------------------------------
type_unknown
-----------------------------------------
سکوت نفتی زنگنه
-----------------------------------------

                    گروه اقتصاد: «راه درازی آمده ایم و اگر با هم دوست می بودیم و به اسم دوستی و اسلام و انقلاب، ریشه هم را نمی زدیم، امروز خیلی بهتر از این هم می توانستیم باشیم». این جمله ای بود که بیژن زنگنه، وزیر نفت چهار دولت جمهوری اسلامی ایران، در واکنش به 40سالگی انقلاب مطرح می کند. تبیین آنچه را او بیان کرده در تک تک بخش های کلام او می توان ردیابی کرد. از واکنشی که به خبرنگار یکی از روزنامه های اصولگرای کشور داشت تا دغدغه 72 نماینده مجلس در نامه به سران سه قوه در نقد او که هم زمان با این نشست، به امضای 164 نماینده در تقدیر از عملکرد او تبدیل شد. پشت پرده کرسنت، مذاکرات ایران با روسیه، برخورد دو کشور اروپایی با وجود معافیت نفتی با ایران، برجام، سرنوشت بنزین، و بدهی شرکت ملی نفت از مهم ترین بخش های این نشست خبری بود.
ما برای دشمنان اتاق تاریک داریم
زنگنه بار دیگر بر موضع خود پافشاری کرد تا نشان دهد، اطلاعات نفت قابل فاش کردن نیست، او گفت: ما نمی توانیم همه چیز را به مردم بگوییم. مردم غریبه نیستند، اما آنچه منتشر می شود تنها به گوش مردم نمی رسد، بلکه اسرائیل و اشرار منطقه و آمریکا نیز می شنوند، بنابراین من نباید اطلاعات خودم را به آنها بدهم و بگویم چگونه تحریم را دور می زنم. من نباید دراین باره زیاد صحبت کنم و پیش از این نیز گفته ام که حتی یک کلمه حرف نمی زنم که آمریکا از آن استفاده کند. آقای پمپئو هم این روش را از من یاد گرفته است و در پاسخ به یکی از پرسش هایی که از او پرسیده شد، گفت من چیزی نمی گویم که ایران از آن استفاده کند.
وزیر نفت ادامه داد: اینکه برخی می گویند شما اتاق تاریک دارید ، باید بگویم بله، ما برای دشمنان ایران اتاق تاریک داریم و بسیاری از این موضوع ناراحت هستند که من تلاش می کنم سطح حفاظت اطلاعات بالا باشد، اما همه موارد برای نظام، شفاف و روشن است و ما به گونه ای عمل می کنیم که سرانجام شفافیت و روشنی برای نظام باشد و روزی که سختی ها برطرف شود، به مردم نیز خواهیم گفت که چه کارهایی انجام داده ایم، اما اکنون مانند همان سربازان گمنامی هستیم که کسی نمی داند چه کاری انجام می دهیم. خیلی ها به ما حرف هایی می زنند و کاری می کنند تا ما را تحریک کنند حرف بزنیم، اما هیچ حرفی نمی زنیم.
اروپایی ها جواب تماس های ما را نمی دهند
وزیر نفت در پاسخ به پرسشی مبنی بر صادرات نفت ایران به اروپا گفت: بعد از تحریم فقط کشور ترکیه است که از جمع کشورهای اروپایی از ما نفت می خرد و اروپایی ها به هیچ عنوان از ایران نفت برداشت نمی کنند. با اینکه دو کشور اروپایی عملا مجوز خرید نفت از ایران را دارند و ما بارها با آنها تماس گرفته ایم اما جواب تماس ما را نمی دهند. اشاره او در بخش های دیگری از این نشست نیز در رابطه با کشورهای دیگر، تکرار شد. او درباره ادعاهایی که در نامه 72 نماینده مجلس مطرح شده بود، به چند پرسش خبرنگاران نیز پاسخ داد.
وزیر نفت: برای خوشایند دیگران از منافع ملت نمی گذرم
وزیر نفت در پاسخ به پرسشی درباره همکاری نکردن با کشورهای چین و روسیه در پروژه های نفتی گفت: تنها قراردادی را امضا می کنم که با عزت باشد و به هیچ وجه برای خوشایند دیگران از منافع ملت ایران نمی گذرم. زنگنه درباره نامه 72 نفر از نمایندگان مجلس شورای اسلامی درباره ادعای بی میلی وزارت نفت برای مذاکره با کشورهای چین و روسیه درباره پروژه های نفتی ایران گفت: برخی ادعاهایی می کنند، اما هیچ دلیلی برای آن ارائه نمی کنند، مانند این موضوع که من درباره FATF به مقام معظم رهبری نامه نوشته ام که هرقدر تکذیب می کنم، مورد قبول واقع نمی شود. او در ادامه با اشاره به وضعیت قرارداد فروش نفت ایران به روسیه گفت: ما با روسیه قرارداد تهاتر نداشتیم و یک قرارداد فروش نفت داشتیم که قرار بود براساس این قرارداد 50 درصد به صورت پول نقد و 50 درصد به صورت کالا از منطقه اوراسیا دریافت کنیم. درباره اینکه آیا این قرارداد هماکنون در حال اجراست یا خیر، نمی توانم توضیح بدهم.
طلب 2 میلیارددلاری ایران از عراق برای صادرات گاز و برق
زنگنه در توضیح اینکه در نامه 72 نماینده مجلس شورای اسلامی آمده است که دولت عراق مصرانه به دنبال قراردادی مشترک برای استخراج، تولید و صادرات نفت با ایران بوده است، با بیان اینکه آیا کشوری که تحریم نیست و هیچ محدودیتی در انتخاب شرکت های خارجی ندارد، قرارداد مشترک با کشوری که تحریم است امضا می کند که تحریم شود، افزود: عراق اگر از این فداکاری ها می خواهد انجام دهد، راه های بسیار ساده تری وجود دارد! عراق 11 هزار بشکه نفت کرکوک را از طریق ایران سوآپ می کرد که پس از تحریم ها قطع کرد. حالا این کشور برای ایران 300 هزار بشکه نفت می‎فروشد؟ هم‎اکنون ماهانه بیش از 200 میلیون دلار گاز به عراق صادر می شود که پول آن را به دلیل تحریم نمی دهند. ما دو میلیارددلار بابت گاز و برق از عراق طلب داریم، این پول ها را بدهند.
پاسخ تند زنگنه به یک روزنامه دلواپس
نشست روز گذشته وزیر نفت با خبرنگاران با حاشیه هایی نیز همراه بود. زنگنه در پاسخ به پرسش خبرنگار یکی از روزنامه های دلواپس که پرسید: «بعد از سه سال از اجرای برجام قرار بود به نفت در برابر غذا برسیم؟» گفت: «شما برجام را به هم زدید. برجام که آمد من تولید نفت را در چهار ماه یک میلیون بشکه اضافه کردم. صحبت های رهبری را بخوانید، بعد حرف بزنید. مواظب باشید از رهبری جلو نزنید». زنگنه افزود: اگر برجام نبود، هرگز پالایشگاه ستاره خلیج فارس راه اندازی نمی شد و ما امروز کمبود بنزین داشتیم، اما اینکه خوشبختانه امروز می توانیم روزانه 37 میلیون لیتر بنزین یورو تولید کنیم، به خاطر برجام بود. ادعاهای مطرح شده از سوی دلواپسان به نفع کرسنت است
زنگنه افزود: کرسنت پرونده ای زنده است که عده ای با لجبازی و ندانستن قواعد بین المللی در این موضوع ما را در یک چاه عمیق انداختند و من در این سال ها با تلاش بسیار سعی کردم کشور را از این چاه عمیق بیرون بیاورم. ما در فرایند داوری بسیار خوب عمل کردیم تا جایی که داوری نزدیک به صدور رای بود، اما کارشکنی هایی انجام شد که صدور رای برای چند ماه به تاخیر افتاد و من مجاز نیستم این جزئیات را شرح دهم، اما امیدواریم با اقدام های حقوقی ای که دنبال می کنیم، وضع این پرونده دوباره به نفع ما شود و این اعدادی که برخی مطرح می کنند، به نفع طرف کرسنت است. متاسفانه ما تا به موفقیت نزدیک می شویم،  عده ای این اعداد را مطرح می کنند. این مقام مسئول همچنین در پاسخ به سوال «شرق» مبنی بر آنکه سمت وسوی این ادعاها درباره زیان کرسنت چیست، ادامه داد: معمولا در موارد مختلف یک بار درباره داوری و دادگاه کرسنت ممکن است ادعاهایی مطرح شود، اما اگر این ادعاها 10 بار تکرار شود، آنگاه باید پرسید دلیلش چیست و چرا از جریان های مختلف سعی می کنند که این ادعاها مطرح شود؟
بنزین یا باید گران شود یا سهمیه بندی
وزیر نفت همچنین در پاسخ به سوالی مبنی بر وضعیت عرضه بنزین در سال آینده، گفت: بنزین یا باید افزایش قیمت پیدا کند یا سهمیه بندی شود. من در هفته های اخیر درباره  این موضوع صحبت کرده بودم و دیدم در فضای مجازی برخوردهای بدی با صحبت های من شد و ظاهرا صحبت های من را متوجه نشده بودند. منظورم از افزایش قیمت این بود که قیمت را اگر مردم قبول دارند، بالا ببریم و اگر قبول ندارند که دست به آن نخواهیم زد. درباره  نحوه عرضه بنزین در سال 98 تاکنون 10 سناریوی مختلف در کمیسیون تلفیق مطرح شده که هیچ کدام نیز رای نیاورده است. دیروز هم طرح دیگری در کمیسیون انرژی مجلس رای گیری شد که با بیش از 90 درصد مخالف رد شد.
احتمال تحریم شرکت هایی که از بورس نفت می خرند، زیاد است
او با اشاره به اینکه برخی می گویند وزارت نفت عمدا مانع از فروش نفت در بورس می شود که مقاومت مردم را در هم بشکند که این ادعای اشتباهی است، گفت: حداکثر کاری که وزارت نفت می توانست انجام دهد، این بود که اعلام کند خرید به صورت ریالی انجام شود. خرید به صورت ریالی هم به معنی خروج سرمایه است اما سران سه قوه با این موضوع موافقت کرده و میزان عرضه را محدود کردند. پیشنهاد ما، 10 میلیون بشکه بود ولی به علت مخالفت بانک مرکزی به همین دلیلی که گفتم، با مجوز عرضه سه میلیون بشکه ای موافقت شد.
زنگنه گفت: در فروش نفت خارج از بورس فقط یک شرط دارم که پول نفت حتما برگردد. در مورد بورس نفت نیز من بارها گفته ام که مشتریان ما در بورس نباید بازار سنتی ما را خراب کنند، اما همین جا هم اعلام می کنم شرکت هایی که از طریق بورس خرید نفت می کنند احتمال تحریم شان در مقایسه با شرکت هایی که با مذاکره مستقیم از امور بین الملل خرید می کنند، به مراتب زیادتر است زیرا به راحتی شناسایی می شوند بنابراین آنها باید هر سری به عنوان یک شرکت جدید ثبت کنند و در بورس حضور پیدا کنند و از ما نفت بخرند.
اینستکس ارتباطی به افزایش فروش نفت ایران ندارد
در ادامه این نشست خبری، وزیر نفت در پاسخ به سوال دیگری درباره اینستکس گفت: آن قدری که می دانم، این سازوکار اروپایی ها، ارتباطی به افزایش فروش نفت ایران ندارد و صرفا به جابه جایی پول ارتباط دارد. بانک مرکزی در این زمینه اطلاعات دقیق تری دارد و امیدوارم گشایشی حاصل شود. او درباره قرارداد EPCF که به تازگی با شرکت های داخلی امضا شد، اظهار کرد: زمان اجرای این قرارداد را عمدا به تاخیر انداختیم چون فروش نفت کشور با مشکل مواجه است و تسریع در تولید نفت جدید منطقی نیست، زیرا باید از منابع دولت بدهیم و در بازپرداخت دچار مشکل می شویم.
صندوق توسعه ملی حساب داخلی دولت است
اما نکته منفی ای که می توان در این نشست خبری از صحبت های وزیر نفت برداشت کرد، اظهارنظر او درباره صندوق توسعه ملی بود. او در واکنش به پرسش خبرنگاری درباره بدهی 50 میلیارددلاری شرکت ملی نفت ایران، گفت: اظهارات پدرام سلطانی درباره بدهی های شرکت ملی نفت، اظهارات بسیار خلاف و نامناسبی بود و از این قضیه خیلی تعجب کردم. بخشی از بدهی های شرکت نفت که عمدتا مربوط به قبل از دوره ماست، از صندوق توسعه ملی وام گرفته اند و در پارس جنوبی مصرف کرده اند و کار خوبی انجام داده اند. او با تاکید بر اینکه بدهی شرکت ملی نفت به صندوق توسعه ملی، جزء حساب های داخلی دولت است، اظهار کرد: بدهی شرکت ملی نفت به صندوق توسعه ملی که بدهی خارجی و بدهی به معنای مرسوم نیست و به معنای ورشکستگی نیست.
                