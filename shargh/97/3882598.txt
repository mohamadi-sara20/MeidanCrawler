یک‌شنبه ۱۹ اسفند ۱۳۹۷
-----------------------------------------
حرف اول
-----------------------------------------
قانون سوءمدیریت
-----------------------------------------

                    قانونی که قرار بود خدمات کشوری را مدیریت کند امروز به قانون سوءمدیریت خدمات کشوری شناخته می شود. شاید کمتر کسی باشد که تاکنون درگیر مشکلات نظام اداری کشور نشده باشد. معطلی های گسترده در ادارات دولتی، صف کشیدن و انتظارهای مستمر که به نوعی به تکلیف شهروندان تبدیل شده است! بوروکراسی زاید، هزینه بر و طاقت فرسا، عدم پاسخ گویی مناسب و عدم تکریم مناسب اربابان رجوع، طلب کاربودن برخی کارمندان از مردم، انتظارهای غیرقانونی عده ای برای اعطای حق شهروندان به ایشان، نظام استخدامی ناکارآمد، ناعادلانه و غیرشایسته سالار که هم مستخدمان از آن رضایت ندارند و هم کسانی که در جست وجوی فرصت شغلی اند و ده ها مشکل دیگر نمونه هایی از مشکلاتی هستند که کمابیش در غالب ادارات دولتی (به معنای عام آن) به چشم می خورد و مردم را به شدت آزرده خاطر کرده است.این مشکلات تا حدی بود که مقام معظم رهبری نیز در دیدار با جوانان استان خراسان شمالی، به لزوم اصلاح نظام اداری کشور به عنوان یکی از مسائل و چالش های اساسی کشور اشاره کردند. پیش از آن نیز در سال 1389 سیاست های کلی نظام اداری به منزله نمایشگر مسیر حرکت و اصلاح نظام اداری کشور پس از پیشنهاد از سوی مجمع تشخیص مصلحت نظام، از سوی مقام معظم رهبری به قوای سه گانه ابلاغ شد تا نشان دهد ساختار اداری آن قدر از مسیر صحیح خود فاصله دارد که نیازمند تدبیر و تصمیم گیری در این سطح عالی است.با این حال متاسفانه به نظر می رسد مجلس شورای اسلامی و دولت، در جایگاه اصلی ترین مراجع تصمیم گیری و متولی در زمینه ساختار نظام اداری کشور، اساسا موضوع نظام اداری را جزء چالش های مهم کشور به شمار نیاورده اند و به آن به عنوان موضوعی فرعی می نگرند.دلیل این مدعا، تمدید مستمر اجرای آزمایشی اصلی ترین قانون در حوزه نظام اداری، یعنی قانون مدیریت خدمات کشوری از سال 1386 تاکنون برای مدت بیش از 11 سال است! قانونی که بنا بود جایگزین قانون قدیمی استخدام کشوری باشد که بیش از 10 سال پیش از پیروزی انقلاب اسلامی (سال 1345) به تصویب رسیده بود و باوجود بدیهی بودن ناکارآمدی قانونی که از اقتضائات روز کشور فاصله عمیقی داشت، تا سال 1386 همچنان به عنوان اصلی ترین قانون نظم دهنده و ساختارآفرین در نظام اداری کشور ایفای نقش می کرد. 
به بیان دیگر، با وجود تغییر بنیادین حکومت از نظام شاهنشاهی به نظام جمهوری اسلامی، همچنان ساختار نظام اداری کشور بر همان بنیان قبل حرکت می کرد و به جای طراحی نظام اداری مدرن، کارآمد و متناسب با اقتضائات روز جامعه، صرفا اصلاحات جزئی یا طراحی هایی حاشیه ای مثل طراحی ساختارهای گزینشی نسبت به آن صورت گرفته بود.
با این حال و با وجود تصویب قانون مدیریت خدمات کشوری به صورت آزمایشی، این قانون آنچنان از کاستی ها و نواقص چشمگیری رنج می برد که هرگز نتوانست جایگزین کاملی برای قانون استخدام کشوری باشد و این اشکال منجر به آن شد که همچنان بخش زیادی از نظامات اداری بر مبنای همان قانون منسوخ و قدیمی پیش رود. شاید همین امر مهم ترین عامل دائمی نشدن اجرای آزمایشی قانون مدیریت خدمات کشوری و تمدید مستمر آزمایشی آن بود تا متن اصلاحیه کاملی که برطرف کننده همه اشکلات قانون و مهم تر از آن ارائه دهنده راهکارهایی برای برون رفت از وضعیت ناکارآمد نظام اداری کنونی باشد، تدوین و به مجلس ارائه شود.
متاسفانه این مهم هرگز برآورده نشد و زمانی که پس از گذشت 11 سال از اجرای آزمایشی قانون، لایحه اصلاح و دائمی کردن قانون مدیریت خدمات کشوری تقدیم مجلس شورای اسلامی شد، نخبگان را با بهت و ناباوری مواجه کرد. موارد اصلاحی پیشنهادی در لایحه دولت نه تنها برطرف کننده بیشتر ایرادهای قانون نبود و هیچ راه چاره ای برای آنها ارائه نکرده بود که حتی با ارائه پیشنهادهای خام و نپخته ای که در آن به چشم می خورد، ممکن بود وضع ناکارآمد موجود را از این هم بدتر کند.همین امر موجب شد نمایندگان مجلس شورای اسلامی نیز به راحتی قدرت تصمیم گیری درباره موضوع و برنامه ریزی برای برون رفت از وضع کنونی را نداشته باشند؛ بنابراین پس از مدتی بحث و بررسی در کمیسیون اجتماعی درباره لایحه، موضوع به ناچار به کمیسیون مشترکی واگذار شد تا با اخذ اطلاعات کافی از دولت و اخذ نظر کارشناسان و نخبگان، به ویژه از طریق مرکز پژوهش های مجلس شورای اسلامی، متن اصلاحیه مناسبی برای قانون آماده سازی شود.ارائه ندادن اطلاعات کافی از سوی نمایندگان دولت و روشن نبودن جوانب مختلف وضعیت نظام اداری، نبود نظام آماری روشن از آنچه در ساختار اداری کشور می گذرد، هزارپارگی و تنوع بسیار گسترده در انواع نظامات اداری در بخش های مختلف اداری کشور، عظیم بودن ساختار و در عین حال گسترده بودن مشکلات و سوالات اساسی درباره آن موجب شد تا این کمیسیون نیز مانند دولت از ارائه راه حلی روشن برای اصلاح وضع کنونی شانه خالی کند و باوجود اطلاع از مشکلات گسترده و برگزاری جلسات متعدد در تهران و مشهد و صرف هزینه های فراوان، نهایتا در اقدامی تامل برانگیز به جای اصلاح وضع موجود، صرفا پیشنهاد دائمی شدن قانون آزمایشی را به صحن مجلس شورای اسلامی تقدیم کند! در حقیقت خلاصه چنین پیشنهادی یک کلام است: وضع موجود کارآمد و مناسب بوده و بهتر است برای همیشه چرخ نظام اداری بر همین منوال بچرخد!
                