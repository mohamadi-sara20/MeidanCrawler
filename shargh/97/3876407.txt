پنج‌شنبه ۹ اسفند ۱۳۹۷
-----------------------------------------
حرف اول
-----------------------------------------
«رئیسی» گزینه مناسب دستگاه قضا
-----------------------------------------

                    وقتی حجت الاسلام ابراهیم رئیسی آمادگی خود را برای حضور در انتخابات ریاست جمهوری و در رقابت با دکتر حسن روحانی اعلام کرد، نگارنده در مطلبی نوشتم که ای کاش آقای رئیسی در این شرایط برای حضور در انتخابات ریاست جمهوری اعلام آمادگی نمی کرد. در آن زمان ضمن برشمردن دلایل مختلف به دو علت اساسی هم اشاره کردم؛ نخست اینکه رقابت با رئیس جمهور مستقر خصوصا رئیس جمهوری که توانسته بعد از چندین سال مذاکره هسته ای با گروه 1+5 با استفاده از مدیریت پرتوان دکتر ظریف در مذاکراتی نفس گیر پرونده هسته ای را به سرانجام برساند، بی نتیجه می دانستم. دستگاه دیپلماسی دولت یازدهم، سایه شوم تهدید شش قطع نامه فصل هفتمی منشور ملل را از منطقه دور کرد و وزیر امور خارجه کاندیدای اصلی دریافت جایزه صلح نوبل شد. تحریم های هسته ای شورای امنیت برداشته و رونق اقتصادی تا حدی ایجاد شده بود. مردم پیروزی مذاکرات هسته ای را در خیابان ها جشن گرفته بودند و طبیعی بود هرکس کاندیدای ریاست جمهوری در این شرایط می شد، راه دشواری برای رقابت با روحانی داشت. اما دومین دلیلی که در آن تاریخ برای نیامدن آقای رئیسی برشمردم، حضور ایشان از بدو پیروزی انقلاب در قوه قضائیه بوده است و توضیح دادم وقتی برابر اصل 157 قانون اساسی مدت ریاست بر قوه قضائیه پنج سال است و در مرداد سال 1398 دوره ریاست آیت الله آملی لاریجانی به پایان خواهد رسید و رویه این است که روسای قوه بیش از دو دوره به این مقام منصوب نمی شوند هرچند منع قانونی ندارد، با پایان یافتن دوره ریاست آقای لاریجانی مناسب ترین گزینه آقای رئیسی است که همه پست های قضائی از دادیاری دادسرا تا دادستانی و سپس ریاست دادگاه و در نهایت معاون اولی قوه قضائیه را در کارنامه خود دارد و می تواند بهترین و مناسب ترین گزینه این پست در تابستان سال 1398 باشد. در همان مطلب نوشتم کاش مشاوران ایشان به این مهم توجه می کردند و گزینه مناسب ریاست قوه قضائیه را وارد عرصه انتخابات نمی کردند. حال که با فوت آیت الله هاشمی شاهروی که ریاست مجمع تشخیص مصلحت نظام را برعهده داشت، وظیفه سنگین ریاست مجمع بر عهده آیت الله آملی لاریجانی قرار گرفته، اخبار موثق مبنی بر انتصاب آقای رئیسی قبل از مرداد سال 1398 به گوش می رسد.
 ظاهرا به زودی حکم ریاست آقای رئیسی از طرف مقام معظم رهبری صادر خواهد شد. به باور نگارنده وی مناسب ترین گزینه ادوار این قوه است. برابر اصل 157 قانون اساسی، اصلی که در بازنگری مدیریت قوه قضائیه را از شورایی به فردی تغییر داد، رئیس قوه باید مجتهد عادل و آگاه به امور قضائی و مدیر و مدبر باشد که برای مدت پنج سال از طرف رهبری به این سمت منصوب می شود. آقای رئیسی ششمین رئیس قوه قضائیه ای خواهد بود که از بدو پیروزی انقلاب اداره این قوه را برعهده خواهد گرفت. قبل از بازنگری قانون اساسی، برابر اصل 157 سابق بالاترین مقام قوه قضائیه، شورای عالی قضائی بود که عبارت بودند از رئیس دیوان عالی کشور، دادستان کل کشور، سه نفر قاضی مجتهد و عادل به انتخاب قضات کشور که برای مدت پنج سال انتخاب می شدند و انتخاب مجدد آنان بلامانع بود، در بازنگری به جای اداره شدن شورائی قوه قضائیه با اصلاح اصل 157 انجام مسئولیت های این قوه در کلیه امور قضائی و اداری و اجرائی بر عهده فردی گذاشته شد که توسط مقام رهبری به این سمت منصوب می شود و باید مجتهد عادل و آگاه به امور قضائی و مدیر و مدبر باشد، کلیه روسای قوه قضائیه چه زمانی که اداره این قوه به صورت شورائی و تا تیرماه سال 1360 ریاست شورای عالی قضائی برعهده مرحوم شهید بهشتی بود و بعد از شهادت ایشان، ریاست شورای عالی قضائی برعهده مرحوم موسوی اردبیلی قرار گرفت و بعد از بازنگری قانون اساسی که ریاست قوه قضائیه تا هم اکنون بر عهده آقایان شیخ محمد یزدی و سپس آیت الله هاشمی شاهرودی و هم اکنون برعهده آیت الله آملی لاریجانی است، روسای قوه از بدنه دستگاه قضائی ریاست این قوه را برعهده نگرفتند.
اداره قوه قضائیه نیاز به شناخت از این دستگاه و سلسله مراتب اداری و اشراف به قوانین شکلی دارد که اتفاقا آگاهی به قوانین شکلی و نحوه اداره دستگاه بر مسئولیت قضائی دست کمی از اشراف و احاطه به استنباط فقهی از مبانی و مباحث حقوقی ندارد و آگاهی به این مباحث را یا باید در دانشکده های حقوقی آموخت یا با حضور در سلسله مراتب قضائی و طی مراحل آن از دادیاری و بازپرسی و دادستانی تا دادرسی و ریاست بر محاکم و حضور در سلسله مراتب اداری آن به دست آورد. ناآشنایی روسای قوه قضائیه با ساختار و سازمان قضائی ممکن است منجر به تصمیماتی شود که یک فرد آشنا به روند های قضائی می تواند از آن اجتناب کند. برای نمونه وقتی شیخ محمد یزدی به ریاست قوه قضائیه منصوب شد و اتفاقا اولین رئیس قوه ای بودند که بعد از بازنگری و حذف شورای عالی قضائی به این سمت منصوب شده بود، نمی دانم چه کسانی به ایشان پیشنهاد حذف دادسرا و تشکیل محاکم عمومی را دادند که همه مسائل قضائی از بدو الی الختم در یک مرجع و توسط یک قاضی که هم بازجو هم دادیار و بازپرس و هم دادستان و هم رئیس دادگاه و مسئول اجرای حکم باشد، رسیدگی شود. در آن شرایط نگارنده که در روزنامه سلام مقالات حقوقی می نوشتم، به کرات از این تغییر انتقاد کردم و نوشتم این روش باعث ویرانی دستگاه قضائی و ضرر و زیان به اصحاب دعوی خواهد شد. اما در جو به وجود آمده آن سال ها، تذکرات امثال نگارنده انعکاسی نداشت و مدیران کل استان ها در مسابقه ای بی حاصل به سرعت قانونی که باید در پنج سال اجرا می شد را اجرا کردند. کسانی که آن سال ها با دادگستری سروکار داشتند، شاهد بودند که همه پرونده ها در بی نظمی نابخشودنی ای درون گونی ها رفت و با حذف دادسرا احکامی را قضات مراجع کیفری صادر کردند که هم بازجو هم دادیار و هم دادستان و هم رئیس دادگاه بودند و چه حقوقی تضییع شد. وقتی مرحوم هاشمی شاهرودی، ریاست قوه را برعهده گرفت، جمله معروف «ویرانه ای را تحویل گرفتم» را بیان کرد و سال ها وقت می برد تا آن ویرانگی به آبادانی تبدیل شود. رئیس آشنا به ساختارها و روندهای قضائی، می تواند تصمیمات بهتری بگیرد. در مطلبی نوشتم آقای رئیسی فرزند دادگستری و به اصطلاح از افرادی است که در این دستگاه از سربازی به سرداری رسیده و همه مراحل ترقی را با تکیه بر توان علمی و قضائی خود پیموده است. علاوه بر تحصیلات حوزوی اتفاقا به تحصیلات دانشگاهی هم روی آورده و مانند قضاتی مکلا واحد به واحد دروس حقوقی را آموزش دیده و از دادیاری دادسرای کرج تا دادستانی همدان و دادستانی تهران و ریاست سازمان بازرسی کل کشور تا دادستانی کل کشور و معاون اولی قوه قضائیه را در کارنامه خود دارد. دوری سه ساله ایشان از دادگستری هم به باور نگارنده اتفاق میمونی است که فرصت آن را پیدا کرده که از دور ناظر عملکرد دستگاه قضائی باشد. در این سه سال هم آستان قدس رضوی و شرکت های تابع و اقماری آن به یقین پرونده هایی در دادگستری داشته و دارند و ایشان به عنوان ارباب رجوع هم شیرینی و تلخی رسیدگی قضائی را مانند دیگر اصحاب دعوی چشیده است. با شناختی که از مدیران ارشد قضائی دارد هم کادر همراه خود را انتخاب خواهد کرد. اما می ماند یک مطلب و آن سهم آقای رئیسی به عنوان عضو ارشد دستگاه قضائی که در سال های گذشته جزء تصمیم گیران نهایی آن بودند؛ آیا باز هم همان دیدگاه را دارند یا دوری سه ساله از قوه قضائیه باز تعریف جدیدی از مسائل و مصائب قوه قضائیه را پیش پای او قرار داده است. باید منتظر ماند.
                