یک‌شنبه ۷ بهمن ۱۳۹۷
-----------------------------------------
حرف اول
-----------------------------------------
وزارت رفاه و تابعیت فرزندان مادر ایرانی
-----------------------------------------

                    کمیساریای عالی سازمان ملل در امور پناهندگان در نوامبر 2014 مصادف با آبان 1394 از برنامه اقدام جهانی برای رفع بی تابعیتی در جهان پرده برداری کرد تا به سه هدف عمده خود تا سال 2024 نائل شود. اهدافی نظیر حل کامل مشکل بی تابعیت ها در جهان، اقدام برای پیشگیری از ایجاد و گسترش شرایط بی تابعیتی و نیز ایجاد مکانیسمی برای شناسایی و حمایت از جمعیت های بی تابعیت. همچنین برای دسترسی به اهداف برشمرده 10 حوزه کاری - اجرائی تعریف شد و آژانس های سازمان ملل، نهادهای غیردولتی و جمعیت هدف هر کدام بنا بر ظرفیت ها و توانایی های خود برای تشویق و درگیرکردن دولت های محلی برای پیوستن به برنامه اقدام جهانی برای رفع بی تابعیتی بسیج شدند تا دولت ها را که خود به نوعی عامل ایجاد و تولید بی تابعیتی هستند، وارد گود عمل رفع بی تابعیتی کنند. یکی از فعالیت های جدی در زمره 10 الگوی اجرائی تعریف شده، برنامه اقدام جهانی برای حذف عوامل تبعیض آمیز در قوانین کشورهای هدف بود. قوانینی که به دلیل اعمال تبعیض در انتقال یکسان تابعیت از زنان و مردان به فرزندان خود به عاملی برای بی تابعیتی فرزندان حاصل از مادرانی شده است که پدران خارجی آنها به هر دلیل علاقه ای به انتقال تابعیت به فرزندانشان ندارند. موضوعی که در ماده 9 کنوانسیون منع هرگونه تبعیض علیه زنان نیز به آن اشاره و تاکید شده است.موضوع «بی تابعیتی» و «کودکان بی تابعیت» حاصل از مادران ایرانی ناشی از قوانین مدنی و نیز شرایط سیاسی - اجتماعی ناشی از بروز جنگ و درگیری های مزمن در کشورهای منطقه و عوارض ناشی از ادامه ناامنی ها و ضعف ساختار اقتصادی و اجتماعی در کشورهای همسایه به خصوص افغانستان بوده است. حضور بیش از چهار میلیون پناهنده و مهاجر افغان و عراقی در ایران برای قریب به چهار دهه و اسکان 97درصدی این جمعیت در مناطق شهری و روستایی کشور و تعاملات گسترده اجتماعی با جامعه میزبان در کنار طولانی بودن مرزهای شرقی و غربی و فقدان کنترل های مناسب مرزی برای ورود و خروج اتباع خارجی در کنار فقر فزاینده خانواده های ساکن در روستاها و مناطق محروم مرزی و نیز حاشیه شهرهای بزرگ را می توان از جمله عواملی دانست که وصلت گسترده و بی قاعده زنان و دختران ایرانی با اتباع خارجی را رقم زد. …وصلت های شرعی که غالبا در شرایط استیصال اقتصادی و اجتماعی خانواده ها و در فقر مطلق آگاهی و شناخت حقوقی مترتب بر ازدواج زنان ایرانی با مردان خارجی رقم خورده است. 
علاوه بر اینکه عوامل دیگری مانند فراوانی بازماندگی از تحصیل دختران، خروج زودهنگام از نظام آموزشی به دلیل فقر و برخی خرده فرهنگ های سنتی در ازدواج زودهنگام دختربچه ها در مناطق محروم و استان های مرزی، فقدان هرگونه برنامه حمایت اجتماعی از زنان سرپرست خانوار یا بدسرپرست و نیز نبود هرگونه برنامه ریزی برای تعیین تکلیف خانواده های بی شناسنامه ناشی از جابه جایی های منطقه ای از دیگر شاخص های غالب ازدواج های دوتابعیتی میان زنان ایرانی و مردان خارجی است. این دست ازدواج ها حداقل در نواحی و مناطق مرزی که در بسیاری اوقات با اجبار همراهی با همسر و خانواده همسر در داخل افغانستان روبه رو بوده است، شرایط و عوارض نگران کننده تری را برای زنان ایرانی که هیچ امید و حمایت داخلی و خارجی ندارند، به همراه داشته است. باروری های زیاد و اجباری، تحمل خشونت های خانگی و مورد سوءاستفاده قرارگرفتن از جمله شکایت هایی بوده که به وفور از سوی زنان ایرانی اعلام شده است. (گزارش تحقیق میدانی از وضعیت زنان ایرانی در هرات، تابستان 1386)
روند رو به رشد فقر اقتصادی خانواده های دهک های پایین ساکن در مناطق مرزی را می توان یکی از جدی ترین دلایل قبول خانواده ها برای ازدواج دخترانشان با مردان خارجی هم زبان و هم مذهب دانست. نمونه ای که براساس شواهد و قرائن موجود از سال 1386 تا 1396 چند برابر شده است. لایحه اعطای تابعیت به فرزندان حاصل از مادر ایرانی و پدر خارجی که از سال 1395 هم زمان با روند جهانی برای رفع بی تابعیتی در دستور کار معاونت رفاه وزارت تعاون، کار و رفاه اجتماعی قرار گرفت، همچنان که در جای خود می تواند به برگ برنده ای برای تحقق حقوق حداکثری زنان ایرانی برای کاهش تبعیض های قانونی موجود تبدیل شود و برای تعیین تکلیف چندصد هزار کودک حاصل از ازدواج های دوتابعیتی محل اثر شود اما در شرایطی به مجلس تحویل داده شده که اولا پیوست اجتماعی، اقتصادی، فرهنگی و سیاسی مترتب بر اعطای بی شرط وشروط تابعیت ایرانی بر ازدواج های دوتابعیتی اعم از قانونی و غیرقانونی، شرعی و غیرشرعی و خواسته یا اجباری را ندارد. ثانیا مطالعه و تحقیق کیفی لازم از وضعیت زندگی گروه های هدف این لایحه را ندارد. (جز فراخوان پیامکی معاونت رفاه وزارت تعاون و خوداظهاری تلفنی زنانی که به ازدواج مردان خارجی درآمده اند که البته هنوز دسترسی عمومی به تمام نتایج حاصل از این تحقیق تلفنی فراهم نشده است). ثالثا فاقد چشم انداز تعریف شده نظارتی و حمایتی برای زنان و دخترانی است که صرفا برای بهره برداری از ارزش افزوده های قانونی و حمایتی ایجادشده در لایحه اعطای تابعیت، در معرض ازدواج های ناخواسته و اجباری با اتباع خارجی قرار گرفته اند و خواهند گرفت. می توان با اعمال تغییرات مناسب در لایحه اعطای تابعیت به فرزندان مادر ایرانی هم «عزت»، «کرامت» و «شرافت» زن ایرانی را حفظ کرد، هم چارچوب های حقوقی و قانونی کشور را ارج نهاد، هم حقوق شهروندی کودکانشان را تضمین کرد و بیش از هر چیز خللی در منافع و مصالح ملی کشور ایجاد نکرد.
                