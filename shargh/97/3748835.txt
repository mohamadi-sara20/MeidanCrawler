پنج‌شنبه ۳ خرداد ۱۳۹۷
-----------------------------------------
یادداشت
-----------------------------------------
تب آنی یا تبانی
-----------------------------------------

                    درحالی که اندوه عظیم ازدست دادن انسان بزرگی (دکتر علی خوشنویس) را با تمام وجودم حس می کردم، انسانی که به اندازه تمام خوبی های جهان خوب بود و در همان حال در ماتم قتل عام جنگ نابرابر و کشتار مردم غزه به عزا نشسته بودم و اندوهگین، بی عدالتی جامعه جهانی که اجازه می دهد یک قلدر بی هویت به خودش این امکان را بدهد که تمام قراردادهای اجتماعی را زیر پا گذاشته و برجام را که حاصل تلاش ساعت ها انسان باخرد و مسئول جهانی بوده است، بی حاصل کند، ناگهان چشمم به تیتر «تبانی در اتاق عمل» می افتد (نمی دانم اتاق عمل با ت درست است یا با ط) و با خود می اندیشم چرا در لابه لای مسائل کوچک و بزرگ جهانی یا کشوری برای ترفندهای سیاسی و لاپوشانی اجتماعی مشکلات و فرافکنی های آنها، این مسئله تیتر شده است. راستش را بخواهید مقاله را ندیده، روزنامه را بسته و فقط به حل جدول اکتفا کردم. در دیرگاهان شب از طرف استادان از من خواستند با تکیه به مسئولیتی که در راستای اخلاق پزشکی در کمیته جامعه جراحان، مجمع انجمن ها و سازمان بزرگ نظام پزشکی و انجمن ارتوپدی دارم، مقاله را خوانده و با سرعت با متخلفان برخورد کنم. با مطالعه مقاله ابتدا خشمگین و عصبانی شده و می خواستم زمان و زمین را برهم بدوزم، ولی با مطالعه مکرر آن واقعیت هایی را در لابه لای سطور آن یافتم که اگرچه کلیت جامع ندارد، اما واقعیت مجردی را در آن می بینم. آقای سردبیر، در جامعه ای که همه چیز بر روال عرضه و تقاضا و معامله راضی الطرفین در جریان است، حکم وزارتی برای به حصارکشیدن رابطه بیمار و پزشک می تواند ایجاد فساد زیرمیزبگیری و زدوبند اقتصادی را در بخشی از همکاران نالایق ما رواج بدهد که بی شک آنچه که چنین است نه در ابعاد همگانی، بلکه در حوزه اقلیتی هم بسیار شرم آور و ویرانگر است.وقتی اجازه داده نمی شود پزشک در مقابل خدمتی که انجام می دهد حق واقعی اش را در بخش خصوصی دریافت کند (نه بیشتر از حق خویش) نتیجه آن می شود که جامعه خدوم پزشکی بعضا به بیراهه هایی می رود که چندین نفر یا چند شرکت تجهیزاتی همه جامعه را آلوده به نکبت می کند. اگر اجازه یک معامله مرضی الطرفین که از نظر مذهب، قانون اساسی و قانون مدنی موجه است بین پزشک و بیمار داده شود، چه بسا ممکن است پزشکان با یک شاخه گل یا یک مشک ماست یا یک تشکر خالی تمامی حقوق مالی خویش را در سبد خدمت پزشکی به بیماران تقدیم کنند. اگر چنین می بود، دفاع از حقوق بیمار را حق مسلم پزشکی خود می دانستند و نه از ترس شحنه وزارتی، بلکه از ترس وجدان آگاه خویش بر شرکت ها و واردات و فروش آنها نظارت داشته و حتی به عنوان مدعی العموم حق بیمار، قیمت های برآوردشده مصارف تجهیزات مورد مصرف را ارزیابی کرده و جلوی اجحاف قیمتی یا نامساعدبودن وسایل به کار برده شده را می گرفتند. اگر پزشکی آزاد بود و در تنگنای زندگی به فشارهای گاه و بیگاه نابخردانه تن به وادادن نمی داد، با وجدان بیدار و آگاهی اجتماعی خویش در غلیان های اجتماعی حماسه هایی می آفرید همچون جنگ هشت ساله یا زمان انقلاب که می توانست الگوی جهانیان قرار بگیرد. ولی اکنون که چنین شده است، وظیفه نهادها و پزشکان مسئول ایجاب می کند با چنین پدیده مسمومی از طریق قانونی و با شدت هرچه بیشتر مقابله کنند. این جانب از روزنامه «شرق» که سال هاست آن را می شناسم و گاهی در آن مقاله نوشتم و مورد احترامم است، می خواهم اولا علت تیترکردن این موضوع در صفحه اول را که می توانستند در آن مسائل مهم تر و پیچیده تر جامعه مثل برجام، کره شمالی، غزه، گرانی و بی حرمتی های اجتماعی را مطرح کنند، توجیه مطبوعاتی بدهد و تبیین کند چه جریانی باعث تیترکردن این موضوع شده و با بزرگ کردن این موضوع در حال پنهان کردن چه مسئله ای بوده است. این فرافکنی برای روزنامه ای که بارها خواسته های احقاق حق پزشکی مان را همانند این موضوع، تیتر نکرده است، چه مفهوم و هدفی را دنبال می کند. دوما از آنجایی که این جانب به عنوان نماینده اخلاق پزشکی بخش وسیعی از جامعه پزشکی حق تعقیب خلاف کاری، اشتباه کاری و حتی خیانت به پزشکی را دارم، خواهشمند است اسامی شرکت هایی که چنین بی پروا پزشکان را به زدوبندهای پنهان متهم کرده اند یا اسامی پزشکان منحرف اخلاق پزشکی را به این جانب، انجمن ارتوپدی یا سازمان نظام پزشکی اعلام کند تا با تصمیمات جمعی و قانونی درخور با آنها برخورد شود، به این امید که برای دیگران درس عبرتی باشد. اگر ما برای دفاع از پاک نهادی و پاک دستی جامعه پزشکی قدم پیش می گذاریم، امید داریم که با همکاری رسانه های عمومی پاک سرشت و پاک نویس تفکیک هویتی بین خلاف و خدمت ایجاد کنیم.*توضیح: تمام مدارک و مستندات مربوط به گزارش «تبانی در اتاق عمل» در دفتر روزنامه «شرق» موجود است و در صورت لزوم می تواند آنها را در اختیار دکتر عکاشه قرار دهد.
                