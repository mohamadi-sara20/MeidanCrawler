چهار‌شنبه ۱۲ دی ۱۳۹۷
-----------------------------------------
یادداشت
-----------------------------------------
نوشدارو به موقع می رسد؟
-----------------------------------------

                    در سخنرانی ها، تحلیل ها و نشست های خبرگان آنچه بیش از همه به عنوان مشکل اساسی در اداره امور شهر برشمرده می شود، وجود سازمان های موازی با کارکردهای متناقض و نبود یکپارچگی در سیستم مدیریتی است. هزارتویی به نام مدیریت یکپارچه، تا امروز به درستی رمزگشایی نشده و به صورت معمایی لاینحل در میان بحث های کارشناسی باقی مانده است. مدیریت یکپارچه مفهومی است که با وجود تعاریف مشخص و شفاف در متون و تجربه های خارجی، در ایران وفاق و اجماعی بر سر آن وجود ندارد و سیاست گذاران و مدیران کشوری و شهری، درباره آن به تفاهم تئوریک نرسیده اند. معانی یکپارچگی طیف وسیعی را دربر می گیرد؛ در وسیع ترین معنی، بسیاری آن را مساوی با واگذاری تمام امور اداره شهر به شهرداری ها می دانند و در محدودترین تعریف، مترادف با همکاری سازمان ها در امور شهری برشمرده می شود. در ادبیات تئوریک، مدیریت یکپارچه را می توان در فرایندی سه مرحله ای محقق کرد؛ در سطح اول، «همکاری» میان سازمان ها و نهادهای مختلف به عنوان هدف اولیه در نظر گرفته می شود. همکاری، ساده ترین مرحله یکپارچگی است و با حفظ کارکرد و هویت سازمان ها، با ایجاد برخی کارگروه ها برای بهبود تعاملات میان سازمانی دنبال می شود. سطح دوم، «هماهنگی» میان سازمان ها و نهادهای مختلف را شامل می شود. در الگوی هماهنگی، سطح تعاملات بیشتر از مرحله همکاری است. سازمان ها از طریق تعریف پروژه های کاری مشترک و ایجاد بسترهای مشارکت گروه های مختلف ذی نفعان، هماهنگی های سیاستی میان خود را افزایش می دهند. سطح سوم، «یکپارچگی» است که عالی ترین شکل اداره شهر را ترسیم می کند. 
در مدیریت یکپارچه، همکاری و هماهنگی در بهترین شکل ممکن میان سازمان ها و نهادهای مختلف وجود دارد. مسئولیت اداره شهر در بیشتر موارد به یک نهاد سپرده می شود. در بسیاری از شهرها، شهرداری این مسئولیت را بر عهده دارد.اینکه سه سطح برای تبیین و تحقق مدیریت شهری در نظر گرفته می شود، نشان دهنده این موضوع است که با توجه به ساختارهای از پیش موجود در اداره امور شهرها، یکپارچگی به معنی سطح سوم به راحتی به دست نمی آید و باید از طریق فرایندی از همکاری به سمت یکپارچگی حرکت کرد.در ایران نیز مدیریت یکپارچه داستانی عریض و طویل دارد. مدیران آنجا دستشان را بسته می بینند که دست سازمان های موازی و مشابه خود را باز دیده و آنها را عامل واگرایی در فعالیت ها و اقدامات خود می دانند. به صورت ویژه، در مدیریت امور شهر، با توجه به آنکه کثرت وظایف و مسئولیت ها وجود دارد، بیشترین عامل موفق نشدن سیاست ها و تصمیم های عمومی و نبود یکپارچگی در اداره شهر بیان می شود.به همان میزان که یکپارچگی، تقسیمات نهادی و وظیفه ای را مدنظر قرار می دهد، تامین روش های مشارکت ذی نفعان را نیز در نظر دارد. مشارکت ذی نفعان و به طور خاص مشارکت شهروندان، در موارد بسیاری از سوی سیاست گذاران و مدیران کشور نادیده گرفته شده است. از یک سو، اگرچه علت اصلی بسیاری از ناکامی های مدیریتی نبود سیستم واحد اداره شهر معرفی می شود، اما ابهاماتی جدی در مفهوم و مبانی نیز دارد؛ به طوری که اگر به عنوان راهکار مدیریت یکپارچه مطرح شود، وجود موانع قانونی، تمایل نداشتن نهادها و سازمان ها به واگذاری وظایف یا مشارکت در امور و مشکلاتی از این قبیل را برمی شمارند. از سویی دیگر، با توجه به تمام این موانع، در بسیاری از اظهارنظرها تحقق مدیریت یکپارچه ناممکن توصیف می شود.همچنان پرسش هایی ناتمام مبنی بر اینکه تکلیف نوشدارویی به نام مدیریت یکپارچه برای اداره شهرها چیست؟ چطور می توان موانع تحقق آن را برطرف کرد؟ و آیا در کل مدیریت یکپارچه تحقق پذیر است یا خیر؟ وجود دارد. پاسخ به این سوالات پیش تر در توضیح سه سطح یکپارچگی آمده است. یکپارچگی را نباید از ابتدا سنگی بزرگ توصیف کرد که امکان جابه جایی نداشته باشد یا به تعبیر دیگر هیچ وقت نتوان آن را اجرا کرد؛ یکپارچگی را باید ابتدا از سطح همکاری دنبال کرد. مجاری تعاملاتی سازمان ها، نهادها و مردمی که به صورت مجزا وظایف خود را دنبال کرده و از همکاری اجتناب می کنند، ابتدا باید از طریق رویه های ساده تر تقویت شود. مادامی که این رویه در حال تمرین شدن است و افراد و سازمان ها به بلوغ همکاری دست می یابند، باید تلاش کرد موانع حقوقی و قانونی سطوح بعدی، یعنی هماهنگی و یکپارچگی، برطرف شوند.آنچه بیش از همه برای شهری مانند تهران اجراشدنی خواهد بود، تمرین همکاری و در مرحله بعد، تمرین و پیاده سازی مدیریت هماهنگ در سطح شهر است. باز هم باید یادآورد شد که حرکت به سمت یکپارچگی نباید به دلیل وجود موانع متوقف شود، بلکه مقدمات رفع موانع و مدیریت واحد شهری با همکاری و هماهنگی مهیا خواهد شد؛ آن زمان دیگر نوشدارو به موقع و بهنگام به کار گرفته خواهد شد.
                