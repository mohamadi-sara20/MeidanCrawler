دو‌شنبه ۲۰ اسفند ۱۳۹۷
-----------------------------------------
یادداشت
-----------------------------------------
فاطمه قاضی ها، فرزانگی و تلاش
-----------------------------------------

                    قدرشناسی از خدمتگزاران تاریخ و فرهنگ و ادب ایران زمین از سنت های حسنه ای است که باید ترویج شود؛ خاصه قدردانی از کسانی که بی ادعا و به دوراز هیاهو به انجام آنچه برای اعتلای فرهنگ میهن شان لازم می دانند، می پردازند و آن را برای خود وظیفه می دانند. هرچند این بزرگواران، خود به دنبال کسب نام و مقام نیستند اما کسانی که در میدان تاریخ قلم و قدم می زنند و نام پژوهشگر بر خود نهاده اند، نمی توانند نسبت به این وظیفه اخلاقی و انسانی و فرهنگی بی توجه باشند. از این رو، صاحب این قلم نیز به بهانه مراسم نکوداشتی که انجمن زنان پژوهشگر تاریخ برای بانوی سندشناس، پژوهشگر، نویسنده و کارشناس ارشد کتابداری نسخ خطی و آثار کمیاب، سرکار خانم فاطمه قاضی ها برگزار کرده است، بر آن شد تا به قدر وسع و توان ناچیز خود و متناسب با شناختی که از این بانوی پرتوان دارد، مراتب سپاس و تقدیر خود را با نگارش این یادداشت کوتاه ابراز دارد.آشنایی نگارنده با سرکار خانم قاضی ها به برکت شکل گیری نهادی مدنی با قدمتی 20ساله با نام انجمن زنان پژوهشگر تاریخ میسر شد. آنگاه که بر آن شدیم تا پژوهشگران تاریخ را شناسایی و از طریق سایت انجمن معرفی کنیم و طبیعی است یکی از مراکزی که به طورقطع و یقین محل خدمت پژوهشگرانی ازاین دست می دانستیم و به آن مراجعه کردیم، سازمان اسناد ملی ایران بود. در اواسط دهه 60 و دوران دانشجویی، وقتی جناب طیرانی برای معرفی سازمان اسناد ملی ایران و امکانات و ظرفیت های آن به گروه تاریخ دانشگاه تهران دعوت شد، با دل وجان نقش سند و سندخوانی را در پژوهش های تاریخی معاصر دریافتم و همیشه برای آنان که با زحمت و مشقت فراوان به خوانش، بررسی و انتشار اسنادی می پردازند که برای عموم قابل بهره گیری نیست، احترام قائل بوده و هستم و در این میان نام فاطمه قاضی ها درخششی ویژه دارد. هم به دلیل دقت نظر و رعایت ظرایف و لطائف در کار سندشناسی و هم به جهت مداومت و استمرار و سخت کوشی در انتشار اسناد موردپژوهش و بررسی. در کنار این ویژگی ها، تواضع و فروتنی و نقش معلم گونه ایشان در انتقال تجربیات و اندوخته ها، تصویری متفاوت از ایشان در حوزه فعالیت های علمی و تاریخی شان ارائه داده است. با فاطمه قاضی ها می توان نشست وبرخاست کرد، می توان گفت و شنود داشت، می توان تبادل تجربه کرد، می توان مباحثه کرد؛ بی تکلف و بی منت و از او می توان بسیار آموخت که معلمی قابل دسترسی است، مانند استادش و استاد ما مرحوم دکتر محمداسماعیل رضوانی که جای خالی اش هنوز و تا همیشه پر نشده و نمی شود.حضور ایشان در انجمن زنان پژوهشگر تاریخ به عنوان یک نهاد مدنی دیرپا که در جریان افت و خیزهای سیاسی و اجتماعی کشورمان اصول و ارزش های خود را حفظ کرده و وظایف و ماموریت ها و مسئولیت اجتماعی و فرهنگی خویش را در حد امکان به انجام رسانده، فرصت و مجالی شایسته برای انجمن و اعضایش فراهم آورده است. 
تمرکز مطالعات و پژوهش های این بانو بر دوره قاجار و تالیف بیش از 50 کتاب و مقاله با بهره گیری از اسناد موجود و در دسترس به واقع شایان قدردانی است و چه خوب است که انجمن بتواند با استفاده از توان علمی و تجربیات ناب ایشان در حوزه سندشناسی بر دایره فعالیت های اثربخش خویش بیفزاید. به سهم خود از هیئت مدیره انجمن زنان پژوهشگر تاریخ که در پایان سالی سخت، اهتمام به برگزاری مراسم نکوداشت این بانوی فرزانه داشته و نام او را از میان انبوه اسناد خاک خورده و آثار کمیاب بیرون کشیده و در معرض دید و شناخت عموم قرار داده اند، سپاسگزارم و در پایان، وجه دیگری از شخصیت ایشان را یادآور می شوم که همانا نیکوکاری و پای نهادن در امور خیری است که تا حدی در جریان آن هستم و لابد بسیاری نیز از چشم من و دیگران پنهان است. باشد که نسل جدید پژوهشگران تاریخ بدانند که نام آوری در فرهنگ ایرانی مقدمات و مراحل و اصول و آموزه هایی دارد که کسب کردن و طی کردنش چندان آسان نیست.بر دستان توانای این بانوی گران قدر بوسه می زنیم و امید داریم تا الگوهایی این چنین، توسط آنان که در مقام و مسئولیت های فرهنگی هستند، معرفی و شناسایی شوند. مراسم نکوداشت بانوی سندپژوه و مصحح نسخ خطی فاطمه قاضی ها امروز 20/12/97 ساعت 14 تا 18 در محل کتابخانه ملی، مرکز همایش ها، سالن فرهنگ برگزار خواهد شد و شرکت برای عموم آزاد است.
                