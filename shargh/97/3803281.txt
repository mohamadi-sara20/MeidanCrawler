شنبه ۱۷‌شهریور ۱۳۹۷
-----------------------------------------
یادداشت
-----------------------------------------
ضد ارزش بعدا خیلی ارزشی
-----------------------------------------

                    شبکه سوم سیما پیش از ظهر جمعه شانزدهم شهریور در اقدامی کم سابقه فیلم «آدم برفی» - فیلمی که بیش از دو دهه پیش، نمایش آن تابو بود- را پخش عمومی کرد.آدم برفی داستان مهاجرت و دلبستگی به وطن است که در نهایت با ناکامی در مهاجرت، بر زیست در وطن تاکید می کند. فیلم زمانی ساخته شده بود که نخسیتن موج مهاجرت بعد از جنگ تحمیلی ایران را فراگرفته بود و پخش آن در شبکه سوم سیما با موج جدید مهاجرت از کشور هم زمان شده است. این فیلم حدود یک ربع قرن پیش ساخته شد و اینک در شرایط اجتماعی از جهاتی مشابه، از تلویزیون پخش می شود. فیلم با داستان دراماتیک و نوآورانه و به روز خود پیامی در راستای سیاست های رسمی کشور و نقد ضمنی آمریکا و زندگی نه چندان مطلوب و مثبت مهاجران دارد، اما چون یکی از کاراکترهای مرد آن در هیئت زنانه درمی آید، مخالفان از آن جنجالی بزرگ درست کردند.آدم برفی از شمار فیلم های سینمای ایران است که شهرت خود را به مراتب بیش از ویژگی های فنی و سینماشناختی از شرایطی که برایش پیش آمد، دارد. این فیلم از نمونه فیلم های سینمای ایران است که فرامتن و بافت اجتماعی بر متن (فیلم) غلبه کرد. فیلم در سال 1373 ساخته شد، اما نمایش آن با غوغا و اعتراض و واکنش منفی معترضان خیابانی فراقانونی آن سال ها مواجه شد، طوری که اکران آن چند روز بیشتر دوام نیاورد و تا چند سال بعد فرصت اکران پیدا نکرد. مخالفت با فیلم به عبارتی مخالفت شکلی بود تا محتوایی، زیرا محتوای آن کاملا مورد نیاز رسمی بود.مخالفان خیابانی (از پدیده های چهار دهه اخیر ایران و امکانی برای افراد خاص) دست به تحریم و به زیرکشیدن پرده فیلم آدم برفی زدند که در حال نمایش بود و دلیل آنها این بود که فیلم مخالف آموزه های دینی و ارزش های انقلابی و اسلامی است. مهم نیست که مصطفی میرسلیم، موتلفه ای وزیر ارشاد، صادرکننده پروانه ساخت این فیلم باشد، بلکه مهم این است که تصمیم های دولت در دهه های اخیر در ایران به راحتی می تواند نقض شود و با برگزاری تظاهرات خیابانی هدایت شده، زیر پا گذاشته شود؛ به ویژه آنکه به بهانه پاسداری از ارزش های دینی باشد. جالب آنکه در میان همراهان و هم فکران معترضان این فیلم و متعرضان به سینماهای محل نمایش آن، کس و کسانی بودند که بعدا در هیئت سینماگر فیلم هایی با حمایت خاص ساختند که به لحاظ شکلی، شبیه فیلم هایی مانند آدم برفی (از دیدگاه آنها) بود، اما چون در دایره دوستان بودند اعتراضی به آنها نشد.داستان اکران فیلم آدم برفی یک مثال روشن از پدیده ای چندبعدی و مستمر در ایران کنونی است که نشان می دهد چگونه می توان برخاسته از سلیقه شخصی و رقابتی، ارزش ها را ضدارزش نشان داد و ضدارزش ها را ارزش. چگونه برداشت ها خیلی سریع تغییر می کند، چگونه وقع ننهادن به تصمیم های دولت و بی اعتنایی به دولت به عنوان منبع اقتدار جامعه، هر آن در جامعه ما تجلی پیدا می کند و تضعیف می شود و مخالفت با تصمیم های دولت به طور بالقوه موجودیت دارد و نهادینه شده است. این نشانگرها هنوز وجود دارند اما جا و حالت و حوزه عمل خود را عوض کرده اند، همچنین می دانیم که تاریخ حذف شدنی نیست و باید از آن عبرت گرفت و به زیان افکار عمومی، هزینه نکرد
                