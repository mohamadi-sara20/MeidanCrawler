سه‌شنبه ۱۲ تیر ۱۳۹۷
-----------------------------------------
حرف اول
-----------------------------------------
بار دیگر فرصت سوزی
-----------------------------------------

                    به تازگی وزیر نفت در اظهارنظری اعلام کرد «اگر در کار وزارت نفت تاخیر نینداخته بودند و پنج قرارداد دیگر مانند توتال امضا شده بود، دیگر وضع کشور مثل امروز نبود. اگر صادرات نفت کشور چهار میلیون بشکه در روز بود، دیگر آمریکا نمی توانست نفت ایران را تحریم کند؛ زیرا خروج نفت ایران برایش بسیار زیان بار بود، همان گونه که نتوانست روسیه را در حوزه نفت و گاز تحریم کند؛ زیرا مقدار تولید نفت و گاز روسیه به اندازه ای بود که بازار تحمل خروج روسیه را نداشت». این اظهارات اگرچه در هیاهو و گستره اخبار و تحولات این روزهای کشور با بی توجهی مواجه و به عبارتی گم شد، اما واقعیتی است دردناک که نمی توان به راحتی از کنار آن گذشت. این حکایتی است عجیب که چگونه عده ای در داخل کشور خواسته یا ناخواسته، آگاهانه یا ناآگاهانه موجب شدند فرصت های بزرگی که برجام برای کشور در حوزه های مختلف اقتصادی ازجمله صنعت نفت ایجاد کرد، از بین رفته و با بازی کردن در زمین رقیب، زمینه را برای آسیب پذیری بیشتر کشور فراهم کردند. ایران نه تنها دست به فرصت سازی در دوره اجرای برجام نزد و از فرصت های طبیعی و خودکار برجام استفاده نکرد، بلکه با سست کردن، بی اعتبارکردن و تضعیف آن، فرصت های ایجادشده را بی ارزش و خنثی کرده و در عمل زمینه را برای فرصت سوزی فراهم کرد. با توجه به انشقاق سیاسی در میان جریان ها و نهادهای سیاسی در قبال برجام و بی اعتبارشدن زودهنگام آن، در واقع باید گفت پایان برجام با خروج آمریکا از برجام آغاز نشد، بلکه این برجام برای ایران از همان ماه های ابتدایی اجرا و با برخی رفتارها و حرکت های ناهماهنگ، سیاسی و غیرخردمندانه داخلی علیه آن آغاز شد. برجام از همان ابتدا به میدانی برای رقابت و سودجویی سیاسی جریان های سیاسی و تخریب و تحقیر یکدیگر تبدیل شد؛ حال آنکه انتظار می رفت با توجه به فرض هایی که در قبال آمریکا ازجمله بی اعتمادی به سیاست ها و تعهدات این کشور در درون کشور وجود داشت، با انسجام و وحدت نظر سیاسی از فرصت به اصطلاح آتش بس ایجادشده در راستای تقویت قدرت سیاسی و اقتصادی کشور، افزایش ظرفیت ها و بستن منافذ آسیب و ضعف در عرصه مناسبات اقتصادی و تجاری بین المللی استفاده می شد.اظهارنظر وزیر نفت درباره بهره برداری نکردن از فرصت های برجامی در حالی است که مجموعه تحت مدیریت او، به اعتراف همه، بیشترین بهره را از برجام در مقایسه با دیگر بخش ها برده و بیشترین کمک را نیز به ماندگاری و پایداری برجام کرده است. شاید امکان صادرات چهار میلیون بشکه نفت به بازارهای جهانی از سوی ایران در فرصت 28ماهه برجام فراهم نمی شد و تحقق این میزان صادرات نفت نیازمند یک دوره زمانی پنج ساله با انجام سرمایه گذاری کلان 200میلیارددلاری است، اما به واقع اگر ایران می توانست چنین ظرفیتی را ایجاد کند، بدون تردید امکان تهدید و تحریم علیه نفت ایران به حداقل می رسید یا اینکه در مقطع زمانی طولانی مدتی اجرائی می شد. فارغ از ظرفیت چهارمیلیونی صادرات نفت، امکان انعقاد قرارداد با شرکت های عظیم بین المللی برای حضور و مشارکت در بخش های بالادستی در دوره اجرای برجام وجود داشت. این سخن وزیر نفت که اگر پنج قرارداد دیگر مانند توتال امضا می شد اوضاع کشور مثل امروز به اصطلاح آسیب پذیر و پرنوسان نبود، سخن نادرستی نیست. صنعت نفت از قبل از اجرای برجام، مدل اجرائی قراردادهای نفتی متناسب با شرایط پس از برجام را آماده کرده بود، اما در نتیجه اخلال ها، کارشکنی ها و سیاسی بازی های مختلف، عملا این قراردادها تا نیمه دوم مقطع اجرای برجام در داخل کشور نهایی نشد؛ این در حالی بود که صنعت نفت موفق به مذاکره با شرکت های بزرگ و مطرح جهان برای حضور در ایران و حتی امضای بیش از 30 تفاهم نامه با این شرکت ها در طرح های توسعه ای شده بود؛ تفاهم نامه هایی که اکثرا تا مرحله امضای قرارداد هم پیش رفته بود، اما تردیدها، سیاسی کاری ها و اخلال ها در داخل کشور، تجربه روند پرفرازونشیب مدل جدید قراردادهای نفتی و فضاسازی های کاذب برخی جریان ها علیه قراردادهای منعقدشده یا در حال انعقاد، عملا مانع از ایجاد فضای اعتماد و اطمینان برای شرکت های خارجی در راستای امضای قرارداد شد. بدیهی است انعقاد قراردادها و اجرائی شدن آنها در هر سطحی، هم قدرت و اختیار دولت آمریکا را برای تحمیل سیاست تحریمی علیه ایران محدود می کرد و هم قدرت مانور اتحادیه اروپایی و دیگر کشورها را برای مقابله با آمریکا در موضوع برجام افزایش می داد. این شرایط جدای از فضای اعتماد و اطمینان سازی ای بود که در داخل برای شرکت ها و بنگاه های اقتصادی و تجاری داخلی برای قرارگرفتن در فاز تولید و تجارت فراهم شده بود.
                