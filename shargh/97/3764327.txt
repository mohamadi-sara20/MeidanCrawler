شنبه ۹ تیر ۱۳۹۷
-----------------------------------------
حرف اول
-----------------------------------------
در مثل مناقشه نیست!
-----------------------------------------

                    (این یادداشت به بهانه مطلبی است که با عنوان «آقای بهشتی شما توهین کردید» به تاریخ 4 تیر 1397 در روزنامه «شرق» منتشر شد.)شاید هر کسی که به نوعی با رسانه سروکار دارد، در موقعیت هایی قرار گرفته باشد که از خواندن آنچه خود گفته بود، تعجب کند؛ این هم از ماهیت رسانه ناشی می شود و هم از تفاوت سرشت سخنرانی و یادداشت. البته باید به این فکر کرد که چه کنیم که این دو تا حد ممکن به هم نزدیک شود، تا حتی الامکان جلوی سوءتفاهم گرفته شود. موافقم که مطلب منتشر شده در پایگاه خبری انتخاب تحت عنوان «ایران به بیماری اوتیسم دچار شده»، بسیار در معرض سوءبرداشت بود اما همچنان بر منظور اصلی ام تاکید دارم و بنابراین از همین فرصت هم می خواهم برای تبیین بحثم سود ببرم. ما مدت هاست در این اندیشه ایم که چرا با وجود برخورداری از جایگاه قابل قبول جهانی در تولیدات علمی و باوجود آمار بالای تحصیل کردگان رشته های مهندسی و داشتن جامعه جوانی که به گواهی بسیاری از شاخص ها از هوش و حتی نبوغ بالایی برخوردارند، باز در عرصه های مختلف مهندسی و صنعتی رشدی نداشته ایم. البته نمی توان در سواد یا حسن نیت تحصیل کردگان و مسئولان شک کرد. از دیدگاه بنده علت اصلی این بوده که ما دهه ها ملتفت مختصات زمینه خود و مشکلات آن نبوده ایم و برای همین هوش و نبوغ ما نه تنها به شناخت زمینه و پیدا کردن راه حل های متناسب با آن نینجامیده بلکه عمل مبتنی بر تصمیمات جامعه تخصصی زمینه را به سمت واکنش رانده و ما امروز در ساحت های مختلف طبیعی، اجتماعی، فرهنگی و اقتصادی در آستانه های تحمل زمینه خود قرار داریم. در پاسخ به این واکنش ها دانشگاهیان و نخبگان ما باز زمینه را محکوم می کنند که چرا به راهکارهای آنان رکاب نمی دهد و بیش ازپیش ناامید و منزوی می شوند. در واقع جامعه علمی ما مبتلای به بیگانگی با زمینه است و از این رو رفتارها و واکنش هایش شبیه نوعی اختلال است که نزدیک ترین مثال به آن اختلال اتیسم است.یکی از قابلیت های زبان برای بیان، تمثیل است و البته همواره گفته اند در مثل مناقشه نیست. یعنی وقتی می گوییم «حسن مثل شیر است»، اگر کسی بپرسد «پس یال و دمش کو؟» تعجب خواهیم کرد؛ چراکه ما در بیان این مثال مطمئنا بارزترین ویژگی شیر بیشه را که همان شجاعت است، برای بیان کیفیت دلاوری حسن به عاریت گرفته ایم. همان طور که بسیار از اصطلاحاتی مانند «مدیران کوتاه قد»، «گره کور»، «صداهای گوشخراش و کرکننده»، «جوانی و خامی»، «پیری و ناتوانی»، «کودکی و نادانی» و... استفاده می کنیم، مسلما منظور توهین به افراد قدکوتاه، نابینا، ناشنوا، پیر، جوان یا محکوم کردن قدکوتاهی، نابینایی، ناشنوایی، پیری یا جوانی نیست. استعارات و تمثیلات آن قدر با زبان عجین است که هیچ نوشته و حتی هیچ جمله ای از مکالمات روزمره از آن خالی نیست؛ در طول روز بسیار از تعبیراتی چون «نابینایی» و «ناشنوایی» و... بهره می بریم، بی آنکه قصد تحقیر داشته باشیم یا کسی از آن برداشت توهین آمیز کند. البته همین که می گویند در مثل مناقشه نیست، یعنی تمثیل بسیار در معرض مناقشه انگیزی است و اگر این طور بوده، بنده به سهم خود از همه کسانی که به نوعی با اختلال اتیسم سروکار دارند و حامیان مبتلایان به اتیسم عذرخواهی می کنم. برای برطرف شدن هرگونه سوءتفاهم توصیه می کنم یادداشتی با عنوان «امتناع از زمینه ابتلای معاصر» در روزنامه اعتماد مورخ 16 اردیبهشت 1397 را مطالعه کنند؛ در آن یادداشت از اصطلاح «بیماری» استفاده نکردم و به صراحت گفته ام که مبتلایان به اتیسم ای بسا بسیار باهوش و حتی نابغه باشند اما تنها چیزی که سبب می شود اتیسم را اختلال بدانیم، مشکلات آنان در ارتباط با زمینه است. در همان جا با طرح اصطلاح «اتیسم اکتسابی» به جای «اتیسم بیولوژیک» مخاطب را متوجه استعاره سخنم کرده ام تا شبهه ای باقی نماند.باید پذیرفت که وقتی از اختلال سخن می گوییم منظورمان انحراف از معیاری طبیعی است و این اصلا نافی ویژگی های مثبت و والای گروهی نیست. همان قدر که گروه بزرگی از حامیان و متخصصان تلاش می کنند و امید دارند که مبتلایان به اتیسم زندگی سالم و مثبتی در پیش گیرند، منظور بنده نیز طرح مسئله و یاری خواستن از کسانی بود که می توانند در مقیاس وسیع تری برای درمان اختلال زمینه گریزی در میان نخبگان و تحصیل کردگان چاره ای بیندیشند.
                