سه‌شنبه ۲۷ آذر ۱۳۹۷
-----------------------------------------
سرمقاله
-----------------------------------------
اقدام فوری برای علاج بیمار
-----------------------------------------

                    واگذاری شرکت های دولتی به بخش خصوصی با تجربیات ناکام این حوزه مانند نیشکر هفت تپه، موافقان و مخالفانی جدی پیدا کرده و مباحث گسترده ای در رسانه های رسمی و اجتماعی در پی داشته است. واحدهایی که به اصطلاح خصوصی سازی شده اند، سرمایه های کشور به شمار می روند. این شرکت ها، بنگاه ها و کارخانه های تولیدی چه نام بخش خصوصی روی آنان باشد، چه در شمار شرکت های دولتی یا عمومی طبقه بندی شوند، سرمایه کشور شناخته می شوند. فروش مجدد شرکت های خصوصی سازی شده ناموفق، مشکلی را حل نخواهد کرد و ممکن است به دامنه مشکلات موجود بیفزاید؛ چراکه مالک خصوصی جدید حتی اگر با دقت و با سنجش صلاحیت انتخاب شود، به دنبال چندبرابرکردن سرمایه به کار گرفته شده است و اگر این شرکت ها ظرفیت بهبود نداشته باشند، اتفاق هفت تپه دوباره تکرار خواهد شد. از سوی دیگر بسیاری از شرکت های دولتی زیر نظر وزارتخانه ها که سهام مدیریتی آنها در اختیار دولت قرار دارد نیز شرایط واگذاری ندارند، چراکه به دلیل سود بسیار پایین یا حتی زیان ده شدن، انگیزه ای در بخش خصوصی و حتی بازار سرمایه برای خرید آنان وجود ندارد. پیشنهاد روشن نگارنده، ایجاد یک موسسه یا سازمان مشاوره ای قدرتمند در کشور است که دارای پشتوانه حاکمیتی لازم و حتی قانون مجلس باشد و هدف این مجموعه، باید بررسی ساختار تمام شرکت های بزرگ و متوسط، احیا، بازسازی، اصلاح ساختار مالی و راه های به روزرسانی فناوری آنها و سرانجام مطالعات بازار برای فروش محصول یا خدمات آنها باشد. مشابه این در ایمیدرو در دهه های قبل انجام شد و اگرچه این سازمان هم امروز به بنگاه داری روی آورده، اما می توان از تجربه های آن برای ایجاد موسسه جدید پیشنهادشده، بهره گرفت. یک شرکت بیمار به این بیمارستان دارای پرسنل و پزشکان حاذق مراجعه می کند و در آنجا مشخص می شود که بیمار ماندنی است یا خیر و اگر ماندنی است، به چه درمان های ابتدایی و تکمیلی و پیگیری هایی در سال های آینده نیاز دارد. شرایط فعلی باید به سرعت با نظام تدبیر، حل و فصل شود. شرکت های واگذارشده امکان برگرداندن به دولت را ندارند، چراکه دولت توان پرداخت حقوق و مزایای مجموعه های فعلی زیرمجموعه را هم ندارد. تغییر مالک و واگذاری به بخش خصوصی دیگر هم ممکن نیست، چراکه همان بخش خصوصی جدید نیز نیازمند اصلاح مالی است. بعد از اینکه موسسه پیشنهادشده در این یادداشت، شرکت های قابل احیا را شناسایی کرد و مدل کسب وکار احیای آنها را نیز پیشنهاد داد، شرکت ها به سوددهی می رسند و می توان سهام آنها را در بورس عرضه کرد. در دوران مارگارت تاچر در انگلستان، خصوصی سازی شرکت های سودده در قالب واگذاری سهام، به گونه ای رواج یافت که سیگارفروشان کنار خیابان های لندن نیز به مشتریان خود سهام عرضه می کردند. درعین حال این موسسه سنجش وضعیت بنگاه ها و شرکت های کشور حتما باید درک درستی از تحولات داخلی و خارجی و مسائلی مانند تحریم ها داشته باشد. ممکن است درباره بعضی بنگاه ها به دلیل هزینه بالای تولید، نبود بازار و جایگزین شدن آن محصول یا خدمت با نوعی دیگر در دنیای مدرن، به تعطیلی آن بنگاه رای دهد. باید تمهید لازم برای کارگران و پرسنل آن اندیشیده شود. رئیس سازمان امور مالیاتی کشور اعلام کرده تعدادی از مجموعه هایی را که مشغول فرار مالیاتی بوده اند، شناسایی کرده است. 
این روند می تواند ادامه یابد و مالیات این سازمان ها یا اشخاص، به بخش توانمندسازی و بازآموزی کارکنان مجموعه های تعطیل شده اختصاص یابد. بیمه های اجتماعی نیز باید وظیفه خود را به درستی در این بخش انجام دهند. سازمان آموزش فنی و حرفه ای کشور می تواند با تغییراتی در ساختار خود، در این نقشه راه، به ایفای نقش موثر بپردازد. تعلل در تصمیم گیری درباره وضع موجود شرکت داری در ایران می تواند آمار مجموعه های تعطیل شده و کارگران بی کار شده به ویژه در شرایط تحریم را گسترش دهد. درعین حال رفتن به سمت ساختار تعاونی برای برخی مجموعه های مشهور دارای هوادار یا ذی نفع بسیار زیاد نیز از پیشنهادهای نگارنده است. درحال حاضر فقط پنج درصد اقتصاد ایران در اختیار بخش تعاونی است که برای آن هدف گذاری رسیدن به 25 درصد شده است. به طور مشخص درباره باشگاه های استقلال و پرسپولیس که ده ها میلیون هوادار در کشور دارند، پیشنهاد می کنم هیئت دولت به جای تصویب واگذاری آنها، ارزش آنها را تقویم کند و به طرفداران آنها در قالب تعاونی فروخته شوند. خود سهام داران به سمت برگزاری مجامع عمومی و انتخاب هیئت مدیره خواهند رفت و مسئولیت آن بر عهده میلیون ها سهام دار آن است. همچنین درباره دانشگاه آزاد اسلامی نیز می توان همین ساختار را در نظر گرفت، به نحوی که همه خانواده ها و دانشجویانی که از ابتدای تاسیس دانشگاه تا امروز به عنوان ذی نفع آن شناخته می شوند و حتی کارکنان و استادان آن به عنوان سهام دار در ساختار تعاونی، فعال شوند. تشکیل موسسه ارزیابی، تصمیم گیری و احیای شرکت های بزرگ و متوسط و واگذاری برندهای محبوب دولتی یا عمومی در قالب ساختار تعاونی به هواداران و ذی نفعان، دو پیشنهاد مشخص نگارنده است که امیدوارم دیگر صاحب نظران در روزهای آینده در «شرق» و سایر رسانه ها و محافل، درباره آن نظر بدهند.
                