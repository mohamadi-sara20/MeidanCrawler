یک‌شنبه ۳۰ دی ۱۳۹۷
-----------------------------------------
یادداشت
-----------------------------------------
سلامت در خانه به جای بیمارستان
-----------------------------------------

                    طراحی سیاست راهبردی بلندمدت اصلاح و توسعه نظام سلامت کشور و اصلاح گاورننس یا حکمروایی نظام سلامت به همراه مشارکت در طراحی سیاست های کلان در حوزه های کلان حکمرانی و طراحی سیاست های تصمیم در بخش سلامت مبتنی بر درک و فهم شرایط نوین حوزه عمومی، سیاست های عمومی، سیاست های اجتماعی و سلامت و دستاوردهای سلامتی کشورهای پیشرفته یا موفق در دنیای معاصر و انتقال تجربیات از کشورهای در حال توسعه واقعی با شرایط قابل تطبیق و انتظام مجدد و اولویت گذاری امور سلامت بر مبنای اولویت سلامت عمومی (public Health) و زندگی سالم (healthy living) در شهر و روستای سالم و ارتقای دانش و سطح سواد سلامتی (Health literacy) و ارتقای توان گفتمان و مفاهمه بین مردم و سیاست گذاران و مجریان سیاست برای انتقال از نظام سلامت دستگاه محور به نظام سلامت شخص و مردم محور با توان خودکنترلی سطح سلامت فردی و خانوادگی و استفاده از تکنولوژی دیجیتال، اصول اولیه سناریوی سوم را ترسیم می کنند. به نتیجه رساندن چنین سیاستی و طراحی و اجرای نظام سلامت کشور بر این مبنا حداقل 10 سال زمان نیاز خواهد داشت. طراحی مجدد نظام سلامت کشور نیازمند دانش انباشته میان رشته ای (Interdisciplinary) و شناخت عمیق مکاتب مطرح سلامتی و رفاه اجتماعی در جهان معاصر و یافتن نگاه جامع به همه نیازهای انسان در چارچوب زیست بوم فرهنگی-اقتصادی ایران امروز رو به آینده 20ساله در کنار تجزیه و تحلیل شرایط زیستی و توسعه ای واقعی کشور به دور از سوگیری های مرسوم مثبت یا منفی است. پرواضح است که در عین پرهیز از افتادن در دام مد و فشن صنعت آینده نگاری پوشالی بی محتوای شرکتی که ماحصل آن نوعی لفاظی و نقاشی است، باید به شرایط و متغیرهای توسعه منظومه ای در جهان و منطقه نگاه ویژه آینده پژوهانه ای داشت و افت وخیز های تعاملات در حوزه ژئوپالیتیکس را در کنار تطور اجتماعی انسان معاصر از نظر دور نداشت و همه آنها را با توان واقعی غنی شده کشور تطبیق داد و برای آینده واقعی نظام سلامت کشور فکری اساسی کرد. نباید از نظر دور داشت که امروز هر اصلاحی در نظام سلامت ملی و فراملی در جهان حول اصلاح سیاست یا پالیسی می چرخد و هر پالیسی در حوزه حکمروایی و گاورننس تکیه بر سیاست به معنی پالیتیکس داده است و در اصل هر پالیتیکسی از مسیر دستور سیاست پالیسی است که امکان حضور در اجتماع و ایجاد ثبات یا تغییر پیدا می کند و سیاست در نظام سلامت و به هر دو معنی پالیسی و پالیتیکس از این قاعده مستثنا نیست و به همین دلیل است که امروز موضوع بین رشته ای (Health Politics) در دانشگاه های معروف جهان بهایی درخور یافته است و در راهبری بنیادی اصلاحات نهادی بخش سلامت نقشی محوری بازی می کند. 
انجام طرح های بزرگ رفرم در بخش سلامت خود پروژه ای سیاسی و نیازمند دانش و مهارت دیپلماسی داخلی و خارجی در بخش سلامت است تا ضمن پیشبرد اهداف اصلاح بخش بتواند هماهنگی و حمایت های لازم سیاسی و اجتماعی را ساماندهی کند و احساس امید به بهبود امور را در مردم بالا ببرد و در کنار پروژه های زودبازده در مسیر طرح (Quick wins) با حفظ جهت درست حرکت (Direction)، ماموریت، رسالت و هدف اصلی خود را در مسیر اجرا گم نکند. در یک مطالعه تطبیقی اجمالی می توان دستاوردهای کشورهای موفق و پیشرو در حوزه سلامت را در دو رویکرد خلاصه کرد. رویکرد اول سیاست اجتماعی آمیخته با هدف تامین همه نیازهای انسان با محوریت کشورهای اروپای غربی است که می توان آن را مکتب اجتماعی سلامت نامید. در این رویکرد سیاست سلامت در کنار بقیه نیازهای اجتماعی انسان همچون سیاست رفاه اجتماعی، سیاست خانواده و جمعیت، سیاست اجتماعی مسکن، سیاست کنترل جرم و بزهکاری، سیاست ادغام اجتماعی (Social Inclusion) و رفع تبعیض از هر نوعی (Discrimination)، سیاست حمل ونقل شهری و…  در کنار و مرتبط و هم عرض با همدیگر و در یک مجموعه هم گرا دیده می شوند. رویکرد دوم بیشتر مربوط به کشورهای در حال توسعه (جهان دوم و جهان سوم) ولی پیشرو در امر سلامت عمومی است که نوعی توسعه سلامت محور یعنی همه برای سلامت و سلامت برای همه و به تازگی سلامت در همه سیاست ها با محوریت سازمان جهانی بهداشت را به عنوان شعار اصلی خود مطرح می کنند. طرح و توسعه تعیین کننده های اجتماعی سلامت (SDH) از طرف سازمان بهداشت جهانی در دهه اخیر به نوعی تاثیر مثبت رویکرد اجتماعی سلامت بر سیاست های سازمان و کشورهای پیرو را نشان می دهد و اجلاس اخیر شانگهای در سال 2016 افق جدیدی که متاثر از سیاست تامین همه نیازهای انسان است، در موضوع سلامت عمومی را پیش چشمان کشورهای در حال توسعه جهان می گشاید. در این نگاه موضوع تامین سلامت عمومی موضوعی فراتر از ایجاد شبکه بهداشت و بیمارستان و ارائه خدمات بهداشتی و درمانی به روش های سنتی و حتی مدرن دیده شده است و در چارچوب ایجاد زندگی سالم برای انسان و تغییر چرخه زندگی آدمیان و فعال کردن پتانسیل های موجود کره خاکی، موضوع رفع گرسنگی عمومی، رفع فقر، حفظ محیط زیست و همچنین میزان ذخیره غذای دریایی هر کشور و دیگر موضوعات اجتماعی، زیستی و توسعه ای جزء مولفه های تاثیر گذار در سلامت عمومی و در راستای اهداف توسعه پایدار (SDGs) ذکر شده و کشورها را آگاه برای حرکت در جهت تامین آنها کرده است. طبیعی است که در این نگاه برای مثال وضعیت سلامتی میلیون ها نفر از کودکان ایران زمین که در کلان شهر های آلوده در ارتفاع یک متر از سطح زمین که حاوی بیشترین سطح آلودگی با فلزات سنگین و آلاینده های فسیلی است، زندگی می کنند، راه می روند، مدرسه می روند، در پارک ها بازی می کنند و مطابق گزارشات جهانی مستعد بیماری های ریوی مانند آسم و کانسر می شوند و از غفلت نگاه ما به سلامت عمومی آسیب می بینند حتی بسیار مهم تر از سازماندهی مراکز بهداشتی و درمانی و ساختن مگابیمارستان ها در کشور است. کودکانی که در پرده غفلت نسل امروز ما حتی در خانواده های برخوردار ولی کم آگاه دچار فقر کودکان «Child Poverty»، سوءتغذیه از طرفی و چاقی زودرس از طرف دیگر می شوند و در آینده نزدیک تبعات انسانی و اقتصادی و بار بیماری بسیاری را در کنار افت کارآمدی نسلی به دوش جامعه پرمشکل ما خواهند گذاشت. کودکان امروز ما سرمایه انسانی (Human Capital) جامعه فردای ما هستند و باید در جهت حفظ سلامتی نسل آینده کشور، هم از منظر انسانی و هم از منظر اقتصادی و در راستای حرکت جهان آینده نگاهمان را نسبت به مقوله سلامت عمومی و اولویت های سلامتی تغییر دهیم. گفتنی است بانک جهانی در توصیه به کشورها برای ارتقای سرمایه انسانی، حفظ سلامتی و ارتقای آموزش کودکان را در اولویت سیاست های اعلام شده خود قرار داده  و برای ارزیابی پیشرفت این سیاست ها سنجه های سرمایه انسانی (HCI) همچون احتمال زنده ماندن تا پنج سالگی در اطفال، سال های مورد انتظار در مدرسه، پیشرفت تحصیلی و…  را تعیین کرده است.  طبیعی است طراحی نظام سلامت بر مبنای رویکرد اجتماعی و توسعه ای سلامت، موضوع متفاوتی با رویکردهای سنتی دهه های گذشته حتی در کشورهای پیشرو در امر سلامتی ایجاد می کند و منابع بخش سلامت را بیش از آنکه مصروف ساختن واحدهای ارائه خدمات و بستری کند، صرف آموزش و آگاهی بخشی شهروندان می کند و بیش از آنکه توسعه سلامت را ماموریتی سازمانی ببیند، ماموریتی ملی و ساری و جاری در همه سیاست های کشوری و در ارتباط با همه سیاست های اجتماعی و توسعه ای کشور می بیند و محل اجرای آن را بستر خانواده، محله و اجتماع قرار می دهد و این راهی است که دنیای آینده درصدد پیمودن آن است. رویکرد جدید با ایجاد ارتباط ما بین پزشکی شخصی شده (Personalised Medicine ) که هر انسانی را بر مبنای ساختار ژنتیکی متفاوت از انسان دیگر در نوع مداخله بهداشتی و درمانی و دارویی می بیند، با نظام سلامت اجتماعی که انسان را دارای نیازهای اجتماعی به هم پیوسته می بیند و سعی می کند…
 پاسخ به همه نیازهای او را در بستر زندگی واقعی او و با مشارکت خود او سازماندهی کرده و همه انسان های مجزا را در قالب جمع گرایانه و در شبکه حمایتی برای رهایی از تنهایی به هم متصل کند، در آستانه جهشی بزرگ قرار دارد. جامعه امروز ما و مجموعه های حرفه ای حوزه سلامت باید باور کنند که بخش سلامت نه در ایران و نه در هیچ کجای جهان به تنهایی قادر نیست امکان ایجاد سطح عالی از سلامت شامل تندرستی و روان درستی را برای مردم فراهم کند و چنین هدفی نیازمند عزم، آگاهی و همراهی ملی و در نگاهی بلند تر حتی فراملی در راستای کمک برای حفظ سلامت در جهان است. امروز سلامت کشورها به سلامت منطقه و سلامت مجموعه جهان بیشتر از گذشته وابسته است و ما  به تعامل بیشتر با جهان و مشارکت و تاثیرگذاری در سیاست های جهانی سلامت حتی برای ارتقای سطح سلامت کشور خود نیاز خواهیم داشت. ما روزگاری نه چندان دور و در دهه اول انقلاب حرف های شنیدنی در حوزه سلامت برای دنیا داشتیم و جزء پیشروان خلاق این حوزه محسوب می شدیم و هنوز باز می توانیم با تدبر و تدبیر و به کارگیری همه توان ملی نه فقط کشتی سلامت کشور را از این شرایط بحرانی عبور دهیم، بلکه خلاقیت های جدیدی را به دنیا معرفی کنیم؛ اگر خود را باور و از همه پتانسیل ملی خود استفاده کنیم. خود را آن گونه که هستیم ارزیابی کنیم و دنیا را آن گونه که هست و می رود، ببینیم و با آن در تعامل سازنده باشیم.
مطابق نگرش جدید سازمان جهانی بهداشت و ارائه شده در اعلامیه شانگهای 2016 (مدل توسعه یافته ابعاد ارتقای سلامت تا سال 2030) و توسعه یافته از منظر سطح پوشش در اعلامیه UCH آستانه 2018 (چار چوب سیاست پوشش همه گیر سلامت) ارائه خدمات سلامت و حفاظت های اقتصادی برای همه مردم جهان اعم از افراد و جمعیت ها در کنار تلاش برای ایجاد عدالت جذب و انسجام اجتماعی و توسعه پایدار در اولویت قرار گرفته است. مطابق این رویکرد توسعه یافته نسبت به بیانیه آلماتی 1978 دولت ها باید سیاست های عمومی قابل حصول و مکانیسم های روشن را به کار گیرند تا از سلامت عمومی حفاظت کرده و خوب زیستی (Wellbeing) اجتماعی را هدف قرار دهند. قوانین و مقررات حفظ و ارتقای سلامت عمومی را تقویت کنند و مالیات مناسبی را از کالاهای آسیب رسان به سلامت عمومی اخذ کرده و امکان سرمایه گذاری های جدید در موضوع سلامت و خوب زیستی را فراهم کنند. این رویکرد، توصیه در مدیریت فضای مصرف به سمت کالاهای سالم و حمایت از انتخاب کالاهای سالم حافظ سلامتی از طریق سیاست های قیمت گذاری و ارائه اطلاعات دقیق  روی برچسب های کالاها از جمله مواد غذایی را دارد. این رویکرد بیش از گذشته به طب سنتی جوامع (طب مکمل) در چارچوب قوانین و مقررات بها می دهد و اما بیش از هر موضوعی، به نقش سواد سلامت در بین مردم ارزش می نهد و آن را عامل خودانگیختگی در حفظ سلامت فرد و خانواده و عامل و محرک شرکت در برنامه های بهداشت عمومی محله و جامعه می داند و در کنار آن،  به ارتقای سواد تصمیم گیران و سرمایه گذاران در بخش سلامت برای ایفای نقش درست و اثربخش در هدایت تعیین کننده های اجتماعی سلامت توصیه می کند. این رویکرد توصیه اکید می کند که برای ارتقای سواد سلامت علاوه بر شروع در هر دوره آموزشی از تحصیلات دوره ابتدایی باید از اصلاح و ادغام در مواد درسی کودکان شروع کرد و در طول عمر افراد ادامه داد. در مجموع می توان این راهبرد را در راستای تقویت آگاهی و توانمندی شهروندان در کنترل و ارتقای سلامتی خود و کاستن از بار بیماری و ناتوانی جامعه با مشارکت فرد و اجتماع دانست. با همه این اوصاف، باید اذعان کرد که سیاست های سازمان جهانی بهداشت سطح میانگین برای کشورهای جهان را مطمح نظر خود قرار می دهد و ایران با توجه به منابع انسانی وسیع و تجربه سلامتی قابل اتکا، می تواند چشمی به سازمان جهانی بهداشت و چشمی به تجربیات کشورهای پیشرفته دارای نظام اجتماعی سلامت داشته باشد و تجربیات هر دو رویکرد را با تعقل و تدبیر و با توجه به منابع قابل استحصال و مطابق زیست بوم خود بومی کرده و توسعه دهد. اما در یک کلام باید باور کنیم که دوران ارائه خدمات سنتی سلامتی با محوریت مراکز بیمارستانی و درمانی که خود یکی از عوامل تشدیدکننده عفونت های مقاوم به درمان و افزایش بار بیماری و بار هزینه نظام سلامت هستند، سپری شده است و هر دو رویکرد غرب و شرق مدت هاست در حال جایگزینی استراتژی های حفاظت و حمایت و ارتقای سلامت عمومی و ارائه خدمات اجتماعی سلامت به شهروندان در خانه های خود و با توانمندسازی و مشارکت خود آنان و با محوریت محلات و شهرداری ها در کنار دیگر خدمات اجتماعی مورد نیاز انسان هستند.  امید دارد سیاست گذاران حوزه سیاست های اجتماعی و بخش سلامت کشور در فرصت باقی مانده بتوانند با مطالعه، تفکر و مشاوره و با استفاده از خرد جمعی عاقلانه ترین و عالمانه ترین سیاست های قابل تطبیق با شرایط کشور برای توسعه نظام سلامت و ارتقای سلامت آحاد جامعه ایران را برگزینند و با آموزش مداوم و ایجاد مشارکت عمومی و استقامت ملی و ایجاد منابع پایدار و استفاده بهینه از آن به سمت ایجاد نظام سلامت اثربخش و توسعه یافته برای نسل امروز در جهان امروز و برای نسل آینده در جهان آینده در کشور حرکت کنند و البته توفیق از طرف خداوند است.
* قسمت اول و دوم این یادداشت، در دو شماره گذشته «شرق» منتشر شد.
                