یک‌شنبه ۱۶ اردیبهشت ۱۳۹۷
-----------------------------------------
حرف اول
-----------------------------------------
نمایشی دیگر
-----------------------------------------

                    آنها که نمایش تکراری بنیامین نتانیاهو، نخست وزیر اسرائیل، را در حال پرده برداری از قفسه کلاسورهای متعدد و چیدمان دی سی های ترتیب داده شده که به خیال خود اسرار پنهانی مربوط به فعالیت های هسته ای ایران را کشف کرده است، از تلویزیون ها دیده باشند، با اندک توجهی درمی یابند که هدف از اجرای این نمایش فقط خوش آمدن رئیس جمهور آمریکا، دونالد ترامپ، بوده است و مخصوصا این نمایش را در پشت میکروفون تلویزیون اسرائیل به زبان انگلیسی بیان می کند تا همپالگی هایش به طور مستقیم آن را دریافت کنند و نیازی به ترجمه مثلا از زبان عبری به انگلیسی نداشته باشند.نویسنده عمر خود را در حرفه سینما گذرانده ام و بی طرفانه می گویم با اینکه معلوم است نتانیاهو چندین بار قبلا تمرین کرده است، وظیفه خود را بسیار ناشیانه انجام می دهد، پرده های سیاه را از قفسه ها برمی دارد و با سراسیمگی نقشه ایران را نشان می دهد با این مدعا که دستگاه های اطلاعاتی اسرائیل که همواره در نمایش قدرت خود بزرگ نمایی می کنند، آن را از زیر خاک در نقطه ای از مساحت بزرگ ایران کشف کرده اند که نتانیاهو حتی روی نقشه ایران نمی تواند آن را نشان دهد. این اولین بار نیست که نخست وزیر اسرائیل نقشه های گرافیکی با خط قرمز در جلسه مجمع عمومی سازمان ملل متحد با این ادعا نشان می دهد که چند هفته دیگر به ساخت بمب اتمی ایران باقی نمانده که البته با تمسخر حاضران روبه رو شد و به سرعت آن را سرهم بندی کرد، اما در نمایش اخیر خود گزاف گویانه ادعا می کند که دستگاه های اطلاعاتی او از همه چیز باخبرند و طرفه اینکه ساده لوحانی در جهان پیدا می شوند که این ادعا را باور می کنند و سرکوب مردم فلسطین را توسط نظامیان اسرائیل دلیلی بر قدرت او در پهنه سیاست جهان می دانند و به همین دلیل نخست وزیر اسرائیل حضور خود را در برابر رسانه های عمومی هر روز بیشتر می کند تا باورپذیر شود. غافل از اینکه خوشبختانه در روزگار ما دنیای مجازی و ارتباطات سریع مردم با یکدیگر چنان موثر است که استفاده از چنین ترفندهایی را کمتر امکان پذیر کرده است و عکس العمل صریح مسئول سیاست خارجی اتحادیه اروپا و حتی بسیاری از مسئولان و مردم آمریکا بی ارزشی اظهارات نتانیاهو را اعلام کرده اند.به نظرم جای تردید نیست که همه مانورهای مقامات اسرائیل فقط با پشتیبانی دولت های آمریکا انجام می شود و اگر منافع آمریکا در ارتباط با اسرائیل کمترین ضرری را متوجه قدرت امپریالیست های آمریکا کند، رژیم اسرائیل عددی نیست و اسرائیلی ها اولین قربانی توطئه مشترک امپریالیست ها و صهیونیست ها خواهند بود.معارضه های نظامی و سیاسی بین دولت ها به کنار، به نظر می رسد دونالد ترامپ رئیس جمهور آمریکا آدمی پیش بینی ناپذیر و خطرناک است. مردم جهان می دانند در گذشته ای نه چندان دور که قرن بیستم باشد که ما هم در آن زندگی کرده ایم، آدولف هیتلر سرجوخه کم اعتباری که در ارتش اتریش با عوام فریبی و تزویر مردم آلمان و جهان را فریب داد و جهان را به آتش و خون کشید که هنوز آثار آن موجود است و در زمان های دیگر هم آدم هایی مثل او چنان کرده اند و در دنیای امروز که آدم دلال و بساز بفروشی یعنی آقای دونالد ترامپ عنان جنگ و صلح جهان را به دست گرفته است، چه جای اطمینان است که به اتفاق دارو دسته جنگ افروز خود درصدد ایجاد جنگی فراتر از آنچه کودکان سوریه و یمن در آتش آن می سوزند، به راه نیندازند و این سوال برای مردم جهان مطرح می شود که چه باید کرد؟ جواب آن گویا به هوشیاری سیاست مداران و مسئولان حکومت ها در سراسر جهان از جمله در اروپا و آمریکا مربوط است و نیز بیداری و حضور کارساز ملت در صحنه سیاست و زندگی به شکلی که در تصمیم جنگ افروزان ناگزیر تاثیری بگذارد.
                