سه‌شنبه ۱۱ دی ۱۳۹۷
-----------------------------------------
یادداشت
-----------------------------------------
سجل دیجیتالی!
-----------------------------------------

                    صد سال از زمانی که نخستین شناسنامه ایرانی صادر شد، گذشت. در سال 1297 اولین سجل ایرانی صادر شد. دو روایت درباره نخستین شناسنامه وجود دارد؛ یکی از آنها مدعی است نخستین سجل برای دکتر ولی نصر (پدر حسین نصر، فیلسوف ایرانی مقیم آمریکا) صادر شده و روایت دیگر می گوید به نام «فاطمه خانم ایرانی» در محله سنگلج صادر شده است. شناسنامه داشتن پیش نیاز همه آن چیزی است که دولت امروز را شکل می دهد؛ شناسنامه یعنی نقطه آغازینی که می شد شکایت کرد، قانون گذاشت، رای داد. اگر شناسنامه نبود، هیچ نهاد دیگری در این کشور امکان حضور نمی یافت. اگر شناسنامه نبود، نام نویسی برای مدرسه نبود، انتخابات نبود و هیچ گونه ای از حکمرانی را نمی شد تصور کرد. در سال 1297 ایران درگیر مبارزه با فقر و قحطی بود. در این سال، جنگ جهانی اول پایان یافته بود و نیروهای کشورهای مختلفی در ایران رها شده بودند. جنگ جهانی برندگان و بازندگانی داشت که در ایران نیروهای نظامی خود را داشتند و حضور آنان به همراه کاهش صادرات و واردات کشور، قحطی را برای ایران آورده بود. محمدقلی مجد برآورد کرده است در سال های 1296 تا 1298 بین پنج تا 10 میلیون نفر از جمعیت 20 میلیونی ایران (حدود 40 درصد) بر اثر قحطی یا بیماری های ناشی از سوءتغذیه از بین رفتند؛ اما جنگ جهانی اول تنها مشکل نبود. احمدشاه ناتوان از سلطنت، در عمل کشورداری را رها کرده بود و گروه های مختلف جدایی طلب در مسیر تجزیه ایران پیش می رفتند. ایران در آستانه تجزیه بود که برخی از روشنفکران و دولتمردان صدور سجل را پی گرفتند و حتما در آن زمان بسیاری به آنان انتقاد کردند که «چرا در چنین شرایطی دنبال این برنامه هستند»؛ خندیدند یا ناسزایشان گفتند! اما صدور شناسنامه سال ها بعد پایه و اساس شکل گیری دولت مدرن شد. صد سال از صدور شناسنامه می گذرد که اگر نبود، دولت مدرنی نیز نبود.انتخابات، قانون اساسی، شکل گیری مجلس پس از مشروطه، صدور شناسنامه، قوانین پایه ای درباره آموزش و تجارت، شکل گیری نظام قضائی و… زیرساخت های کلیدی توسعه و هم زمان عامل تفاوت ایران با بسیاری از کشورهایی بودند که ارتش، زبان مشترک و هویت های قومیتی داشتند. امروز اما الکترونیکی شدن، درست همان زیرساخت کلیدی است. الکترونیکی شدن فرایندهای حکمرانی، احراز هویت الکترونیکی (شناسنامه دوران اخیر)، آموزش مجازی، تجارت الکترونیک، رمزارزها، قوانین پایه ای دولت الکترونیکی و مردم سالاری دیجیتال درست اصلی ترین نیاز ما برای ورود به قرن نو است؛ قرنی که تنها سه سال به آغاز آن مانده است. دولت الکترونیکی اصلی ترین خوشامدگویی ما به قرن نو است. سوم دی ماه بنا بر روایتی روز صدور نخستین شناسنامه ایران است و چهارم دی ماه روز ارائه بودجه کشور به مجلس؛ جهت گیری یک دولت از نگاهش نه به دولت الکترونیک، بلکه به پایه های حکمرانی در سال های آینده مشخص می شود. 
                