چهار‌شنبه ۳۰ آبان ۱۳۹۷
-----------------------------------------
حرف اول
-----------------------------------------
در ضرورت آزادسازی اقتصادی
-----------------------------------------

                    حادشدن مشکلات تعدادی از بنگاه های صنعتی، این موضوع را این روزها به سر خط خبر رسانه ها تبدیل کرده است و درباره علل بروز این وضعیت نامطلوب گمانه زنی های مختلفی می شود. از مقصر قلمدادکردن مدیر یا صاحب بنگاه بحران زده تا حمله به سیاست کاهش تصدی گری دولت و حتی توصیه به بازگشت به عقب و دولتی سازی بنگاه های واگذار شده و… .در اینکه عنصر مدیریت، عاملی بس مهم در کارآمدی بنگاه اقتصادی است و از سوی دیگر نحوه واگذاری ها و سپردن امور یک بنگاه اقتصادی به اهلش نیز امری بسیار حیاتی در فرایند خصوصی سازی است، شکی نیست؛ اما اگر پا را از محدوده واحدهای اقتصادی و صنعتی بحران زده فراتر نهیم و کلیت نظام بنگاه داری صنعتی کشور را بررسی کنیم، آن گاه می توانیم مشکل را عمیق تر از این دست از عوامل و در ضعف شدید فضای آزاد و رقابتی (رتبه 130 در بین 162 کشور جهان در آزادی اقتصادی - 10/7/97) و وجود دخالت های اختلال زای دولت تحلیل کنیم که امر تولید آن هم عالی ترین شکل آن یعنی تولید صنعتی را غیرسودآور و وابسته به انواع حمایت ها کرده است؛ برخلاف همگنان شان در جهان پیشرفته که این بنگاه های صنعتی اند که دولت و نظام اقتصادی وابسته به آنهاست. 
در واقع اگر به گفته رئیس سابق سازمان صنایع کوچک و شهرک های صنعتی: «از 42 هزار و 335 واحد صنعتی واقع در شهرک های صنعتی، 11 هزار و 192 واحد غیرفعال اند». (روزنامه شرق- 27/8/97) آن گاه باید مشکل را بسیار عمیق و ناشی از ضعف فضای کسب و کار و مولفه های اقتصاد کلان و از جمله مهم ترین آنها دخالت های دولت از طریق سیاست «قیمت گذاری» دانست که نفی کننده حق مالکیت و آدرس دهی غلط به مصرف کنندگان و کاهش انگیزه سرمایه گذاری و افزایش عدم قطعیت های اقتصادی و… است. 
در واقع از ابتدای دهه 50 که دولت ها به بهانه کنترل تورم، قیمت گذاری کالا و خدمات و رفتارهایی تعزیراتی را در کشور در پیش گرفتند و با ایجاد نهادهای مربوط به آن مانند سازمان حمایت و تعزیرات حکومتی، امکان تعیین آزادانه قیمت محصولات را از بنگاه ها براساس عرضه و تقاضا سلب کردند، افول بنگاه های صنعتی کشور به سبب عدم سودآوری آنها در مقایسه با سایر فعالیت های اقتصادی آغاز شد. 
با شروع اجرای سیاست های اصل 44 قرار بود این روند متوقف و در راستای توانمندسازی بخش خصوصی حرکت شود؛ اما آنچه در این میان در این سال ها کمتر مورد توجه قرار گرفت، ضرورت «آزادسازی اقتصادی» بود. در واقع «آزادسازی» و «خصوصی سازی» دو گانه ای همبسته اند و در ارتباط تنگاتنگ با یکدیگر و یکی بدون دیگری، بی معنا و بی سرانجام است. 
در واقع آنچه در روند توسعه ای کشور در شش برنامه و نیز سیاست خصوصی سازی به کناری نهاده شد، ضرورت نبود دخالت های نابجای دولت در بازار کالا، ارز، سود بانکی و خودداری از قیمت گذاری دستوری بود تا بنگاه اقتصادی بتواند در فضای رقابتی و در چارچوب قوانین و مقررات مبارزه با انحصار و دامپینگ و پول شویی و… سود عادلانه ای را کسب و صرف توسعه بنگاه خود کند. تنها در این فرایند است که می توان انتظار داشت بنگاه های کوچک و متوسط بزرگ شوند، نه آنکه به واسطه حمایت های دولتی بزرگ متولد و با قطع یا کاهش حمایت های دولتی رفته رفته کوچک و محو شوند!
در فرایند «خصوصی سازی» نیز همین آسیب را از ناحیه نبود فضای آزاد و رقابتی و حاکمیت قیمت گذاری های دستوری شاهد بوده ایم. به راستی چگونه می توان انتظار داشت که نیروگاه، پالایشگاه، کارخانه فولاد یا واحدهای بزرگ کشت و صنعت و… را به بخش خصوصی واگذار کرد؛ اما مالک آن حق نداشته باشد محصولات تولیدی اش را براساس عرضه و تقاضا و به قیمت مد نظر خود در بازار بفروشد؟ در واقع در شرایطی که به واسطه انواع دخالت های نامناسب دولت، یک بنگاه نمی تواند پیش بینی ای از درآمد، هزینه و سود خود داشته باشد، چگونه می تواند در حوزه ای مشخص سرمایه گذاری کند و اصولا «بنگاهداری» چه سودی دارد؟!
در حالی که با واقعی شدن قیمت ها و حاکمیت سازوکار بازار، به تدریج امکان تغییر تکنولوژی تولید و افزایش بهره وری و توسعه بنگاه های صنعتی فراهم شده و تامین مالی و سرمایه در گردش از منابع داخلی بنگاه نیز بهتر امکان پذیر می شود. 
به نظر می رسد آنچه امروز نیاز حیاتی بنگاه های خصوصی و خصوصی سازی شده است، آزادسازی و کاهش مداخلات اختلال زای دولت و تامین منافع مصرف کنندگان و تولید کنندگان از راه هایی مانند: اصلاح و بازسازی شورای رقابت و ایجاد نهادهای رگولاتوری (تنظیم گر) و تنظیم فعالیت بنگاه های عمومی غیردولتی (خصولتی ها) و… است و نه بسط و گسترش سازمان های تعزیراتی و ایفای نقش دولت به عنوان بنگاهدار و کارفرمای بزرگ! 
                