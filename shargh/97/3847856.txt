یک‌شنبه ۲۵ آذر ۱۳۹۷
-----------------------------------------
حرف اول
-----------------------------------------
صحبت کردن کافی است
-----------------------------------------

                    هر سال در فصل برداشت محصول پسته، ده ها کارگر افغانستانی که جواز کار در ایران دارند، از اردوگاه محل سکونت افغانستانی ها از سوی نگارنده به کار دعوت می شوند. سال جاری اوضاع کاملا فرق کرد؛ کارگر افغانستانی به شدت کم شده بود. به علت افزایش قیمت دلار و کاهش ارزش ریال جمعیت آماده به کار مسیر جدیدی انتخاب کرده بودند؛ ترکیه! تعدادی از این کارگران که با آنها در تماس بودیم، از وضع خوب کار در ترکیه و تفاوت دریافتی با ایران سخن می گفتند. جالب است اول سال وقتی ارزش ریال در مقابل دلار کاهش پیدا کرد و حرکت کارگران افغانستانی به سوی ترکیه آغاز شد، گروه های به گفته خودشان- قاچاق بر- هم فعال شدند و بی پروا. نمی دانم از مرز چگونه رد می شوند؟ همچنین موقع برداشت محصول از کارگران بلوچ و سیستانی استفاده می کنم. قصه پرغصه این کارگران با وضعی که در چابهار با عملیات انتحاری پیش آمد، شنیدنی است. این چند روز انگشت اتهام به حق به سوی کشورهایی نشانه رفته است که باعث و بانی جذب جوانان به سوی گروه های خرابکار شده اند اما یک بار از خودمان پرسیده ایم در منطقه چابهار که از هر نظر قابلیت های فراوانی برای توسعه دارد، چه کرده ایم؟
کافی است کمتر از یک ساعت پرواز به آن سوی آب های خلیج فارس داشته باشیم و رونق کسب وکار و ساخت وساز را ببینیم و انبوه کارگران مصری، پاکستانی، افغانستانی، بنگلادشی، هندی و دیگر ملیت ها را مشاهده کنیم. اما این سوی آب در فصل برداشت محصولات باغات کشاورزی است که تعدادی کارگر از منطقه چا بهار و حوالی آن جذب کارگاه ها و باغات می شوند درحالی که منطقه آزاد چابهار قابلیت جذب میلیاردها دلار و به تبع آن جذب صدها هزار کارگر را دارد اما اجازه داده نمی شود از فرصت سرمایه گذاری خارجی بهره گرفته شود. مدیرعامل سازمان منطقه آزاد چا بهار اخیرا با اشاره به تمایل و درخواست سرمایه گذاری چینی ها در حوزه پتروشیمی و دارو گفته است که سال گذشته 60 میلیون دلار سرمایه خارجی جذب شد. او تاکید کرده از دو دهه قبل فضای اقتصادی دنیا به سمتی رفته که ارزش نهاده های تولید در طبیعت تمام شده، تغییر کرده و هزینه حمل ونقل اهمیت ویژه ای یافته و برای سازمان ها و شرکت ها دسترسی به مناطق فعالیت برای کاهش هزینه های حمل ونقل، اهمیت کلیدی یافته است. می دانیم دسترسی منطقه آزاد چا بهار به منطقه خاورمیانه و حاشیه خلیج فارس و حتی کشورهای مشترک المنافع CIS می تواند انگیزه مهمی برای فعالیت شرکت ها باشد که پشتوانه جمعیت 800میلیون نفری دارند. استفاده از چابهار می تواند در کاهش هزینه های حمل ونقل موثر باشد. او در گفت وگوی خود با «شرق» اعلام کرده حجم بالایی از بار می تواند با بهترین هزینه در این مسیر جا به جا شود. کافی است با تکیه بر داده های همین گفت وگو به مظلومیت منطقه چا بهار و محرومیت ساکنان آن نواحی توجه شود. منطقه ای که سال ها جزء مناطق آزاد است، ساحل زیبایی دارد که در دنیا نمونه است. جمعیت هدف 800میلیونی به گفته رئیس منطقه آزاد چا بهار می تواند از این منطقه استفاده کند و 9 درصد از تجارت جهان با بهترین مسیر از این ناحیه می تواند بگذرد اما چرا وضع چا بهار و جوانان آن به گونه ای است که با تاسف عده ای هرچند اندک از آنان جذب گروه های معاند می شوند. با ده ها کارگر از منطقه چا بهار در فصل برداشت محصول سروکار داشتم. جوانی که چندسالی به خاطر حمل مواد مخدر در زندان بود و بعد از آزادی بی کار، می گفت نمی خواهم پشت میله ها باشم و خانواده ام اسیر شوند. می گفت چندین کیلو مواد مخدر را نزدیک پایگاه کول گرفتم و از بیراهه آن طرف پاسگاه بردم اما گیر افتادم. درحالی که از همین مسیر روزانه صدها نفر بی مدرک به وسیله قاچاق برها تردد می کنند و گیر نمی افتند. معتقد بود حمل ونقل و قاچاق مواد مخدر الگوی ویژه خود را دارد و در آن دایره امثال من زود حذف می شویم. کار دیگری هم نیست؛ دو ماهی که فصل برداشت بود، جمعا 60 تومان خرج خورد و خوراک او و دیگر کارگران شد. رسم است نان خالی و صبحانه را کارفرما در فصل برداشت محصول مجانی به کارگران می دهد. کارگری که باید روزی هشت ساعت در گرمای تابستان کار طاقت فرسا کند، تنها روزی دو هزار تومان خرج خوراکش شده بود؛ می گفت با میوه ، سبزی، گوجه، خیار و بادمجان سر می کنیم که در مزرعه هست و حقوقمان را پس انداز می کنیم برای خانواده؛ کار دائمی که نیست؛ شانس بیاوریم یکی، دو ماه دیگر هم کار پیدا شود. چه توقعی از جوانان این مناطق داریم؟ وقتی همه امکانات بالقوه را طبیعت و جغرافیای منطقه در اختیار گذاشته است، وقتی کریدور ارتباطی هند با افغانستان و آسیای میانه همین چا بهار است و اهمیت آن به قدری است که دولت آمریکا این منطقه را از تحریم های غیرقانونی خود استثنا کرده است؛ یعنی منطقه اهمیت تجاری، مواصلاتی و مبادلاتی دارد و برای اینکه امکانات بالقوه منطقه بالفعل شود، باید فکری به حال منطقه کرد. نیروی انسانی این نواحی به جرئت می گویم از پرتلاش ترین نیروهایی هستند که هر کارفرما به آنها نیاز دارد. چرا باید جوان این مناطق کشور از سر استیصال به قاچاق روی بیاورد و به گفته احمد، کارگر چا بهاری سال ها پشت میله های زندان رنج مضاعف را تحمل کند؟ چرا وقتی فرصت کار را آن هم صدها و هزاران کیلومتر آن سوتر پیدا می کند، با ریاضتی وصف ناشدنی با روزی دو هزار تومان گذران خورد و خوراک کند؟ از خودم می پرسیدم این جماعت در دو، سه ماهی که اینجا بودند و روزی دو هزار تومان خرج خورد و خوراک آنها شد، آیا در فقر مطلق کالری به سر نمی بردند؟ آیا حداقل حرمت انسانی آنها در کشوری که خداوند همه نعمات ارضی دلاری را در خاک آن به ودیعه گذاشته پاس داشته می شود؟ باید فکری به حال مناطق توسعه نیافته کشور کرد. صحبت از اینکه فلان کشور و گروه باعث انحراف جوانان منطقه شده است ساده است؛ باید از خود پرسید برای اینان چه کردیم تا به راه خلاف کشیده نشوند؟
                