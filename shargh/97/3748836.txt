پنج‌شنبه ۳ خرداد ۱۳۹۷
-----------------------------------------
یادداشت
-----------------------------------------
تاملی بر ابعاد چالش کودک آزاری
-----------------------------------------

                    چالش کودک آزاری امروزه یکی از مهم ترین موضوعاتی است که فعالان حقوق اجتماعی و شهروندی در دنیا برای آن تلاش می کنند. در کشور ما نیز در سطح دولت و جامعه اقداماتی در این زمینه در سال های گذشته انجام شده است. اقداماتی که باید با همت ملی تداوم پیدا کند و این چالش به حساسیت فراگیر در جامعه مبدل شود. در این یادداشت تلاش می کنم به مهم ترین ابعاد این چالش از منظر حقوقی و اجتماعی توجه کنم و نشان دهم که راهبردهای آینده در چه حوزه هایی می تواند متمرکز شود. در ابتدا لازم است به تعریفی از این چالش اشاره کنیم تا جهات موضوع روشن شود. در ماده دوم قانون حمایت از کودکان و نوجوانان مصوب سال 1381 آمده است که هر نوع اذیت و آزار کودکان و نوجوانان که موجب شود به آنان صدمه جسمانی یا روانی و اخلاقی وارد شود و سلامت جسم یا روان آنان را به خطر بیندازد، در زمره کودک آزاری قرار خواهد گرفت. به نظر می رسد این «تعریف» در کنار سایر تعاریف توانسته تا حد مطلوبی جامع و مانع تلقی شود و معیاری برای اقدامات آتی باشد. در کنار این موضوع ما همواره با چهار قانون اصلی مرتبط با موضوع مواجه هستیم که عبارت اند از قانون حمایت از کودکان و نوجوانان، قانون مجازات اسلامی، الحاقیه پیمان نامه حقوق کودک و همین طور قانون حقوق شهروندی که باید تلاش کنیم ضمن حفظ توازن، از ظرفیت های همه آنها بهره مند شویم. با این همه باید یادآور شویم که در مواجهه با برخی از این قوانین دچار ابهام هستیم و نمی دانیم که آیا می توانیم برای تادیب کودکان تادیب حقوقی صادر کنیم یا خیر. حتی قانون حمایت نیز نواقصی دارد که سال هاست به آن پرداخته نمی شود.برای مثال در ماده ششم لایحه، دستگاه ها و نهادهای مرتبط با کودکان و نوجوانان مدنظر قرار گرفته شده با شرح وظایف مشخص، اما انجمن های حمایت از کودکان و نوجوانان و تشکل های مردم نهاد از قلم افتاده است. همین یک نمونه می تواند مانع مهمی برای حذف ظرفیت های بخش غیردولتی ما باشد که باید در آینده نیز به آن توجه شود؛ یا نمونه دیگر مربوط به ماده 38 لایحه است که امکان تکرار جرم کودک آزاری را برای مرتکب محتمل می کند که درباره این ماده باید دستورالعمل های نظارتی مد نظر قانون گذاری قرار گیرد و اصلاحات لازم صورت گیرد. در بعد اجتماعی و فرهنگی نیز لازم است به موضوعاتی اشاره شود. مهم ترین موضوع به رسمیت شناختن مسئله است. در این زمینه و به لحاظ اجتماعی هنوز برخی در به رسمیت شناختن مسئله کودک آزاری و چالش های مرتبط با آن دچار تردید هستند. در واقع مسئله هنوز به واقعیت مبدل نشده است و مسئولان در بررسی چنین چالشی دچار تردید هستند. اگرچه اقدامات تقنینی و حقوقی خوبی در سال های گذشته رخ داده است؛ اما به دلیل همین تردیدها، این لوایح و قوانین در عمل بی اثر هستند و نمی توانند شرایط را تسهیل کنند.موضوع دیگر مربوط به فقدان تعاریف مشترک در باب این چالش است. در اینجا منظور از تعاریف به معنای فهم مشترک است. فهمی که دولت (حاکمیت) در حوزه کودکان و چالش های درباره آن دارد، قطعا متفاوت است با فهمی که خانواده و رسانه ها دارند. این اختلاف سبب درهم ریختگی اولویت ها در تدوین این لایحه می شود؛ بنابراین لازم است همواره کارگروه های اجتماعی و فرهنگی متشکل از نماینده نهادهای خصوصی مدنی و رسانه ها نیز در روند تدوین لایحه حضور فعال داشته باشند تا فهم مشترک حاصل شود. متاسفانه در سال های اخیر از ظرفیت جامعه و نخبگان به نفع بهبود لایحه بهره خوبی برده نشده است و این باعث شده است تا اجماع درخورتوجه درباره این موضوع شکل نگیرد. در موضوع توجه به ابعاد اجتماعی لازم است تا دولت و مجلس حداکثر تلاش خود را برای همراه سازی جامعه به کار ببندند. باید توجه داشته باشیم که این موضوع بیش از آنکه موضوع دولت باشد، مسئله و چالش جامعه است. نخبگان ملی و مذهبی مستقر در حوزه ها و دانشگاه ها سرمایه های خوبی برای طرح بحث در جامعه هستند. اگر زمینه های لازم برای گفت وگو در این سطح برقرار شود، می توان به بهبود استقرار قانون در جامعه امیدوار بود. امروز متاسفانه نه تنها گفت وگویی شکل نگرفته؛ بلکه حوزه و دانشگاه نسبتا از اقدامات انجام شده بی خبر است و این خود یک آسیب بزرگ اجتماعی برای موضوع است. در نهایت آموزش وجه دیگری از نیازهای این لایحه است. باید بدانیم که در لایحه برای آموزش سهم ویژه ای در نظر گرفته شود. اهمیت آموزش از آن نظر است که ممکن است بخشی از کودکان در معرض آزارهای جنسی قرار داشته باشند و به دلیل بی خبری از مرزهای این آسیب، از کنار آن عبور کنند. این وضعیت سبب خواهد شد تا در آینده تعادل، ثبات و امنیت روانی به هم بخورد و آسیب های دیگری ایجاد شود. باید مدارس و خانواده ها اصلی ترین گروه های هدف برای آموزش باشند تا در کنار سیاست های حقوقی و قانونی، روند تشدید کودک آزاری را از پایین مهار کنند.
                