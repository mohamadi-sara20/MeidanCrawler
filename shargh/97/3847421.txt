شنبه ۲۴ آذر ۱۳۹۷
-----------------------------------------
یادداشت
-----------------------------------------
غفلت های «ساماندهی پیام رسان های اجتماعی»
-----------------------------------------

                    «طرح ساماندهی پیام رسان های اجتماعی» در دستور کار کمیسیون فرهنگی مجلس قرار دارد و از قرار اعلام شده، تلاش می شود قبل از پایان این دوره مجلس به تصویب نهایی برسد. این طرح در تلاش برای پایان دادن به مناقشه های چند سال اخیر در کشور بر سر فعالیت شبکه های اجتماعی تهیه شده است و کوشش دارد مرضی الطرفین این مناقشه باشد؛ اما به دلایلی که خواهد آمد، نه تنها به این رویارویی ها خاتمه نخواهد داد، بلکه به آن نیز ابعاد تازه ای می بخشد و جانب یک طرف مناقشه بر سر رسانه های اجتماعی را در برابر طرف دیگر مناقشه خواهد گرفت.  ناگفته پیداست آنچه به دوران فعالیت شناخته شده رسانه های اجتماعی در جهان مشهور است، کمی بیش از یک دهه است. از این رو، این پدیده نه صرفا برای ایران بلکه برای جهان، پدیده ای کاملا جدید است. جدید به این معنا که پدیده ای در حال تکوین است و در روند این تکوین است که شناخت جدید و متعاقبا تصمیمات لازم اخذ می شود. غفلت بزرگ و نادیده این طرح، بی توجهی و به رسمیت نشناختن «اصل ارتباط میان انسان»هاست؛ اینکه این اصل به عنوان یک اصل بشری باید محترم شمرده شود؛ اصلی که رسانه های اجتماعی به عنوان نماد جلوه ساز آن به شمار می آیند که بعد از گذشت حدود40 سال از طرح این موضوع (اصل) لزوم قائل شدن حق ارتباط میان انسان ها، وسیله محقق ساز متجلی آن بر بستر اینترنت با این رسانه ها، وجود پیدا کرده است. برای نخستین بار در تاریخ بشر، انسان ها از «امکان ارتباطی» برای ارتباط داشتن مستقیم، گسترده و فرامرزی با یکدیگر برخوردار شده اند و این فرصت و تحول تاریخی یک دهه اخیر است. این امکان را رسانه های اجتماعی فراهم کرده اند. هرگونه طرح، لایحه و قانونی دراین باره، لازم است ابتدا نگاه خود را به تقویت این حق و امکان معطوف کند؛ همان طور که در جهان شاهد آن هستیم که اقبال گسترده به رسانه های اجتماعی، نتیجه توجه این پلتفرم ها به این نیاز روان شناختانه (نیاز به ارتباط داشتن) است؛ وگرنه هیچ کس نه در ایران و نه در کشورهای صاحب رسانه های اجتماعی جهانی نیست که به دغدغه های امنیتی و ملی بی توجه باشد، ولی این دغدغه ها نباید اصل این امکان را تضعیف کنند. طرح ساماندهی پیام رسان های اجتماعی با اینکه درباره رسانه های اجتماعی بوده و با اینکه در کمیسیون فرهنگی مجلس مطرح و تهیه شده است، فاقد روح ارتباطی و تقویت ارتباطات میان انسان ها و شامل نادیده گرفتن جایگاه مهم آنان است و بیشتر نگاه مهندسی و امنیتی دارد و به نظر می آید این نگاه در تهیه و تدوین آن نقشی اصلی داشته است؛ آن طور که از متن آن پیداست. 
در غیاب دولت و ضعف حضور آن در تدوین حقوق و لایحه سازی برای حوزه ارتباطات و رسانه ها، مجلس وارد این عرصه شده است…
 اما انتظار این بوده که وزارت ارشاد در پنج سال اخیر در حوزه ارتباطات مبتنی بر وب، لوایح و در نهایت قوانین کارگشا و اثرگذاری برای جامعه و مفید برای مردم تهیه و تصویب کند که نه تنها این چنین نکرده است، بلکه در حوزه ارتباطات سنتی نیز ریل گذاری موثر در بخش حقوق این ارتباطات را شاهد نبوده ایم. این وزارتخانه ترجیح داده است این مدت را به انجام امور روزمره و حفظ شرایط موجود بگذراند. درباره «طرح ساماندهی پیام رسان های اجتماعی»، توجه را می توان به این نکته جلب کرد که ارتباطات و پیام رسان ها را نمی توان در دایره محدود استارتاپی و کارآفرینی وب دید. باید بدانیم اگر ارتباطات مستقیم این گونه ای میان انسان ها (مبتنی بر استقلال از رسانه های اجتماعی) نبود، هرگز این نوع کسب وکارها نیز با اقبال مواجه نمی شدند. همچنین در این طرح از اصطلاحات و مفاهیم غیررایج در حوزه ارتباطات استفاده شده است؛ به طوری که مثلا تا مفهوم جهانی جاافتاده و معنافهم همگانی «رسانه های اجتماعی» هست، چه اصراری بر خلق و استفاده از اصطلاح نامانوس «پیام رسان های اجتماعی» است. به این ترتیب، حتی عنوان این طرح نیز از منظر علوم ارتباطات و علوم انسانی محل اشکال است. همچنین در این طرح می توان گفت تا مفهوم «حریم خصوصی» هست که اصطلاح حقوقی جهانی، همه فهم و روشنی است، چه لزومی به به کاربردن اصطلاح نه چندان رسا و گویای «صیانت از حریم داده ها» است که می توان آن را ذیل «حریم خصوصی» قرار داد. تنها جایی از این طرح که از «حقوق شهروندی» و «حریم خصوصی» نام برده می شود، در مقدمه آن است که (الزام آور نیست و) برای تزیین این طرح استفاده شده است؛ چراکه در هیچ جای دیگری از متن و مشخصا مواد آن، حتی در حد اشاره، ذکری از آنها نشده است. از این منظر، مقدمه یادشده با تناقضی جدی روبه روست. ضعف های اساسی در تدوین وجود دارد اما عجالتا:1- هیئت نظارت بر ساماندهی به هیئتی اجرائی مبدل شده است که تناقض در قانون گذاری است؛ چگونه می تواند نهاد یا بخشی هم نظارت کند و هم اجرا؟! 2- در میان اعضای هیئت نظارت -که تقریبا همه آنها شخصیت های حقوقی اند- تمام دستگاه های حاکمیتی رسانه ای و فرهنگی و نیز غیررسانه ای و غیرفرهنگی حضور دارند؛ اما برای مردم و نهادهای مردمی و مدنی و افراد کاربر و مشخصا اشخاص حقیقی و صاحب نظران و فعالان رسانه های اجتماعی، عضویتی قائل نشده است و 3- تضعیف قدرت دولت در حوزه ارتباطات الکترونیک را با سلب اختیارات از آن و اعطای آن به هیئت نظارت و ساماندهی پیام رسان های اجتماعی، می توان هدف نهایی از ارائه این طرح استنباط کرد. باید از صاحب نظران آگاه به مسائل رسانه های اجتماعی کمک بنیادین گرفت و سپس در مرتبه بعدی، از جامعه شناسان. مقوله رسانه های اجتماعی یا پیام رسان های اجتماعی موضوعی عمدتا ارتباطاتی است نه صرفا امنیتی و مهندسی مخابرات؛ حتی اگر مورد اخیر هم اهمیت دارد که دارد، در مراتب بعدی و تسهیلگری آن است نه ابتنای آن. این طرح باید با تفکر دانش ارتباطات و محوریت احترام به حق ارتباط داشتن مردم، از نو بنا نهاده شود.
                