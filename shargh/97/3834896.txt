چهار‌شنبه ۳۰ آبان ۱۳۹۷
-----------------------------------------
یادداشت
-----------------------------------------
کدام مبارزه با فساد؟
-----------------------------------------

                    بسیاری از دولتمردان و پژوهشگران در کشورهای مختلف این حقیقت را باور کرده اند که فساد یکی از مهم ترین موانع رشد و شکوفایی جوامع است، ازاین رو شاهد تلاش گسترده ای برای مبارزه با فساد و کاهش شدت بیماری جوامع هستیم، تلاشی که بی تردید در قالب یک مسابقه جهانی می توان آن را بررسی کرد. برندگان چنین مسابقه ای جایزه ای مانند جلب نظر شرکای بالفعل و بالقوه و نیز موفقیت در میدان جذب سرمایه به دست خواهند آورد.
در ایران نیز مبارزه با فساد و تلاش برای کسب رتبه بالاتر در این عرصه بعد از چندین سال افت وخیز و حتی انکار، مورد توجه مسئولان و نهادهای مردمی قرار گرفته است که این موضوع باید به فال نیک گرفته شود، بااین حال در همین ابتدای مسیر دشوار مبارزه با فساد لازم است متولیان امر با تدوین برنامه ای جامع و حسابگرانه موفقیت در این مبارزه نفس گیر را تضمین کنند. در زیر به چند نکته ابتدایی در باب برنامه یادشده با عنوان «بایدها و نبایدها» پرداخته ام:
1. فساد در سطح جهانی در چند دهه اخیر پیچیدگی های حیرت انگیزی پیدا کرده است؛ از بدیع ترین شیوه های پول شویی تا بازی چندلایه در رده های تصمیم سازی و نفوذ در سطوح تصمیم گیری، ازاین رو مبارزه با فساد بیش از هر ویژگی دیگر، باید از ویژگی «عالمانه بودن» برخوردار باشد. مبارزه با فساد نمی تواند با برخوردهای احساسی و هیجانی و حداکثر در سطح چند نطق پیش از دستور پیشرفت کند، بلکه باید با رجوع به اهل فن و کارشناسان خبره به تدوین راهکارهای علمی و خردمندانه اقدام کرد.
2. مبارزه با فساد نباید از رقابت سیاسی احزاب اثر بپذیرد. سیاسی شدن این مبارزه بزرگ ترین آفتی است که آن را تهدید می کند، زیرا ممکن است از بخشی از فعالیت های مفسدانه به دلیل « هم جناحی بودن» اغماض شود. ازاین رو شکل گیری دو فراکسیون در مجلس با هدف مشابه مبارزه با فساد که وجه تمایزشان فقط گرایش سیاسی نمایندگان باشد، به هیچ روی علامت خوبی نیست و نشان می دهد که هنوز اهمیت این مبارزه ملی به خوبی درک نشده است.
3- مبارزه با فساد پشت درهای بسته نمی تواند نشانی از کارآمدی داشته باشد، زیرا از یک سو در غیاب افکار عمومی در معرض خطر انحراف و آلوده شائبه های سیاسی شدن قرار خواهد گرفت و از سوی دیگر حکم درباره مجرمان هرچه باشد، مردم را قانع نخواهد کرد. مبارزه آشکار و همراه با شفافیت هرچه بیشتر این باور را در ذهن شهروندان جا خواهد انداخت که اراده ای قوی برای ریشه کن کردن فساد وجود دارد و مفسدان به هر کجا هم که وابسته باشند، مفری نخواهند یافت.
4- مبارزه با فساد فراتر از شفافیت و اطلاع رسانی مطلوب به مردم، نیازمند حضور و مشارکت مردم است. این مبارزه نمی تواند در قامت یک مبارزه درون بدنه دولت شکل بگیرد و به نتیجه برسد. بلکه باید مردم و نهادهای مردمی در میدان مبارزه حضور داشته باشند. باید افکار عمومی جامعه تا حدی تشنه مبارزه با فساد تا مرحله ریشه کنی باشد که آن را در صدر مطالبات خود از دولتمردان مطرح کند. در سایه این حضور و مشارکت مردمی، احزاب و فعالان سیاسی در هر مرحله از مراجعه به آرای مردم ناگزیر از ارائه برنامه خود برای مبارزه با فساد و نیز ارائه گزارش از عملکرد خود در این میدان مبارزه خواهند بود. درحالی که اینک چنین الزامی برای نامزدهای انتخاباتی وجود ندارد و آنان بدون اینکه حتی یک جمله درباره ضرورت مبارزه با فساد یا برنامه های خود برای مقابله با آن بر زبان بیاورند، می توانند به عنوان پیروز انتخابات معرفی شوند و البته این به معنی حضورنداشتن مردم در این مبارزه ملی و تاریخی است.
5. رسانه ها و سازمان های مردم نهاد جایگاه و نقش ویژه ای در این مبارزه دارند. انتخاب خانم دافنه کاروانا گالیزیا، روزنامه نگار اهل مالت که فساد سیاست مداران این کشور را افشا کرده و جان خود را بر سر این افشاگری از دست داد، به عنوان برنده جایزه در هجدهمین کنفرانس بین المللی مبارزه با فساد که به تازگی در کپنهاگ برگزار شد، عزم جامعه جهانی را برای حمایت از روزنامه نگاران فعال در عرصه مبارزه با فساد نشان می دهد. قوانین و رویه های اجرائی باید به گونه ای اصلاح و بازنگری شوند که امنیت کامل برای اصحاب رسانه که وارد این مبارزه مقدس می شوند، فراهم شود و در مقابل حاشیه امنی برای خلاف کاران و مفسدان ایجاد نشود.
6- در اولین قدم های این مبارزه بزرگ باید با خطاها و لغزش های کوچک و بزرگ مسئولان و صاحب منصبان هم در بدنه دولت و هم سایر نهادهای رسمی برخورد شود. همان گونه که به اصطلاح با دستمال کثیف نمی توان پنجره های منزل را تمیز و شفاف کرد، با سازمانی آلوده و گرفتار فساد هم نمی توان مدعی مبارزه با فساد شد. افکار عمومی نمی پذیرد که مثلا در یک پرونده رانت خواری، فرد خاطی دستگیر و محاکمه و جریمه شود، اما خبری درباره نحوه برخورد با مدیرانی که در سایه قصور یا تقصیر آنان چنین فسادی شکل گرفته است، منتشر نشود.
7. هیچ برنامه ای برای مقابله با فساد نمی تواند بدون نگاه به گذشته آغاز شده و گرفتار آفاتی نشود؛ زیرا شهروندان بلافاصله از خود خواهند پرسید مدیران فعلی چه سودی از «بایگانی کردن» پرونده های ویژه خواری گذشته می برند و طبعا در صداقت آنان تردید خواهند کرد، ازاین رو در بررسی موارد فساد و آغاز مبارزه بی امان با این آفت هولناک، نباید با این توجیه به ظاهر زیبا که «به جای واکاوی بی حاصل گذشته باید به آینده پرداخت»، عملکرد گذشته را به فراموشی سپرد. متاسفانه در جامعه ما این نگاه غلط بسیار رایج و متداول است و حتی گاه بیان چنین نظراتی بر احترام گوینده آن می افزاید که مثلا به جای کینه توزی و برخورد سیاسی به فکر حل ریشه ای معضلات است. غافل از اینکه کمترین زیان نپرداختن به گذشته، تعمیق این باور در ذهن متخلفان بالقوه است که می شود خلاف کرد و مصون ماند. به باور نگارنده، توجه به این موارد در تدوین برنامه مبارزه ملی با فساد شانس رسیدن به پیروزی را به نحو چشمگیری افزایش خواهد داد.
                