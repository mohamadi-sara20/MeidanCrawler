یک‌شنبه ۸ مهر ۱۳۹۷
-----------------------------------------
یادداشت
-----------------------------------------
بیماری اقتصاد ایران
-----------------------------------------

                    از منظر حسابداری درآمد غیرعملیاتی به درآمدی گفته  می شود که از راهی غیر از فعالیت های اصلی و ماموریت شرکت کسب می شود. برای مثال، سود تعلق گرفته به حساب های بانکی شرکت، یا حتی درآمد ناشی از فروش یک ساختمان مازاد بر نیاز را می توان درآمد غیرعملیاتی شرکت تلقی کرد. ناگفته پیداست سهم این نوع درآمد از کل درآمدهای یک بنگاه اقتصادی، رقمی ناچیز خواهد بود و چنین سرفصلی فقط با هدف «ترازکردن حساب ها» تعریف می شود؛ اما از نظر دانش اقتصاد، مفهوم درآمد غیرعملیاتی یا درآمد جانبی می تواند اهمیت و ارزش تحلیلی بالایی به ویژه در یک اقتصاد گرفتار مناسبات رانتی داشته  باشد. گاه دولت ها برای حمایت از برخی فعالان اقتصادی و با هدف تداوم فعالیت آنان، امتیازاتی را به  صورت معافیت مالیاتی یا یارانه در نظر می گیرند؛ این شیوه حتی در کشورهایی با اقتصاد پیشرفته یا درحال شکوفایی نیز رایج است و معمولا می توان از آن  دفاع کرد؛ اما تعمیم این سیاست و گسترش کمی و کیفی آن می تواند عملکرد درست اقتصادی بسیاری از بازیگران میدان اقتصاد را متاثر کند. درآمدهایی را که از طریق اعمال این سیاست نصیب بنگاه های اقتصادی می شود، می توان مصداق بارز درآمد غیرعملیاتی (البته با نگرش اقتصادی) تلقی کرد. از سوی دیگر، نوسانات اقتصادی، سیاست های نسنجیده و گاه تغییرات جدی سیاستی دولت نیز می تواند فرصت هایی برای کسب سود سرشار در اختیار برخی بنگاه ها قرار  دهد. برای مثال، صادرکنندگان فعالیت اصلی خود یعنی خرید، فراوری، بسته بندی و صدور کالاهایشان را با فرض دلار چهارهزارتومانی انجام داده اند؛ اما این امکان را دارند که ارز حاصل از آن را با قیمت دو برابر بفروشند. در چنین شرایطی، حتی اگر فعالیت اصلی بنگاه همراه با زیان نیز باشد، سود جانبی ناشی از فروش ارز به قیمت بالا، فعالیت زیان ده صادراتی را به طور مصنوعی سودآور خواهد کرد. به بیان دیگر، صادرکننده با صرف وقت و هزینه، فعالیتی را در عین زیان ده بودن ادامه خواهد داد و زیان بزرگ تری را نصیب اقتصاد ملی خواهد کرد تا از منافع جانبی داشتن عنوان «صادرکننده»، ازجمله فروش ارز بهره مند شود. بالطبع این واقعیت دردناک که متوسط قیمت سیب صادراتی کشورمان در شش ماهه اول سال 96 فقط یک ششم قیمت خرده فروشی این محصول بوده، معلول چنین علت هایی است.  همچنین شرکتی ساختمانی را در نظر بگیرید که به خرید ساختمان های قدیمی و احداث برج های اداری یا مسکونی اشتغال دارد. افزایش قیمت مستغلات در طول زمان شرایطی را فراهم می آورد که حتی اگر شرکت از فعالیت اصلی خود، یعنی ساخت وساز، متحمل ضرر نیز بشود، این زیان را با افزایش قیمت املاک جبران کند. تخصیص ارز مسافرتی در شرایط رشد سریع قیمت ارز نیز یک مثال دیگر از امکان کسب درآمد غیرعملیاتی است. چندی پیش خبر لغو پرواز تهران به دهلی موجبات شور و شعف بسیاری از مسافران را فراهم کرد؛ آنان می توانستند بدون تحمل رنج سفر و پرداخت هزینه اقامت و بدون دردسر، ارز مسافرتی خود را به قیمت بالاتر بفروشند؛ اما تاسف بارترین مثال برای درآمدهای جانبی و غیرعملیاتی، وضعیت یک مقام مسئول است که حقوق ماهانه اندکی دریافت می کند، درحالی که اگر دنبال شغل آزاد باشد، درآمدی هنگفت خواهد داشت؛ درحالی که امکان کسب درآمدهای جانبی و رانت های آن چنانی ادامه حضور او در مشاغل دولتی را توجیه می کند. در همه این مثال ها، امکان کسب درآمد غیرعملیاتی و جبران زیان عملیاتی از طریق آن مشاهده می شود. شکل گیری مناسبات رانتی، گسترش فساد اداری، پدیده امضاهای طلایی و اصرار بر تداوم سیاست های ناکارآمد، شرایطی را فراهم کرده  که امکان کسب درآمد غیرعملیاتی در سطح جامعه به شدت گسترش یافته و مانند یک بیماری مهلک، سلامت کل اقتصاد را تهدید می کند. وقتی صادرکننده می تواند از محل فروش ارز خود سود سرشاری کسب کند، دیگر به فعالیت اصلی خود و تلاش برای افزایش درجه کارآمدی تشکیلات خود نخواهد اندیشید. وقتی شرکت ساختمانی می تواند از طریق ارزان خریدن و گران فروختن سود خلق کند، دیگر به فکر بهبود روش های اجرائی و استفاده از فناوری نوین در ساخت وساز نخواهد بود. وقتی درآمدهای جانبی یک مقام مسئول بیشتر از درآمد اصلی او باشد، نمی توان از او انتظار دلسوزی و خردورزی داشت. این  قبیل درآمدهای غیرعملیاتی که در اقتصاد ما رواج فراوان دارد و به  لحاظ عظمت نسبت به درآمد عملیاتی شرکت ها می توان آن  را به تعبیر عامیانه مصداق «کره بزرگ تر از مادیان» دانست، در واقع عملکرد همه فعالان اقتصادی را دچار انحراف نظام یافته کرده  است. 
در چنین فضایی، یک بنگاه بیشتر از اینکه از طریق افزایش بهره وری و بهبود شیوه های مدیریت دنبال کسب سود باشد، از طریق تقویت ارتباطات به فکر کسب رانت خواهد بود. اصلاح بنیان اقتصاد کشور و بازگشت به مسیر سلامت، جز از طریق بر هم زدن این مناسبات و کاستن از سهم این گونه درآمدهای غیرعملیاتی میسر نیست؛ زیرا بدون این اقدام درمانی نمی توان از بازیگران عرصه اقتصاد انتظار گرفتن تصمیم درست و همسو با منافع ملی را داشت. البته در کوتاه مدت و تا زمانی  که امکان درمان جامع این بیماری فراهم نشده  است، باید با بازنگری سریع در قوانین مالیاتی، به فکر دریافت مالیات سنگین از هرگونه درآمد غیرعملیاتی نامتعارف از این نوع بود.
                