سه‌شنبه ۲۸ فروردین ۱۳۹۷
-----------------------------------------
یادداشت
-----------------------------------------
آنان باید از سپنتا بیاموزند
-----------------------------------------

                    سپنتا نیکنام، عضو منتخب شورای شهر یزد که از حضور در جلسات شورا بازماند، در آخرین اظهارنظر خود گفته است که خواسته او فقط حل مشکل خودش نیست و اگر این مشکل از پیش پای همه اقلیت های مذهبی کشور برداشته نشود، او حاضر به شرکت در جلسات شورا نخواهد بود.ماجرای سپنتا نکات گفتنی و قابل تامل فراوانی دارد که اهل نظر به جنبه های مختلف آن پرداخته اند و همچنان خواهند پرداخت. اما این اظهارنظر اخیر وی از یک منظر ارزش درنگ و بازاندیشی دارد که در زیر به آن می پردازم:در ماه های اول بعد از پیروزی انقلاب و در فضایی که همگان از تبعیض و بی عدالتی موجود در نظام اداری به ارث رسیده از رژیم سابق ناراضی بودند، رئیس وقت سازمان امور اداری و استخدامی کشور اعلام کرد که در گذشته نسبت بالاترین و پایین ترین حقوق در بخش دولتی 20 به یک بود و ما آن را به سه به یک کاهش داده ایم. کاهش فاصله حقوق و مزایا آنچنان جدی بود که در سال 59 و با تدبیر شهید رجایی، نخست وزیر وقت، بنا شد دریافتی ماه آخر آن سال (حاصل جمع حقوق ماهانه و عیدی آخر سال) برای همه کارکنان برابر با دریافتی وزرا برای آن ماه باشد.با گذشت زمان، این شیوه به تدریج ناکارآمدی خود را نشان داد، زیرا به اصطلاح تفاوتی بین دوغ و دوشاب قائل نبود و مدیران ارشد و سیاست گذاران به فکر افتادند تا با ایجاد امتیازاتی برای نیروهای متخصص، امکان جذب آنان را فراهم کنند. طراحی «نظام هماهنگ پرداخت» واکنشی به بروز این مشکل بود که البته کارایی چندانی از خود نشان نداد. در نتیجه سازمان ها و نهادهای مختلف به فکر افتادند تا هرکدام با شیوه خاص خود که لزوما «هماهنگ» نبود، با این معضل برخورد کنند.نتیجه این شد که با اعمال سلیقه برخی متنفذان و تشکیل گروه مدیران هم سود، به تدریج اختلاف طبقاتی بین مدیران و کارمندان عالی رتبه با بقیه کارکنان دولت گسترده و گسترده تر شد. به گونه ای که اینک یک کارمند جزء بعد از سال ها خدمت صادقانه برای دریافت یک فقره وام سه میلیون تومانی باید از هفت خان رستم بگذرد، اما فلان مدیر ارشد، فقط در قالب یک فقره امتیاز ناقابل، ملکی را در فلان محله مرغوب شهر با 600 میلیون تومان تخفیف خریداری می کند، آن هم با اقساط طولانی مدت و به این ترتیب شاهد شکل گیری یک طبقه جدید از مدیران مرفه در جامعه ای فقیر هستیم؛ همان گونه که میلوان جیلاس، مشاور سابق تیتو رهبر یوگسلاوی دهه 60 میلادی نوید آن را در جامعه یوگسلاوی سابق می داد.علت اصلی بروز این اختلاف طبقاتی این است که مدیران ارشد و سیاست گذاران وقت به جای اینکه مشکل کل اقتصاد کشور را حل کنند و با اصلاح رویه های تصمیم گیری و مدیریت، رونق اقتصادی را برای کشور به ارمغان آورند تا همه مردم از ثمرات آن بهره مند شوند، فقط تلاش کردند مشکل خود و دوستان و بستگان خود را حل کنند. در بهترین شرایط آنان که نخبگان جامعه کارکنان دولت بودند، به جای حل مشکل همه کارکنان، مشکل خود را حل کردند و لابد می اندیشیدند که مردم اگر مشکلی دارند، خودشان به فکر باشند و راهی برای خود و خانواده شان بیابند!اینک با گذشت نزدیک به سه دهه از آن روزها که جریان افزایش امتیازات مدیران البته با روشی نادرست و تبعات به مراتب نادرست تر آغاز شد، این اظهارنظر سپنتا نیکنام داغ دل بسیاری از ناظران و تحلیلگران ایران دوست را تازه می کند: اگر آن مدیران قدرتمند و صاحب نفوذ آن ایام به جای حل مشکل دریافتی اندک خود و مدیران هم سطح خود، به فکر کل جامعه بودند، مسیری غلط را پیش پای فرصت طلبان سال های بعد نمی گشودند که درخت را از بیخ درآورند، با این توجیه که مدیر قبلی سیبی از آن خورده است.ای کاش اندکی از این علو طبع و صبوری درخشان سپنتای جوان ما در وجود آنان بود و به شکاری فربه تر از منافع شخصی و گروهی می اندیشیدند و می گفتند: «تا مشکل همه مردم کشورمان حل نشود، ما از این امتیازات اغواکننده استفاده نخواهیم کرد». ای کاش آنان نیز همانند سپنتا عطای این امتیازات تبعیض آمیز را به لقایش می بخشیدند تا گامی برای حل مشکل جامعه و نه خودشان بردارند.ای کاش آنان از سپنتا و سپنتاها یاد می گرفتند.
                