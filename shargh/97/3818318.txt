چهار‌شنبه ۱۸ مهر ۱۳۹۷
-----------------------------------------
حرف اول
-----------------------------------------
«سلامت روان» در خطر
-----------------------------------------

                    «سواد سلامت روان» زیرمجموعه حوزه کلی تر آن یعنی «سواد سلامت» است. سواد سلامت به  واسطه این دست از مشاهدات شکل گرفت که اگر سواد کاربردی افراد ضعف داشته باشد، سلامتی آنان نیز آسیب خواهد دید. بر اساس یکی از تعاریف، سواد سلامت عبارت است از توانایی خواندن و درک توضیحات مندرج بر انواع داروها و دیگر اقلام مرتبط؛ به گونه ای که بیمار به درستی بتواند از آنها استفاده کند. سازمان جهانی بهداشت تعریف سواد سلامت را این گونه گسترش داد: مهارت های شناختی و اجتماعی که انگیزه و توانایی افراد را در کسب، درک و به کارگیری اطلاعات برای حفظ و ارتقای سلامتی تعیین می کنند. پژوهش های جدید نشان داده اند ضعف در سواد سلامت تاثیرات منفی فردی و اجتماعی مهمی نظیر افزایش نرخ بیماری های مزمن و حتی مرگ زودهنگام را به دنبال دارد. نکته مهم این است که سواد سلامت در پیش بینی وضعیت سلامت فرد در مقایسه با شاخص هایی مانند سطح درآمد، وضعیت شغلی، تحصیلات، نژاد یا قوم، به مراتب دقیق تر است. با این توضیحات، به مفهوم سواد سلامت روان پرداخته می شود. در ابتدا سواد سلامت روان به عنوان دانش و باورهای مربوط به اختلالات روان شناختی در نظر گرفته می شد که شناسایی، درمان و پیشگیری از آنها را به دنبال داشت. بر این اساس، سواد سلامت روان مشتمل بر سه مولفه است: 1) شناخت اختلالات روان شناختی: این مولفه خود به دو جزء شناخت علائم و اختلالات تقسیم می شود. شناخت علائم عبارت است از اینکه فرد بتواند افکار، رفتار یا دیگر علائم یک اختلال روان شناختی را بدون آنکه بداند دقیقا به چه اختلالی مربوط می شود، شناسایی کند. مثلا وقتی فرد مشاهده می کند تلاش و سخت کوشی معمول خود را به کنار گذاشته، متوجه می شود مشکلی وجود دارد. شناخت بیماری این است که با توجه به مجموعه ای از علائم، فرد بتواند تشخیص دهد پای یک اختلال در میان است. 2) دانش: این مولفه اصلی ترین بخش از سواد سلامت روان محسوب می شود که خود از چهار جزء تشکیل شده ست: الف- اینکه فرد بداند از کجا و چگونه اطلاعات سلامت روان را دریافت کند. یافتن کتاب ها، مکان ها، شبکه ها و سامانه های ارائه دهنده اطلاعات مرتبط، دوستان، خانواده، معلمان یا منابع گسترده تری نظیر رسانه های جمعی در این بخش جای می گیرند. 
ب- عوامل خطر: آگاهی داشتن از عواملی که فرد را در برابر یک اختلال مشخص آسیب پذیر می کنند؛ مثلا آگاهی از اینکه فوت یکی از والدین در کودکی، آسیب پذیری به افسردگی را بالا می برد. ج- دلایل اختلالات روان شناختی: اختلال روان شناختی ترکیبی از عوامل مختلف زیستی، روان شناختی و اجتماعی است. آگاهی کلی فرد از این موضوع و تلاش برای فهمیدن دلایل یک اختلال مشخص، دال بر سواد سلامت روان اوست. د- خود یاری: خودیاری به این معناست که در مواجهه با موارد خفیف تا متوسط، فرد بتواند بدون مراجعه به متخصص، با مطالعه کتاب های مفید یا سایت های معتبر بر مشکل خود غلبه یافته یا آن را کاهش دهد. البته درصدی از خود درمانی ها کاملا بی تاثیر بوده و حتی ممکن است مضر نیز باشند؛ مثلا برخی از افراد بعد از ابتلا به افسردگی، برای رفع آن به مصرف مواد مخدر روی می آورند که این وضعیت می تواند اختلال جدیدی را رقم بزند. ه- دریافت کمک از متخصصان: آگاهی از اینکه برای رفع یک بیماری یا اختلال روان شناختی می توان از چه متخصص یا مرکز تخصصی مدد گرفت. 3) نگرش: نگرش به دو جزء تقسیم می شود؛ یکی نگرش به اختلالات روان شناختی یا به فردی است که یک اختلال را دارد. این نگرش که ابتلا به اختلال روان شناختی دال بر ضعف اراده است، خودآگاهی و تلاش برای درمان اختلالات را در بسیاری از فرهنگ ها دشوار می کند. دیگری نگرش به دریافت درمان های تخصصی است. طبق پژوهش های انجام شده، حتی در کشورهای توسعه یافته نیز ذهنیت عموم به درمان های روان پزشکی چندان مثبت نیست. جالب است که در کشور ما، روانکاوی معروف ترین شیوه روان درمانی است؛ حال آنکه آشنایی با درمان های شناختی-رفتاری، طرح واره درمانی، ذهن آگاهی و… بسیار اندک است. ضمن اینکه تعداد روانکاوان در مقایسه با سایر متخصصان روان درمانی، به مراتب کمتر است. در زمینه وضعیت سواد سلامت روان در کشور، تحقیقاتی ملی صورت نگرفته است؛ با این وجود، می توان وضعیت سواد سلامت روان را با سیاست گذاری های مدون و اجرای روش های مبتنی بر شواهد ارتقا داد.
برخی از مهم ترین این روش ها عبارت اند از: 
1- کارزارهای اجتماعی: به کمک کمپین های اجتماعی می توان حساسیت جامعه نسبت به اختلالات روان شناختی را افزایش داد. تمرکز بر اختلالی مشخص و ارائه اطلاعاتی که عموم می توانند از آن استفاده کنند، روشی است که در بسیاری از کشورها اجرا می شود. برای نمونه می توان به کمپین اطلاع رسانی درباره افسردگی اشاره کرد که سال گذشته وزارت بهداشت همراه با روز جهانی سلامت روان در سراسر کشور اجرا کرد. در بسیاری از کشورها، این دست فعالیت ها را عمدتا سازمان های غیردولتی انجام می دهند. 
2- دانش افزایی در محیط های آموزشی: بهترین دوره برای ارتقای سواد سلامت روان، دوره آموزش عمومی است که در آن می توان بسیاری از اختلالات روان شناختی رایج را به دانش آموزان آموزش داد. علاوه بر آن، با آموزش های مدون می توان روش هایی را به آنان آموزش داد که از پس موقعیت هایی استرس ساز و ناخوشایند معمول زندگی برآمده و از درگیرشدن خود با اختلالات روان شناختی پیشگیری کنند. درحال حاضر در کتاب های درسی مقاطع مختلف، مطالب چندانی درزمینه های اشاره شده وجود ندارد. بااین وجود در فضاهای دانشگاهی به علت وجود مراکز مشاوره فعال، وضعیت به مراتب بهتر است. ضمن اینکه به نظر می رسد خدمات سلامت روان ارائه شده به دانشجویان دانشگاه های تحت پوشش وزارت علوم جامع تر است. 
3- برنامه های آموزش فردی: مهم ترین مواردی که لازم است در آموزش های فردی مدنظر قرار گیرد، آموزش کمک های اولیه سلامت روان است. به این معنی که به عموم مردم آموزش داده می شود برای کمک به فرد دارای اختلال روان شناختی، می توانند چه  کارهایی انجام دهند تا از وخیم ترشدن آن جلوگیری کنند. مثلا دانستن اینکه در مواجهه با بیماران اسکیزوفرنی چگونه باید رفتار کرد، به آموزش کمک های اولیه سلامت روان مربوط می شود. لازم به ذکر است که خط مشاوره تلفنی 1480 وابسته به سازمان بهزیستی تنها بخش دولتی است که سال هاست به شکل رایگان جوابگوی انواع سوالات در زمینه اختلالات روان شناختی است.
 4- سایت و کتاب: اطلاعات چندانی در دسترس نیست که در کشور ما مردم تا چه حد برای افزایش سواد سلامت روان خود به سایت های موجود مراجعه می کنند ولی با وجود اندک بودن سایت های معتبر، سایت های فعالی وجود دارند که مطالب علمی و مفیدی را ارائه می کنند. ضمن اینکه در حوزه کتاب نیز کم نیستند ناشرانی که کتاب های ارزشمندی را برای ارتقای سواد سلامت روان گروه های سنی مختلف آماده کرده اند. امروز اولین روز از هفته جهانی سلامت روان است که به جوانان اختصاص یافته است. 
بالابودن نرخ بی کاری، خودکشی و اعتیاد جوانان در بسیاری از کشورها، این ضرورت را ایجاد کرده است که برای پیشگیری از آسیب های اجتماعی خاص جوانان و ارتقای سلامت روان آنان، برنامه های متمرکزتری اجرا شود.  باید امیدوار بود روزی در کتاب های مقاطع مختلف تحصیلی کشور ما، به مقوله های سواد سلامت روان پرداخته شود. نبود این آموزش، فرصت طلایی آموزش بسیاری از دانش آموزان را از بین خواهد برد ولی مطالعه معلمان گرامی در این حوزه ها و انتقال مطالب به دانش آموزان، قطعا جوانان سالم تری را به جامعه تحویل خواهد داد. علاوه براین همان گونه که هر فرد بزرگسالی مسئول سلامتی خود است، بزرگسالان موظف ند برای حفظ سلامت روانی، ارتقای توانایی های روان شناختی و پیشگیری از اختلالات روان شناختی خود به مطالعه بپردازند، در سایت های معتبر جست وجو کنند، در جلسات مختلف آموزشی شرکت کنند و… بلکه این اقدامات فردی در درازمدت ضعف تاریخی سیاست گذاری های کلان ارتقای سلامت روان را بهبود بخشد و از آن مهم تر، زمینه مسئولیت پذیری جوانان را در قبال سلامت روانشان فراهم کند.
                