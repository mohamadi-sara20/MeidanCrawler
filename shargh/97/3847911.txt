دو‌شنبه ۲۶ آذر ۱۳۹۷
-----------------------------------------
یادداشت
-----------------------------------------
شرافت علمی یا…
-----------------------------------------

                    بنیان دانش تحلیل سیاست بر دستیابی به اهداف مطلوب و شناسایی موانعی استوار است که سد راه تحقق این اهداف هستند. اهداف مطلوب در پی ایجاد عدالت اجتماعی، رفاه و بهزیستی شهروندانی است که نظام سیاسی آنها خردمندانه در پی حل مسائل یا کاستن از پیامدهای ناگوار یک سیاست است. چنانچه گفته می شود، هر دولتی که به سیاست اجتماعی و دانش تحلیل سیاست به منظور ایجاد بهزیستی عمومی و رفاه شهروندانش توجه نکند، دولتی است که یا از راه زور، فریب، ارعاب و حذف با مسائل روبه رو می شود یا اساسا در پی حل مسائل آن جامعه نیست. برعکس، نظام های سیاسی خردمند و عقلانی بسترهای لازم برای انتقال دانایی در سیاست گذاری را هموار می کنند. اما این نظام ها پیش از آن امکان بده بستان های علمی در محافل پژوهشی و آکادمیک را فراهم کرده و پژوهشگران و دانشمندان آزادانه اندیشه ها و آخرین یافته های خود را که برخاسته از دانش تجربی و تحلیل های علمی است، ارائه می دهند و این مشتریان (عمدتا دولت ها) هستند که نتایج این پژوهش ها را در قالب توصیه های سیاستی انتخاب می کنندو پی می گیرند.  پژوهشگران علوم اجتماعی همواره و به ویژه در چند دهه گذشته موضوعات و مسائل مختلفی را دستمایه پژوهش قرار داده و برخی از آنها با هدف حل مسائل اجتماعی و بهبود شرایط زیست اجتماعی، یافته های خود را ارائه کرده اند. اما نظام سیاست گذاری و تصمیم گیری نسبت به یافته های پژوهشی و اساسا دانایی به شیوه های مختلف عمل می کند: 
1. یک شیوه که آن را «کور علمی» در سیاست گذاری می نامم. در این شیوه نظام سیاست گذاری بی اعتنا به یافته های پژوهشی و به ویژه یافته هایی است که تصویری دقیق از وضعیت مسائل اجتماعی ایران ارائه می دهند. در اینجا نظام سیاست گذاری بی توجه به انتقال دانایی به سیاست گذاری است و اساسا به پژوهشگران و تحلیلگرانی که درباره مسائل مختلف می نویسند و قصد دارند صدای خود را به سیاست گذار برسانند، توجهی نمی کند. پس شکافی عمیق بین نظام علم و دانشگاه و پژوهش و پژوهشگر با سیاست گذار و سیاست گذاری وجود دارد. این کور علمی به چند دلیل رخ می دهد؛ یا ناشی از ناتوانی سیاست گذار در فهم و کاربست یافته های علمی است، یا برخاسته از نادانی نظام تصمیم سازی نسبت به توانایی خرد و دانایی در حل مسائل است و دلیل دیگر اینکه نظام سیاست گذاری و تصمیم سازی اساسا قصدی برای حل مسائل ندارد. نتیجه این شیوه برخورد، رهاشدگی و انباشت مسائل اجتماعی و قاعدتا کنارگذاری سیاست های اجتماعی است  یا در خوشبینانه ترین حالت، تصمیم گیری های روزمره و سلیقه ای و پسینی. 
2. شیوه دیگر برخورد گزینشی با یافته های علمی و دانش در سیاست گذاری و «پوشاندن جامه عالمانه» به سیاست های ایدئولوژیک است. در این شیوه سیاست گذار یا یافته های علمی را مصادره به مطلوب کرده یا بخشی از یافته های یک دانش را که تصور می کند پاسخ گوی سلایق و منویات اوست، انتخاب می کند. دوگانگی اعتماد و کاربست یافته های علمی یکی از تناقضاتی است که در این شیوه برخورد با دانایی در سیاست گذاری رخ می دهد. چنان که می توان گفت برخورد دوگانه با یافته های علمی و کاربست آنها از ویژگی های سیاست گذاری های غیرعلمی و نابخردانه است. به طور نمونه، مطالعات حوزه جمعیت همواره موضوعاتی از جمله، تولد، مرگ، مهاجرت، پیری و جوانی جمعیت، تحولات خانواده (ازجمله کوچک شدن خانواده) و… را در ایران پوشش داده و یافته های جمعیتی را در اختیار سیاست گذاران قرار می دهند. نظام سیاست گذاری با این یافته ها و نتایج تحلیل های علمی برخورد یکسانی ندارد، گاه در پی برجسته سازی برخی یافته ها به منظور سیاست گذاری های مطلوب خویش است و گاه همین نظام سیاست گذاری با برخی یافته های علمی برخورد سیاسی می کند. 
لازم است از سیاست یک بام و دوهوا دست برداشت و به این داده ها به عنوان حاصل مطالعات جمعیت شناسی ایران توجه داشت.ممکن است یافته های متفاوت و گاه متناقضی از سوی دو دسته از پژوهشگران تولید شود و نظام سیاست گذاری یافته ها و تحلیل هایی را که حامی نگرش، خواسته ها و سیاست های خود نمی داند، کنار گذاشته و آنها که همسو با منویات خود می داند را دنبال کند و با استناد به یافته های پژوهشی سفارشی و تاییدکننده خود باز هم به سیاست هایش «قبای عالمانه» بپوشاند.در این شیوه گاه حتی برای به کرسی نشاندن سیاست های مطلوب به یافته های موافق استناد و با یافته های ناهمسو برخورد غیرعلمی و سیاسی می شود. این شیوه برخورد با دانایی در سیاست گذاری، خود تقویت کننده دوگانه پایبندی به شرافت علمی در مقابل وفاداری گفتمانی است که هم نظام سیاست گذاری و هم نظام علم را در ایران تحت تاثیر قرار می دهد.برخورد سلیقه ای با پژوهشگران و یافته های علمی و تحلیل های آکادمیک نه فقط راه را بر تولید علم هنجارمند و توضیح واقعیت آن گونه که هست می بندد، بلکه زمینه را برای تولید دانش بی اعتبار، ناراست و ساختگی بازمی گشاید؛ علمی که به جای توضیح و تحلیل واقعیت، وارونه سازی می کند. بنابراین روبه روشدن با تناقض ها و یافته های علمی درباره یک پدیده اجتماعی نظیر جمعیت، فقر، محیط زیست، کودکان کار و… باید در خود فضای دانشگاهی به بحث گذاشته شود و نه اینکه پژوهش و پژوهشگران خود را در میدان دستگاه های غیرعلمی و روزنامه هایی با گرایش های خاص سیاسی بیابند. اجتماع علمی خود می داند چگونه پژوهشگرانی که بی طرفانه واقعیت های اجتماعی را  مطالعه  کرده و تصویری از واقعیت موجود ارائه می دهند و نیز پژوهشگرانی که با سوگیری خاص، یا از سر پیگیری منافع سازمانی و وفاداری سیاسی خود آنچه را به مذاق سیاست گذار خوش می آید ارائه می دهند را داوری کند.  3. شیوه برخورد دیگر با انتقال دانش به سیاست گذاری را «دانایی سلیقه ای و مقطعی» می نامم. در موارد بسیار معدودی نظام سیاست گذاری با دعوت از پژوهشگران و دانشگاهیان در حل مسائل جامعه یا آنچه خود چالش و ابرچالش می نامد، قصد تزریق دانایی به سیاست گذاری را دارد و البته در پاره ای موارد نیز موفق عمل می کند، اما همیشه این گونه نیست زیرا  تصمیم سازی خردمندانه جزئی از واقعیت سیستم سیاست گذاری تعریف نشده و فقط متکی به فرد (سیاست گذار صاحب قدرت و اختیار تصمیم گیری) و مقطعی است.برای بهره مندی از دانایی در سیاست گذاری و حل مسائل و دستیابی به اهداف مطلوب، پیش از آنکه پژوهشگران را از برچسب های سیاسی ترساند، باید راه را برای تولید دانش معتبر فراهم کرد و سیاست گذاری را بر اساس خردمندی پیش برد
                