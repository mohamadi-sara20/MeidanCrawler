یک‌شنبه ۲۹ مهر ۱۳۹۷
-----------------------------------------
یادداشت
-----------------------------------------
سایه سنگین و مهلک نامولدها بر سر اقتصاد ایران
-----------------------------------------

                    درحال حاضر با توجه به مشکلات اقتصادی موجود، باید گفت مسیری که سال ها با نام «توسعه اقتصادی» در کشور طی شده، مسیر درستی نبوده است، زیرا پس از گذشت 70 سال از شروع برنامه ریزی در ایران و با توجه به منابع طبیعی عظیمی که فراهم بوده، نه تنها شاهد نتایج اقتصادی کارآمد و پایداری نیستیم، بلکه در مقایسه با کشورهای هم تراز پیشرفت محسوسی نیز نداشته ایم. توسعه اقتصادی با خود نتایجی مانند ریشه کنی فقر، توزیع برابرتر درآمدها، افزایش ثروت و رفاه جامعه، ایجاد اشتغال، رشد اقتصادی بالا و پایدار و… را به همراه دارد که امروز این نتایج همچنان حاصل نشده و به جای آن شاهد نتایج بسیار نامطلوبی از جمله بی کاری، افزایش فقر، توزیع بسیار نابرابر درآمدها و رشدهای اقتصادی کم و ناپایدار هستیم که این بحران های اقتصادی دامنه اثرگذاری خود را تا مرز ایجاد چالش های اجتماعی یا حتی سیاسی نیز کشانده اند. تغییرات جهانی پس از انقلاب صنعتی و ورود به نظم جدید جهانی، توجه به اقتصاد را در جهان بیش از پیش پررنگ تر و پراهمیت تر کرد؛ به گونه ای که در جهان امروز نقش و اهمیت اقتصاد صرفا در معیشت مردم یک کشور خلاصه نمی شود، بلکه اقتصاد امروز پیوند بسیار نزدیکی با حفظ و برتری قدرت سیاسی، تغییر عادات و فرهنگ یک اجتماع و ثبات امنیت داخلی و خارجی آن دارد. اما باید گفت که در کشور به لحاظ فقر نظری کاربردی و همچنین به لحاظ وجود عده ای ذی نفع در جامعه که توسعه اقتصادی هم راستا با منافع آنان نبوده و نیست، مسیر حرکت به سوی توسعه اقتصادی بسیار کند و در برخی مواقع با بازگشت به عقب همراه بوده است. 
پس از پایان جنگ، برخی از تصمیم هایی که در روند توسعه کشور با نام توسعه اقتصادی گرفته شد، نه تنها به این مسیر کمکی نکرد، بلکه خود تصمیم هایی ضد توسعه کشور شد که مسیر حرکت را به این سمت با چالش های بسیاری روبه رو کرد. ایجاد بانک های خصوصی در دهه 80، خصولتی سازی به جای خصوصی سازی واقعی یا غالب کردن فعالیت های خام فروشی و مونتاژکاری به جای فعالیت های تولیدی، نمونه هایی کلی از این تصمیم ها یا اجراهای ناصحیحی هستند که درحال حاضر کشور را با مشکلات فراوانی روبه رو کرده اند. 
توجه به امر اقتصاد، تولید و علم از موارد بسیار مهمی هستند که رهبر انقلاب در زمان های مختلف، برای اداره کشور، همواره بر آنها تاکید فرموده و درباره اهمیت توجه به این بخش ها تذکر داده اند؛ از جمله «مسئله اقتصاد -که ما بارها روی آن تکیه کرده ایم- امروز بیش از دوره 22ساله گذشته حائز اهمیت است. وضع نامساعد اقتصادی می تواند برای کشور یک تهدید جدی محسوب شود و دشمن از این استفاده می کند. ما باید به جایگاه بخش صنعت در کشور توجه کنیم؛ چون -همان طور که اشاره کردند و درست هم هست- پیش قراول توسعه اقتصادی کشور، بخش صنعت است»(دهم تیرماه 1380).
«نتیجه فقر علمی، فقر صنعتی شد. نتیجه فقر صنعتی، خرج کردن همه سرمایه ها برای رسیدن به سطح زندگی معمولی متعارف دنیایی شد؛ یعنی واردکردن، صنعت مونتاژ، دائم دنبال دیگران دویدن، نفت و همه سرمایه های داخلی را تقدیم کردن. وقتی علم نباشد، صنعت نیست. وقتی صنعت نباشد، بسیاری از ثروت های جامعه کشف نمی شود. وقتی صنعت نباشد، همه موجودی برای به دست آوردن صنعت روز خرج می شود. همه اینها ناشی از بی علمی است. بنابراین علم باید در کشور ترویج شود» (دهم آبان ماه 1383).
«مسئله اقتصاد، مسئله اولویت دار کشور است؛ نه فقط امسال که چند سال است این مسئله در راس اولویت های فوری کشور قرار دارد و… اولویت امروز ملت ایران، مسئله اقتصادی است» (اول فروردین ماه 1396).
مشاهده می شود همه نکاتی که نخبگان دلسوز کشور در سال های متمادی بر آن تکیه داشته و به دولت ها هشدار می داده اند، مورد توجه ایشان نیز بوده و همیشه اقتصاد و صنعت را اولویت کشور می دانند. 
با توجه به نقش های پایه ای و اثرگذاری که توسعه اقتصادی می تواند در معیشت، قدرت سیاسی، عادات، فرهنگ و امنیت یک کشور داشته باشد، امروز بحث توسعه اقتصادی به یک امر «اجتناب ناپذیر» تبدیل شده که دیگر نمی توان آن را نادیده گرفت و کم اهمیت جلوه داد، یا در برخورد با آن تعلل های فراگیر صورت گیرد. گستردگی نقش و اثرگذاری بحث توسعه اقتصادی بر ابعاد مختلف یک جامعه از اهمیت بسیاری برخوردار است و درحال حاضر کشور، نیازمند پویشی با نام «اول اقتصاد» در لایه های مختلف جامعه است؛ به گونه ای که «توسعه خواهی اقتصادی» به گفتمان و خواست اول و اصلی جامعه -چه در سطح مردم و چه در سطح مسئولان و سیاست گذاران- تبدیل شود. اما توسعه اقتصادی به صورت خودبه خودی، با رهاسازی و بی برنامگی به دست نمی آید. توسعه اقتصادی در مرحله اجرا و عمل، به الزامات و مواردی نیازمند است که بدون تجمیع و هماهنگی هم زمان این الزامات، نمی توان انتظار ظهور و تحقق آن را داشت. توسعه اقتصادی در مرحله نخست، پیش از هرچیز نیازمند «دولتی توسعه گرا» است که از جمله ویژگی های مهم و اصلی این دولت باید «مستقل بودن از ذی نفعان»، «داشتن اهلیت حرفه ای (شایسته سالاری و ارجحیت آن بر بحث رابطه سالاری)» و «تمرکز در تصمیم گیری های اقتصادی» باشد. 
هنگامی که دولت ها خودمختار و مستقل از ذی نفعان نباشند، نمی توانند در راستای توسعه اقتصادی تصمیم های صحیح و به موقع اتخاذ کنند. پایبندنبودن دولت ها به پاک سازی خود از ذی نفعان در اشکال متعدد، منجر به بلعیده شدن نتایج توسعه از سوی ذی نفعان و دستبردهای مکرر آنها به این نتایج و عدم تصمیم سازی های صحیح و به موقع برای توسعه اقتصادی کشورها خواهد شد. اینجاست که هر کوششی برای تحقق توسعه اقتصادی بی ثمر و دستیابی به آن بیش ازپیش مشکل می شود. 
آمسدن، چانگ و هاگارد اندیشمندانی هستند که از اهمیت یک بوروکراسی «خودمختار» و «شایسته سالار»، به معنای مستقل از ذی نفعان و دارای اهلیت حرفه ای، به عنوان هسته مرکزی یک «دولت توسعه گرا» یاد می کنند. داگلاس نورث، برنده جایزه نوبل اقتصاد نیز در کتاب خود با نام «سیاست، اقتصاد و مسائل توسعه در سایه خشونت» بر آن تاکید می کند.  کره جنوبی و تایوان دو کشوری بودند که به لحاظ سطح پایین نابرابری، بوروکراسی دولتی در آنها قادر به حفظ خودمختاری و آزادی تصمیم گیری خود در برابر منافع اقتصادی ذی نفعان قدرتمند بود؛ برای نمونه، اصلاحات ارضی فراگیر در کره جنوبی به حذف و محو طبقه ممتاز و اشراف زمین دار و ملاکان انجامید که می توانستند برای منافع اقتصادی، بوروکراسی دولتی را به فساد آلوده کنند یا حتی آن را در اختیار بگیرند. این اصلاحات از یک سو زمینه را برای استقلال دولت کره از طبقه حاکم زمین دار فراهم کرد و منجر به یک توزیع برابر استثنایی در زمینه درآمد و ثروت شد و از سوی دیگر اکثر مردم این کشور را قادر به آموزش فرزندان خود کرد که موجب گسترش سریع آموزش در این کشور شد؛ این موارد نیز به شکل گیری یک بوروکراسی خودمختار (مستقل از ذی نفعان) و شایسته سالار (دارای اهلیت حرفه ای) انجامید.  انقلاب صنعتی و تولید انبوه انواع کالاها در جهان، امروز بحث ذی نفعان و طبقات ممتازه ویژه را که می توانند بوروکراسی دولتی را به فساد آلوده کنند یا آن را در اختیار بگیرند، صرفا در طبقه زمین داران و ملاکان خلاصه نکرده است و درحال حاضر در کشور ما با انواع گوناگونی از ذی نفعان روبه رو هستیم که در حال بلعیدن و ازبین بردن مواهبی اند که توسعه اقتصادی می تواند با خود برای تمام اقشار جامعه به همراه داشته باشد که یکی از مهم ترین آنها، بهبود معیشت مردم و تقویت امنیت داخلی و خارجی کشور است. اما این موضوع متعلق به امروز نیست؛ بیش از یک قرن است که کشور دچار آفت این ذی نفعان شده و از این ناحیه آسیب های فراوانی دیده است. این طبقات ویژه و ممتاز، با رخنه کردن در بدنه تصمیم سازی های کشور، به سدی در برابر تحقق توسعه اقتصادی تبدیل شده است و اصلاحات اساسی برای تحقق آن را در راستای تامین منافع خود نمی بینند. 
از ارکان اصلی مورد نیاز برای توسعه یافتگی، منابع مالی و نیروی انسانی ماهر و تحصیل کرده است؛ اینها دو رکن اصلی و مورد نیاز توسعه اقتصادی اند و بیش از نیم قرن است که از نعمت هر دوی آنها در کشور بهره مندیم. با وجود این، مشاهده می شود که هنوز نتوانسته ایم به صورت شایسته ای از آنها برای توسعه اقتصادی کشور استفاده کنیم. جهت گیری های اشتباه در امر توسعه اقتصادی، این دو منبع مهم و حیاتی را به جای آنکه به فرصتی برای توسعه کشور تبدیل کند، آنها را به تهدید خیل عظیم بی کاران و منابع مالی سرگردان برای کشور تبدیل کرده است.  به غیر از طبقات زمین دار و ملاکان، امروز سوداگران، تاجر باشی ها، دلالان و واردکنندگان کالاهای خارجی، به ویژه کالاهای مصرفی و لوکس و مونتاژکاران و خام فروشان نیز در لباس تولید و اشکال جدیدی از ذی نفعان در اقتصاد کشور وجود دارند که توسعه اقتصادی هم راستا با منافع کلان کسب وکار آنان نیست. سودهای کلان به دست آمده از طریق فعالیت های نامولد، جای کسب درآمد و ثروت از طریق فعالیت های نوآورانه، تولیدی و کارآفرینی واقعی را گرفته و موتور خلق ثروت را بر محور فعالیت های رانت خواری، دلالی و نامولدگونه قرار داده است؛ به طوری که هرگونه بی ثباتی اقتصادی یا سیاسی ای، می تواند بر ثروت و درآمدهای آنان افزوده و به تحمیل هزینه و رنجی بسیار بر معیشت مردم و فعالیت های اقتصادی مولد بینجامد. این گروه نه از بی ثباتی های سیاسی و اقتصادی بیزارند و نه از حرکت نکردن کشور به سوی توسعه اقتصادی و نه بهبود نیافتن رفاه و معیشت جامعه آنها را بیمناک و نگران می کند. تورم و جهش های ارزی بر ثروت، دارایی و درآمدهای آنها افزوده و هیچ گاه در تیررس پرداخت های مالیاتی نیز نبوده و نیستند و به جای آن بخش های مولد واقعی و مزدبگیران اند که در معرض آماج پرداخت مالیات از سوی نهادهای تصمیم گیر قرار می گیرند. این موضوع نیز از سوی رهبر انقلاب، در تاریخ دوم شهریور 1376، مورد توجه قرار گرفته و نسبت به آن هشدار داده اند: «در زمینه کارها باید اساس را مردم قرار داد. این، حرف کلی است. همه این حرف را می زنند؛ هیچ کس هم منکر این حرف نیست. تازگی این حرف در اینجاست که اگر بخواهیم توجه بکنیم، گاهی اوقات منافع و خواست عامه مردم، با منافع گروه های خاص تعارض پیدا می کند. این، جایی است که بسیار حساس است. جاهایی است که اگر اقدامی را در زمینه صنعت، در زمینه مسائل اقتصادی، در زمینه مسائل پولی، در زمینه مسائل فرهنگی و در زمینه مسائل گوناگون انجام دهیم، به نفع مردم است؛ اما گروه های خاصی در جامعه هستند -گروه های پولی، مالی، اقتصادی، ثروتمندان، گروه های فرهنگی و گروه های سیاسی- که اینها متضرر خواهند شد. این، آن نقطه حساس است. آن صراط مستقیم، اینجا معلوم می شود. گیرم که چندصباحی، ما در فلان سیاستی که اعمال کردیم و فلان کاری که اجرا نمودیم، چهار نفر از گروه های خاص یا گروه های پولی و مالی را هم از خودمان راضی کردیم؛ اما اگر خدای ناکرده با این کار، مردم را ناراضی کرده باشیم، این نارضایی مردم مثل توفانی می آید و همه اینها را درمی نوردد. این، هیچ ارزشی ندارد». همچنین کسری های بودجه مزمن دولت ها و وابستگی به درآمدهای نفتی، نبود تراز پرداخت های سالم و هدایت نقدینگی کشور در فعالیت های نامولد زمین داری، دلالی و واسطه گری و عدم اهتمام کافی و واقعی دولت ها به فعالیت های مولد و بخش خصوصی واقعی، منجر به پیدایش تورم های دورقمی و بالا در جامعه ایران در بیش از چهار دهه گذشته شده که از دهه 90 به بعد، تنش های سیاسی نیز انگیزه ای دیگر جهت افزایش نرخ ارز در کنار تورم بوده است. عدم عزم کافی دولت ها برای انجام اصلاحات اساسی اقتصادی با بهره گیری از حضور نخبگان مستقل و غیرذی نفع سال هاست که قواعد اداره اقتصادی کشور را در خدمت تامین اهداف و منافع عده ای کوچک، متشکل از ذی نفعان نامولد و سوداگر قرار داده که در آن حمایت واقعی از بخش های تولیدی و کارآفرینان واقعی به چشم نمی خورد. تعلل در اصلاحات اساسی اقتصادی در زمینه دریافت مالیات از فعالیت های نامولد، ایجاد نشدن شفافیت های لازم در بخش های مختلف اقتصادی به ویژه در فعالیت های بانکی، اهمال و کوتاهی در مبارزه با مفاسد اقتصادی و بدهکاران بانکی، سپردن اداره و تخصیص منابع پولی کشور در دست اشخاص بدون صلاحیت و بخش های به اصطلاح خصوصی، حذف نخبگان و نمایندگان بخش خصوصی از تصمیم گیری های اساسی اقتصادی و… نشان از آن دارد که بیش از چهار دهه است که کشور در راستای دستیابی به توسعه اقتصادی اداره نمی شود.  پس از پایان جنگ در کشور، دو قاعده مهم بازی توسعه اقتصادی که یکی دولت توسعه گرای خودمختار و شایسته سالار که در تصمیم گیری های اقتصادی متمرکز باشد و دیگری حضور فعال و گسترده بخش خصوصی واقعی از طریق فعالیت های مولد در عرصه اقتصادی است، در عمل مورد توجه جدی قرار نگرفت. انحراف در بحث خصوصی سازی و گذاشتن نام تولید بر فعالیت های خام فروشی و مونتاژکاری نیز دو اشتباه مهلک در اقتصاد کشور بود و هیچ گاه ائتلاف قوی ای میان حاکمیت با بخش های تولیدی و بخش خصوصی واقعی جهت دستیابی به توسعه اقتصادی در کشور انجام نشد. 
هنگامی که از توسعه اقتصادی سخن به میان می آید، باید دانست که مفهوم آن چیزی متفاوت و فراتر از صرفا دستیابی به رشد اقتصادی است؛ به گونه ای که از نتایج آن می توان رشد اقتصادی را نام برد، اما دستیابی به رشد اقتصادی نیز لزوما به توسعه اقتصادی منجر نخواهد شد. امروز اگر با حجم عظیمی از مشکلات اقتصادی روبه رو هستیم، تاوان اشتباهات پیوسته یک قرن اخیر است. سال هاست که از تحولات صنعتی و تکنولوژیکی در دنیا عقب افتاده و آنچه را نیز تحت عنوان کالاهای غیرنفتی صادر می کنیم، چیزی جز تخلیه عظیم منابع طبیعی کشور و تولید کالاهای با ارزش افزوده پایین نیست. براساس آمار سری زمانی بانک مرکزی، از 13.1 میلیارد دلار صادرات کلوخه های کانی و فلزی در بازه زمانی 50ساله 1396-1347، حدود 91 درصد این صادرات (11.9 میلیارد دلار) متعلق به دوره 13ساله 1396-1384 و 9 درصد آن (1.2 میلیارد دلار) متعلق به دوره 37ساله 1383-1347 است. سال هاست که با تعلل در انجام اصلاحات اقتصادی، به راحتی کشور را بی پناه در اختیار اشتهای سیری ناپذیر دلالان، واسطه گران و رانت خواران گذاشته و چاره ای اساسی برای خروج از این وضعیت مخرب نیندیشیده ایم. حذف و نادیده گرفتن نخبگان در زمینه تصمیم گیری های اقتصادی خطرناک است. سایه سنگین و مهلک نامولدها بر سر اقتصاد ایران به شدت سنگینی می کند. با توجه به ظرفیت ها و نقاط قوت بسیاری که در کشور وجود دارد، هیچ بن بست و مشکل حل نشدنی در کشور وجود ندارد. با انجام تصمیم های صحیح و به موقع و عدم تکرار اشتباهات گذشته می توان از وضعیت نامطلوب موجود خارج شد. کوتاهی دست نامولدها و توجه به بحث خودمختاری، شایسته سالاری و تمرکز در تصمیم گیری های اقتصادی، سه گام اصلی و ابتدایی برای خروج از وضعیت فعلی کشور هستند.

                