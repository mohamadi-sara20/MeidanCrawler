یک‌شنبه ۵ اسفند ۱۳۹۷
-----------------------------------------
یادداشت
-----------------------------------------
ناامیدی سعودی، مسیر آمریکایی
-----------------------------------------

                    سفرهای اخیر ولیعهد سعودی و اعلام سرمایه گذاری در پاکستان، هند و چین، موضوعی است که باید ریشه آن را در وضعیت عربستان امروز جست وجو کرد. بن سلمان از شرایط این کشور پس از قتل جمال خاشقجی بسیار نگران است. این کشور در ایالات متحده، مخالفان قدرتمندی پیدا کرده است که دولت ترامپ را از هرگونه نزدیکی به سعودی ها بر حذر می دارند. در منطقه، عربستان با قطر، ایران و ترکیه چالش جدی پیدا کرده و کویت نیز رقابت ها بر سر رهبری جامعه عربی را کلید زده است. فضای داخلی عربستان نیز چندان روشن نیست. استفاده از خشونت برای حذف معارضان و مخالفان، موضوعی پذیرفتنی نیست. مجموع این شرایط و البته تحت فشار قرارگرفتن ترامپ با نزدیک شدن به انتخابات ریاست جمهوری 2020 می تواند فشار آمریکا برای جا به جایی بن سلمان و تغییراتی در هیئت حاکمه سعودی را جدی تر کند. ترکی الدخیل چندی قبل هشدار داد اگر این فشارها واقعی تر شود، عربستان به سوی روسیه، چین یا حتی ایران گرایش پیدا می کند. باید پذیرفت هیئت حاکمه سعودی برای بهبود فضای داخلی و شرایط امنیتی خود باید به بازنگری شیوه رفتار خود در منطقه و روابط با کشورهای بزرگ اطراف خود اقدام کند. در عراق، سوریه، یمن و لبنان، شرایط کاملا با آنچه عربستان برای آن سرمایه گذاری کرده بود، فاصله دارد. حال سفرهای اخیر ولیعهد سعودی به پاکستان، هند و چین را باید این گونه تحلیل کرد که درآمدهای نفتی سرشار، آنان را امیدوار به حرکت منطقه ای بی نیاز از ایالات متحده کرده است. متاسفانه این ذهنیت حاکمان سعودی اصلاح نشده که به جای این مسائل به سوی گفت وگوی منطقه ای حرکت کنند و بازی با حاصل جمع صفر را متوقف کنند. عربستان توانایی استخراج، تولید و صادرات نفت در حد 10 میلیون بشکه در روز را دارد. خریدهای تسلیحاتی هنگفتی انجام داده که فروشنده ها را به خود مدیون ولی امنیت خود را به خارج واگذار می کند. صراحتا رئیس جمهور آمریکا گفته امنیتی در عربستان وجود نخواهد داشت اگر آمریکا یک ساعت حمایت از این کشور را متوقف کند؛ درحالی که هرگز آنان نمی توانند چنین جمله ای درباره ایران بیان کنند. بن سلمان در این مدت تلاش کرده سفرهای خود را به مقصد کشورهای منطقه، روسیه و چین ترتیب دهد و به دنبال بازسازی چهره تخریب شده خود در جامعه جهانی باشد. شخص دونالد ترامپ تلاش ها برای گسترش مناسبات با چین از طرف هر کشوری را به شدت مورد برخورد قرار می دهد، حال اگر این تلاش ها از جانب متحد سنتی آمریکا در خاورمیانه یعنی عربستان سعودی انجام شده باشد، می تواند نگاه منفی کاخ سفید را در پی داشته باشد. به هر حال منابع نفتی و سود سرشار فروش نفت سعودی به اندازه ای است که همه طرف ها می توانند از آن بهره بگیرند. حادثه تروریستی در خاش، ابراز وفاداری طرف پاکستانی به عربستان بود. سرمایه گذاری های کلان سعودی ها در صنعت پتروشیمی و پالایشگاهی هند نیز یک حرکت راهبردی برای عربستان است. قراردادهای کلان 20میلیارددلاری در پاکستان و اعلام کمک صدمیلیارددلاری و بسته سرمایه گذاری هندوستان و البته قراردادهای چین، بعد از سفر وزیر خارجه به هند و رئیس مجلس به چین، اهدافی برای خنثی سازی این اقدامات را نیز دنبال می کند. اخباری مبنی بر انتقال فناوری حساس هسته ای از آمریکا به عربستان، شاید نوعی دلجویی تیم ترامپ از عربستان این روزها باشد؛ وگرنه با توجه به مسئله امنیت رژیم صهیونیستی، محال است چنین اقدامی به طور واقعی در آمریکا انجام شود؛ حتی اگر سعودی ها با اسرائیل، روابط رسمی برقرار کنند. آنان نگران گروه هایی در داخل عربستان هستند که می توانند در زمان هایی به صورت کنترل نشده منطقه را به ورطه نابودی بکشانند. در عین حال عربستان نیز ممکن است بعد از دریافت برخی فناوری ها از آمریکا، به سوی روسیه و چین حرکت کند که آمریکا حتما در تحلیل های خود به این نکته توجه خواهد داشت.
                