شنبه ۶ بهمن ۱۳۹۷
-----------------------------------------
type_unknown
-----------------------------------------
پیگیری برجام از جانشین ترامپ
-----------------------------------------

                    علی ایوبی عضو تیم مذاکرات هسته ای بود؛ عضویتی آن قدر پراهمیت که محمدجواد ظریف در امضای متن سند برجام، نام او و عباس عراقچی را ذکر می کند: ظریف در امضای متن برجام نوشته: «مخلص عباس آقا و مجیدآقا».  مجید تخت روانچی، دیپلماتی در ششمین دهه زندگی، به شدت دقیق، محجوب و بی حاشیه است. اگرچه 22 ماه بر سر به توافق رسیدن با شش کشور بر سر برنامه هسته ای تمام وقت تلاش کرد، اما حالا با فاصله از برجام، می تواند توافق را نقد و دوباره ارزیابی کند. رد گذر زمان را در چهره اش می توان دید، به ویژه اگر تصویر فعلی را با ابتدای مذاکرات مقایسه کنید. اگرچه حالا در معاونت سیاسی ریاست جمهوری به نظر می رسد که روزهای آرام تری از زمان مذاکرات را می گذراند، اما هنوز دغدغه این را دارد که باید با نگاه کلان به موضوعات نگریست و تصمیم گرفت. ازهمین رو خیلی تمایل ندارد در گذشته بماند و آن را مرور کند. روانچی معتقد است که وضعیت فعلی بین المللی به گونه ای است که باید همه دغدغه حل مشکلات را داشته باشیم، نه اینکه خود را درگیر اختلافات و چالش های داخلی کنیم.  مجید تخت روانچی می گوید برجام مطالبه ایران و یک مطالبه بین المللی است که باید دولت آمریکا آن را اجرا کند. این مطالبه را در صورت باقی ماندن برجام در دوران ریاست جمهوری بعدی آمریکا نیز پیگیری می کنیم.
 شما تا پیش از سمت فعلی، به عنوان کسی که در حوزه دیپلماسی و روابط بین الملل فعال هستید، شناخته می شدید؛ اما انتصابتان به عنوان معاونت سیاسی دفتر ریاست جمهوری به نظر نامانوس بود. چطور این اتفاق افتاد؟ الان در حوزه های داخلی متمرکز هستید یا خارجی؟
این را که چه شد از وزارت خارجه آمدم، در یکی، دو مصاحبه قبلی گفته ام. خودم هیچ ایده ای در این زمینه نداشتم. دکتر واعظی از آقای ظریف خواسته بود چند نفر را برای این پست معرفی کند. آقای ظریف چند نفر ازجمله بنده را معرفی کرده بودند. من تا زمانی که اسمم مطرح نشده بود، در جریان نبودم. وقتی این موضوع با من مطرح شد، فکر کردم در این وضعیت آمدنم به این پست درست است یا نه؟ با چند نفر مشورت کردم و در نهایت با توجه به حساسیت کار در دولت، تصمیم گرفتم قبول کنم. معاونت سیاسی دفتر رئیس جمهور، هم مسائل داخلی را پیگیری می کند و هم مسائل خارجی را؛ البته در مباحث اقتصاد داخلی، نقش معاونت سیاسی کم رنگ تر است. حوزه اقتصاد متولی خاصی دارد و شاید در اینجا کار کمتری داشته باشد؛ اما حتی در بحث اقتصاد هم درگیر هستیم. تقریبا این معاونت در همه مباحث داخلی درگیر است. طبیعتا مسائل سیاست خارجی هم قسمت عمده کار است. در همه کشورها نیز همین طور است. در کشورهای مختلف، چه آنهایی که سیستم نخست وزیری دارند چه آنها که ریاست جمهوری هستند، وقتی به سطح مسئول اجرائی کشور می رسد، طبیعی است سیاست خارجی بخش مهمی از کارهای دفتر رئیس جمهور یا نخست وزیر باشد که اینجا نیز همین طور است.  وزارت خارجه برنامه های خود را پیش می برد و ما هم اینجا مطالب مختلف را ازجمله در حوزه سیاست خارجی برای آقای رئیس جمهور  آماده می کنیم.
 با توجه به دستور کار معاونت شما، مصاحبه را از مباحث داخلی شروع می کنیم. یکی از جلسات مهمی که آقای رئیس جمهور در ماه های گذشته داشتند، با برخی احزاب سیاسی بود که یکی از آنها جلسه با برخی از چهره های اصلاح طلب بود. شما هم در آن نشست حضور داشتید. آنچه از این نشست رسانه ای شد، این بود که کمیته تعاملی بین دولت و اصلاح طلبان برقرار شود و پیگیری های ما نشان می دهد هنوز در این زمینه کاری انجام نشده است. از 12 مهر که زمان جلسه بود تاکنون برای تعامل با اصلاح طلبان چه اتفاقی رخ داده است؟
ابتدا این را توضیح بدهم که در رسانه ها طوری مطرح شد که انگار آن جلسه نقطه آغازی بود برای تعامل دولت و گروه های سیاسی، به ویژه صحبت با گروه های اصلاح طلب. این بحث مطرح شد که آن جلسه نقطه عطف بود که من می گویم این طور نبود. ولی در دیدگاه برخی از دوستان این طور مطرح شده که آن جلسه نقطه شروع بود. پس ببینیم از آن به بعد چه گذشته. تعامل دولت با گروه های مختلف از گذشته جاری است و این طور نیست که بگوییم ارتباط دولت با اصلاح طلبان قطع شده بود، آن جلسه شروع شد  و بعد رها شد.
 آنچه می دانیم این است که در مرداد جلسه ای با فراکسیون امید انجام شد. شما می فرمایید مستمر بوده و جلسه مهر نقطه عطف نبوده است؛ پیش از آن، چه زمانی چنین نشست هایی بین اصلاح طلبان و آقای روحانی وجود داشته؟
شما طبیعتا در جریان مواردی که خبری می شود، قرار می گیرید. مثلا جلسه فراکسیون امید با رئیس جمهور و جلسه با اصلاح طلبان خبری شد. ولی خیلی جلسات تک نفره یا چندنفره خبری نمی شوند؛ مثلا دکتر واعظی با اصلاح طلبان داخل و بیرون مجلس جلساتی دارند که خبری نمی شوند. این به آن معنا نیست که ارتباط قطع است؛ مثلا من در جریان هستم جلساتی قبل از جلسه مهر با فراکسیون امید و اصلاح طلبان انجام شده است. جلسات چندنفره و تک نفره با آقای رئیس جمهور و آقای واعظی هم بوده است. ممکن است یک نفر از نمایندگان مجلس با آقای واعظی جلسه داشته باشد یا یک اصلاح طلب با رئیس جمهور. لزومی ندارد هر جلسه که در نهاد برگزار می شود، خبری شود و اگر خبری نشود به معنی قطع ارتباط است. طبیعی است آن جلسه خاص تحت پوشش رسانه ای زیادی قرار گرفت.
 اجازه دهید این طور ادامه دهیم: وقتی جلسه ای رسانه ای می شود، یعنی نهاد حاکمیت که اینجا دولت است، قصد دارد آن را بزرگ نمایی کند. با این پیش فرض، دوباره سوالم را طرح می کنم، کمیته تعامل بین اصلاح طلبان و دولت به کجا رسید؟
باید بپرسم آخرین خبر چیست؟ تا جایی که اطلاع دارم، این است که هنوز به طور رسمی تشکیل نشده.
 در خبرها این طور بود که آقای عارف مسئول پیگیری کمیته باشند، ولی ما در جدیدترین اظهارنظر از دولت با شوک مواجه شدیم. آقای واعظی گفتند چرا اصلاح طلب ها سهم خواهی کرده و آن قدر نقد می کنند. اتفاقا به جایی رسید که رسانه های اصلاح طلب مجبور شدند به آقای واعظی یادآوری کنند گویا سهم اصلاح طلبان را در دولت نادیده می گیرند.
آقای واعظی چندبار در این زمینه به طور روشن صحبت کرده اند.
  به نظر می رسد یک سری از حرف هایشان را تعدیل کرده اند.
این را باید از خودشان بپرسید. به نظرم در این زمینه صحبت خواهند کرد. اما دولت دکتر روحانی دولت فراجناحی است، یعنی این طور نیست که فقط با یک جناح، یک گروه و یک طرز فکر بخواهد کار کند. در بین وزرا برخی با گرایش های اصلاح طلبی یا اصولگرایی یا اعتدالی هستند و ممکن است برخی گرایش خاصی نداشته باشند. یعنی این دولت که مشی اعتدالی دارد، از همه ظرفیت های کشور استفاده می کند چون نیاز است که بتوانید از همه توانایی ها و داشته هایتان استفاده کنید تا کاری را پیش ببرید. به ویژه در این شرایط که آمریکایی ها شمشیر را از رو بسته اند و اذنابشان در منطقه و صهیونیست ها. بنابراین لازم است از همه ظرفیت ها استفاده کنیم. به نظرم شما دو مبحث را با هم خلط کردید؛ یکی جلسه مهر و اینکه آیا بعد از جلسه اتفاقی افتاد یا نه و اینکه نگاه دولت به جریان اصلاح طلبی چه بود.
 می خواهیم از برایند آن جلسه به این برسیم که بالاخره اکنون دولت حسن روحانی چه نگاهی به طیف اصلاح طلبان دارد؟ شاید بد نباشد بفرمایید آیا در دولت درباره سهم اصلاح طلبان در پیروزی آقای روحانی در سال های 92 و 96 اتفاق نظر وجود دارد و این سهم را بزرگ می بیند یا تصور می شود نقش اصلاح طلبان به اندازه اعتدال و توسعه بود؟ [آن طور که آقای واعظی می گویند].
دکتر روحانی وقتی سال 92 کاندیدای انتخابات شدند، طبیعتا یک سری احزاب و گرایش ها اعم از اصلاح طلب ها و اعتدالیون یا حزب اعتدال و توسعه پای کار آمدند، اینکه بخواهیم بگوییم چند درصد؟ چطوری؟ نه عملی است که درصد تعیین کنیم و نه کار درستی است که درباره آن صحبت کنیم. به نظرم خیلی هم فایده ای ندارد. آنچه به آن معتقدم این است که گروه های مختلفی بودند و از دکتر روحانی در انتخابات حمایت کردند و ایشان هم بدون توافق با گروهی -گروه الف یا ب با هر گرایشی- به پیش رفتند. گروه های مختلفی از کاندیداتوری ایشان حمایت کردند و دولت تشکیل شد. دولتی هم که تشکیل شد فراجناحی است هم در دولت یازدهم و هم در دولت دوازدهم. ممکن است بگویید در دولت یازدهم این تعداد با این گرایش بیشتر بوده، در دولت دوازدهم کمتر بوده، اما اصل کار را نمی توانیم زیر سوال ببریم که این دولت می خواهد از تمام ظرفیت ها استفاده کند از جمله اصلاح طلب ها و حزب اعتدال و توسعه و گروه های دیگر. به جای اینکه به گذشته برویم که در 96 چه گذشت، الان باید تمرکز کنیم بر اینکه ما در شرایطی هستیم که باید از تمام ظرفیت های کشور استفاده شود. اصل کار و تمرکز آقای روحانی بر این است که از تمام ظرفیت ها استفاده کند و از 92 تا به حال ثابت مانده است.
 صحبت شما درست که آقای روحانی توافقی با احزاب دیگر برای ریاست جمهوری نداشته اند، اما نمی توانیم نقش سیدمحمد خاتمی یا آیت الله هاشمی را در پیروزی آقای روحانی نادیده بگیریم. اصلاح طلبان هم هیچ وقت دنبال سهم خواهی نبودند، اتفاقا این بحث در ماه اخیر با حرف های آقای واعظی شروع شد که گفتند آقای روحانی کاندیدای حزب ما بود.
ایشان در این زمینه صحبت کرده اند ولی برخی از نقل قول هایی را که از ایشان شده قبول ندارند. به نظرم الان در وضعیت فعلی کشور و در سطح بین المللی و منطقه ای به آرامش نیاز داریم که بتوانیم از تمام موجودی مان استفاده کنیم و کار کشور را پیش ببریم. اینکه الان وارد این مقولات شویم که در 92 یا 96 چه شد و سهم هرکس چقدر بود، خیلی کمک کننده نیست و حتی می تواند مضر باشد، از این نظر که تمرکزتان را بر کاری که نیاز است انجام شود از دست می دهید.
 در خاتمه این بحث، فرمودید در دولت یازدهم تعداد اصلاح طلبان در کابینه بیشتر بود. در این دولت آقای آخوندی به عنوان یک چهره اصلاح طلب از دولت جدا شد. طبیعی است که هرکس می تواند از کابینه خارج شود و این اتفاق غیرمعمولی نیست، اما افرادی که در دولت دوازدهم جایگزین اصلاح طلبان شدند عمدتا از طیف دوستان و همکاران آقایان نوبخت و واعظی و در مجموع از طیف اعتدال و توسعه هستند. آیا این تغییرات نشانه آن است که رئیس جمهور در حال نزدیک تر شدن به حزب اعتدال و توسعه و اعتماد بیشتر به آنهاست؟
خیر، این ادعا را قبول ندارم. رئیس جمهور اعتقاد دارد هر فردی از هر حزب و با هر گرایشی که مشی اعتدالی دولت را قبول داشته باشد و دنبال افراط و تفریط نباشد می تواند به دولت کمک کند و این طور نیست که ایشان برای جایگزینی یک وزیر به یک حزب خاص توجه کند. رئیس جمهور به توانایی افراد و همخوانی آنها با دولت دقت می کند و اینکه کارهایی که باید دولت انجام بدهد چیست. ممکن است در یک دوره فلان تعدادی از فلان حزب باشند و در دوره دیگر کمتر باشند، اما اینکه دولت به این سمت می رود که روزبه روز افراد یک حزب در دولت غالب شوند، چنین اعتقادی ندارم، می شود خلافش را ثابت کرد و هم شناختی که شما از دکتر روحانی دارید این را نشان نمی دهد. به نظرم چنین تحلیلی درست نیست.
 اما به نظر می رسد حلقه اطراف آقای روحانی ترجیح می دهند تعداد افراد اعتدال و توسعه در کابینه بیشتر باشد؛ مثلا چند وزیر که عوض شده اند، از معاونت های مجموعه آقای نوبخت آمدند.
به جز وزیر اقتصاد چه کسی؟
 آقای نمکی که سرپرست وزارت بهداشت شدند. حلقه اطراف آقای روحانی خیلی اعتقاد به این ندارند که فراجناحی عمل کنند و مهم تر اینکه نقش آقای جهانگیری به عنوان یک چهره اصلاح طلب در دولت دوازدهم بسیار کم رنگ شده است.
اینکه وزیر اقتصاد قبلا معاون آقای نوبخت بوده، به این معنا نیست که آقای دژپسند حزبی است. این طور نیست که چون ایشان معاون سازمان برنامه و بودجه اند، حتما گرایش رئیسش را دارد. نمی توانید قطعی بگویید چنین اتفاقی حادث شده. نکته دوم درباره آقای جهانگیری که با ایشان صحبت کرده ام، اصلا این طور نیست که اختلاف نظر بین ایشان و دکتر واعظی باشد و در دولت و کارهای جاری دولت خودش را نشان دهد. نه این طور نیست. آقای واعظی هم چندین بار گفته اند آقای جهانگیری نفر دوم دولت هستند و معاون اول رئیس جمهور هستند و نقش شان در دولت مشخص است. کار آقای واعظی هم مشخص است و به نظرم خط کشی نسبتا روشنی بین رئیس دفتر رئیس جمهور و معاون اول وجود دارد.
 هرکدام شان کارهای خاص خودشان را دارند. اینکه گفته می شود چون آقای واعظی آمده، نقش آقای جهانگیری کم رنگ شده، این طور نیست. من نه عضو حزبی هستم و نه اعتقاد دارم که باید عضو حزب بود تا کار پیش برود. چنین موردی را نمی بینم. البته در هر زمینه وجود اختلاف نظر طبیعی است. اینکه یک وزیر با معاونش اختلاف نظر داشته باشد، طبیعی است؛ اما اینکه اختلاف نظر به یک جریان تبدیل شود که طرف مقابل را حذف کند یا نقشش را کم رنگ کند، در اینجا نمی بینم.
 از رفع حصر چه خبر؟
خبرها در این زمینه را که دیده اید.
 علاوه بر خبرهای منتشر شده که اتفاقا درباره آنها هم اختلاف هست.
من هم اطلاعاتم در همین حد است که در رسانه ها مطرح می شود.
 یعنی موضوع رفع حصر در دستور کار معاونت سیاسی قرار ندارد یا توصیه ای نشده است؟
شورای امنیت درگیر این موضوع است. آقای روحانی هم به عنوان رئیس شورای عالی امنیت ملی درگیر این موضوع بوده و هستند. تحولاتی بوده و شورای امنیت در این زمینه نهایتا تصمیم گیری خواهد کرد.
 در دفتر آقای واعظی، یعنی دفتر رئیس جمهور، در حوزه کاری شما به عنوان معاونت سیاسی موضوع حصر اساسا در دستور کار قرار دارد یا خیر؟
این موضوع در شورای عالی امنیت ملی بحث می شود و همان جا در این باره تصمیم گیری خواهد شد. ما به عنوان دفتر رئیس جمهور درگیر این موضوع نیستیم.
 امروز سومین سال اجرائی شدن برجام است.
البته با قصد قبلی این روز را برای مصاحبه تعیین نکردم. صبح امروز متوجه این تصادف شدم.
 گویا برجام آن چیزی نشد که می خواستید. آیا این طور است؟
اگر بخواهیم بدعهدی های آمریکا را ملاک قرار دهیم که باید هم این طور باشد، چون بین و واضح است که آمریکایی ها از روز اول برجام آن طور که باید و شاید عمل نکرده اند؛ به ویژه حدود یک سال اخیر. طبیعتا آنچه تصور می کردیم، نشد؛ اما دلیل روشنی دارد. کاری که آمریکایی ها با برجام کردند و آن طور که باید و شاید در دوران ریاست جمهوری اوباما در اجرای تعهدات شان سریع نبودند. ترامپ هم قبل از شروع دوره ریاست جمهوری اش مواضع تندی درباره برجام داشت. وقتی هم رئیس جمهور شد، این مواضع تند ادامه داشت و تهدید کرد که از برجام خارج خواهد شد و این کار را هم کرد. شاید کسی تصور نمی کرد آمریکا به این صورت با برجام برخورد کند. حتی در صحبتی که با اروپایی ها داشتیم، آنها هم چنین انتظاری نداشتند. شرکای آمریکایی هم این انتظار را نداشتند. به طور خلاصه موافقم آن طور که انتظار می رفت، عمل نشد.
  کمی به گذشته برگردیم. یادم هست همکاران مطبوعاتی، شما را «عقل منفصل تیم مذاکره کننده» می نامیدند. آیا به نظرتان راهکاری در برجام وجود داشت که از آنچه در وضعیت فعلی شاهدش هستیم، پیشگیری شود؟ خاطرم هست که در وین وقتی از طرح تیم مذاکره کننده مبنی بر صدور قطع نامه در شورای امنیت سازمان ملل که بقیه قطعنامه ها را لغو می کرد، رونمایی شد، نگرانی غالب این بود که دولت در آمریکا در حال تغییر است و ممکن است دولت جدید این کشور به توافقات پایبند نباشد؛ ولی شما و تیم مذاکره کننده با قاطعیت می گفتید این اتفاق رخ نخواهد داد و هیچ دولتی برخلاف تعهداتش عمل نمی کند. اکنون اتفاقات پیش آمده را چقدر مرتبط به شخصیت ترامپ می دانید و چطور می توانستید از این اتفاق پیشگیری کنید؟
شاید کسی فکر نمی کرد در آمریکا رئیس جمهوری روی کار بیاید که نگاهش به واقعیت های روابط بین الملل به این صورت باشد. می توانید چنین بحثی را درباره کنوانسیون تغییرات آب و هوا هم داشته باشید. می توانیم بپرسیم آیا کسانی که در پاریس سال ها بحث کردند و به تفاهم رسیدند، تصور می کردند روزی عضو مهم این کنوانسیون از آن خارج شود یا آیا می توانستند از این اتفاق پیشگیری کنند؟ بنابراین درباره همه مباحث این تفکر جاری است. البته جای بحث دارد که آیا لازم بود برخی موضوعات را سفت وسخت تر بگیریم یا اینکه این کار هم تاثیری نداشت. جواب این سوالات بله یا خیر نیست. باید موضوعات مختلف برجام را بررسی کرد. البته نمی دانم این کار چقدر فایده دارد.
 بالاخره این تجارب برای مذاکرات ایران با کشورهای دیگرمفید است.
مشابه همین بحث است که در 92 یا 96 چه شد و چقدر به درد امروزمان می خورد. به نظرم اگر بخواهیم یک بحث دقیق خیلی بی طرفانه داشته باشیم باید بگوییم برجام شامل چه عناصری است و آیا باید عنصر الف را سخت تر می گرفتیم و چه تاثیری داشت؟ یا در مورد عنصر ب چطور باید عمل می کردیم؟ نکته مهم اینکه آقای ترامپ پدیده ای است که کشورهای دنیا از جمله شرکای آمریکا مانده اند که با این پدیده چه کنند. چون آدمی کاملا غیرقابل پیش بینی است و ممکن است صبح حرفی بزند و شب متضادش را بگوید و نمی توان دقیق حساب کرد که دنبال چه موضوع خاصی است. بر این اساس کسی چنین برخوردی را پیش بینی نمی کرد.
 زمان مذاکره پیش فرضتان این بود که در انتخابات بعدی آمریکا، دموکرات ها پیروز می شوند؟
خیر. زمان مذاکره برجام به هیچ وجه در ذهنمان این قضیه نبود که رئیس جمهور بعدی آمریکا چه کسی خواهد بود.
 اگر در انتخابات پیش روی آمریکا، دموکرات ها بر سر کار بیایند در ادامه همکاری ایران با آمریکا تفاوتی ایجاد خواهد شد؟
زود است که در مورد انتخابات 2020 قضاوت کنیم. بین دموکرات ها هم گرایش های مختلفی هست. اما آنچه مهم است اعتقاد ما (و خیلی از کشورها و همه اعضای فعلی برجام) این است که برجام تعهد آمریکاست و با تغییر دولت تغییر نمی کند. تعهد بین المللی آمریکاست. حالا یک رئیس جمهور آمده و این تعهد را قبول نمی کند ممکن است رئیس جمهور دیگری سال 2020 بیاید (اگر تا آن زمان برجامی در کار باشد چون معلوم نیست چه اتفاقی خواهد افتاد) چه دموکرات باشد یا جمهوری خواه بالاخره این تعهد برعهده آمریکاست که انجام شود. در اجرای تعهد تا انتخابات بعدی فاصله می افتد اما در اصل تعهد آمریکا تغییری ایجاد نمی شود. انتظار ما و بقیه اعضای برجام است که آمریکا به این تعهد عمل کند.
 سوال من ناظر به آینده است که در دفتر ریاست جمهوری راهبردی برای انتخابات آینده آمریکا وجود دارد؟ یعنی نسبت به این موضوع چه منظر و نگاهی وجود دارد؟
البته حتما به این موضوع فکر می کنیم اما این مسئله داخلی آمریکاست. دخالتی در این کار نداریم اما حتما رصد می کنیم و مواضع دولت فعلی نسبت به برجام، مواضع کاندیداهای مختلف، کسانی که در حزب دموکرات باشند و صحبت از کاندیدا شدنشان است یا حتی اعضای جمهوری خواه که ممکن است رقیب ترامپ باشند را رصد می کنیم. وزارت خارجه دقیق تر و ما هم به عنوان دفتر ریاست جمهوری این قضیه را دنبال می کنیم.
 سال ها معاون حوزه اروپا و آمریکا بوده اید. به نظر شما به عنوان یک کارشناس در این حوزه، به نفع ایران و برجام است که در 2020 چه طیفی در آمریکا بر سر کار بیاید. دموکرات یا جمهوری خواه معتدل تری از ترامپ یا اینکه دولت ترامپ ادامه داشته باشد.
در سیاست خارجی آمریکا به جز دوره اخیر، که نزدیک دو سال و خرده ای است، آنقدر حرکت سینوسی و بالا و پایین شاهد هستید که شاید در تاریخ گذشته سیاست خارجی آمریکا چنین تحولاتی را شاهد نبودید. بحث داخلی آمریکا به کنار، نمی خواهم وارد بحث نوع نگاه ترامپ شوم ولی در سیاست خارجی تغییراتی را دیدید که شاید در گذشته به این صورت نبوده. این دوره را کنار بگذاریم. در مورد ایران صحبت می کنم. به جز دو سه سال اخیر خیلی بالا و پایین اساسی نمی بینیم. به همین دلیل عرض کردم در دوره ای که اوباما رئیس جمهور بود حتی نسبت به سیاست های دولت او هم نسبت به برجام اعتراض داشته و داریم. و نامه های آقای ظریف که از ابتدای برجام نسبت به بدعهدی آمریکا در اجرای تعهداتش بود مکتوب است. نمی دانم الان چند نامه شده. ولی اگر زمانی قرار باشد نامه ها منتشر شود تاریخ ها مشخص است و اینطور نبوده که بعد از به قدرت رسیدن ترامپ نامه نگاری ها شروع شده باشد.
 پس معتقدید آقای اوباما هم نمی خواست برجام را خوب اجرا کند؟
اینکه نمی خواست یا نمی توانست یا شاید سیاست آمریکا اجازه نمی داد به آن سمت برود، شاید نگرانی تاثیر اجرای برجام در انتخابات 2016 بود، اینها عوامل مختلفی است که وجود دارد. اما برگردیم به مورد سوال شما، اینکه سیاست خارجی آمریکا با تغییر روسای جمهور تغییر اساسی و بالا و پایین شدید نخواهد داشت. بنابراین بعید می دانم کسی که در 2020 سر کار بیاید اگر هم مخالف ترامپ باشد (چه جمهوری خواه یا دموکرات) نسبت به جمهوری اسلامی ایران به غیر از برجام خیلی متفاوت عمل کند. انتظار ما و بقیه اعضای برجام این است که آمریکا به تعهداتش در چارچوب برجام عمل کند. اگر رئیس جمهور بعدی به این تعهدات عمل کند خب متفاوت با سیاست ترامپ است.
  یعنی در مواجهه با رئیس جمهور بعدی آمریکا مطالبه مان در مورد اجرای برجام را ادامه خواهیم داد.
حتما، چون مطالبه بین المللی است و باید اجرا کند. این خواسته ما است و خواهد بود. اما اینکه چه کسی با چه گرایشی بر ایران چه تاثیری خواهد داشت، فکر نمی کنم هرکسی روی کار بیاید شاهد تغییر اساسی در سیاست خارجی آمریکا نسبت به ایران باشیم. مگر برجام که شرایط خاص خودش را دارد.
 آیا درست است که بعد از برجام دستور کار برای ادامه مذاکره با آمریکا وجود داشت. اساسا چرا مذاکره را ادامه ندادیم تا تحریم های اولیه آمریکا علیه ایران هم لغو شود؟
در مقطعی مقام معظم رهبری گفتند این یک امتح ذ ان برای آمریکاست که ببینیم در اجرای برجام چطور عمل می کند و اگر از این امتحان سربلند بیرون بیاید، زمینه برای مباحث دیگر آماده می شود. این یک موقعیت ویژه بود که اگر آمریکا از این امتحان سربلند بیرون می آمد، می شد در مورد بقیه مباحث فکر کرد. متاسفانه آمریکایی ها از این فرصت استفاده نکردند و طوری عمل کردند که عملا راه را برای کارهای دیگر که شاید می شد انجام داد بستند و فرصتی بود که از دست رفت. از زمانی که برجام اجرائی شد، در ژانویه 2016 که اکنون در سومین سالگردش هستیم، اوباما تقریبا 12 ماه فرصت داشت که یک سری کارها را انجام دهد، ولی تعلل کرد و در برخی حوزه ها بد عمل کرد و این فرصت از دست رفت و ما مقصر نبودیم. ما از روز اول تاکنون صادقانه به تعهداتمان عمل کرده ایم، ولی شما نمی توانید با کسی وارد دیالوگ شوید که تعهداتش را خوب انجام نداده و در برخی زمینه ها شاهد نقض غرض و نقض عهد هستید و صداقتی نمی بینید که بگویید تجربه خوبی از گفت وگو با این مجموعه کسب کرده ام و زمینه ای وجود دارد که در آینده با هم کاری انجام دهیم. وقتی در چنین موضوع مهمی که سال ها درموردش بحث شد سابقه خوبی را از طرف مقابلتان شاهد نیستید، نمی توانید انتظار داشته باشید بتوانید وارد مباحث دیگری شوید.
 مذاکره با طالبان در ایران از چه نقطه ای شروع شد؟
در مذاکرات رسمی ای که داشتیم، طالبان به تهران آمدند و با دکتر عراقچی گفت وگو کردند و از قبل مشورت هایی با دولت افغانستان داشتیم و آنها را در جریان قرار دادیم که قرار است چنین اتفاقی بیفتد. اتفاقا دولت افغانستان از اینکه با طالبان گفت وگو شود، استقبال می کند.
 اینکه دولت افغانستان را در جریان قرار می دادیم یعنی از قصدمان برای مذاکره با آنها اطلاع دادیم یا از دولت افغانستان در مورد قصدمان مشورت خواستیم؟
به دولت افغانستان اطلاع دادیم که چنین تحولی صورت خواهد گرفت و هیئتشان به تهران می آید و طبیعی است به نقطه نظراتشان گوش دادیم. نمی خواستیم این طور شود که باعث تعجبشان شود که چنین اتفاقی انجام شده و دولت افغانستان در جریان نبوده. از دید ما دولت افغانستان دولتی قانونی است و روابط سیاسی و تجاری خوبی با هم داریم و همسایه هم هستیم. نمی خواهیم طوری عمل کنیم که همسایه مان متعجب شود و خیلی شفاف موضوع را مطرح کردیم. بعد از گفت وگو با طالبان هم نتیجه را به اطلاع دولت افغانستان رساندیم. خیلی دوستانه و برادرانه روند کار را گفتیم.
 مذاکره به درخواست طالبان انجام شد یا ایران؟
هر دو طرف فکر می کردند خوب است چنین کاری انجام شود.
 پیش تر سفیر ایران در افغانستان گفته بود دیدارهایی هست، اما هنوز به مذاکره نرسیده تا خبر مذاکره را شنیدیم.
ارتباطاتی بود؛ با طالبان و کسانی که وابسته به طالبان هستند. در داخل افغانستان در برخی جاها افرادی هستند که عضو طالبان نیستند، اما با آنها ارتباط دارند. ما با آن افراد ارتباط داشتیم و می دانستیم ممکن است، نه صددرصد، اما مباحثی که با ما مطرح می شود نظرات طالبان باشد یا نظراتی که ما به آن شخص می گوییم به طالبان منتقل شود. این نوع ارتباط وجود داشت، اما برای اولین بار به صورت رسمی مذاکرات را در تهران انجام دادیم.
 این مذاکرات ادامه خواهد داشت؟
صحبت شده که این گفت وگوها تداوم داشته باشد و هر زمان قرار به این کار باشد اطلاع رسانی عمومی می کنیم و از قبل به دولت افغانستان خبر می دهیم.
 با آنچه در دوحه می گذرد و مذاکرات آمریکایی ها با طیف دیگری از طالبان، نزدیکی دارد؟
در قطر و امارات هم یک سری گفت وگوها بود. الان خیلی ها به جز ما با طالبان صحبت می کنند و واقعیت صحنه است.
 پس قرار است طالبان پاستوریزه شده را به رسمیت بشناسید؟
اینکه در آینده چه خواهد شد، هنوز مشخص نیست. تلاش ما این است که آرامش و ثبات در افغانستان برقرار شود و نهایتا مردم افغانستان تعیین می کنند کارشان به چه نحوی پیش برود. به نظرم الان زود است که وارد این قضیه شویم که نهایتا چه اتفاقی خواهد افتاد. تلاش داریم گفت وگوی بین افغانی گفت وگوی واقعی باشد و منتهی به نتیجه ای شود که مورد قبول مردم افغانستان باشد. به عنوان همسایه می خواهیم افغانستان را باثبات ببینیم و مرزهای بین دو کشور امن باشد، روابط تجاری مان بیشتر از وضعیت کنونی و به خوبی انجام شود، بنابراین هر کاری که در جهت ایجاد ثبات و صلح در افغانستان لازم است انجام می دهیم.
                