یک‌شنبه ۱۰ تیر ۱۳۹۷
-----------------------------------------
یادداشت
-----------------------------------------
مین های انفجاری زیر پای دولت
-----------------------------------------

                    زیر پای دولت مین های انفجاری متعددی پنهان شده است که با کوچک ترین حادثه امکان انفجار آن وجود دارد. این مین ها گاه «دشمن ساخته» و گاه «خودساخته» است و اصلی ترین کارکرد آنها این است که افراد و شرکت های شناخته شده و باندهای سودجوی مرتبط با آنها هزینه های اضافی را بر کالاها و خدمات عمومی تحمیل کرده و آن را به پایین ترین لایه های طبقات اجتماعی می کشانند و اسباب استثمار، نارضایتی و اعتراضات عمومی را فراهم می کنند. در ادامه به سه نمونه از مین های انفجاری خودساخته اشاره می کنم و تاکید می کنم که اظهار نظر درباره موضوعات سیاست گذاری عمومی نه تنها مستلزم شناخت ساختارها بلکه مستلزم شناخت جزئیات و سازوکارهای خرد سیاستی است. از این رو است که برای موضوعات مختلف باید پرونده های نمونه پژوهی باز کرد و نتیجه آن را به صورت شفاف ارائه داد و اما مین های انفجاری: مین انفجاری نخست: طبق قانون، قیمت گذاری خودروهای بالای 45 میلیون تومان آزاد است و خودروسازان می توانند بدون نیاز به کسب مجوز از نهادهای نظارتی از جمله شورای رقابت، قیمت این محصولات را به میل خود تعیین کنند. هفته گذشته نامه ای از جمعی از خریداران خودروهای سنگین (رانندگان و کامیون داران) به دستم رسید که نشان می داد شرکت خودروساز از کسانی که برای دریافت خودروی سنگین اقدام به پیش خرید کرده اند، تقاضای دریافت صد تا 130 میلیون تومان اضافه بر قیمت های اصلی کرده است. استدلال اقتصادی این افزایش قیمت ظاهرا به قیمت دلار بازمی گردد. این در حالی است که هزینه ها قبل از افزایش نرخ ارز صورت گرفته است. استناد حقوقی خودروساز هم این است که در قرارداد قید شده است که قیمت هنگام پرداخت محاسبه می شود و این یعنی انحصاری ترین و یک طرفه ترین نوع معامله. طرفه آنکه مجموعه قوانین و مقررات قوای مقننه و مجریه و شورای رقابت آن چنان این حلقه انحصار را برای شرکت های خودرو ساز فراهم کرده که نه تنها خریداران خودروها، بلکه حتی خود دولت و قوه قضائیه هم نمی توانند به مقابله با آن برخیزند. اگر شورای رقابت با افزایش قیمت خودروهای زیر 45 میلیون تومان (آن طور که مورد انتظار خودروسازان است) موافقت نکند، آنها به احتمال فراوان باز هم به قیمت خودروهای بالای 45 میلیون تومانی می افزایند تا از این مسیر ضرر و زیان سایر محصولات (زیر 45 میلیونی ها) را جبران کنند. البته قبل از شورای رقابت آنها تصمیم خود را بدون توجه به «شرایط جنگ اقتصادی» عملی کرده اند. به بیان دیگر سرنوشت قشر زحمتکش حوزه حمل ونقل قربانی اقدامات تلافی جویانه خودروسازان شده و خریداران خودرو را در دام آنها افکنده است. به این شکل ضامن مین انفجاری رها شده و بحران به یکی از مهم ترین بخش های کشور یعنی صنعت حمل ونقل و حوزه های گوناگون مرتبط با آن به جمعیت 600 هزار نفری وارد شده است.هرچند جمعیت خریداران خودرو این تعداد نیست؛ اما تقاضای القایی تورم را به 600 هزار نفر تعمیم می دهد که با محاسبه بعد خانوار به دو میلیون نفر می رسد و با محاسبه نرخ بالای «ریسک شیوع» در این بخش به دیگر کالاها هم می رسد. به بیان دیگر، سرنوشت سیاسی دولت به مین های انفجاری ناشی از سودجویی های بی مهار و بی منطق خودروسازان سپرده شده است. کار دولت با شعار و کلی گویی و توصیه های اخلاقی بسامان نمی شود. صنعت حمل ونقل به دلیل ریسک بالای شیوع موجب سقوط دولت آلنده در شیلی شد. مین ها را خنثی کنید! مراقب زیر پایمان باشیم که پر از تله های انفجاری خودساخته است! دولت یا مجلس با اصلاح قانون و سپردن تعیین قیمت خودروهای سنگین به شورای رقابت می توانند این مشکل را حل کنند.مین انفجاری دوم: اجرای طرح تحول سلامت به روال فعلی و با هزینه های سرسام آور، دیگر قابل ادامه نیست. اصلاحات تدریجی وزارت بهداشت در این طرح و تلاش های موفقیت آمیز اخیر سازمان بیمه سلامت در کاهش هزینه های سنگین آن (که این بار از موضع وزارت بهداشت اعمال می شود) خود گواهی بر همین امر است. سلامت مردم نباید نردبان سودجویی و بلکه پول پرستی برخی از بخش های مهارگسیخته در حوزه پزشکی شود و زحمات برخی مدیران خوشنام آن را به هدر بدهد. چرا نباید برخورد با متخلفان سنگین باشد؟ عقده های سیری ناپذیر مادی شماری از پزشکان و رانت اقلام دارویی و بیمارستانی به مثابه مین های انفجاری خودساخته ای است که نباید وزنی در سیاست گذاری عمومی بیابند تا شیرینی این طرح تنها به کام مخاطبان واقعی آن برسد. اگر سازمان نظام پزشکی مطالبات صنفی زیاده خواهانه را به جای «مسئولیت اجتماعی» و «شرایط جنگی اقتصادی» کشور بنشاند، دولت خود باید پیش قدم شود و با مردم به صورت شفاف سخن بگوید و به اصلاح بیشتر این طرح اقدام کند. نظام سیاست گذاری دولتی نمی تواند اسیر «پول پرستی» شماری از پزشکان یا شرکت های خصوصی بشود. البته این سودجویی ها شامل برخی و تنها معدودی از حوزه های تخصص پزشکی (و نه همه آنها) شده است. این مین انفجاری نظام متوازن بودجه ای کشور را هدف گرفته است.ما در این شرایط به ایجاد موازنه بین تامین سلامت از یک سو و تامین نیازهای اولیه مستمندان و اجرای مقررات مساعدت های اجتماعی از سوی دیگر نیاز داریم. اما در سال های گذشته این موازنه صرفا به سوی تامین سلامت گرایش داشته است و البته از حق نگذریم، خدمات قابل توجهی به بیماران و تجهیز بیمارستان ها کرده است. من در دو سال گذشته در نوشته های متعددی به این موضوع پرداخته ام که باید اجرای نظام چندلایه رفاه اجتماعی که سنگر مردم در برابر بمباران های اقتصادی است، در راس اقدامات دولت قرار گیرد. قانون ساختار یا همان نظام چندلایه رفاه اجتماعی، هزینه های رفاهی و خدماتی کشور را بسامان و ساختار آن را اصلاح می کند. این قانون در دهه 80 شمسی از سوی کارشناسان خبره ای تهیه شده و در سال 83 به تصویب رسیده، اما و افسوس که تاکنون به صورت کامل اجرا نشده است. این طرح همسان با برجام است و در «جنگ اقتصادی تحمیلی آمریکا» به مثابه سنگرسازی برای طبقه متوسط و فقیر و مستمندان جامعه است. مین طرح تحول را خنثی کنید؛ برای مردم سنگر بسازید و تعارف را با زیاده خواهان اعم از پزشک، مهندس، موبایل فروش، خودروساز، بانکدار و... کنار بگذارید. وزارت رفاه وزارت مردم است و در این برهه زمانی دغدغه های آن بایستی در راس وزارتخانه ها باشد.مین انفجاری سوم؛ زخم سکوت: سکوت دولتمردان در هنگامه های حساس، مین انفجاری دیگری است که خودساخته است. گفت وگو با مردم ابزار تولید گفتمان دولت است. «سخن»، ابزار مهمی است که اگر صادقانه، کارشناسانه و دقیق بیان شود، از بسیاری از تنش های اجتماعی خواهد کاست. فقدان سیاست روشن رسانه ای و ابهام استراتژی سخنگویی آشکارتر از آن است که نیازی به استدلال داشته باشد. این نقطه ضعف به سکوت دولت منجر شده که شبهه ناکارآمدی، رهابودگی و وادادگی را دامن زده است تا جایی که رژیم مجرم صهیونیستی را به بازی رسانه ای «آب و توپ» کشانده است. سخنان دیرهنگام مقامات مرهمی بر این زخم سکوت بود. سخن، ابزار اعمال رهبری در سازمان اجتماعی است. رئیس جمهور و معاون اول باید بیش ازپیش به کارکرد «رهبری سازمانی» در قوه مجریه بپردازند و خود را به ریاست و مدیریت دستگاه اداری محدود نکنند. ایفای نقش رهبری سازمانی مستلزم گفتمان سازی، جریان سازی درون قوه ای و هدایت قدرتمند تغییرات درون سازمانی در قوه مجریه است. اصلاحات جزئی اداری دیگر کارساز نیست. در سخنان هفته گذشته مسئولان قوه مجریه جای خالی پرداختن به موضوعاتی همچون فرایندهای دیوانسالاری، تحول سازمان قوه مجریه، توجه به شبکه های واسطه ای بحران، بی تحرکی دستگاه اداری، بی مسئولیتی صاحبان زر و زور و وجود طرح روشن برای رهبری جنگ اقتصادی مشاهده می شد. در کنار آن، لحن جدی آنان برای پایمردی بر عهد خود با مردم، درک شرایط حساس، اعتمادبه نفس آنان و القای حس امیدواری از نکات مثبت بود. مین های انفجاری خودساخته در زیر پای دولت و حکومت فراوانند؛ می توان و باید آنها را به صورت تفصیلی شناخت، افشا و خنثی کرد تا از جنگ اقتصادی تحمیلی جان سالم به در بریم.
                