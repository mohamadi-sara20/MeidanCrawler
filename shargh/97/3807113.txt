سه‌شنبه ۲۷‌شهریور ۱۳۹۷
-----------------------------------------
حرف اول
-----------------------------------------
پارازیت ها از کجا می آیند
-----------------------------------------

                    قانون ممنوعیت به کارگیری تجهیزات ماهواره ای سال 1373 در مجلس به تصویب رسید اما این ممنوعیت مثل دیگر رفتارهای سلبی نتیجه ای نداشت و کماکان بحث استفاده برخی افراد از این تجهیزات مطرح است. چاره مقابله مسالمت آمیز با این امواج ناخواسته که بدون کنترل وارد فضای جوی کشور می شود، از دید برخی پارازیت است. اگر امروزه دولت ها امکان کنترل ارسال امواج ماهواره را ندارند اما از نظر فنی می توانند با ایجاد اختلال در امواج، دسترسی به تصاویر ارسال شده را مخدوش کنند که البته ساده ترین راه مقابله با تهاجم امواج رسانه ای است. تا پیش از یک دهه اخیر احتمال سرطان زابودن میدان های الکترومغناطیسی ناشی از امواج پارازیت رد می شد، از 2011 میلادی به بعد، مراجع مختلف بر سرطان زایی این میدان ها تصریح کرده و استانداردهای مربوطه را ارتقا داده اند. البته امواج ناشی از ارسال پارازیت برای اختلال شبکه های ماهواره ای فقط بر سلامت تاثیر نمی گذارند، بلکه موجب اختلال در عملکرد بسیاری از دستگاه های حساس الکترونیکی و رادارها نیز می شوند. شاهد مثال آن اختلال در رادارهای هواشناسی پایتخت است که به گفته مسئولان سازمان هواشناسی کشور، یک سوم رادارهای هواشناسی را در تهران نامفهوم کرده است. البته شواهد و نظراتی نیز موجودند که این امواج منشا برخی از انواع سرطان، تولد نوزادان ناقص، سردردها و میگرن های رو به افزایش شهروندان هستند. نگرانی ها درباره تاثیر پارازیت بر سلامت انسان و مطالبه عمومی در این باره سبب شد اوایل ماه جاری با اقدام یک طرفه وزارت ارتباطات تجهیزات برخط نمایش سطح تجمعی تشعشعات رادیویی، در دو شهر تهران و شیراز نصب شود و وضعیت فرکانسی پارازیت ها را به شکل زنده نشان دهد. این تجهیزات میزان انرژی تجمعی همه امواج را بدون تفکیک نوع فرستنده آن، شناسایی می کند و در سامانه مرکزی در دسترس مردم قرار می دهد. وزارت ارتباطات با راه اندازی این سامانه و نمایش آنلاین سطح تجمعی تشعشعات به وظیفه خود عمل کرد، ولی مطالبه مردم برای پاسخ گویی دیگر سازمان های مسئول نظیر وزارت بهداشت و سازمان انرژی اتمی درباره این سطح از میدان الکترومغناطیسی و اثرات آن بر سلامتی هنوز باقی است…به ویژه آنکه با مشاهده نمودارهای سطح تجمعی تشعشعات، پرسش های متعددی مطرح می شود که دانستن پاسخ های آنها جزئی از حقوق شهروندی شهروندان در برخورداری از محیط زیستی سالم و مطلوب است. در این نمودارها بیش از هر چیز تفاوت آشکار میزان تشعشعات در شب و روز و در مناطق مختلف به چشم می خورد و این سوال مطرح می شود که اگر امواج شبکه تلفن همراه و صداوسیما مدام در حال انتشار هستند، طول موجی که روزها بیشتر و شب ها قطع می شود، چه چیزی است و از کجا منتشر می شود؟ آیا سلامت شهروندان را تحت تاثیر قرار می دهد یا خیر؟ هرچند طبق نمودارها، میزان تشعشعات اندازه گیری شده تا سطح استاندارد فاصله مطلوبی دارد، اما این نگرانی همچنان موجود است که چرا، چگونه و چه دستگاهی این اقدام را انجام می دهد و چرا فقط در ساعات محدودی از شبانه روز پرقدرت است؟ یا چرا شامل برخی شهرها می شود و در شهرهای کوچک خبری از آن نیست؟ آیا آنها شب ها دستگاه های خویش را خاموش می کنند؟ تاکنون هیچ کس مسئولیت پارازیت هایی را که برای ایجاد اختلال در امواج ماهواره ساطع می شوند، برعهده نگرفته است. شاید آنها برای این کار خویش حجتی دارند که ما نمی دانیم. اما باید گفت هرچند برای همه ما حفظ ارزش های حاکم بر انقلاب اسلامی مهم است و کسی راضی به بی قانونی و ویرانی اخلاقی ارکان خانواده نیست، اما اگر پارازیت ها به سلامتی مردم آسیب برسانند، آیا تاوان استفاده غیرقانونی برخی از ماهواره، امواج پارازیت است؟ آنچه منطقی به نظر می رسد، این نکته است که اگر هیچ کدام از تنبیهات در نظر گرفته شده، از ممنوعیت تا پارازیت، برای منع استفاده از ماهواره فایده ای نداشته است، قطعا راهکار دیگری باید جست و آن چیزی جز تقویت فرهنگ عمومی در جامعه نیست. جای تعجب بسیار دارد در زمانه ای که مردم به مدد پیشرفت های فناوری امکانات بیشتری برای کسب اخبار و اطلاعات دارند، اصرار عده ای بر ارسال تشعشعات با ریسک بالا که سلامت مردم را تهدید می کند و هزینه های به مراتب سنگین تری به همراه دارد، چیست؟ چه کسی پاسخ گوی مطالبات مردمی است؟
                