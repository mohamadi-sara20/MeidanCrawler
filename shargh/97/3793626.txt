دو‌شنبه ۲۹ مرداد ۱۳۹۷
-----------------------------------------
یادداشت
-----------------------------------------
فیروزان و شهر کتاب
-----------------------------------------

                    به مناسبتی در معرفی فیروزان گفتم شناگری است خواهان پهنه دریا نه تنگنای استخر. در مسند مدیریت هر سازمانی نشسته، به فضای آن در شئون متعدد وسعت بخشیده و از هر حیث سالم و به دور از آلودگی و فساد نگه داشته است. او هماره گرایش داشته که با دستیاران و همکاران خود رابطه انسانی برقرار کند. از این رو، کارگردانان حوزه مدیریتش صمیمانه برنامه های عملیاتی او را اجرا کرده اند و دستاوردهای او در دوره تصدی چشمگیر بوده است.فیروزان در انتخاب مسئولان امور قوه تشخیص کم نظیری دارد و با سماحت خود آنان را شیفته خویش می کند؛ هنرها و توانایی های یکایک آنان را می سنجد، به ابتکار آنان میدان می دهد و به نسبت سهمشان در فراورده های سازمان قدر و حرمت و اجرشان را منظور می کند. وی در قبال ضعف ها و کج روی ها نیز بیشتر به اقدامات تربیتی تمایل دارد تا تنبیهی. کوتاه سخن، فیروزان در مدیریت با انسان ها سروکار دارد نه با مهره ها. فیروزان از قماش مدیرانی نیست که مقام خود را به منزله پله ای از نردبان ترقی تلقی می کنند و خود را هم از نخست میهمان سازمان می شمارند. وی به خلاف، سازمان حوزه مدیریت خود را خانه ملکی خویش می بیند نه اجاره ای؛ به نگهداری آن، مرمت آن، توسعه آن، خاطراتی که از آن دارد، دلبسته است. حکم مربی تیم فوتبالی را دارد که درصدد تقویت تیم خود و بالابردن جایگاه آن و کسب شهرت و اعتبار برای آن است. اقدام متهورانه او در بنیان گذاری شهر کتاب و وسعت بخشیدن به آن و تبدیل آن به بنیادی فرهنگی و فعال ستودنی است. لازمه توفیق در این اقدام، آن هم در شرایطی بس دشوار، حل مشکلات عدیده مادی و سازمانی بود و امکانات صرفا دولتی نمی توانست جواب گوی آنها باشد و فیروزان تنها در پرتو روابط جانبی مختص خود توانست بر آن فائق آید. شهر کتاب در عرصه توزیع و نشر، هم از حیث گزینش آثار و هم از حیث وسعت دایره عرضه آنها هماره در راس مراکز انتشاراتی جای داشته و هم از حیث آراستگی، نظم و انتظام فضای نشر کتاب جلب نظر کرده است. این سازمان یگانه سازمان نشر و توزیع در ایران است که تنها به عرضه کتاب قناعت نکرده بلکه با تشکیل جلسات هفتگی معرفی و نقد گزیده های تازه های نشر، جامعه کتاب خوان را به مجاری سالم و درست رهنمون شده است. این جلسات با اقبال کم نظیر فرهیختگان و علاقه مندان به کتاب خوانی روبه رو شده و در بالابردن سطح ارزش سنجی و فرهنگ و ذوق خوانندگان نقش موثری داشته است. همچنین دوره های متعدد و مستمر آموزشی آزاد و رایگان به عطش نسل جوان برای کسب معلومات تازه جواب مساعد داده است. در نقد و بررسی و در فعالیت های آموزشی از امکانات مراکز دانشگاهی و از شخصیت های سرشناس نسل پیشین و نسل تازه بهره جویی شده است. برنامه نقد و بررسی و همچنین دوره های آموزشی به ادبیات و علوم انسانی محدود بوده و شاید گشودن راه برای علوم دقیقه و دستاورد نوبه نو نیز بتواند در برنامه فعالیت های این بنیاد قرار گیرد.رابطه و تبادل فرهنگی با کشورهای دیگر، هرچند بسیار محدود و در سطحی نه چندان شایسته، کوره راهی برای ارتباط وسیع تر و عمیق تر و در سطح علمی و فرهنگی درخور گشوده است. البته ارتقای رابطه به سطح بالاتر مستلزم مدیریتی به درجات قوی تر و فرهیخته تر است. در گام های آینده، بالابردن سطح فرهنگی شعبات شهر کتاب در شهرستان ها می تواند در برنامه قرار گیرد که درحال حاضر جواب گوی توقع و انتظار جامعه علمی و ادبی در استان ها و شهرستان ها نیست. در مواردی، صرفا ذوق و روابط شخصی متولیان شهر کتاب در نقد و آموزش دخیل بوده که در عرصه علم، ادب و فرهنگ مقبول نیست و جا دارد در تولیت این امور، مشاوره با جمع صاحب نظران و نه ذائقه و رای شخصی در سطح نه چندان موجه و معتبر اساس قرار گیرد.در ارتباط با کشورهای دیگر نیز شایسته است از بده بستان های هزینه بردار بی فایده یا کم ارزش پرهیز شود و تعامل و تبادل فرهنگی در سطح مقبول صورت گیرد. از حیث عرضه آثار زبده ناشران معتبر کشورهای راقیه در ایران خلا محسوس وجود دارد که جا دارد شهر کتاب در حد امکانات خود در پرکردن این خلا سهیم شود. همچنین از حیث عرضه مجلات معتبر به ویژه در زمینه نقد کتاب مثل Literary Times یا Quinzaime (به زبان فرانسه) جا دارد شهر کتاب پیشگام شود. برای آقای فیروزان و همکارانشان در خدمات فرهنگی -فرهنگ پروری و فرهنگ سازی- مزید توفیق از باری تعالی مسئلت دارم.
                