یک‌شنبه ۲۵‌شهریور ۱۳۹۷
-----------------------------------------
یادداشت
-----------------------------------------
نواندیشان تاثیرگذار معاصر
-----------------------------------------

                    از روزی که وزارت خارجه در زمان فتحعلی شاه پایه گذاری شد، در کنار انجام وظایف سیاسی یا کنسولی ای که بر عهده دیپلمات ها بود، به عنوان تولید جانبی، افراد بسیاری در آن دستگاه پرورانده شدند که با ترجمه و تالیف آثار تاریخی، ادبی، فلسفی، علمی و حتی طنز، در فرهنگ کشور تاثیرگذار بوده اند. در میان شاخص های این گونه دیپلمات ها، نام برجسته محمدعلی فروغی می درخشد. به همین دلیل، نام او را سال های دراز بر خیابان ضلع شمالی وزارت امور خارجه گذاشته بودند و ای کاش حذف نمی کردند. قطعا یک دلیل تولیدات فرهنگی وزارت خارجه، گذشته از ظرفیت ها و علایق و استعدادهای فردی، فرصتی است که برای کسب تجربه و شناخت بیشتر با تماس مستمر با کانون های فرنگی و تمدنی مختلف و دستیابی به منابع علمی، فرهنگی و خبری در ماموریت های سیاسی در مراکز معتبر جهانی، در اختیار دیپلمات ها قرار می گیرد. خوشبختانه بهره مندی از این روند پس از انقلاب همچنان ادامه یافته است؛ برای مثال، می توان به اسامی برخی دیپلمات های پژوهشگر، مولف و مترجم بازنشسته بعد از انقلاب مانند احمد عزیزی، سیدعلی محمودی، سیدعلی خرم، کوروش احمدی، باقر اسدی، جاوید قربان اوغلی و نصرت الله تاجیک که نام آنان را می دانیم و کتاب ها و آثار مطبوعاتی آنان را دیده ایم، اشاره کرد. آنچه نگارنده را به نوشتن این سطور واداشت، مطالعه کتاب «نواندیشان ایرانی» با عنوان فرعی «نقد اندیشه های چالش برانگیز و تاثیرگذار در ایران معاصر»، تالیف ارزنده، عالمانه و غیرجانبدارانه سیدعلی محمودی است. نویسنده در این کتاب پس از شرح آموزنده ای درباره روش شناسی پژوهش خود، با برداشت هرمنوتیک و تعبیر بر پایه متن و زمینه و همچنین تحلیل مفهومی و ارزیابی انتقادی، پس از مقدمه ای درباره «اندیشه ها، کنشگری ها و تاثیرگذاری های نواندیشان ایرانی»، به افکار عبدالرحمن کواکبی، به ویژه در کتاب «طبایع الاستبداد» و بررسی عوامل انحطاط مسلمانان می پردازد که برایم جالب بود؛ زیرا در جوانی نام او را نخستین بار در شرح استبداد و دموکراسی و تاثیرگذاری آن در مصر و جهان عرب از استادم شادروان دکتر حمید عنایت شنیده بودم، اما نمی دانستم کواکبی نیز ایرانی تبار و از احفاد شیخ صفی الدین اردبیلی و بنی اعمام شاه اسماعیل صفوی است. شاید به همین دلیل نویسنده نام او را هم با توجه به تقدم زمانی در شمار نواندیشان ایرانی آورده است. چهره بعدی میرزای نائینی و نظریه او درباره «حکومت مقیده» است. در ایران ایشان را بیشتر به عنوان شخصیتی مذهبی با تاثیرگذاری آزادی خواهانه بر نهضت مشروطه می شناسیم که البته بسیار تاثیرگذار بود، اما با تعبیر و برداشتی از آزادی که در رساله کوتاه (صدصفحه ای) «تنبیه الامه و تنزیه المله فی لزوم المشروطه» آمده و آخوندخراسانی (کفایی) و حائری مازندرانی نیز آن را تایید کرده اند. نظرات او ضمن مقیدکردن قدرت سیاسی به موازین قانونی، با مبانی و قانونمندی های حکومت دموکراتیک انطباق ندارد و «محدود به شناختی اجمالی است». چهره درخشان و تاثیرگذار بعدی، «محمدعلی فروغی، سیاست مداری در تراز جهانی» است. همین عنوان و ارج نهادن به تلاش و تدبیر عالمانه او در حراست از منافع ایران، در کنار ارزش های علمی و فرهنگی او، نشان دهنده بررسی علمی و غیرجانبدارانه نویسنده است. می توانم خوانندگان را به مراجعه به متن سزاوار تحسین کتاب ارجاع دهم. نویسنده سپس به افکار علامه سیدمحمدحسین طباطبایی و «دوره هرمنوتیکی» در تفسیر المیزان و فرارفتن او از محدودیت و انحصار تبادل افکار با حوزه های بومی و محلی و برقراری ارتباطات جهانی، به ویژه درباره نقد سنت، تجدد و عرفان نظری و عملی می پردازد. چهره بعدی، «نسبت میان دین و سیاست در اندیشه مهدی بازرگان» است؛ به ویژه مراحل تاریخی تا انقلاب و دولت موقت. سپس به تفصیل به مرحوم مرتضی مطهری در کشاکش میان ماهیت انسان و آزادی می پردازد. دو فصل پایانی کتاب درباره جلال آل احمد و دکتر علی شریعتی برای نویسنده این سطور جالب تر است؛ زیرا خود شاهد روند اثرگذاری افکار و اندیشه های آنان بر جامعه و تحولات آن تا انقلاب بوده است. به سبک ادبی و آثار آل احمد و به تعلق خاطر او به شناخت وضعیت بومی ایران و در نتیجه بر ضرورت «بومی گرایی» اشاره می کند که مشخص است نظر به «غرب زدگی» و «در خدمت و خیانت روشنفکران» دارد. داوری منصفانه نویسنده که با منطق علمی و دیدگاه امروزی به آن افکار و غیرعلمی دانستن آنها با دید انتقادی می نگرد، در آنجاست که با درنظرگرفتن ملاحظات اجتماعی و تاریخی زمان نوشته شدن آن آثار و اوج چالش شرق و غرب می نویسد: «نمی توان آل احمد را به این دلیل سرزنش کرد»، اما تاکید می کند که نباید در موضوعات و مقولاتی وارد می شد «که شرط اصلی ورود به آن بهره مندی لازم از دانش نظری و فلسفی است». ضمن اینکه داستان نویسی او را می ستاید، درباره اعتبار موضوع «غرب زدگی» با اشاره به افکار مرحوم فردید و دیگران، بحث جالبی دارد. آخرین فصل درباره «علی شریعتی، فلسفه اخلاقی و دموکراسی» است. سیدعلی محمودی او را «نام آورترین و تاثیرگذارترین روشنفکر مسلمان ایرانی در قرن بیستم» می نامد و نویسنده این سطور خود شاهد شور، هیجان و تاثیرگذاری برانگیزاننده «معلم شهید ما» در تظاهرات انقلاب بوده است. در این فصل، تاریخچه بحث های حسینیه ارشاد و بعد از آن را پیگیری می کند. نتیجه می گیرد: «شریعتی با «دموکراسی آزاد» بر پایه آرای مردم و انتخاب سیاسی آنان مخالفت می کند و می نویسد «پرسشی که در این میان رخ می نماید، مبنای اخلاقی تصمیم گیری یک گروه انقلابی برای مردم در تاسیس دولت است» و به اینکه جامعه حقوق اساسی خود را در نصب، عزل و نقد مسئولان نادیده بگیرد و آن را کنار بگذارد، انتقاد می کند. قطعا این بخش نهایی بسیار بحث انگیز خواهد بود. نثر کتاب بسیار روان، سلیس، پخته، خوب و خواندنی است و به همه مخاطبان «شرق» پیشنهاد می شود.
                