دو‌شنبه ۲۳ مهر ۱۳۹۷
-----------------------------------------
حرف اول
-----------------------------------------
جلسه ای برای بیان نگفته ها؟
-----------------------------------------

                    قرار است بر اساس آنچه رئیس جمهور در دانشگاه تهران بیان کرد، امروز نشستی با تعدادی از اقتصاددانان کشور برگزار شود. مذاکره با متخصصان همواره کار درستی است، ولی به عنوان راه حل و درمان دردها به هیچ وجه کفایت نمی کند. حداکثر این است که در مرحله تشخیص می گویند اولا این فرد، دچار بیماری است یا خیر، ثانیا از چه بیماری هایی رنج می برد. پس ابتدا مهم است که تشخیص درست باشد. در ماه های اخیر، شاهد بوده ام استادان محترم اقتصاد به بیان نظریات اقتصاد کلان برای حل مسائل اخیر پرداخته اند؛ مثلا می گویند نرخ تورم جهانی این میزان و تورم داخلی نیز فلان اندازه است و نرخ برابری ریال به دلار باید همین مقدار افزایش پیدا کند. این مسائل برای تدریس به دانشجویان یا علاقه مندان به اقتصاد مناسب است؛ اما لزوما علت مسائل اقتصادی ایران نیست. پس اگر متخصص به درستی تشخیص دهد، می توان امیدوار بود داروی مناسبی نیز تجویز کند؛ اما تازه به مسئله روش های درمان و اجرای نسخه می رسیم. تشخیص درست، احتمال درست بودن تجویز را افزایش می دهد؛ اما لزوما به اجرا کمکی نمی کند. سیاست گذار اگر تشخیص درستی از متخصص دریافت کند و البته آن را بپذیرد، گام نخست برداشته شده است. نکته مهم این است که اگر متخصص در خود این ظرفیت را می بیند که تجویز هم انجام دهد و روش پیاده سازی نسخه را نیز بیان کند، سیاست گذار باید به این قسمت احترام زیادی بگذارد؛ چون متخصصان بیشتر در مرحله تجویز باقی می مانند. سیاست مدار با واقعیت های کشور و جامعه سروکار دارد، پس باید راهکار مشترکی پیدا کرد که اگر قرار است درمان به بخش هایی از جامعه ضرر بزند، ضرر کمتری باشد. اگر زمان بندی درمان فوری است، سیاست مدار با او به تفاهم برسد که چرا نمی توان آن را فوری انجام داد. به نظر می رسد هر اقتصاددانی نمی تواند تا این مراحل همراه سیاست گذار باشد. ممکن است از لحاظ علمی سخنان عالمانه بزند، ولی ممکن است صحبت های او لزوما بیانگر واقعیت نباشد و قابلیت اجرائی نیز نداشته باشد. جلسه امروز اگر بناست به نتیجه برسد، باید این دو ویژگی را داشته باشد. تا به حال بیاناتی که در تشخیص از سوی برخی استادان محترم گفته شده، بیشتر شرح واقعه است و لزوما علت العلل مشکلات اقتصادی نیست. گاهی معلول جای علت را می گیرد؛ مثلا اینکه مردم به بازار ارز هجوم برده اند، فقط برای حفظ دارایی آنها نیست. 
این معلول علت های دیگری است که باید برای آنها چاره اندیشی کرد. آن علت هنوز بیان نشده است. به نظر می رسد اگر این جلسه امکان بیان مسائل غیرقابل بیان در فضای عمومی برای دو طرف را فراهم کند، به نتیجه مدنظر خود رسیده است.
                