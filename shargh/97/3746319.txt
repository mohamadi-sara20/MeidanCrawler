یک‌شنبه ۳۰ اردیبهشت ۱۳۹۷
-----------------------------------------
type_unknown
-----------------------------------------
ژاپنی ها نخل طلای کن را بردند
-----------------------------------------

                    گروه هنر، ساسان گلفر: فیلم «دزدان مغازه» به کارگردانی هیروکازو کوره-ادا محصول کشور ژاپن جایزه بهترین فیلم این دوره از جشنواره بین المللی فیلم کن را دریافت کرد. این فیلم درامی اجتماعی است که و همبستگی عاطفی خانواده ای از سارقان خرده پا و تلاش آنها برای کمک به یک کودک خیابانی را روایت می کند. در مراسم اهدای جوایز کن 2018 همچنین جعفر پناهی و نادر ساعی ور برای فیلم «سه رخ» از ایران جایزه بهترین فیلمنامه را به طور مشترک با یکم فیلم ایتالیایی دریافت کردند.در مراسم اهدای جوایز بخش رقابتی اصلی هفتاد و یکمین دوره جشنواره بین المللی فیلم کن که شامگاه شنبه 29 اردیبهشت در محل تئاتر بزرگ لومیر کاخ جشنواره کن برگزار شد، هیروکازو کوره-ادا از کشور ژاپن نخل طلا، مهم ترین جایزه معتبرترین جشنواره سینمایی جهان را در دست گرفت. وی پنج سال پیش نیز جایزه ویژه هیئت داوران کن را دریافت کرده بود.هیات داوران بخش مسابقه اصلی جشنواره کن 2018 به ریاست کیت بلنچت بازیگر استرالیایی و مرکب از آندری زویاگنیتسف کارگردان روس، دنی ویلنو کارگردان کانادایی، آوا دوورنی کارگردان آمریکایی، روبر گویجیان کارگردان فرانسوی، چانگ چن بازیگر تایوانی، لئا سیدو بازیگر فرانسوی، کریستین استوارت بازیگر آمریکایی و خواجه نین خواننده و ترانه سرای اهل بوروندی سایر جوایز را به این شرح اهدا کرد:-دوربین طلایی بهترین فیلم(بلند) اول یک کارگردان برای فیلم «دختر» به کارگردانی لوکاس دانت محصول بلژیک-نخل طلای بهترین فیلم کوتاه به فیلم 13 دقیقه ای «همه این موجودات» به کارگردانی چارلز ویلیام از استرالیا و همچنین تقدیر ویژه از فیلم کوتاه 15 دقیقه ای «درمرز» ساخته وی شوجین از کشور چین-جایزه بهترین بازیگر زن به سمال یسلیمووا بازیگر فیلم «آیکا» محصول مشترک روسیه، قزاقستان، آلمان، لهستان و چین به کارگردانی سرگئی دوورتسووی فیلمساز قزاق-جایزه بهترین بازیگر مرد به مارچلو فونته از ایتالیا برای بازی در فیلم «مرد سگی». فیلم «مرد سگی» به کارگردانی ماتئو گارونه از ایتالیا درامی است درباره مواجهه انتقامجویانه و غیرمنتظره مردی به نتام مارچلو (با بازی مارچلو فونته) مردی کم بنیه که کارش پرورش سگ است با مشت زنی که همه محله از او حساب می برند.-بهترین فیلمنامه به طور مشترک به جعفر پناهی و نادر ساعی ور از ایران برای «سه رخ» و آلیس روهرواکر از ایتالیا برای «خوشحال همچون لازارو»-بهترین کارگردانی به پاول پاولیکوفسکی کارگردان «جنگ سرد» از لهستان. این هفتمین فیلم بلند این کارگردان است که در آلمان در رشته فلسفه تحصیل کرده است.-نخل طلای ویژه به ژان لوک گدار برای «کتاب تصاویر»-جایزه ویژه هیئت داوران به نادین لباکی کارگردان«کفرناحوم» ازلبنان. خانم نادین لباکی فیلمساز و بازیگر لبنانی سازنده «حالا کجا برویم» با فیلم «کفرناحوم» سومین فیلم بلندی که کارگردانی کرده، برای بار سوم به کن آمده است. او در این فیلم داستان نوجوان دوازده ساله ای را روایت کرده است که پدر و مادرش را به دادگاه می کشاند.-جایزه بزرگ (گرند پری) به فیلم «مردان کلان سیاه» به کارگردانی اسپایک لی. این انتقادی است از رویکردهای نژادپرستانه در ایالات متحده آمریکا، این کمدی جنایی بر اساس داستانی واقعی به یک افسر سیاهپوست پلیس در کلرادو پرداخته است که به فرقه کوکلوکس کلان طرفدار برتری نژادی سفید نفوذ می کند-نخل طلای بهترین فیلم «دزدان مغازه» به کارگردانی کوره-ادا هیروکازو فیلمساز ژاپنی رسید. کوره-ادا هشت دوره در کن حضور داشته و جایزه ویژه هیئت داوران کن را در سال 2013 را برای «پسر کوندارد نشان از پدر» برده، درام اجتماعی «دزدان مغازه» با نام دیگر «یک ماجرای خانوادگی» را بر محور خانواده ای از دزدان خرده پا ساخته است که یک کودک خیابانی را در میان خود می پذیرند.امسال 21 فیلم از سراسر جهان و از کشورهای ایران، چین، ژاپن، ایالات متحده، فرانسه، روسیه، ایتالیا، قزاقستان، لهستان، ترکیه، کره جنوبی، لبنان و مصر در بخش مسابقه اصلی جشنواره بین المللی فیلم کن حضور داشتند. هفتاد و یکمین دوره جشنواره بین المللی فیلم کن که از 18 اردیبهشت با نمایش فیلم «همه می دانند» اصغر فرهادی در بخش مسابقه افتتاح شده بود، پس از مراسم اهدای جوایز بخش اصلی جشنواره با نمایش فیلم «مردی که دن کیشوت را کشت» محصول بریتانیا، اسپانیا، فرانسه، پرتغال و بلژیک به کارگردانی تری گیلیام فیلمساز در اصل آمریکایی مقیم بریتانیا در بخش خارج از مسابقه جشنواره به پایان رسید.
                