پنج‌شنبه ۱۳ اردیبهشت ۱۳۹۷
-----------------------------------------
سرمقاله
-----------------------------------------
روزهای حساس ایران
-----------------------------------------

                    سه نماینده اروپا، یعنی بریتانیا، فرانسه و آلمان، در یک ماه اخیر راهی واشنگتن شده اند تا دونالد ترامپ را برای باقی ماندن در توافق هسته ای قانع کنند. اگرچه این سه کشور چند ماه پیش نیز واشنگتن را هدف سفر دیپلماتیک خود قرار داده بودند، اما در آن زمان، تکیه کلام ملاقات ها بیشتر روی نمایندگان کنگره و سنای آمریکا بود؛ درحالی که این بار سفر امانوئل مکرون و آنگلا مرکل بر ملاقات رسمی با دونالد ترامپ و قانع کردن او تمرکز داشت. اظهارات مکرون و مرکل در قبال ایران نیز در قیاس با چند ماه پیش متفاوت ابراز شد که این خود درخور تامل و موجب نگرانی است. هر دو رهبر، سطح جدیدی از گفتمان صریح و بعضا خصمانه را در قبال ایران در پیش گرفتند. امانوئل مکرون اظهار کرد ایران نباید پنج سال، 10 سال و حتی هیچ وقت به سلاح هسته ای دست یابد و خانم مرکل گفت ایران با توسعه موشکی خود در سوریه، از تروریست ها حمایت می کند و باید جلوی دخالت های ایران در امور خاورمیانه گرفته شود. به عبارت دیگر، سطح گفتمان اروپا با ایران از مجموعه اتحادیه اروپا و علاقه مند به گسترش روابط با ایران، تبدیل شده است به مجموعه ای منتقد ایران که خواهان مقابله و مهار رفتارهای انسانی در منطقه است. چه عواملی باعث شده و چه کسانی دخیل در این تغییر سطح گفتمان هستند؟ اول خود ترامپ که گفتمان زورگویی را در سطح جهان راه انداخت و با انتخاب تندروهایی مانند جان بولتون، مایک پمپئو و نیکی هیلی به جهان فهماند منطق و دلایل کارشناسی و روابط و حقوق بین الملل دیگر موقوف! دراین باره اروپایی ها که مجموعه توانایی هایشان برابر آمریکاست، نمی توانند مخالفتی سیستماتیک با آمریکا انجام دهند و از بعد از جنگ دوم جهانی همواره همین طور بوده است. اروپایی ها برای حفظ منافع خودشان، مجبورند تا حد ممکن با روند مسلط جهان که آمریکا قادر است آن را مدیریت کند، همراهی کنند. دوم اسرائیل و عربستان به اروپا فهمانده اند اگر قرار است منافع سیاسی، اقتصادی و استراتژیکی اروپا با آنها ادامه یابد، نه تنها باید از ایران فاصله بگیرند، بلکه برعکس باید منتقد ایران باشند. سوم که از همه مهم تر است، مربوط به عملکرد مسئولان در داخل است. آنان نتوانستند دوستانی مستحکم و شایان اعتماد میان اروپایی ها برای خود دست و پا کنند. زمانی که ژان لودریان، وزیر خارجه فرانسه و بوریس جانسون، وزیر خارجه بریتانیا، بعد از سال های طولانی به ایران سفر کردند تا ببینند روی روابط و دوستی با ایران چقدر می توانند حساب کنند، آنها را دست انداختند و با تیتر روزنامه ها، افتخار کردند که این دو مسئول اروپایی دست خالی باز گشتند. همان موقع نگارنده یادآوری کرد که این وضعیت پذیرش، میهمانی و مذاکره با وزرای خارجه مهم اروپا، اصلا معمول و مطابق با منافع ملی کشور نیست و خیلی زود دود آن در چشم همه خواهد رفت. جنگ دیپلماتیک که یک طرف آن آمریکا، اسرائیل و عربستان و طرف دیگر ایران و اروپا قرار داشتند، به هنر دیپلماسی نیاز داشت تا اروپا را برای خودمان نگهداریم. متاسفانه زمانی که خانم مرکل از لزوم قطع مداخلات ایران در سوریه و خاورمیانه سخن می گوید، معنای دورتری دارد که در صورت درگیری نظامی، اروپایی ها پشت سر آمریکا، اسرائیل و عربستان خواهند ایستاد. نمی دانم چرا به این الفبای روابط بین الملل در کشورمان توجه نمی شود و برخی با دست خودشان، آرام آرام خطر را برای مردم ایران فراهم می کنند. سفر لیبرمن، وزیر جنگ اسرائیل، به آمریکا، فقط در راستای هماهنگی برای خروج ترامپ از برجام نبوده و سفر فوری مایک پمپئو به عربستان و اسرائیل نیز یقینا فقط برای این منظور نیست؛ زیرا ماندن و رفتن ترامپ از برجام چندان اهمیتی ندارد، بلکه مهم تر از آن، مهارکردن و مدیریت آثار و تبعات خروج آمریکا از برجام یا واکنش احتمالی ایران به این خروج است. اگر ترامپ از برجام هم خارج نشود، ارثیه ای به جا خواهد گذاشت که شبیه خروج از برجام خواهد بود.هیچ تردیدی وجود ندارد که ضربه زدن به جمهوری اسلامی در صدر اهداف دولت ترامپ قرار دارد و تندروهای اطراف او هم هرکدام از سال ها پیش سابقه دار بوده و در این آرزو به سر برده و آن را وعده داده اند. اسرائیل و عربستان نیز مطلبی پنهانی در این رابطه ندارند و رسما دارند بر طبل جنگ می زنند و با تست های خود، مقدمات درگیری را فراهم می کنند. اجرای برنامه مضحک نتانیاهو که بر مطالب سوخته گذشته و پرونده مختومه آژانس بین المللی انرژی اتمی استوار بود، اگرچه نزد متخصصان و دولتمردان جهان محلی از اعراب ندارد و از سوی آژانس و خانم موگرینی نیز به آن پاسخ لازم داده شد، ولی می تواند برخی را در منطقه و جهان فریب داده و فضاسازی برای تحت فشار قراردادن دونالد ترامپ برای خروج از برجام یا طرحی بدتر را دنبال کند. روزهای آینده برای جمهوری اسلامی روزهای سختی است؛ پختگی، کیاست و تمرکز بر دیپلماسی فعال کشور در این شرایط، می تواند ان شاءالله در رفع کاستی های گذشته کارساز باشد.
                