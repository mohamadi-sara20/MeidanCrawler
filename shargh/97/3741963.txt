شنبه ۲۲ اردیبهشت ۱۳۹۷
-----------------------------------------
type_unknown
-----------------------------------------
احمدی نژاد مخالف مذاکره با آمریکا بود؟
-----------------------------------------

                    گروه سیاست: محمود احمدی نژاد گفته است که با مذاکره هسته ای مخالف بوده و زمانی که قرار بود مذاکرات با آمریکا در عمان شروع شود، در جلسه ای با حضور مقامات کشور، خواسته شش ماه صبر کنند. او گفته است: «زمانی که قرار بود مذاکرات با آمریکا در عمان شروع شود، در جلسه ای با حضور مقامات کشور اعلام کردم که مذاکره در شرایطی که دشمن تصور می کند دست بالا را دارد و تحریم ها اثر گذار بوده است، به ضرر کشور تمام می شود و خواهش کردم که شش ماه مهلت دهند تا با اجرای چند برنامه ضربتی اقتصادی و تقویت قدرت اقتصادی مردم، آثار تحریم ها کنترل شود و مذاکره در شرایط برابر انجام گیرد. حتی اعلام کردم که حاضرم خانواده ام را به گروگان و تضمین بگذارم که اگر طرح ها موفق نبود، خود و خانواده ام را اعدام کنند؛ اما در مقابل برخی مقامات و سران قوا به صراحت اعلام کردند که اجازه نمی دهند هیچ کاری انجام یا طرح جدیدی اجرا شود و حتی از تکمیل طرح هدفمندی نیز جلوگیری کردند و همان ها هم زمان در تریبون های رسمی، مشکلات را ناشی از سوءمدیریت دولت و نه تحریم دشمن بیان می کردند».این نکته ای است که علی اکبر صالحی هم پیش تر بر آن انگشت گذاشته و گفته بود. به گفته صالحی، احمدی نژاد درباره این موضوع به او گفته بود: «این کار خطرناک است و شما ممکن است زمین بخورید». او گفته است: «آقای دکتر احمدی نژاد هم خیلی راغب به مذاکره نبود؛ ولی مانع هم نبود؛ اما این که بگوییم مشوق باشند، نبودند. می گفتند: آقای صالحی! حواست را جمع کن. موضوع پیچیده است و ممکن است صدمه ببینی. برادرانه نصیحت می کرد که امری پیچیده است و حواسم باشد که راه خطرناکی است. به هرحال مشوق نبودند؛ اما مانع هم نبودند».من خودم گفت و گو می کنماین در حالی است که 13 مرداد 91 احمدی نژاد با انتقاد از برخی سخنان که دولت را در برابر آمریکا منفعل نشان داده و آن را حاکی از مذاکرات پنهان با آمریکا توصیف کرده اند، گفته بود: «این دولت بیشترین هجمه را علیه نظام سلطه و آمریکا داشته و امروز نیز مذاکره با آمریکا را کار غلطی می دانیم؛ اما در جنگ رسانه ای و قدرت، اصل گفت وگو را در فضایی عادلانه و با احترام، بر مبنای کرامت و حقوق ملت ایران رد نکرده ایم که لازمه این فضا دست برداشتن آمریکا از رفتارها و سیاست های خود در قبال ملت ایران است». بهمن 91 هم در پاسخ به سوالی درباره روابط ایران و آمریکا و سخنان «جو بایدن»، معاون رئیس جمهور آمریکا، در این باره گفته بود: «حرف هایی که از مقامات آمریکایی شنیده می شود، جدید و مثبت است و امیدواریم در رفتارشان هم تغییرات مثبت اتفاق بیفتد و اگر در رفتارشان هم شاهد تغییرات مثبت باشیم، در آن صورت ما هم با نگاه مثبت آن را بررسی خواهیم کرد». اما سخن اصلی را 22 بهمن همان سال گفت: «اگر اسلحه را از روی ملت ایران بردارید، من خودم گفت وگو می کنم. گفت وگو باید در سایه احترام و عدالت باشد، نه فشار».ماجرای مذاکرات چه بود؟علی اکبر صالحی پیش تر در گفت وگویی گفته است: «اواسط سال 90، اولین باری که مطلع شدیم آمریکایی ها علاقه مند هستند درباره مسائل هسته ای مذاکرات دوجانبه ای به صورت محرمانه با ما داشته باشند، معاونت کنسولی ما، جناب آقای قشقاوی سفری به عمان داشتند. فردی عمانی به نام آقای سالم (مشاور سلطان) به یکی از همراهان آقای قشقاوی (یکی از مدیران ایشان) اعلام می کند که آمریکایی ها علاقه مندند در مسائل هسته ای با شما مذاکرات دوجانبه داشته باشند. بعد از اینکه نامه وساطت سلطان قابوس به رهبر انقلاب رسید، نزد ایشان رفتم و گفتم: «حضرت آقا با توجه به اینکه چند سال است از طریق 1+5 مذاکره می کنیم و عملا به نتیجه ای نرسیده ایم، حالا با توجه به این که عمان نیز اعلام آمادگی کرده و تجارب نیز نشان داده که عمان واسطه مورد اعتمادی است، اجازه دهید در راه مذاکره دوجانبه با آمریکا قدم برداریم». ایشان به گذشته آمریکا اشاره کردند که آمریکا قابل اعتماد نیست. گفتم که اجازه دهید از باب اتمام حجت این کار را بکنیم، اگر به نتیجه رسیدیم که هیچ و اگر نه، در همین وضعیت خواهیم بود. در نهایت ایشان بزرگواری کردند و فرمودند مخالفتی نمی کنند. رهبری چهار شرط گذاشتند. یکی از شروط این بود که این مذاکره در سطح پایین تر از وزیر امور خارجه انجام گیرد؛ یعنی وزرای خارجه دو کشور با هم ملاقات نداشته باشند. دیگر اینکه، مذاکره برای مذاکره نباشد، مثل مورد 1+5 که سال ها مذاکره کردیم و بعد بخواهند سوءاستفاده کنند. دیگر اینکه مذاکره فقط درباره مسائل هسته ای باشد؛ نه درباره روابط سیاسی و مانند آن. شرط چهارم را اجازه دهید نگویم. چون اگر بگویم، درباره آن سوال می کنید!جلیلی مخالف بودآن طور که صالحی گفته است، دبیرخانه شورای امنیت ملی (جلیلی) خیلی نظر مثبتی درباره این رویکرد نداشته: «می گفتند آمریکایی ها قابل اعتماد نیستند و مذاکره با آمریکا مذاکره با 1+5 را به چالش می کشد. برخی نیز نگاه سیاسی داشتند. شایعاتی درباره قصد بنده برای نامزدی ریاست جمهوری مطرح شد؛ اما بنده صادقانه گفتم که خود را شایسته چنین مقامی نمی دانم». به گفته صالحی: «وقتی می خواستیم برای جلسه دوم مذاکرات حضوری با آمریکایی ها برویم، باز با ناهماهنگی هایی مواجه شدیم، گرچه سرانجام به زور رفتیم. به آقای دکتر گفتیم که باید برویم و رفتیم دیگر. گفتیم اگر نرویم، اعتبار جمهوری اسلامی در خطر قرار می گیرد. شرایط بسیار سختی بود. همه می گویند: «تو چطور تحمل کردی؟». خلاصه رفتیم و عزیزان هم کمی ناراحت شدند». صالحی گفته است که نامه دوم سلطان قابوس خطاب به احمدی نژاد بود و آن بیان یک خبر بود با این مضمون که «جناب آقای دکتر احمدی نژاد، ریاست محترم جمهوری اسلامی ایران، نماینده آمریکا و نماینده ایران نزد من بودند و آمریکایی ها اعلام کردند که غنی سازی شما را به رسمیت می شناسند».
                