سه‌شنبه ۲۶ تیر ۱۳۹۷
-----------------------------------------
یادداشت
-----------------------------------------
به نجات ایران بیندیشیم
-----------------------------------------

                    شواهد بسیاری نشان می دهد در امر تصمیم گیری و تشخیص اولویت ها و اهمیت ها، به شدت در کشور دچار مشکل هستیم. به چند مثال دراین باره توجه کنید: ریاست مجلس هفته قبل اظهار کرد قانون بودجه 97، پذیرفتنی نیست و درست تدوین نشده است؛ قانون بودجه ای که مجلس تصویب کرده و اگر امروز قرار باشد این قانون بودجه را تصویب کنند، باز هم همین قانون را با استدلال به اینکه چاره ای جز آن نیست، تصویب می کنند. طرح آب رسانی غدیر که خوشبختانه در همین چند روز افتتاح شد، طرحی 9ساله است؛ یعنی آب رسانی که حیات شهرهای مهم را تامین می کند، 9 سال زمان برده و حال در بحبوحه بحران بی آبی، با بسیج همه امکانات به ثمر نشسته است. طرح های فاضلاب منطقه هم مدت هاست در رکود است. سد گتوند که باعث شوری آب کرخه شده و صدها هکتار زمین های خوزستان را نمکزار کرده است، مدت هاست محل بحث مقامات است و هیچ تصمیمی درباره آن اتخاذ نمی شود. آخرین حرف را از زبان یکی از دولتمردان شنیدم که گفت بالاخره آب ها همه گنبد نمکی را می شوید و تمام می شود! علاوه بر آنکه مجلس قانون بودجه را بر اساس تخصیص تقریبا همه آن به بودجه جاری تصویب کرده و اصلا موارد یادشده در قانون برنامه ششم را در آن لحاظ نکرده، دولت نیز حتی درباره یارانه ها که در اختیار دولت است، تسامح کرده و با تصمیم دولت یا در کمال بی تصمیمی، همچنان طرح های نیمه تمام عمرانی (به ویژه طرح های مربوط به آب و فاضلاب) در محاق فراموشی افتاده است. در دولت های نهم و دهم تصمیم گرفته شد به همه آحاد ملت اعم از زن و مرد، پیر و جوان و کودک، ثروتمند و فقیر یارانه نقدی بدهند. دولت یازدهم و دوازدهم هم به دلیل محبوب شدن آن را ادامه داد و به قیمت راکدماندن طرح های عمرانی عام المنفعه مثل طرح های آب و فاضلاب، آن را قطع نکرد. مجلس قانون بودجه را وابسته به فروش ارز تصویب کرده و دولت نیز به خاطر آنکه بودجه جاری را تامین کند، به همه نوع واردات اجازه داد و به همه مسافران خارج ارز فروخت؛ خلاصه ارز گرانبهای کشور که خون کشور است، تاراج شد. دولت ناچار به اجرای تصمیم مجلس برای تامین هزینه جاری خود است. دولت و بانک مرکزی تصمیم به تک نرخی کردن ارز گرفتند و چاره آن را هرچه بیشتر ریختن ارز و طلا در بازار دانستند و در نهایت دیدند تصمیمات آنها نادرست بوده است. دولت، مجلس، اقتصاددانان، بانکداران، همه و همه در برابر حجم نقدینگی کشور که به هزا و 600 هزار میلیارد تومان رسیده و دائم اضافه می شود، سکوت کرده اند و هیچ تصمیمی نمی گیرند؛ تنها تصمیم آنها تماشاکردن ازدیاد نقدینگی است. دولت و مجلس تصمیم به احیای دریاچه ارومیه گرفتند؛ ولی با گذشت سه سال، همان جای اول هستیم و تصمیمات اجرا نمی شود. حتی دولت اعتبارات ناچیز مصوب را نیز تخصیص نداده است. مجلس و دولت دهم تصمیم به ادغام وزارتخانه ها برای کوچک شدن دولت و مبارزه با بروکراسی گرفتند؛ اما نه تنها دولت کوچک نشد بلکه بزرگ و بزرگ تر شد و بروکراسی افزایش یافت و حال که دولت متوجه اشتباه شده است، مجلس بر تصمیمات اشتباه قبلی پافشاری می کند. سوال اینجاست که چرا این نوع تصمیم گیری در کشور انجام می شود، درحالی که سلسله مراتب قانون نویسی و تصمیم گیری در کشور ما به ظاهر کاملا درست است؛ اولا مطالب در وزارتخانه ها بررسی می شود. مطالب بررسی شده به سازمان برنامه و کمیسیون های دولت ارجاع و در آنجا بررسی و اصلاح می شود. دولت مطالب را تصویب می کند. مجلس در کمیسیون های متعدد آن را بررسی و پس از تصویب در کمیسیون ها، در صحن مجلس مطرح می کند و تصویب می شوند. شورای نگهبان قانون را بررسی و در صورت عدم تطابق با شرع و قانون اساسی، آن را تایید می کند.
                