پنج‌شنبه ۲۳ فروردین ۱۳۹۷
-----------------------------------------
یادداشت
-----------------------------------------
تجربه موفق هاروارد
-----------------------------------------

                    سر آلکس فرگوسن یکی از موفق ترین مربیان تاریخ فوتبال است و به همین علت رمزگشایی از چگونگی توفیق ایشان ارزشمند است و آموزنده. از منظری وسیع تر، مطالعه و تعمق در گفتار و کردار «موفق ها» باارزش بوده که رمزگشایی از آن، در صورت فراهم آمدن شرایط، کلید موفقیت و حل مسائل فردی و اجتماعی خواهد بود.جهان محل رقابت است؛ رقابت های نظامی، اقتصادی، علمی و...، کشور ما نیز فعالانه درگیر این رقابت هاست؛ رقابت هایی نفس گیر. دانشگاه های ما هم با تمام توان در این صحنه حضور دارند و مشغول رقابت با دانشگاه های معتبر جهان اند با همه افت وخیز های آن.در نوشته حاضر، رمز موفقیت پایدار یکی از موسسات آموزش عالی جهان، یعنی دانشگاه هاروارد، بررسی شده است. علت انتخاب دانشگاه هاروارد این است که این دانشگاه به نوعی مظهر و نمونه یک موسسه موفق آموزش عالی است. جالب اینکه درباره رمز موفقیت دانشگاه هاروارد که متعاقبا شرح داده خواهد شد، کمتر نوشته ای به زبان فارسی منتشر شده است.ذکر یک نکته به عنوان مقدمه لازم است: از گذشته های دور، والدین به ارائه بهترین آموزش برای فرزندشان علاقه مند بوده اند. بر مبنای این احتیاج، موسساتی در نقاط مختلف جهان، دانشگاه های دنیا را رتبه بندی کرده اند تا مورد استفاده والدین علاقه مند قرار گیرد. سه موسسه معتبر رتبه بندی دانشگاه ها را نام می برم: یک موسسه در انگلستان (رویترز)، موسسه ای در شانگهای و یک موسسه در آمریکا (متعلق به روزنامه کثیرالانتشار «US Today»). هر سه موسسه فوق، سالانه بین 500 تا هزار دانشگاه جهان را از جمیع جهات ارزشیابی کرده و رتبه بندی می کنند. اکثریت قاطع دانشگاهیان جهان و صاحبان صنایع و مدیران موسسات معتبر این رتبه بندی ها را قبول داشته و از آن بهره می برند. حدود دو سوم از 20 دانشگاه بر تر جهان (از نظر هر سه موسسه فوق) در آمریکا واقع شده اند و هاروارد همیشه یکی از پنج دانشگاه برتر جهان بوده است.نوشته های متعددی درباره علل توفیق این دانشگاه منتشر شده است. در شرح علل، به موارد زیر اشاره کرده اند: جمعیت کثیر آمریکا، ثروتمندبودن این کشور، اختصاص بودجه های کلان برای پژوهش، قدرت جذب نخبگان علمی از چهار گوشه جهان و...، اما عللی که برشمرده شد چندان مورد قبول همگان نیست. در مقابل مسئله ثروت، ممالک ثروتمند دیگری را می شناسیم که مرتبه دانشگاه های معتبر آمریکا را ندارند. همین طور است عامل جمعیت و حتی اختصاص بودجه های پژوهشی. علاوه بر این، دانشگاه های ممالک پیشرفته ای مانند فرانسه و آلمان و ژاپن و حتی چین و هندوستان نتوانسته اند در فهرست «بیست دانشگاه برتر جهان» محلی درخور اعتنا داشته باشند. سخن کوتاه، یک عامل موثر باقی می ماند و آن نحوه اداره دانشگاه است. گروه زیادی از صاحب نظران معتقدند که آمریکا ابداع کننده روشی خاص برای اداره دانشگاه هاست که با ممالک دیگر تفاوت اصولی دارد. برای آشنایی با این روش باید نگاهی داشته باشیم به تاریخچه هاروارد.این دانشگاه در سال 1636 میلادی تاسیس شد. تا مدت ها با روشی معقول و منطقی به کار خود ادامه می داد. در سال 1840 در ایالت ماساچوست گروهی عوام گرا اداره امور این ایالت را در اختیار گرفتند و به منظور خوشامد عوام، دانشگاه هاروارد را مورد حمله قرار دادند؛ می گفتند که این دانشگاه نخبه گراست و مخارج تحصیل در آن هم گران بوده و فقط فرزندان افراد توانگر استطاعت پرداخت این مخارج را دارند. از سال 1840 تا 1862 دانشگاه به شدت تحت فشار قرار گرفت. تخصیص بودجه سالانه و استخدام استادان را به نحو محسوس کاهش دادند و حتی از تایید حکم رئیس جدید انتخابی دانشگاه طفره رفتند. باید چاره ای اندیشیده می شد؛ استادان شاغل در دانشگاه متحد شدند و علاوه بر آن، از فارغ التحصیلان قبلی دانشگاه که طبیعتا به موسسه تعصب داشتند، تقاضای کمک و مساعدت همه جانبه کردند. از این گروه کثیر، دو دسته شامل فارغ التحصیلان متمکن و فارغ التحصیلان بانفوذ، بی دریغ و باعلاقه و تعصب به کمک دانشگاه خودشان آمدند. با گام هایی استوار و مصمم اداره موسسه و به ویژه هیئت رئیسه و هیئت امنای دانشگاه را هدف گرفته و پس از مبارزات طولانی در هر دو ساختار، صاحب اکثریت شدند. سپس سه درخواست عمده را با رهبران ایالتی و نیز واشنگتن مطرح کردند؛ نخست اینکه مقامات ایالتی و فدرال موافقت کنند دانشگاه از نوسانات سیاسی و ستیزه های متعارف و روزمره سیاست مداران دور بماند. دوم، اداره موسسه منحصرا در اختیار «دانش آموختگان» دانشگاه و به انتخاب ایشان باشد و سوم اینکه به این دو درخواست اعتبار قانونی ماندگار داده شود. پس از کشمکش های فراوان هر سه درخواست قبول شد و نهایتا وجه قانونی پیدا کرد.حالا دیگر پایتخت نشینان (فدرال) و گردانندگان امور ایالتی نفوذی در دانشگاه نداشتند و دانشگاه به استقلال رسیده بود. عملا به هیچ موسسه و نهادی اجازه دخالت در امور دانشگاه داده نمی شد. امرونهی های فدرال موقوف شده بود. مزرعه به محصول رسید و در گذر زمان دانشگاه به رشدی حیرت آور و تحسین بر انگیز دست یافت.به دنبال هاروارد، دانشگاه یل و کالج ویلیام (معتبر ترین کالج آمریکا) همین روش را دنبال کردند، تا آنجا که 19 دانشگاه از 20 دانشگاه معتبر امروز آمریکا با این روش اداره می شوند. مقایسه بین صد دانشگاه برتر آمریکا نشان داده است که هر قدر مشارکت و درجه اختیارات «دانش آموختگان قبلی دانشگاه» در هیئت های امنا بیشتر باشد، دانشگاه به رتبه و مرتبه بالاتری می رسد و کمتر تابع نوسانات سیاسی خواهد بود.به طور خلاصه این نوشته معرفی «نگرشی دیگر» در اداره دانشگاه ها و احیانا موجبی برای تعالی مطلوب این موسسات است. نکته آخر اینکه با تمهید فوق تعداد نظارت کنندگان و برنامه ریزان بیرونی (موسسات و افراد ناظر) تقلیل یافته و از تخصص های ایشان در محل های مطلوب تر استفاده می شود.در خاتمه اشاره ای هم می کنم به نمونه ای از دستاوردهای دانشگاه هاروارد؛ این دانشگاه در وجه علمی تا کنون موفق به اخذ 158 (صدوپنجاه وهشت) جایزه نوبل و 18 جایزه فیلدز و 48 جایزه پولیتزر شده است. در وجه پرورش جسمانی هم دانشجویان این دانشگاه 108 (صدوهشت) جایزه در مسابقات المپیک به این شرح دریافت کرده اند: 46 طلا، 41 نقره و 21 برنز.
                