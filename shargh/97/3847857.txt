یک‌شنبه ۲۵ آذر ۱۳۹۷
-----------------------------------------
یادداشت
-----------------------------------------
شاید همه ندانند
-----------------------------------------

                    سال ها پیش، در مصاحبه ای با عباس کیارستمی برای یکی از نشریات که موضوعش مقوله پایان باز در سینمای مدرن بود، زنده یاد به خاطره ای اشاره کرد و گفت در زمان نمایش فیلم بیمار روحی (روح) هیچکاک، روی در ورودی و خروجی سینمای نمایش دهنده نوشته بودند «لطفا پایان فیلم را برای کسی تعریف نکنید» و می دانیم که در پایان آن فیلم معلوم می شود که مادر آن جوانک خل وضع (نورمن بیتس) با بازی درخشان آنتونی پرکینز مرده و خود او با تقلید صدای مادر، این شائبه را ایجاد می کند که مادرش زنده است. پرسش یا بهتر بگویم مسئله کیارستمی این بود که وقتی این راز برملا شد، دیگر چیزی برای تماشاگر باقی نمی ماند که بار دوم و سوم هم به تماشای فیلم بنشیند. می خواهم این مقدمه را به آثار اخیر فرهادی ربط دهم. درست بعد از «شهر زیبا»، رویکرد او در فیلم نامه نویسی، بر مبنای رازآمیزبودن و غافلگیرکردن مخاطب است. درعین حال از نظر فرم و قالب هم، این درام های معمایی از الگوی فیلم نامه نویسی در سینمای متعارف شکل گرفته اند؛ الگویی که از وضعیت پایدار آغاز می شود، به بروز بحران می رسد، مقابله قهرمان با بحران مرحله بعدی است و در نهایت به غلبه بر بحران و پیدایش وضعیت پایدار جدید می رسیم. تقریبا همه این فیلم ها از «چهارشنبه سوری» و «درباره الی» به بعد، بر مبنای همین الگوی کم وبیش تکراری شکل گرفته اند و ما تقریبا می دانیم که طی 20 تا 30 دقیقه نخست، باید با شخصیت ها، موقعیت و فضا آشنا شویم و پس از آن داستان آغاز می شود. نزدیک به نیم ساعت شاهد تفریح و خوش گذرانی گروهی جوان هستیم که برای گذران تعطیلات به شمال کشور رفته اند تا اینکه ناگهان خبر می رسد الی گم شده است و تازه این اول داستان است. در چهارشنبه سوری در همین حدود زمان صرف می شود تا برسیم به اینکه زن درمی یابد همسرش با زن جوانی در همان ساختمان سروسری دارد. در «جدایی نادر از سیمین» بیش از 30 دقیقه صرف مقدمه چینی می شود تا برسیم به ماجرای گم شدن پول و به همین ترتیب در «گذشته» و «فروشنده» هم با همین الگو سروکار داریم؛ یعنی مقدمه چینی کم وبیش طولانی، پیش از آغاز داستان. در «همه می دانند»، از زمان مقدمه چینی اندکی کاسته شده و به حدود 10 تا 12 دقیقه رسیده است؛ یعنی همان مقدار زمانی که اغلب مولفان کتاب های فیلم نامه نویسی هم پیشنهاد کرده اند و تاکیدشان بر این است که در یک فیلم داستانی بلند، حداکثر 10 دقیقه زمان لازم است تا مخاطب دریابد موضوع چیست و شخصیت های اصلی کدام اند. همه می دانند، درعین حال از نظر طرح و توطئه بسیار شبیه به درباره الی است…
یعنی این بار فرهادی از اثر موفقی از خودش پیروی کرده و البته یادمان باشد که طرح داستانی فیلم درباره الی هم تا حدودی به طرح و توطئه فیلم «پیک نیک در هنکینگ راک»، ساخته پیتر ویر، محصول 1975، نزدیک و شبیه است. در آن درام معمایی هم، گروهی دانشجو که برای گذران تعطیلات به پیک نیک در جنگلی رفته اند، با گمشده اسرارآمیز دوستانشان مواجه می شوند. نمی دانم فرهادی هنگام نوشتن فیلم نامه به فیلم یادشده نظر داشته یا نه. اگر داشته چه بهتر که همینگوی زمانی خطاب به نویسندگان جوان گفته بود بدزدید از ما چنان که ما از پیشینیان خود دزدیده ایم و البته منظورش تاثیرگرفتن بوده، نه دزدی به مفهوم متعارفش. باری. فرهادی تا اینجا مشخص کرده که نقطه قوت آثارش فیلم نامه است و در این شکی نیست. گاهی بین فیلم نامه و کارگردانی تعادل خوبی برقرار بوده و نتیجه اش شده است فیلم هایی مانند رقص در غبار، شهر زیبا، درباره الی و جدایی نادر از سیمین. و گاهی این دو کفه برابر نیستند؛ مثلا در «گذشته»، فیلم نامه قوی تر از کارگردانی جلوه می کند و در فروشنده برعکس؛ کارگردانی قوی فرهادی، حفره های موجود در فیلم نامه را کم وبیش پر می کند، اما هدف من از این مقدمه چینی، آن است که به همان نکته مورد اشاره کیارستمی برگردم؛ اینکه به دلیل بازی با ذهن مخاطب و رازآمیزبودن فیلم نامه های اخیر فرهادی، تماشاگر در بار نخست دیدن، مرعوب، مشعوف و مجذوب می شود، اما پس از مدتی احساس می کند همان یک بار کافی است؛ چون همه چیز را می داند و راز تازه ای در میان نیست تا به کشف تازه ای بینجامد. کسانی را دیده ام و از کسانی هم به واسطه شنیده ام که مثلا جدایی نادر از سیمین را همان یک بار دیده اند و به نظرشان کافی آمده. آخر همه تماشاگران که سینما را به مثابه محملی برای کشف و شهود نمی دانند. آنها داستان دوست دارند و فرهادی استاد داستان گویی است، بنابراین علاوه بر رمزوراز و غافلگیرکردن تماشاگران، عناصر دیگری هم مورد نیاز است تا یک فیلم برای همیشه جذاب بماند. ممکن است بگوییم قدرت کارگردان و انتخاب های درست می تواند تداوم بخش ارزش ها و جذابیت های یک فیلم باشد. بله. این نظر درستی است و نمونه اش هم خود هیچکاک است که برخی آثارش را می شود بار ها دید و ازشان آموخت. مثل «پنجره عقبی» و تا حدودی «مارنی» و «بدنام»، اما در ورای اینها چیز دیگری هم هم هست که نمی توان به روشنی توضیحش داد؛ چیزی که مثلا «هامون» را پس از نزدیک به 30 سال  همچنان دیدنی و جذاب جلوه می دهد و مخاطب را با خود می برد. از هنگامی که اصغر فرهادی با این استدلال که فیلم «همه می دانند» امکان دریافت مجوز بر ای نمایش در ایران را ندارد، دیدن قاچاقی فیلم را مباح اعلام کرد، تقریبا اغلب دوستداران آثار او، به ویژه خانواده ها آن را دیده اند. البته اگر مباح هم اعلام نمی شد، مردم می دیدند و این را حق خود می دانستند. 
در همه می دانند، ما با چهار شخصیت اصلی روبه روییم؛ لائورا (پنه لوپه کروز)، پاکو (خاویر باردم، دوست خانوادگی لائورا)، ایرنه، دختر لائورا و آلخاندرو، شوهرش؛ یک مربع انسانی سرشار از عواطف و حسرت و یک معمای پیچیده. وقتی این همه جوش وجلای خاویر باردم را برای پیداکردن ایرنه می بینم و از آن سو واکنش خفیف و غیرمنطقی پدر دخترک را، کم وبیش معلوم است که رازی در میان است. ای کاش به جای بیان کاملا واضح ماجرا از زبان لائورا و اینکه مدعی است ایرنه محصول رابطه او و پاکو است، با ترفندی دیگر و به گونه ای خلاقانه تر این راز برملا می شد. اینکه بالاخره ایرنه فرزند پاکو است یا الخاندرو؟ پاسخی که در انتهای فیلم می شنویم این است که چه فرقی می کند و به این ترتیب راز کم وبیش سربه مهر باقی می ماند. چیزی که از ورای داستان و موضوعش ذهن ما را مشغول می کند این است که آیا باز هم تمایلی برای دیدن این فیلم داریم یا همان یک بار کافی است و این مشکل فرهادی است در این شیوه گره گشایی. به عنوان یک دوست و دوستدار آثار او، پیشنهاد می دهم به مرور از این الگوی تکراری در داستان پردازی فاصله بگیرد و اجازه دهد علاوه بر حس مخاطب، عقلانیتش هم با دیدن فیلم هایش تکانی بخورد. اگرچه هیچ شباهت ظاهری ای در بین نیست، ولی بد نیست اشاره کنم به یکی از رازآمیز ترین فیلم های تاریخ سینما که با وجود گذشت نزدیک به 60 سال همچنان جایگاه و جذابیتش را حفظ کرده است. منظورم «سال گذشته در مارین باد» آلن رنه است. آنجا هم ما با رازی سروکار داریم. مردی در منطقه ای به نام مارین باد با زنی ملاقات می کند که مدعی است سال گذشته هم با هم در همین جا ملاقات کرده اند و تا پایان فیلم هم روشن نمی شود این ملاقات واقعا صورت گرفته یا ناشی از ذهن متخیل و تنهایی زن است. به هرحال فرهادی، هم قدرت نوشتن و هم توانایی خلق آثاری که هامون وار در یاد ها بمانند را دارد. فقط باید خود را از دایره محدودی که برای خود ترسیم کرده برهاند و به افق های تازه تری نگاه کند. 
                