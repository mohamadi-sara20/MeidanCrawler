یک‌شنبه ۶ خرداد ۱۳۹۷
-----------------------------------------
سرمقاله
-----------------------------------------
پاشنه آشیل یک شورا
-----------------------------------------

                    شورای عالی هماهنگی اقتصادی قوای سه گانه در شرایطی با حضور روسای قوا، نخستین جلسه خود را برگزار کرد که نیاز به اجماع برای عبور از تنگناهای اقتصادی کشور از هر زمانی جدی تر است. نفس این را که مباحث در حضور همه مسئولان و تصمیم گیران این حوزه به شکل هم اندیشی و نه در مواضع یا اظهارنظرهای رسانه ای دنبال شود، باید به فال نیک گرفت. درعین حال، این شورا برای موفقیت و به نتیجه رسیدن اقدامات خود، نیازمند توجه به چند نکته ضروری است. نگارنده امیدوار است اعضای شورا درعین توجه به رفع نیازهای فوری کشور در حوزه اقتصاد، به ویژه با خروج ایالات متحده از برجام و افزایش احتمالی فشارهای اقتصادی بر مردم، خود را لزوما در شرایط اضطرار تصور نکنند. تجربه نشان داده اگر چنین نگاهی در میان اعضای این شورای مهم رواج پیدا کند، بررسی و واکاوی مسائل بنیادی کشور جای خود را به چاره اندیشی برای مسائل جاری می دهد و کار اصولی و بنیادی به محاق می رود. پیش از این در یادداشت های خود در «شرق»، درباره ضرورت اصلاح نظام تدبیر در شرایط غیراضطرار نکاتی را بیان کرده ام؛ اصلاح نظام تدبیر، نقطه مقابل تمرکزگرایی است و این احتمال وجود دارد که یک شورای عالی با توجه به حضور همه قوا، اقتصاد را به سمت تمرکز بیشتر سوق دهد. وضعیت نظام تدبیر کشور امروز به گونه ای است که حتی اگر نسخه ای شفابخش برای آن تجویز شود، عوامل محیطی، نهادی و بنیادی مانع اجرای آن خواهند شد.در یکی از یادداشت های اخیر خود در «شرق»، پیشنهاد تشکیل کمیته ای حقیقت یاب متشکل از اقتصاددانان مستقل برای شناسایی گلوگاه ها، مستندکردن آن و ارائه برای اجرای فوری و بی ملاحظه پیشنهادهای این گروه را داده بودم. تشکیل شورای عالی هماهنگی قوا، این فرصت را فراهم می کند که به موازات یا ذیل دبیرخانه آن، چنین گروه حقیقت یابی تشکیل شود، مشروط بر اینکه نه دولت، نه مجلس و نه قوه قضائیه به دنبال گنجاندن افراد مدنظر خود در این کمیته نباشند و صرفا چهره های دانشگاهی و متخصص بدون داشتن رابطه منافع محور با قوا، به عضویت آن درآمده و این شورا نیز به آنان ماموریت دهد که بدون اغماض به مسائل کشور اعم از ارتباطات خارجی، فضای کسب وکار، نوسازی خطوط تولید، سرمایه گذاری داخلی و خارجی، فساد سیستمی و عقب ماندگی های پولی و مالی رسیدگی کند و راهکارهای کوتاه، میان و بلندمدت به شورا پیشنهاد دهند.در میان آنان نیز اقتصاددانان سیاسی، مدیریتی و حتی متخصصان اقتصاد اجتماعی حضور داشته باشند.این کمیته باید به دور از اعمال نظر افرادی باشد که اقتصاددانانی محترم اند، اما کشور در سال های گذشته با وجود حضور آنان در اتاق فکر دولت ها، به رشد و توسعه دست پیدا نکرده است. نهادگرایان احتمالا بهترین گزینه برای چنین کمیته ای هستند. علاوه بر نداشتن وابستگی دستگاهی، اعضای کمیته نباید وابستگی حزبی نیز داشته باشند؛ چراکه یکی از احزاب در سال های اخیر، پیشنهادهای دربست لیبرالی ای به دولت داده است و اجرائی نیز شده که متاسفانه دستاورد خاصی نداشته است.شورای عالی هماهنگی اقتصادی قوا می تواند در دستورالعملی صریح، اعضای این کمیته را متوجه نوع ماموریت سطح بالای خود کند و از هرگونه وفاداری به مسئولیت های احتمالی گذشته یا گرایش های جریانی و منفعتی بازدارد. اگر مصلحت امروز و آینده کشور با نگرش سیستمی به نیازها، مخاطرات، فرصت ها و تهدیدهای کشور سنجیده شود و شکل اجرائی به خود بگیرد، حتما می توان توسعه پایدار ایران و رفاه ایرانیان را در سطح قابل قبولی انتظار داشت.
                