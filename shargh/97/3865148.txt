پنج‌شنبه ۱۱ بهمن ۱۳۹۷
-----------------------------------------
سرمقاله
-----------------------------------------
باخت تیم ملی و شخصیت جمعی ایرانیان
-----------------------------------------

                    نگارنده به هیچ روی با فوتبال و مسائل فنی و تخصصی آن آشنا نیست. متاسفانه باید اعتراف کند که به دلیل نداشتن فرصت به جز مسابقه های تیم ملی ایران امکان مشاهده دیگر مسابقه ها را ندارد؛ پس درباره مسائل فنی و تخصصی و مرتبط با بازی بین ایران و ژاپن کاملا فاقد صلاحیت است؛ اما گفته آگاهان بسیاری را می پذیرد که تیم کنونی فوتبال ایران در تاریخ فوتبال این سرزمین کم نظیر است و نباید چون عادت تکرارشونده مورد بی مهری قرار گیرد. مربیگری آقای کی روش را نیز باز هم براساس قضاوت متخصصان باانصاف تحسین برانگیز به شمار می آورد. برکنار از این سرآغاز باید تاکید کرد که نگارنده مدتی است که به مطالعه و بررسی شخصیت جمعی ایرانیان مشغول است. فورا اضافه می کند که بسیاری از وجوه منفی خوانده شده شخصیت جمعی ایرانیان را محصول تاریخ پررنج ایرانیان و محیط اجتماعی به حساب می آورد که دیگر برای تداوم آنها توجیه و تاکید منطقی نمی بیند. چنانچه بحث هایی که پیش از مسابقه آن هم از سوی برخی از افراد درگیر مسائل ورزشی کشور و گلایه هایی که به مطبوعات کشانده شده، درباره مربی تیم از سویی و برخی رفتارهای تکرارشونده در جریان مسابقه های متعدد پیشین از دیگر سو و بالاخره واکنش برخی بازیکنان که منجر به دریافت گل اول به نفع ژاپن شد، با دقت بررسی شود، برخی مسائل شخصیت جمعی ایرانیان قابل طرح می شود. فورا اضافه می کند که از دیدگاه «علمی»، ویژگی های شخصیت جمعی قابل تعمیم به یکایک افراد جامعه نیست. سخن از گرایش های مسلط و تکرارشونده است. با دریافت گل اول مانند موارد دیگری در گذشته تیم از هم پاشیده و دریافت دو گل بعدی ثمر آن به حساب می آید. اجازه دهید نخست به نکاتی گذرا در باب شخصیت جمعی اشاره شود که حتما به دلیل گذرا بودن با کاستی هایی همراه است؛ آن گاه باخت تیم ملی فوتبال ایران  و کنش چند بازیکن در دریافت گل اول را به عنوان لحظه ای سخت گذرا در آشکارشدن ضعف و مشکلات شخصیت جمعی و شاخص کوچکی از میان شاخص های بسیار دیگری تلقی کرده، به شخصیت جمعی پرداخته شود و در پایان با معرفی عرفان و تقسیم بندی نگارنده از آن به عنوان شیوه ای برای برخورد با ویژگی های منفی پیش گفته، بر ضرورت پذیرش ویژگی های منفی و تلاش جمعی برای پایان دادن به آنها یاد شود. شخصیت فردی موضوعی است آشنا. گرچه این آشنایی می تواند تخصصی به حساب نیاید؛ ولی به گفت وگوی روزمره راه یافته است. تا آنجا که در تبلیغات شهری گرچه عوامانه و غیرتخصصی به انواع رفتارهایی اشاره می شود که آنها را شاخص شخصیت فردی نام داده اند؛ اما شخصیت جمعی مفهوم آشنایی نیست. اگر تعریفی به زبان ساده از شخصیت جمعی ارائه شود، می توان گفت شخصیت جمعی عبارت است از الگوهای حاکم بر خصایص و ویژگی های مشترک جمعی یا همگانی که افکار، احساس ها و رفتارهایی را که از جامعه سر می زند، نشان داده و براساس آنها هر جامعه ای منحصربه فرد می کند. پس هر جامعه ای براساس شخصیت جمعی خود از سایر جوامع متمایز و جدا می شود. حال ممکن است این پرسش مطرح شود که چگونه می توان شخصیت جمعی را شناخت؟ پاسخ آن است که در طول زمان رفتارهای خاصی آن هم به تکرار از اکثریت جامعه مشاهده می شود. تکرار رفتارها نشانه جمعی بودن آنهاست. رفتارها نیز براساس ویژگی های جامعه در هر زمان مفروض تاریخ آن جامعه و سبک زندگی جمعی به «درست» یا «نادرست»، به قابل پذیرش و غیرقابل پذیرش تقسیم می شوند. البته عوامل مختلف از جمله صورت بندی قدرت نیز در تقسیم بندی یادشده اثر می گذارد؛ زیرا از جمله عواملی به شمار می آیند که دیدگاه یا عقاید جمعی را می سازند. عادت شده است که رفتارهای تکرارشونده «نادرست» و «غیرقابل پذیرش» را نابهنجار بنامیم. همان گونه که شخصیت فردی تا حدود زیادی مشخص می کند که هر فرد چگونه آدمی است، شخصیت جمعی نیز گویای ویژگی کلی جامعه است. البته در درون هر جامعه علاوه بر رفتارهای مشترک جمعی، هر گروه نیز می تواند رفتارهای تکرارشونده خاص خود را نیز بروز دهد. در نتیجه در درون شخصیت جمعی کلی جامعه می توان از شخصیت گروهی نیز یاد کرد. براساس مشاهده مسابقه های پیشین تیم های ایرانی و واکنش چند نفر از بازیکنان در جریان بازی ایران و ژاپن می توان ادعا کرد که بازیکنان ایرانی سخت تحریک پذیرند.
در نتیجه تردیدی نیست که مربیان و متخصصان تیم های رقیب با آنالیز رفتارهای تکرارشونده بازیکنان از آن بهره می گیرند. شاید خوانندگان عزیز و فرهیخته به درستی تاکید کنند که همه آدمیان تحریک پذیرند. در پاسخ به این نکته درست باید از ضعف جدی بازیکنان ایرانی در مدیریت حالت تحریک شدگی نیز یاد کرد. چنین ضعفی را در برخورد گروه های سیاسی، برخی از مدیران و عامه مردم می توان ردیابی کرد. بررسی تاریخ معاصر به تنهایی نشان می دهد که سرزمین عزیز و گران قدرمان از تحریک پذیری شدید و ناتوانی در مدیریت آن صدمات جدی را تجربه کرده است.  علاوه بر موارد بالا به تکرار مشاهده می شود که پیش از هر بازی درباره توان تیم های ایرانی به شدت و به شکل خودبرتربینی اغراق می شود تا آنجا که توهم این آشنای کهن بر واقعیت غلبه پیدا می کند و رویا برای آینده جای ارزیابی دقیق را گرفته، آرزوی گاه محال به جامعه سرایت می کند.
از سوی دیگر گله های مدتی قبل از بازی یکی دیگر از ویژگی های منفی است که به طور طبیعی بر مربی و بازیکنان اثری منفی می گذارد. مشکل زمانی جدی می شود که گلایه ها از سوی دست اندرکاران مربوطه به امور ورزشی بیان می شود و نوعی بلاتکلیفی ایجاد می کند و از اقتدار مربی در بین برخی از بازیکنان می کاهد. در صورت پیروزی احساسات بسیار غلیظی میدان دار می شود؛ ولی پس از مدت کوتاهی تیم ها به امان خدا رها می شوند. در صورت باخت به جای ارزیابی نقاط ضعف، دشمنی داور، توطئه دیگران، رشوه گیری مسئولان خارجی و حتی بخت و اقبال و ستارگان به میان می آیند. تحریک پذیری شدید به هنگامی که با ضعف یا فقدان مدیریت همراه شود، خود جانشین هدف اصلی یعنی برنده شدن می شود که واکنش تنی چند از بازیکنان عزیز و زحمتکش تیم ایران تاثیری است بر آن. نکته بعدی که با اغراق و بزرگ نمایی های توهم آلود پیش از مسابقه رابطه ای نزدیک دارد، تیم ها در اکثر مواقع از هم می پاشند و آماده سنگین تر کردن شکست می شوند. اساسا یاس پایدار پس از هر شکست در زمینه های گوناگون زندگی ایرانی قابل مشاهده است. نکته بعدی نیاموختن درس و تصحیح نکردن رفتارهای نادرست و برخوردهای غیرمنطقی است که در زمینه های بسیاری از جمله سوانح طبیعی مانند زلزله بارها مشاهده شده است؛ گویی پس از هر حادثه منفی همه بیهوش می شوند و با حادثه بعدی به هوش آمده، مسئله منفی را تازه کشف می کنند. سخن در این باب فراوان است؛ اما باید پذیرفت که با تلاش جمعی می توان بر ویژگی های منفی شخصیت جمعی پیروز شد و بر آنها نقطه پایان گذاشت. در این تردیدی روا نیست. البته تمایل به پذیرش مشکلات شخصیت جمعی و علاقه مندی پایدار به مبارزه ای پیگیر با آنها مقوله ای فرهنگی است. از این رو نگارنده به توان عرفان ایرانی اشاره دارد. نباید فراموش کرد که عرفان به باور فرهیختگان داخلی و خارجی حوزه یا حیطه ای است که فرهنگ و انسان ایرانی بیشترین تاثیر را از آن گرفته است. متفکران مطرح بسیاری بارها تکرار کرده اند که گرچه همه جوامع جهان از ابتدایی ترین تا پیشرفته ترین آنها دارای بعدی عرفانی هستند، هیچ جامعه ای مانند ایران را نمی توان یافت که عرفان تا به این پایه با این شدت در جان اکثریت مردم جای گرفته است. متاسفانه با برخورد ایرانیان و پذیرش مدرنیته ای بی یال و دم و اشکم، نفهمیده، هضم نشده، همراه با باورهای متضاد نادرست، رابطه ایرانیان با بسیاری از دستاوردهای گوناگون تاریخ خود به پایان آمده و با آنها وداع کرده اند. به باور نگارنده نخست باید به دو گونه عرفان که نگارنده اولی را عرفان پویا و دومی را عرفان ایستا نامیده، اشاره و آنها را از هم متمایز کرد. عرفان پویا عرفان زندگی جمعی است. در نتیجه با جمع سروکار دارد و دارای کارکردهای اجتماعی ارزنده ای آن هم برای قرن ها بوده است که یکی از چنین کارکردهایی تمایل به دگرگون سازی جمعی است. عرفان پویا همچنین بر نقد آگاه و مستند تاکید دارد؛ آن هم نقدی برای فرارفتن و طرحی نو درافکندن؛ به همین دلیل منابع جدید متعددی از عرفان به عنوان نوعی جنبش اجتماعی یاد کرده اند. برعکس عرفان ایستا بر فرد و منزوی سازی پای می فشرد و آن را راه هدایت می داند. در نتیجه گذشته نگر است و تا خودآزاری پیش می رود. عرفان پویا را رهایی نیز نام داده اند. از آغاز قرن بیستم روان شناسان، روانکاوان، روان پزشکان و آگاهان رشته های مربوطه به عرفان شرق روی آورده و با آن آشنا شده اند. جالب آنکه عرفان شرق را نوعی روان درمانی جمعی معرفی کرده اند. تنها کافی است تا به نکته ای که آلن واتس (allan watts) متفکری بسیار مطرح و معروف و صاحب نام، اشاره کرد که معتقد است: اگر ما به تفکر شرقی بنگریم، به راستی نشانی نه از بحث فلسفی می یابیم و نه از بحث مذهبی؛ بلکه آنچه آنها در چارچوب فلسفه و مذهب بیان می دارند، بسیار شبیه آن چیزی است که ما روان درمانی نام داده ایم (نقل به مضمون). روان شناسان و روانکاوان بسیاری تا آنجا پیش رفته اند که نگرش شرقی را دوای درد کاستی های بسیار نگرش نشانه محور (سیمپتوم) پزشکی غربی دانسته اند. براساس آنچه آمد، نگارنده عمیقا ایمان دارد چنانچه عرفان پویای ایرانی (منظور به هیچ وجه فرقه ها و گروه بندی های موجود نیست. ضمنا عرفان پویا باید به گونه ای صورت بندی شود که به کار همه ایرانیان بیاید؛ آن هم برکنار از ویژگی های فردی آنان) به شکلی قرن بیست ویکمی و مناسب نسل کنونی و آیندگان و به زبان آنان بازنویسی شود و در عین حال پذیرفته شود که حل مشکلات شخصیت جمعی یکی از وجوه بسیار مهم توسعه راستین، پایدار و دوستدار انسان و محیط زیست ایرانی به شمار می رود و بدون پیروزی بر مشکلات شخصیت جمعی که اکتسابی بوده اند، تحقق توسعه راستین و اصیل و مناسب جامعه و تاریخ ایران غیرممکن و تعلیق به محال است. بدون تردید می توانیم به مدد عرفان پویای امروزین شده و ساده شده بر همه مشکلات شخصیت جمعی و فردی غلبه کنیم. چنین بادا.
                