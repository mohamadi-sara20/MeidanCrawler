یک‌شنبه ۱۴ مرداد ۱۳۹۷
-----------------------------------------
type_unknown
-----------------------------------------
رئیس جمهور سابق و امام جمعه مشهد باید مجوز بگیرند
-----------------------------------------

                    گروه سیاست: می گوید برای برگزاری تجمع باید مجوز بگیرد و موافق و مخالف هم ندارد. این سخن محمدعلی تبرائی، دبیر اجرائی و عضو کمیسیون ماده 10 احزاب در واکنش به فراخوان علم الهدی، امام جمعه مشهد، است. او در گفت وگو با ایرنا اعلام کرده است که «قانون برای همه موافقان و مخالفان دولت یکسان است. اگر رئیس جمهور سابق و امام جمعه مشهد خواهان برپایی تجمع هستند، به کمیسیون درخواست دهند تا مجوز بگیرند».«محمدعلی تبرائی» درباره فراخوان امام جمعه مشهد برای برگزاری تجمع و راهپیمایی تاکید کرد: «او باید از کمیسیون ماده 10 مجوز بگیرد».او درباره درخواست رئیس دولت نهم و دهم از وزارت کشور برای برگزاری راهپیمایی گفت: «کمیسیون ماده 10 این موضوع را بررسی و درباره آن بحث خواهد کرد. اگر قرار باشد راهپیمایی برگزار شود، باید عدالت رعایت شود و موافقان و مخالفان دولت بتوانند تجمع برگزار کنند».او افزود: «وظیفه نمایندگان احزاب در کمیسیون ماده 10 حمایت از فعالیت تشکل های سیاسی است. البته ممکن است نمایندگان دولت دغدغه امنیت داشته باشند و وارد مناقشات نشوند و در این مورد اختلاف نظر وجود داشته باشد. شاید نماینده دولت یا مجلس نظرات متفاوتی داشته باشند که آن را خواهیم شنید».این سخنان واکنشی به اعلام فراخوان سیداحمد علم الهدی، امام جمعه مشهد، در خطبه های نماز جمعه حرم رضوی است. او در آن خطبه ها گفته بود: «آنها (دولت و مجلس) نباید تماشاچی وضع مردم باشند که مردم شب بخوابند و صبح ببینند آب خوردنشان دوبرابر شده است. مردم در برابر یک عده زالوصفت که سبد کالا را بر محور طلا قرار داده اند، پرپر می شوند. وقتی اینها تماشاچی شدند، شما مردم باید به صحنه بیایید؛ نه آن جور که جاسوس های آمریکایی با فراخوان می خواهند تا از این فرصت استفاده کرده و شما را در برابر نظام قرار دهند. این نظام بر خون بچه های شما بنا شده است. عده ای فرصت طلب هم فکر می کنند موجی برای بازگشت به قدرت برای آنها بلند شده، درحالی که مقداری از این نابسامانی ریشه در مدیریت نابکارانه خود آنها دارد. شما به صحنه اقدام و عمل بیایید».هم زمان با فراخوان علم الهدی برای به صحنه آمدن مردم، روز جمعه گذشته هم فیلمی در فضای مجازی بارنشر شد که حاکی از تجمع طلاب مشهدی در اعتراض به وضعیت اقتصادی و دولت بود. آنها در پلاکاردهایی که در دست داشتند، شعارهای «مجلس بی تحرک این آخرین هشدار است» یا «مفسد اقتصادی اعدام باید گردد» را نوشته بودند. اگرچه تعداد آنها زیاد نبود. نماینده طلاب و روحانیون تجمع کننده با اشاره به اینکه این تجمع به صورت خودجوش برگزار شده، گفته بود: «معتقد هستیم اگر دولت، مجلس و دستگاه قضائی به وظایفشان عمل کنند، زمینه ای برای سوءاستفاده و بهره برداری های خارجی و منافقین داخلی وجود ندارد؛ در واقع این تجمع انعکاس صدای مرجعیت نسبت به حقوق ملت است».این فراخوان ها و جمع شدن ها البته با اعتراضاتی که در برخی از شهرهای کشور آغاز شده، هم زمان شد؛ تجمعاتی که با توجه به گزارش ایسنا در مشهد نیز صورت گرفته است. این سری جدیدی از تجمعات اعتراضی است که در برخی از شهرها از جمله اصفهان، کرج، شیراز، تهران و اهواز آغاز شده و در بحبوحه این اعتراضات است که علم الهدی از مردم خواسته تا به صحنه بیایند.تجمعات اعتراضی دی ماه 96 هم با مشهد آغاز و بعد هم به سایر نقاط کشور کشیده شد. در آن ماجرا البته این شایعه هم ایجاد شد که دبیر شورای عالی امنیت ملی علم الهدی را احضار و به او اعتراض کرده است. این شایعه البته تکذیب شد. اما علی مطهری درباره نقش علم الهدی در حوادث دی ماه گفته بود: «شخص ایشان را من نمی دانم، ولی آن کسانی که در مشهد ابتدا دعوت به تجمع کرده اند، یکی «سایت حزب الله مشهد» بوده که اینها قبلا کنسولگری عربستان در مشهد را تخریب کرده اند و دیگری هم پیروان آقای احمدی ن‍ژاد بوده اند که از طریق فضای مجازی دعوت به تجمع کرده بودند. آقای علم الهدی هم در نماز جمعه آن هفته گفته بودند که بخش اولش، یعنی اعتراض به گرانی خوب بود اما بقیه اش خوب نبود که البته این حرف خوبی نیست».علم الهدی یک روز بعد از شروع اعتراضات در مشهد در خطبه های نماز جمعه گفته بود: «مطالبات مردم هم در مسئله مقابله با گرانی و تامین هستی شان در مال باختگی، مطالبات به حق است؛ بدون چون وچرا. مردم حق دارند مطالبه کنند و بخواهند. عزیزان مسئول ما به مطالبات مردم توجه کنند که کارد به استخوانشان نرسد که بیایند وسط خیابان فریاد بزنند». اسحاق جهانگیری اما در سخنانی که گویی هشدار گونه به نظر می رسید، گفته بود: «کسانی که بانی برخی اقدامات علیه دولت شده اند، بدانند دود اقدامات آنها به چشم خودشان می رود. وقتی حرکت سیاسی در خیابان شروع می شود، دیگران بر آن سوار می شوند و کسانی که آن حرکت را شروع کردند، پایان دهنده آن نیستند».البته پس از این تجمعات، رحمانی فضلی، وزیر کشور در پاسخ به پرسشی مبنی بر اینکه آیا اعتراضات چند ماه اخیر سازمان یافته بوده است یا خیر؟ گفت: «ما هر اعتراضی را به صورت مستقل بررسی کردیم و به نتیجه رسیده ایم شرایطی ایجاد شده است که بهره برداران یک حوزه پس از اینکه مطالباتشان به نتیجه نرسیده و رضایت به دست نیاوردند، به خیابان ها آمدند. مثل بازاری ها، کامیون داران یا همین مسئله اخیر آب؛ اما اگر به صورت پیوسته اعتراضات را بررسی کرده و ریشه های اجتماعی و سیاسی آن را دنبال کنیم، به نتیجه متفاوتی می رسیم».او با اشاره به اینکه در حوزه های مختلف دچار ناکارآمدی، کمبود و مشکلات هستیم که بخشی از آن به نوسانات بازار ارز و بخشی از آن به عدم پاسخ گویی در زمان لازم و همچنین عدم اقناع مردم برمی گردد، تصریح کرد: «ما هروقت شرایط را برای مردم خوب توضیح دادیم با همراهی مردم مواجه شدیم. تاکنون به این نتیجه نرسیده ایم که یک گروه سیاسی خاص یا عده ای مشخص در موضوعی افراد را به صورت سازماندهی شده تحریک و تهییج کرده باشند. وزارت کشور، وزارت اطلاعات، نیروی انتظامی، سپاه و قوه قضائیه هم به این نتیجه نرسیده اند».بااین حال با گذشت چند ماه از دی 96 بار دیگر اعتراضاتی آغاز شده که اگرچه فحوای آن مسائل اقتصادی بوده، اما با گذشت چند روز شعارهای شرکت کنندگان در این تجمعات سمت وسوی سیاسی هم پیدا کرده است؛ تجمعاتی که گفته اند چون مجوز نداشته غیرقانونی بوده و وزیر کشور هم در واکنش به آن گفته بود: «یکی از سطوح برخورد دشمن با ایران ایجاد تنش های اجتماعی است و فکر می کنند این موضوع می تواند در ایران اثرگذار باشد. آنها فکر می کنند50 تا 200 نفر در یک جا جمع شوند، اوضاع داخل کشور به هم می خورد،... اما آنها بدانند از این خبرها نیست. این ملت 40 سال مقاومت و ایستادگی نکرد تا چند مزدور و تروریست و خودفروخته برای آنها تصمیم بگیرند».مخالفت با اصل 27 قانون اساسیمخالفت وزارت کشور با برگزاری تجمعات اعتراضی و البته هشدار نماینده کمیسیون ماده 10 احزاب مبنی بر اینکه برای هر تجمعی باید مجوز صادر شود، در حالی است که طبق اصل 27 قانون اساسی برپایی تجمع بدون حمل اسلحه آزاد است، اما مقامات کشوری همواره درباره برگزاری تجمعات قائل به صدور مجوز بوده اند.محمود احمدی نژاد هم به تاریخ نهم مردادماه با استناد به همین اصل در نامه ای به وزیر کشور درخواست کرد تا روز بیست وهشتم مرداد تجمعی را در ساعت پنج عصر برگزار کند. او در نامه اش نوشته بود: «... اینک با استناد به اصل 27 قانون اساسی و با هدف اعتراض به اقدامات و تهدیدات دولت آمریکا و دخالت های پیدا و پنهان انگلیس در امور داخلی ایران و روشنگری پیرامون فریبکاری و اجحافات تاریخی آنان علیه ملت ایران و همچنین اعتراض به شرایط نابسامان اقتصادی، سوءتدبیرها و ضعف های آشکار مدیریتی و اشتباهات مکرر در تصمیمات کلان کشور، به ویژه در حوزه اقتصادی درخواست صدور مجوز اجتماع مردمی و آرام را دارد. زمان و مکان برگزاری در تهران ذیلا و برای دیگر مناطق کشور متعاقبا اعلام خواهد شد. مکان: به ترتیب اولویت: 1- پارک شهر – خیابان خیام 2- پارک دانشجو – چهارراه ولیعصر (ع)».تلاش برای دیده شدناین نامه البته با واکنش های گسترده ای در فضای مجازی روبه رو شد. به طوری که این درخواست احمدی نژاد را مقابل اظهاراتش در تجمع میدان ولیعصر در جریان انتخابات 88 قرار دادند؛ آنجا که او عبارت خس وخاشاک را برای معترضان به کار برده بود و به همین دلیل سیل انتقادها را روانه او کردند. بعد از آن روح الله جمعه ای، مشاور وزیر کشور، در واکنش به این نامه به مصاحبه وزیر کشور با روزنامه سازندگی استناد کرده و گفته بود: طبق تصریحات قانونی فرد نمی تواند یک گروه یا حزب باشد، درخواست باید از طرف حزب یا گروهی باشد که مسئولیت بپذیرد، هر کس که نمی تواند از جای خود بلند شود و برای اعتراض عمل کند. ایشان تقاضا کند، اهدافش را بگوید و اگر طبق شرایط و ضوابطی باشد که قانون مشخص کرده حتما مجوز به آنها داده خواهد شد. مشاور وزیر کشور با اشاره به اینکه اگر بنا باشد هر فردی به اقتضای هدف و منفعت خود تقاضای تجمع کند گفت: در این صورت ممکن است عده ای هم درخواست تجمع برای ریشه یابی مشکلات و معضلات فعلی یا برخی تخلفات و مفاسد که منجر به صدور حکم قانونی از مراجع قضائی علیه برخی دولتمردان سابق شده است کنند، درهرحال قانون مبنای اقدامات وزارت کشور است.جمعه ای با تاکید بر اینکه بعید است فردی که هشت سال رئیس جمهور بوده از قانون بی اطلاع باشد، گفت: اگر کسی به مدت زیادی مجری قانون بوده و درخواست خلاف قانون کرد، باید درخواستش را به حساب تلاش برای دیده شدن گذاشت.احزاب خاموشتاکید برای اینکه درخواست برای صدور مجوز را باید احزاب صادر کنند، در شرایطی است که تا به حال هیچ یک از احزاب درخواستی برای صدور مجوز نداشته اند. علی شکوری راد، دبیرکل اتحاد ملت، چندی پیش درباره اینکه چرا احزاب درخواست مجوز نمی دهند گفته بود: «... به این خاطر که شرایط سیاسی- امنیتی جامعه به احزاب اجازه نمی دهد که تجمع برگزار کنند. عده ای افراد فرصت طلب وجود دارند که می خواهند از هر تجمعی به نفع خود استفاده کنند؛ آن را به خشونت کشیده یا از چارچوب خارج کنند. به همین دلیل احزاب ریسک برگزاری تجمع اعتراضی را به راحتی نمی پذیرند. هروقت این تهدیدات کاهش پیدا کند، احزاب هم تجمع برگزار می کنند... براندازان تا الان مجوز فعالیت مستقل نداشته اند. آنها همیشه سعی کرده اند که از تجمعات دیگران به نفع خودشان استفاده کنند و شعارهای خودشان را سر بدهند. چه بسا تجمعات را به خشونت بکشند تا مشکل امنیتی برای نظام درست کنند. به همین دلیل تا زمانی که براندازان تعیین تکلیف نشده و مهار نشوند، احزاب خیلی تمایلی به برگزاری تجمعات اعتراضی ندارند». این سخنان شکوری راد البته با مخالفت هایی مواجه شد. مخالفان معتقد بودند که این سخنان به نوعی نادیده انگاشتن حق همه شهروندانی است که خواهان تغییرات با روش های مسالمت آمیز هستند. بااین حال با وجود همه این کنش ها و واکنش ها، هنوز صدور مجوز برای تجمعات حرف اول را می زند.
                