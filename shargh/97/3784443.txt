چهار‌شنبه ۱۷ مرداد ۱۳۹۷
-----------------------------------------
سرمقاله
-----------------------------------------
چالش های ایران امروز
-----------------------------------------

                    نزدیک به 40 سال از استقرار جمهوری اسلامی در ایران می گذرد. در این مدت کشور با حمایت ملی گسترده، تهدیدهای سنگینی به ویژه جنگ تحمیلی را پشت سر گذاشته است. به علاوه در راستای پوشش آموزش عمومی و دانشگاهی، بهبود بهداشت و درمان، تعدیل نابرابری های اجتماعی و ارتقای برخی از فناوری ها و پیشرفت های علمی، گام های مهمی برداشته شده است. حضور پررنگ مردم در انتخابات ریاست جمهوری، مجلس شورای اسلامی، با وجود مشکلات اقتصادی، پشتوانه بزرگی برای ثبات و پایداری نظام بوده است؛ اما متاسفانه امروز کشور به طور هم زمان با چالش های بزرگ سیاسی، اقتصادی، اجتماعی و فرهنگی مواجه است که در صورت بی توجهی به آنها بیم آن می رود که در آینده با تشدید گسترده مشکلات اقتصادی و معیشتی مردم و ازدست رفتن امید به اصلاح امور در نزد آنها، شاهد اعتراض آنها باشیم. ناگفته پیداست که هم زمانی چنین امری با ائتلاف بین المللی کنونی دشمنان نظام و کشور می تواند خسارت های اقتصادی، اجتماعی و سیاسی بزرگ و جبران ناپذیری برای ایران در پی داشته باشد. واقعیت تلخ این است که این چالش ها فقط از سوی دشمنان نظام به ما تحمیل نشده است؛ بخشی از آنها محصول تصمیم های مجموعه مدیریت کشور در این دوره است. اگرچه برخی از این تصمیم ها معطوف به تامین منافع ذی نفعان قدرتمند بوده است؛ اما متاسفانه بسیاری از نهادها و سیاست های نادرست نیز با نیت تامین خیر عمومی جامعه به دلیل درک نادرست از اصول حکمرانی خوب و اداره امور عمومی ایجاد شده است. ازاین رو ما اعتقاد داریم بدون ایجاد تحول آگاهانه و بنیادی در الگوهای فکری، ساختارها و نهادهای سیاسی و اقتصادی، راه برون رفت از بحران های هم زمان کنونی متصور نیست. ایجاد چنین تحول بنیادینی از این نظر دشوار است که این کار از یک سو مستلزم نگرشی نو و علمی به منظور تحلیل اوضاع داخلی و بین المللی از دیدگاه منافع ملی و اتخاذ سیاست های مناسب در هر زمینه است. از سوی دیگر نیازمند تعامل سازنده میان مسئولان نظام و نهادهای مدنی و مردمی است. گفتنی است که در گذشته تعدادی از اقتصاددانان، جامعه شناسان و سیاست ورزان کشور در مقاطع حساس با نوشتن نامه های جمعی و فردی و مقالات علمی، توصیه های لازم را به مسئولان محترم کشور ارائه داده اند اما اصرار مسئولان بر ادامه سیاست های نادرست، خسارت های عظیمی به کشور وارد کرده است. با وجود نادیده گرفته شدن این توصیه ها اعتقاد دارم در وضعیت خطیر کنونی سکوت محافل علمی و انجمن های صنفی جایز نیست. وضع نابسامان اقتصاد و جامعه در برهه کنونی، صاحب این قلم را که از دهه 1380 تاکنون در مقام مشاور مرکز پژوهش های مجلس و دستگاه های مختلف دولتی فعالیت داشته است، بر آن داشت تا نکاتی را برای آگاهی عموم مردم و دست اندرکاران کشور در این مختصر مطرح کنم.1- تصویری اجمالی از عملکرد اقتصاد کشور و چالش های اساسی آن:در 40 سال اخیر (1395-1355) جمعیت کشور 2.37 برابر شد؛ اما در همین مدت میانگین رشد تولید ناخالص داخلی فقط 1.82 برابر شد. به این ترتیب تولید سرانه کشور به قیمت ثابت تنزل یافت. به همین دلیل در این دوره، سطح رفاه عمومی کاهش یافته و جایگاه اقتصاد کشور در تولید و تجارت جهانی پایین تر رفته است. شایان ذکر است که فقط در دهه اخیر میانگین هزینه خانوارها به قیمت ثابت 17 درصد تنزل پیدا کرده است.متاسفانه تحت شرایط حاکم، چشم انداز رشد اقتصادی کشور نیز چندان امیدبخش نیست و قدر مسلم این است که در دوره برنامه ششم توسعه (1396-1400) به اهداف تعیین شده درباره رشد اقتصادی، بهبود بهره وری عوامل تولید و کاهش بی کاری دست نخواهیم یافت. همه شواهد گویای آن است که در پایان مدت پیش بینی شده در سند چشم انداز (سال 1404)، کشور نه تنها از رقبای منطقه ای خود پیشی نخواهد گرفت؛ بلکه فاصله ما از نظر تولید سرانه و پیشرفت فناوری با کشورهای ترکیه، عربستان و امارات متحده افزایش خواهد یافت. در این دوره طولانی ما به جای هموارسازی راه رشد اقتصادی بر سیاست ازدیاد جمعیت، تامین خودکفایی اقتصادی و بیگانه هراسی تاکید کرده ایم و در نتیجه سبقت گرفتن رشد جمعیت از رشد اقتصادی، چالش هایی جدی در بازار کار کشور به وجود آورده ایم. اگرچه نرخ مشارکت نیروی کار در ایران حدود 39 درصد در سال 1395 است که یکی از پایین ترین نرخ ها در جهان است؛ اما در همین سال نرخ بی کاری و بی کاری پنهان در بازار کار ایران دورقمی است.بالا بودن نرخ بی کاری در نزد جوانان تحصیل کرده و زنان و در مناطق کمترتوسعه یافته کشور و عدم تطابق تحصیلات با تقاضای نیروی کار از جمله ابعاد دیگر چالش های موجود در بازار کار است. در اقتصاد ایران در وضعیت مطلوب، جمعیت فعال می توانست بین 55 تا 60 درصد باشد و نرخ بی کاری آشکار و پنهان کشور هم کمتر از 10 درصد باشد. با توجه به تجربه چهل سال اخیر، نظام اقتصادی و اجتماعی ما نتوانسته است از پنجره جمعیتی، برای ارتقای تولید ملی بهره مند شود و شواهد امر گویای آن است که در آینده نزدیک نیز آمادگی بهره بردن از فرصت فوق را نخواهد داشت.نبود تعادل در بازار کار و محروم ماندن نیروی کار از پشتیبانی تشکل های کارگری، موجب تنزل میانگین دستمزدها در دوره بعد از انقلاب و گسترش فقر نسبی و مطلق در کشور شده است. متاسفانه بر اثر تورم مزمن دورقمی در اغلب سال های دوره 1355- 1395 توزیع درآمدها بیشتر از آنچه انتظار می رفت، به زیان مزد و حقوق بگیران تغییر یافته است. امروز به همین دلیل مزد و حقوق بیش از 80 درصد نیروی کار شاغل کشور کمتر از یک میلیون و 400 هزار تومان است. ضریب جینی در کشور که بعد از سال 1389 به واسطه توزیع نقدی یارانه ها کاهش یافته بود، در دوره 1392 - 1395 سیر صعودی پیدا کرده و در سال 1395 به 0.39 رسیده است. از این نظر رتبه ایران در جهان در میان 161 کشور، 89 است. اسناد دولتی گویای آن است که فقر مطلق و نسبی در کشور اکنون ابعاد گسترده ای دارد و فقط بخشی از فقرا تحت پوشش کمیته امداد امام (ره) و سازمان بهزیستی قرار گرفته اند. گفتنی است تعداد افراد تحت پوشش این دو نهاد در سال 1396، جمعا به 8.3 میلیون نفر می رسید که بیش از 10 درصد جمعیت کشور در آن سال است.متاسفانه به دلیل سوءمدیریت و فساد مالی در صندوق های بازنشستگی کشور و انباشت بدهی های معوق دولت به سازمان تامین اجتماعی، امروزه این صندوق ها با ناپایداری مالی مواجه اند. در سال 1396 بودجه مصوب برای کمک بلاعوض دولت به صندوق های بازنشستگی کشوری، لشکری و فولاد جمعا به حدود 40 هزار میلیارد تومان می رسید و دولت برای تامین کسری این صندوق ها در سال 1397، به اعتباری در حدود 53 هزار میلیارد تومان نیاز دارد. انتظار می رود سازمان تامین اجتماعی به عنوان بزرگ ترین سازمان بازنشستگی کشور نیز در سال های آینده به سرنوشت صندوق های فوق دچار شود. نکته در اینجاست که دولت نمی تواند از عهده پرداخت تعهدات این سازمان ها برآید. به همین دلیل در آینده نه چندان دور سرنوشت مستمری بگیران و شاغلان مستمری پرداز به این صندوق ها به طور جدی در مخاطره خواهد بود.همان طورکه استحضار دارید، نظام بانکی در اقتصاد ایران اهمیت مرکزی در تجهیز منابع مالی کوتاه مدت و تسهیل انباشت سرمایه دارد و بازار اوراق بهادار که باید هدایت کننده اصلی پس انداز ها به سرمایه گذاری ها باشد، مورد توجه نیست؛ اما متاسفانه نظام بانکی نیز به دلیل استمرار سیاست های نادرست و ضعف نظارت بانک مرکزی در وضعیت بحرانی قرار دارد؛ یعنی در اغلب بانک های کشور، نسبت سرمایه به دارایی ها ناچیز، برابر موازین معمول ورشکسته، مطالبات معوق بالا و بخش درخور توجهی از دارایی های بانک ها در مستغلات و بنگاهداری حبس شده است. در همان حال گسترش فعالیت موسسات مالی غیرمجاز بدون رعایت اصول بانکداری و در غیاب نظارت بانک مرکزی به تضییع حقوق سپرده گذاران و سلب اعتماد عمومی انجامیده است. این بحران به رقابت ناسالم بانک ها برای جذب سپرده ها دامن زده و نرخ بهره بانکی را به سطح بی سابقه ای رسانده است. بدیهی است در چنین وضعیت ناپایدار مالی ای، تامین خدمات بانکی مورد نیاز بخش حقیقی برای سرمایه گذاری ها و استمرار درازمدت فعالیت های بانکی امکان پذیر نخواهد بود. اگر تدابیر لازم برای اصلاح وضعیت ترازنامه بانک ها اتخاذ نشود، دیر یا زود نظام مالی کشور آسیب جدی خواهد دید و بخش حقیقی را هم با خود به ورطه رکود خواهد کشاند. خشک سالی درازمدت که برای حدود یک دهه دامن کشور را گرفته است، همراه با بی تدبیری در مدیریت منابع طبیعی (از جمله پرداخت یارانه سنگین به نهاده های کشاورزی و آب و عدم نظارت بر استفاده از منابع طبیعی مشترک)، به تخریب گسترده منابع طبیعی تجدیدپذیر کشور شامل منابع آب و خاک، جنگل و مرتع و تالاب ها و دریاچه ها و زیست بوم های مهم انجامیده است. بحران آب با فرونشست اراضی در اغلب دشت های مهم کشور به مرحله حادی رسیده و به همین دلیل در سال های اخیر تعداد روزافزونی از کشاورزان و ساکنان مناطق گرم و خشک کشور، روستاهای خود را به مقصد شهرهای کوچک و بزرگ ترک کرده اند. کمبود منابع آب چنان حاد شده است که امنیت غذایی کشور به مخاطره افتاده و کشاورزان و شهرنشینان در برخی از مناطق برای اولین بار بعد از انقلاب رودرروی دستگاه های متولی و مسئول قرار گرفته اند.2- تحلیل ریشه های بحران کنونی: در قانون اساسی وظایف اقتصادی، اجتماعی و حاکمیتی دولت بسیار گسترده تعریف شده است، به همین دلیل در دوران بعد از انقلاب شاهد بزرگ شدن دولت بوده ایم. صرف نظر از تاثیر سوء بار مالی اندازه دولت بزرگ بر بودجه عمومی و صندوق های بازنشستگی، کیفیت حکمرانی در کشور به شدت تنزل یافته است؛ به این معنی که امتیاز و رتبه ایران در هریک از اجزای شاخص حکمرانی، یعنی «پاسخ گویی دولت و شنیده شدن صدای مردم»، «ثبات سیاسی و نبود خشونت»، «اثربخشی دولت»، «کیفیت مقررات»، «حاکمیت قانون» و «کنترل فساد»، رضایت بخش نیست. در این وضعیت دولت نمی تواند به خوبی از عهده انجام مستقل وظایف اقتصادی خود در حوزه سیاست گذاری، برنامه ریزی، اجرای سیاست ها و برنامه ها و نظارت موثر بر آنها برآید. در جامعه با شکل گیری انواع نهادهای موازی اقتصادی و مالی، رفاه اجتماعی، فرهنگی و آموزشی مواجهیم. همه این نهادها از بودجه عمومی کشور ارتزاق می کنند، اما نه تعهد قانونی روشنی به پرداخت مالیات به دولت دارند و نه در قبال دولت و جامعه به اصول شفافیت و پاسخ گویی پایبندند. انتظارات مردم از دولت برای مبارزه با فقر و بهبود وضعیت معیشت خود از طریق دریافت انواع یارانه ها و کمک های بلاعوض نیز شکاف منابع و مصارف بودجه عمومی دولت را افزایش می دهد. بی سبب نیست که قوه مجریه در مرکز جدال بر سر تقسیم منابع حاصل از مالیات ها و نفت مستاصل شده است و چه در دوره جنگ و تحریم و چه در دوره رونق نفتی، ناترازی بودجه دولت حتی با تخصیص عایدات نفتی به مصارف جاری بودجه برطرف نمی شود. حاصل این وضعیت از یک سو موجب سرمایه گذاری ناکافی دولت در تجهیز زیرساخت های فیزیکی مانند زیرساخت های حمل ونقل زمینی و هوایی، بنادر، تامین برق و ارتباطات شده است و از سوی دیگر به حجم عظیمی از پروژه های نیمه تمام انجامیده است.با توجه به نکات فوق، دولت بزرگ و ناکارآمدی در کشور شکل گرفته است که همواره با کسری منابع نسبت به مصارف خود مواجه است. این کسری های مزمن موجب استقراض دولت از بانک مرکزی، استفاده از تبصره های تکلیفی و دست اندازی دولت به منابع صندوق های بازنشستگی و بانک ها شده است. کسری بودجه مزمن دولت و شیوه های تامین مالی این کسری ها، موجب تفوق سیاست های مالی بر سیاست پولی بانک مرکزی شده است.بانک مرکزی جمهوری اسلامی ایران به دنبال تصویب قانون بانکداری بدون ربا در سال 1362، از ابزارهای پولی متعارف محروم شده و به سبب مستقل نبودن آن از دولت و مراکز قدرت سیاسی از کنترل تورم باز مانده است. مستقل نبودن بانک مرکزی از دولت نیز موجب تبدیل این بانک به خزانه دولت شده است. بی سبب نیست که بعد از انقلاب اسلامی به جز در چند سال، همواره شاهد نرخ های تورم دورقمی و پرنوسان در اقتصاد کشور بوده ایم. در همان حال، بانک مرکزی نتوانسته است، به موازات فعال شدن بانک های خصوصی در اقتصاد کشور، نظارت موثری را بر نظام بانکی کشور اعمال کند. بحران بانکی اخیر کشور زائیده ناتوانی دولت و بانک مرکزی در حوزه مقررات گذاری و اعمال نظارت بر نظام بانکی است.بدبینی به سازوکار اقتصاد بازار در اوایل انقلاب، موجب ملی شدن بانک ها و شرکت های بزرگ داخلی و خارجی شد. علاوه بر این، دامنه مداخلات دولت در اقتصاد به صورت مقررات گذاری، تعبیه نظام انگیزش های مالی، قیمت گذاری و سهمیه بندی کالاها و نهاده های تولید، گسترش بی سابقه ای پیدا کرد. هرچند بعد از جنگ ایران و عراق گام های مهمی درراستای خصوصی سازی و کاستن از میزان مداخلات دولت در اقتصاد برداشته شد، هنوز هم اقتصاد ایران از یک اقتصاد آزاد فاصله بسیار دارد. واقعیت این است که خصوصی سازی در ایران به نحوی صورت گرفت که سهم کمی از سهام شرکت های دولتی و بانک ها در اختیار بخش خصوصی مستقل از دولت قرار گرفت. در واقع بخش مهمی از شرکت های دولتی برای رد دیون دولت به سازمان تامین اجتماعی و صندوق بازنشستگی کشوری و لشکری واگذار شد و بخش دیگر آن نصیب نهادهای نظامی و غیرنظامی شد. بدین ترتیب، طبقه سرمایه دار جدیدی در ایران شکل گرفت که ارتباط تنگاتنگی با مراکز قدرت داشت. این طبقه سرمایه دار نه تنها از طریق خرید ارزان دارایی های عمومی به کسب ثروت پرداخت، بلکه در بهره گیری از قراردادهای دولتی و سودجویی از رانت حاصل از اضافه ارزش اراضی و مستغلات شهری، گوی سبقت را از بخش خصوصی مستقل ربود. این نوع سرمایه داری در ادبیات اقتصاد سیاسی، سرمایه داری رابطه ای یا رفاقتی نامیده می شود. این گروه به جای بهره گیری از رانت های نوآوری در تولید و توزیع کالاها و خدمات، به خوشه چینی از اقتصاد کشور می پردازد.نبود ترتیب نهادی مناسب برای برپایی اقتصاد بازار و شکل گیری جزایری از منافع متعارض به صورت شرکت های دولتی، شرکت های وابسته به نهادهای غیردولتی، بخش خصوصی رسمی و غیررسمی و نامساعدبودن محیط کسب وکار، از عوامل اصلی عقب ماندگی اقتصادی کشور بوده است. در سال 2017، رتبه جهانی ایران از نظر آزادی اقتصادی، در میان 180 کشور 155 گزارش شده است. در حالی که رتبه ترکیه و عربستان از این نظر 60 و 64 است. در گزارش مذکور، امتیاز ایران در زمینه آزادی سرمایه گذاری، آزادی مالی، حقوق مالکیت، اثربخشی قوانین و صحت عمل دولت بسیار پایین است.پیامدهای منفی وابستگی اقتصاد کشور به نفت شامل رانت جویی غیرمولد، تضعیف نهادهای پشتیبان توسعه و فساد مالی و اثرات بی ثبات کننده نوسانات درآمدهای نفتی نیز یکی دیگر از عوامل موثر در عملکرد ضعیف اقتصاد کشور به شمار می رود. در سال 2016 رتبه ایران از نظر شاخص ادراک فساد در بین 176 کشور 131 بوده است. در حالی که رتبه کشور همسایه و مسلمان ما، ترکیه، در همان سال 75 گزارش شده است1. برایند و بازتاب همه آنچه را در بالا مطرح شد، می توان در وضعیت نابسامان محیط کسب وکار مشاهده کرد.سیاست خارجی ایران در دوره بعد از انقلاب اسلامی در چارچوب منافع ملی، بر پایه حداکثر کردن منافع اقتصاد کشور و استفاده از فرصت هایی که مشارکت فعال در تقسیم کار جهانی به وجود می آورد، استوار نبوده است. در تنظیم مناسبات بین المللی، مقابله با نظام سلطه جهانی و برخی از کشورهای عربی متحد آن در منطقه، همواره به صورت آشکار و پنهان با اولویت بالایی در دستور کار قرار داشته است. تحمیل جنگ ویرانگر هشت ساله به ایران و تحریم های مکرر و دنباله دار کشورهای پیشرفته که با صدور قطع نامه های شورای امنیت علیه فعالیت های هسته ای کشور به اوج خود رسید، اثرات زیان بار بزرگی بر اقتصاد و جامعه ایران داشته است.امروزه نیز حتی با وجود امضای موافقت نامه برجام، ایران از دشمنی کشورهای عربی منطقه و اسرائیل و کژرفتاری و بدعهدی دولت ایالات متحده رهایی نیافته است. تجربه مذاکرات هسته ای نشان داد موارد اختلاف ایران با ایالات متحده و اتحادیه اروپا بسیار وسیع تر از مسائل مطرح شده در برجام است. بدون عزم راسخ برای حل این مسائل از راه مسالمت آمیز، مشارکت فعال اقتصاد ایران در تقسیم کار جهانی و بهره گیری آن از فرصت های تجارت و سرمایه گذاری خارجی همواره در هاله ای از ابهام باقی می ماند و کشور ما بیش از پیش در نظام بین الملل به حاشیه رانده خواهد شد. تجربه برجام در کنار همه مشکلات بعدی آن، موفقیت سیاسی و اقتصادی بزرگی بود؛ نشان داد چگونه کشور ضمن کسب اعتبار سیاسی در سطح جهانی، موفق شد بر تهدید بزرگ اقتصادی تحریم ها به صورت نسبی فائق آید. تلاش و موفقیت بزرگی که متاسفانه امروز آن را کم اهمیت جلوه می دهند. کشورهای حاشیه جنوب خلیج فارس یک فرصت و نه یک تهدید برای ایران هستند. به توافق سیاسی رسیدن با همسایگان، سخت تر از برجام نیست. گزافه نیست اگر بگوییم جهش اقتصادی ایران در گرو چنین توافقی و در نهایت یک همکاری منطقه ای است. متاسفانه سایه تنش در مناسبات بین المللی و جنگ، اثرات بی ثبات کننده و ویرانگری بر تصمیمات صاحبان سرمایه خصوصی داخلی و خارجی گذاشته است. باید دید چه کسانی از عمده کردن تعارض های بین المللی در کشور سود می برند. تا جایی که به رشد و توسعه اقتصادی مربوط می شود، باید گفت در دوره بعد از جنگ جهانی دوم، هیچ کشوری بدون اتخاذ سیاست همزیستی مسالمت آمیز با کشورهای صنعتی و دستیابی به مزایای تجارت جهانی و سرمایه گذاری خارجی، نتوانسته است بر عقب ماندگی های تاریخی خود فائق آید. با وجود نیات خیر ما، در دنیای جهانی شده امروز نمی توان پایه های تولید ملی را در انزوای سیاسی و اقتصادی تقویت کرد.3- راهبردهای برون رفت از بحران کنونی و نیل به توسعه فراگیر ایران: تجربه 40 سال اخیر کشور گویای آن است که اولا- در غیاب انسجام درونی قوای حاکمیت و بوروکراسی منزه، نمی توان به استقلال دولت از منافع خصوصی و پرهیز از زدوبندهای زیان بار دولت و بخش خصوصی دست یافت. ثانیا- بدون برپایی نهادها و سیاست های استوار توسعه با توجه به ویژگی های جامعه ایران، نمی توان به موفقیت برنامه های پنج ساله توسعه جمهوری اسلامی، سند چشم انداز و سیاست های کلی مجمع تشخیص مصلحت نظام امید داشت. جمع بندی تجارب کشورهای موفق گویای آن است که نهادها و سیاست های استوار توسعه عبارت اند از:• تامین حکمرانی خوب و پایبندی به اصول دموکراسی در اداره امور کشور و حل مسالمت آمیز تعارضات سیاسی.• اتخاذ رویکرد همزیستی مسالمت آمیز در مناسبات بین المللی و منطقه ای برای دستیابی کم هزینه به امنیت ملی در سطح بین المللی و استفاده از فرصت های تقسیم کار جهانی و انتقال سرمایه و دانش فنی به کشور.• تعریف دقیق حقوق مالکیت خصوصی و اجرای قراردادها در راستای برپایی اقتصاد بازار که خود در گرو بازنگری در قوانین و اصلاح بنیادین آنهاست.• ایجاد نهادها و ابزارهای مالی مناسب برای توسعه صنعتی و اقتصادی کشور و برچیدن نهادهای مالی غیررسمی.• تعریف سازوکار روشن برای تضمین مشروعیت اجتماعی نظام بازار (شامل نظام رفاه اجتماعی و تامین آموزش پایه رایگان و خدمات درمانی اصلی).• وضع مقررات و ایجاد نهادهای کارآمد ناظر بر عملکرد نظام بازار (شامل مقررات و نهادهای ناظر بر بازار کار، بازار پول و بازار سرمایه، مدیریت منابع طبیعی با نگاه بین نسلی و تامین ایمنی و سلامت مصرف کنندگان).• تضمین ثبات اقتصاد کلان از طریق اتخاذ سیاست های مالی و پولی مسئولانه.• اتخاذ رویکرد توسعه صادرات به موازات اعمال سیاست صنعتی.ایران کشوری با امکانات بالقوه بزرگ سیاسی، فرهنگی و اقتصادی است که می تواند بالفعل شود. متاسفانه ما در سال های گذشته در این باره چندان موفق نبوده ایم. از آنجا که می دانیم با انجام اصلاحات یادشده، منافع گروه های قدرتمند در درون کشور به مخاطره خواهد افتاد، واکنش منفی آنها به توصیه های پیشنهادی دور از انتظار نیست؛ اما جمهوری اسلامی ایران در این برهه حساس تاریخی باید یکی از دو گزینه زیر را اتخاذ کند؛ ادامه سیاست های گذشته یا قبول و اعمال اصلاحات سخت بنیادین اقتصادی، اجتماعی و... با مشارکت مردم آگاه ایران. اتخاذ گزینه دوم، مستلزم رعایت اصل تقدم منافع جامعه بر منافع فردی و تغییر اساسی در جهان بینی مسئولان کشور است. دولت به معنای مجموعه قوای حاکمیت، نقش اصلی را در عزت جامعه دارد. به امید آنکه این فرصت تاریخی با ندانم کاری از دست نرود و جامعه ما بیش از این متحمل خسران نشود.1-World Bank، Aggregate Governance Indicators، 1996-2016.
                