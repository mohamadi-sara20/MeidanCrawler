سه‌شنبه ۲۹ خرداد ۱۳۹۷
-----------------------------------------
یادداشت
-----------------------------------------
یک نمایش ریاست جمهوری
-----------------------------------------

                    از تابستان دو سال پیش که کم کم دونالد ترامپ به عنوان یک شخصیت سیاسی جدی گرفته شد تا تابستان امسال که همه چارچوب های شناخته شده بین المللی را به چالش کشیده است، ناظران جهانی در چهار گوشه کره خاکی همچنان دنبال کشف کردن منطق و پیرنگ شخصیت ترامپ و داستان ریاست جمهوری او هستند. اتفاقات این مدت به طور روزافزونی نشان داده است که تحلیل او به عنوان یک سیاست مدار یا حتی یک تاجر و فعال اقتصادی چندان قرین صحت نیست. چرخ و فلک سیاسی ایالات متحده در یک سال ونیم گذشته نشان می دهد که شاید بیش از همه باید ترامپ را به عنوان یک چهره رسانه ای و یک شومن تلویزیونی ارزیابی و تحلیل کرد. از سال 2004 تاکنون 150 قسمت از برنامه «کارآموز» ترامپ در 11 فصل از شبکه ان بی سی پخش شده و شناخت جامعه آمریکا از او بیش از هر چیز مرتبط با همین برنامه است. در این برنامه پربیننده در هر قسمت ترامپ به عنوان یک کاسب افسانه ای در مراحلی یک کارآموز برجسته را انتخاب و به او شغلی در دم و دستگاه خود و جایزه ای نقدی می دهد.نکته اینجاست که به نظر می رسد ترامپ در حال تغییردادن پرسونای رسانه ای خود از یک قهرمان رئالیتی شو به یک ابرقهرمان مارولی است. نیمه کاره رهاکردن اجلاس جی هفت و پرواز یکسره به شرق آسیا برای دست دادن با «مرد موشکی» و غیرهسته ای کردن کره در چند ساعت، بیش از آنکه شبیه ماموریت های سیاسی و دیپلماتیک باشد، شبیه ماموریت هایی بی سرو ته است که ابرقهرمانان مارول در جریان نجات هزارباره جهان از دست موجودات شرور انجام می دهند. برای تکمیل این قیاس، صحنه بالارفتن ترامپ از پله های هواپیمای ریاست جمهوری پس از پایان نشست و مشت های گره کرده و لبخند رضایتش به نشان پیروزی، بی تردید یادآور سکانس های پایانی یک دو جین از فیلم های ابرقهرمانی هالیوودی است. مذاکرات پرونده هسته ای ایران برای بیش از یک دهه به طول انجامید و دور آخر آن به تنهایی شامل دو سال مذاکره فشرده با حضور ده ها دیپلمات برجسته از هفت کشور جهان و با درج جزئیاتی سرگیجه آور در متن قرارداد نهایی قطع نامه شورای امنیت و ضمایم آن بود. رئیس جمهور جدید آمریکا به سادگی این قرارداد را دور می اندازد و هم زمان پس از میزان معتنابهی درشت گویی یکباره و در یک بازه زمانی یکی، دو ماهه در اقدامی بی سابقه به شرق آسیا می رود و یک قرارداد مبهم چندخطی با رهبر کره شمالی امضا می کند. برای رئیس جمهوری که به شدت علاقه دارد ادای ابرقهرمانان را دربیاورد، حتما قراردادهایی از نوع آنچه با کره شمالی امضا شد، بسیار مفید است.همان طور که یک ضرب المثل مشهور می گوید: شیطان در جزئیات است. راهکار ترامپ برای فرار از جهنم جزئیات بسیار سودمند است؛ رویکرد تهاجمی، نمایش قدرت، اقدامات پیش بینی ناپذیر و در نهایت و به عنوان مهم ترین گام، مدیریت کردن بازنمایی این اقدامات. چندی پیش فرید ذکریا کارشناس برجسته روابط بین الملل با تحلیل عملکرد ترامپ به عنوان رئیس جمهور و پیش از آن به عنوان یک فعال اقتصادی و رسانه ای به این نتیجه رسیده بود که هنر اصلی او وانمودکردن به پیروزی است. به اعتقاد ذکریا با وجود آنکه ترامپ مدعی است مهارت اعجاب برانگیز و استعداد خارق العاده ای در مذاکره و بستن قرارداد دارد اما آنچه او در حقیقت به خوبی انجام می هد بازنمایی کردن مذاکرات ناشیانه و قراردادهای بد به شکل موفقیت و پیروزی است. مهارت موج سازی و کنترل و جهت دهی افکار عمومی همان چیزی است که ترامپ را ناباورانه روی کرسی ریاست جمهوری آمریکا نشاند. با نزدیک بودن انتخابات میان دوره ای کنگره در پاییز که همه از آن به عنوان سنجه ای برای حمایت عمومی مردم آمریکا از ترامپ یاد می کنند، حتما نمایش فتح رئیس جمهور مستقر در واشنگتن باید روز به روز بیشتر به اوج خود نزدیک شود. مصاحبه مفصل استیو بنن، استراتژیست ارشد کمپین آقای ترامپ و مغز متفکر جنبش پوپولیسم راست آمریکا با شبکه سی ان ان به خوبی گویای اهمیت این رای گیری است. ارجاعات متعدد او به این انتخابات و اهمیت آن نشان دهنده تصمیم جدی کمپین ترامپ برای بهره بردن و در عین حال مهندسی کردن دقیق جنبش راست گرای اخیر در این کشور به نفع رئیس جمهور است. به نظر می رسد برنامه تیم رئیس جمهور، حفظ کردن ریتم، هیجان و تعلیق نمایش ریاست جمهوری ترامپ تا زمان انتخابات پیش رو است و در این مسیر اتفاقاتی نظیر آنچه در کانادا و سنگاپور افتاد، باز هم در راه خواهد بود.
                