دو‌شنبه ۴ تیر ۱۳۹۷
-----------------------------------------
سرمقاله
-----------------------------------------
هشدار؛ بدخوانی تصمیم اوپک
-----------------------------------------

                    در اجلاس وزرای نفت - انرژی کشورهای عضو سازمان صادرکننده نفت (اوپک) در جلسه جمعه اول تیرماه (22 ژوئن 2018) تصمیم گرفته شد با توجه به سقوط تولید نفت کشورهای عضو به سطحی پایین تر از میزانی که در توافق نوامبر سال 2016 میلادی تعیین شده بود، با تاکید بر پایبندی اعضا به میزان کاهش تولید مقررشده در توافق یادشده، خواستار افزایش تولید کشورهای عضو نسبت به تولید ماه می شود تا کاهش تولید نفت 12 کشور عضو سازمان را (اعضای سازمان به استثنای لیبی و نیجریه) به سطحی که در توافق تاریخی نوامبر 2016 تعیین شده بود، یعنی 1.2 میلیون بشکه در روز، بازگرداند. در واقع بر اثر کاهش برنامه ریزی نشده تولید برخی از کشورهای عضو مانند ونزوئلا، آنگولا و...، تولید اوپک در ماه می عملا با کاهشی در حدود 152 درصد هدف تعیین شده یعنی نزدیک به 1.8 میلیون بشکه در روز نسبت به هدف تعیین شده یعنی 1.2 میلیون بشکه در روز، مواجه شد. به همین دلیل نیز کنفرانس تصمیم گرفت خواستار بازگشت به میزان کاهش تعیین شده شود تا ثبات بازار نفت حفظ شده و قیمت ها افزایش بیشتری نیابند. پاراگراف مربوطه در بیانیه پایانی اجلاس 174 وزرای اوپک (که در وب سایت آن سازمان منتشر شده است) به شرح زیر است:«بر این اساس، کنفرانس تصمیم گرفت که کشورها (منظور کشورهای عضو سازمان) حداکثر تلاش خود را بکنند تا اوپک-2 (یعنی اعضای سازمان به استثنای دو کشور لیبی و نیجریه که از توافق مزبور مستثنا شده بودند)، از اول جولای 2018 برای باقی مانده دوره قطع نامه یادشده در بالا (یعنی تا آخر سال میلادی) تا میزان صد درصد به سطح کلی انطباق (با میزان کاهش تعیین شده در توافق نوامبر 2016) پایبند باشند و برای JMMC (کمیته مشترک وزارتی رصد بازار نفت، مقرر شد) بازار را رصد کرده و به رئیس کنفرانس گزارش دهد».در بیانیه یادشده هیچ رقمی برای میزان افزایش تولید نفت اوپک مشخص نشده است، اما از مقایسه دو رقم 1.2 میلیون بشکه در روز کاهش هدف و 1.8 میلیون بشکه در روز کاهش واقعی تولید به سادگی قابل درک است که اگر قرار باشد اوپک به سطح کاهش هدف یعنی 1.2 میلیون بشکه در روز بازگردد، فقط لازم است 600 هزار بشکه به تولید خود اضافه کند. با این حال، بلافاصله پس از پایان نشست وزیران اوپک و با وجود انتشار متن بیانیه که در آن به رقمی برای افزایش تولید اشاره نشده است، خبرگزاری ها و انتشارات بین المللی که تحولات بازارهای انرژی و نفت و گاز را پوشش می دهند، به توافق اوپک برای افزایش تولید اسمی یک میلیون بشکه در روز که احتمالا در عمل به افزایش تولید 500 تا 700 هزار بشکه ای نفت بینجامد، پرداختند. نه تنها خبرگزاری ها، بلکه وزیران نفت روسیه و عربستان نیز اشاره هایی به افزایش تولید یک میلیون بشکه در روز داشتند. در خبرگزاری بلومبرگ از آقای نواک نقل قول شده بود که ضمن منطقی دانستن تصمیم اوپک به افزایش یک میلیون بشکه ای تولید، این تصمیم را در جهت دیدگاهی که می داند برای بازار چه کاری باید انجام شود، دانسته بود.آقای الفلیح، وزیر انرژی عربستان، هم در گفت وگویی که در پایان کنفرانس خبری جلسه وزارتی اوپک-غیراوپک داشت، اظهارنظر کرد که افزایش تولید بیشتر به سمت رقم یک میلیون خواهد بود تا ارقامی کمتر. در حالی که وزیر نفت ایران در مصاحبه بعد از کنفرانس خود به روشنی تعیین هر رقم افزایش تولید را رد کرده و توافق وزیران اوپک را فقط بازگشت به پایبندی صددرصدی کشورهای عضو اوپک به توافق نوامبر 2016 دانسته بود. همان طور که در بالا آمد، تحقق کامل این پایبندی کامل فقط مستلزم افزایش 600 هزاربشکه ای نفت خواهد بود و چون ممکن است برخی از کشورهای عضو قادر به افزایش تولید تا حد پایبندی کامل به توافق 2016 نباشند، این افزایش جمعی حتی ممکن است کمتر از 600 هزار بشکه هم باشد. نکته جالب آن است که بیانیه ای که در روز شنبه دوم تیر (23 جولای) و در پایان جلسه وزارتی اوپک-غیر اوپک انتشار یافت و در وب سایت دبیرخانه اوپک مشاهده می شود، میزان واقعی کاهش تولید کل 24 کشور اوپک و غیر اوپک متعاهد توافق نوامبر 2016 در ماه می را به اندازه 147 درصد هدف تعیین شده کاهش 1.8 میلیون بشکه در روز دانسته است که به معنی تولید 2.6 میلیون بشکه در روز کمتر از تولید این 24 کشور در پاییز 2016 است. این رقم در مقایسه با میزان کاهش تولید هدف، یعنی 1.8 میلیون بشکه در روز نشان می دهد که تنها افزایش 840 بشکه ای نفت از سوی این 24 کشور شامل اوپک و کشورهای تولیدکننده نفت غیر اوپک به رهبری روسیه (600 هزار بشکه به وسیله اوپک و 240 هزار بشکه به وسیله غیر اوپک) می تواند کشورهای متعاهد را به صددرصد پایبندی کاهش تولید مقرر شده برساند که هنوز هم از یک میلیون بشکه افزایش ادعایی برای 12 کشور عضو اوپک کمتر است.بنابراین به نظر می رسد که عربستان که تا دو ماه پیش اظهار می کرد با قیمت 80 دلاری نفت مشکلی ندارد و افزایش تولید اوپک نیاز به کار بیشتری دارد و کشورهای شیخ نشین اقماری او در حاشیه خلیج فارس از یک سو روسیه و برخی از کشورهای تولیدکننده نفت غیر اوپک که دارای ظرفیت مازاد تولید هستند، انتظار دارند با خروج آمریکا از برجام و شروع تحریم های آمریکا علیه صنعت نفت ایران و کاهش صادرات و تولید کشور ما تولید خود را افزایش دهند و جایگزین نفت ایران کنند و این در واقع مطلبی است که رئیس دوره ای اوپک آقای سهیل المزروعی، وزیر انرژی و صنعت امارات متحده عربی، در پاسخ سوال خبرنگار روس شرکت کننده در کنفرانس خبری اجلاس وزارتی اوپک-غیر اوپک که از رفتار اوپک در صورت شروع تحریم های آمریکا علیه صادرات نفت ایران پرسیده بود، عنوان کرد. او بدون اسم بردن از کشوری، لزوم انعطاف پذیری و اصلاح تولید کل اوپک برای جبران حذف تولید برخی کشورهای عضو برای حفظ ثبات بازار نفت را مطرح کرد.برخورد صحیح با این موضع گیری ها می تواند با درخواست ابهام زدایی و روشن کردن جزئیات مصوبه اخیر اوپک شروع شود. ابهاماتی مانند تصریح نکردن در نحوه و میزان افزایش تولید و مکانیسم تخصیص و باز تخصیص تولید از کشورهایی با ظرفیت کاهنده تولید به کشورهایی که دارای ظرفیت مازاد هستند و.... این می تواند همبستگی ایران با کشورهای همسو در سازمان را تقویت کند؛ درحالی که ابهام زدایی نکردن می تواند در ماه های آینده و با تفسیرهای متفاوت کشورهای عضو اوپک (و کشورهای غیر اوپک متعاهد) از مصوبه اجلاس وزیران مشکلاتی در تصمیم گیری های مدیریتی عرضه نفت اوپک و در نتیجه تعادل بازار نفت حول قیمت های مقبولی ایجاد کند. بنابراین پیشنهاد می شود از هم اکنون با بررسی های کارشناسی، سناریوهای احتمالی جایگزین و موضع گیری مناسب ایران برای وضعیت مورد انتظار تنظیم شود. همچنین باید توجه کرد ماهیت تصمیم گیری های اوپک (و احیانا مجمع کشورهای صادرکننده گاز) به دلیل دو موضوع در حال تغییر است که می تواند اثرگذاری کشورهایی مانند ایران، ونزوئلا، عراق و الجزایر بر این تصمیمات را تحت تاثیر قرار داده و تضعیف کند؛ بنابراین لازم است تدبیری درباره این مسائل اندیشیده شود.اول؛ پیوستن کشورهایی به سازمان که دارای تولید و صادرات اندک نفت هستند (و بعضا واردکننده خالص نفت اند) با این حال در تصمیمات اوپک دارای حق رای هستند. از آنجا که تصمیمات اصلی اوپک درباره مدیریت عرضه نفت است، وجود این کشورها که احتمالا روابط نزدیکی نیز با کشورهای عربی دارند، می تواند مشکلاتی در اتخاذ راهبردهایی که منافع ما و کشورهای همسو را تامین می کند، ایجاد کند.دوم، همکاری های غیر اوپک به ویژه روسیه با سازمان کشورهای صادرکننده نفت. روسیه اظهار تمایل کرده است که به صورت عضو وابسته یا عضو ناظر شدن با اوپک همکاری کند. از آنجا که این کشور تولیدکننده و صادر کننده بزرگ نفت و گاز و دارای روابط متفاوت با قطب های اقتصادی دنیاست، به نظر می رسد این همکاری ها می تواند آثار گسترده و عمیقی بر اوپک داشته باشد. در حال حاضر این همکاری ها به تدریج از صورت حمایت از تصمیمات اوپک برای ثبات بازار نفت به اثرگذاری بر تصمیمات اوپک و موضع گیری به نفع برخی سیاست ها یا کشورها در مقابل سایر سیاست ها و اعضا، در حال تغییر است. لازم است ابعاد و اثرات احتمالی همکاری غیر اوپک با اوپک بررسی و مراکز تصمیم گیری اعلام شود.
                