شنبه ۲ تیر ۱۳۹۷
-----------------------------------------
یادداشت
-----------------------------------------
«اون» ترامپ را به رقص آورد
-----------------------------------------

                    در یک سال و اندی که از انتخابات آمریکا می گذرد، بیشتر آنچه رسانه های جهانی و ایران به آن پرداخته اند، رفتار و کردار دونالد ترامپ، رئیس جمهوری ایالات متحده آمریکا، بوده است که به گمان نگارنده، سرپوشی بر دگرگونی های بنیادی جهان و قدرت های فعال در آن است. شناخت این دگرگونی ها برای مردم و مسئولان ایران بسیار ضروری است. امید است که این یادداشت به تامین این هدف کمک کند. بدون تردید بیشتر مردمی که رویدادهای جهان را پیگیری می کنند، رفتار و گفتار رئیس جمهور آمریکا را خنده دار تلقی می کنند. تنها گروه کوچکی از محافظه کاران حزب جمهوری خواه آمریکا هستند که از ترس ازدست دادن آرای انتخابات سال 2020 سکوت کرده و از انتقاد خودداری می کنند؛ اگرچه ته دلشان از دست رئیس جمهورشان پر خون است. رویدادهای مهمی که ترامپ در دوره کوتاه زمامداری خود نقش حیرت آوری در آنها ایفا کرده، شامل کناره گیری از برجام و بیانیه پایانی گروه جی 7، انتقال سفارت آمریکا در سرزمین های اشغالی از تل آویو به بیت المقدس، خروج عملی از پیمان نفتا (میان ایالات متحده آمریکا، کانادا و مکزیک)، خروج از معاهده محیط زیستی پاریس و مانور اخیر با رهبری کره شمالی بوده که سرانجام تکلیف هیچ کدام از اینها هم هنوز روشن نشده است. دلیل اصلی برای خروج از بیانیه پایانی جی 7 و نادیده انگاشتن چارچوب تجاری نفتا، مسئله معافیت یا دریافت سود گمرکی از واردات کالا از کشورهای عضو پیمان هاست. این امر برای ما ایرانیان کاملا شناخته شده است. در دوران سلطنت شاه عباس کبیر اگر یکی از سفرای روس یا انگلیس از شاه ایران تقاضای معافیت عوارض گمرکی می کرد، روز بعد آن سفیر دیگر نیز همان تقاضا را برای تجارت کشور خود با شاه مطرح می کرد. در آن تاریخ روس و انگلیس بزرگ ترین صادرکنندگان کالا به ایران بودند. دلیلش هم این بوده و اکنون هم همین است که درآمد ناشی از عوارض گمرکی به خزانه دولت واردکننده کالا واریز می شود که به سود دولت است؛ اما قیمت کالا را در بازار مصرف بالا می برد. در نتیجه فروش کالای وارداتی در کشور مقصد و نیز تولید آن در کشور تولیدکننده کاهش می یابد که به مفهوم کاهش سطح اشتغال است. بالارفتن قیمت کالای وارداتی از مسیر گمرکات در کشور مصرف کننده به قاچاق کالا از کشورهای رقیب رونق می دهد که به سود مصرف کننده؛ اما به زیان خزانه دولت است. حرکت ترامپ در دو مورد اشاره شده در بالا از ورود آهن و آلومینیوم آغاز شد. پدیده کولبری در ایران در همین زمینه است که همه با آن آشنا هستند؛ اما آنچه در تحولات اخیر و رفتار ترامپ شگفت آور است و از دید افکار عمومی پنهان مانده و برای ایرانیان آموزنده به نظر می رسد، این است که ساختار قدرت هژمونی غرب در حال فروپاشی است. اگر از این دیدگاه به تحولات اخیر جهان بنگریم، شاید ترامپ را یک مائده آسمانی بدانیم که ناخواسته دید مردم جهان را به این واقعیت بسیار مهم و اساسی روشن می کند.اگر صد سال به گذشته برگردیم و به ساختار سیاسی و اقتصادی جهان آن زمان بنگریم، می بینیم که غرب تقریبا بر همه جهان چیره بود. خاورمیانه، خاور نزدیک، آفریقا و جنوب و شرق آسیا به دست قدرت های استعماری غرب به خاک سیاه کشیده شده بودند. چین که امروز پرجمعیت ترین کشور دنیا و دومین اقتصاد بزرگ جهان است، در دست استعمار بریتانیا به سرزمینی مفلوک با مردمی معتاد تبدیل شده بود. هند و خاور دور روزگار بهتری از چین نداشتند. امپراتوری روسیه تزاری و سپس اتحاد جماهیر شوروی همه سرزمین های قفقاز و شرق دریای خزر و خراسان را مستعمره خود کرده بودند. بریتانیا با در هم پاشیدن امپراتوری عثمانی، همه خاور میانه و خاور نزدیک را به زیر یوغ استعمار خود در آورده بود. فرانسه در آفریقا تاخت وتاز می کرد. ایران هم از این بلایا در امان نبود. جنگ جهانی دوم که در واقع جنگ رقابتی میان استعمارگران غربی بود، اگرچه منجر به جابه جایی مراکز قدرت غرب، ظهور ابرقدرت شوروی و باعث بازشدن راه قدرت آمریکا شد؛ اما موجبات استقلال کشورهایی مانند چین و هند را فراهم کرد. فروپاشی نظام شوروی منجر به استقلال کشورهای حوزه قفقاز و شمال شرقی ایران شد. نیاز به شمارش رویدادهای 30، 40ساله اخیر نیست. آنچه برای ایران و ایرانیان مهم است، تحولاتی است که به تدریج در سیاست ها و رقابت ها و همکاری های بین المللی در حال شکل گیری است و به ایران بسیار مربوط است. امانوئل تاد، نویسنده سرشناس فرانسوی، در کتاب «آمریکا پس از جهان گشایی – در هم پاشی نظم آمریکایی» (ترجمه این نویسنده) که پرفروش ترین کتاب سیاسی سال 2003 در اروپا بود، بیشتر این رویدادها را پیش بینی می کند. از جمله اینکه ایران با همکاری روسیه و چین به یک قدرت بزرگ منطقه ای بدل خواهد شد. اینکه این پیش بینی درست از کار درآید یا نه، موضوع بحث در اینجا نیست. مهم تر از آن به وجودآمدن امکانات همکاری های منطقه ای برای ایران است. کشورهای دالان قفقاز و شرق دریای خزر و خراسان بزرگ که روزگاری با ایران یک مجموعه بزرگ فرهنگی-منطقه ای را تشکیل می دادند، امروز با فروپاشی شوروی (که در محاسبات سنتو نبود)، از قید اسارت روس ها آزاد شده اند؛ اگرچه زبان روسی تحمیلی در این کشورها هنوز رایج است. ایران می تواند در ایجاد همکاری و نظمی نوین با این کشورها پیشگام شود. ترکیب سیستماتیک منابع این کشورها و همبستگی میان آنها می تواند به تولد دوباره فرهنگ ایرانی بینجامد و این منطقه را به یکی از پیشروترین مناطق جهان، هم به لحاظ اقتصادی و هم فرهنگی تبدیل کند. این کشورها بسیاری از پدیده های مورد علاقه ایران – از جمله شعر یا دستاوردهای فرهنگی ما را از آن خود می دانند. این همبستگی دشوار نیست. راه همکاری داشتن، سعه صدر و پذیرش ارزش های گوناگون اعضای این گروه بالقوه است. نیازی نیست که این همکاری به صورت تشکیل یک دولت منطقه ای یا فدرال صورت گیرد. اتحادیه اروپا مدل بسیار آموزنده ای در این زمینه است. امروز قدرت های غربی که توان خود را در کنترل این منطقه از دست داده اند، با دامن زدن به اختلافات فرهنگی و مذهبی و واردآوردن فشارهای اقتصادی مانع این گونه همکاری ها هستند؛ اما ترامپ با حرکات و نمایش های خود نشان داده است که حتی یک کشور فقیر و محلی مانند کره شمالی می تواند او را به رقص درآورد.
                