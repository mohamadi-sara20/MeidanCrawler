پنج‌شنبه ۷ تیر ۱۳۹۷
-----------------------------------------
سرمقاله
-----------------------------------------
امید واقعی نه امید تخیلی
-----------------------------------------

                    بازی های خوب تیم ملی ایران در جام جهانی، ایرانیان را به وجد آورد و بار دیگر همه دیدند مردم اعم از زن و مرد، پیر و جوان، با هر تیپ و قیافه چقدر از موفقیت کشورشان خوشحال می شوند و به شادمانی می پردازند. باور کنیم فقط صاحب منصبان نیستند که کشورشان را دوست دارند و بپذیریم که همه مردم دوستدار سربلندی و افتخار کشور هستند؛ حال چه در تهران باشد چه در سن پترزبورگ، مسابقه فوتبال باشد یا در شیکاگو و مسابقه والیبال. برخی صاحب منصبان ما اشتباه می کنند و می اندیشند بدون توجه به آبادانی و سربلندی کشور می توان رضایت مردم را جلب کرد (شاید برای وجیه المله شدن یا اخذ رای). برای نگارنده که بیش از نیم قرن با ورزش بزرگ شده، عشق و مطلوب زندگی اش ورزش بوده و همواره دغدغه پیروزی تیم های ورزشی میهن مان را داشته، ورزش و فوتبال در برابر مسائل اصلی کشور فقط یک جزء بسیار کوچک است؛ با وجود آنکه تاثیر روانی کاملی دارد. ورزش و فوتبال به حیات یک کشور و ملت ربطی ندارد اما مسائل بسیار دیگری هستند که تداوم حیات کشور به آنها وابسته است و بدون آنها ورزش محلی از اعراب ندارد. همین مردمی که آن چنان شادمان سرود پیروزی و افتخار سر می دهند، نوعا از بیکاری، رکود اقتصادی، تهدیدهای سرزمینی ناشی از کمبود آب و سایر مسائل رنج می برند و هر آن گاه که فرصت یابند نارضایتی خود را ابراز می کنند. مسئولان هم بلافاصله می خواهند رضایت ناراضیان را به دست آورند، پس مجبور به صادرکردن امتیازاتی فردی می شوند؛ در حالی که بدون توجه به اصل مشکلات، این امتیازات پس از مدت کوتاهی خنثی می شود و به اصطلاح: روز از نو روزی از نو. مقام معظم رهبری در خطبه های نماز عید از مسئولان خواستند برای اقتصاد تصمیمات قاطع اتخاذ کنند اما معمولا به جای توجه جدی به این نوع پیشنهادها، سران سه قوه و همکاران می نشینند و تصمیماتی قاطع از این قبیل می گیرند: با محتکران برخورد شدید شود. مفسدان به محاکم جلب شوند، کالاهای اساسی وارد شود، به کارخانجات وام بانکی کم بهره داده شود، نرخ ها کنترل شود، دلال ها مورد پیگرد قانونی قرار گیرند و قس علیهذا که آن را در رسانه ها به عنوان تصمیمات قاطع اعلام می کنند و بعد هم در به روی همان پاشنه قدیم خواهد چرخید!. اینکه رئیس جمهور و معاون اول با لباس تیم ملی فوتبال به تماشای مسابقه تیم ملی بنشینند یا وزیر ورزش برای پیروزی به هوا پرواز کند حتما مثل دیگران از عشق شان به میهن حکایت دارد اما برای یک مسئول عشق به میهن بسیار فراتر از بروز احساسات آنی است. رئیس جمهور و معاون اول و نیز سایر مقامات باید درد اصلی را بشناسند و با مردم در میان بگذارند و در این جهان که همه از رو سلاح برگرفته اند و ایران هم به دلیل برخی سوء مدیریت ها دچار مشکلاتی و در راس آن مشکل آب و محیط زیست و نقدینگی انبوه است، با توسعه اقتصاد داخلی برای بهره مندی ایرانیان و توسعه و آبادانی کشور، مردم را بر هدف واحد که حفظ ایران آباد و سربلند باشد، متمرکز کنند. از سویی این مسئله بسیار مهم که امید مردم به آینده میهن مان چگونه است، جلب نظر می کند. امید مردم با یک خطابه شورانگیز و اعلام نظر فرد یا افراد معدودی شکل نمی گیرد. امید مردم از درون آنان می جوشد. به سال 1404 نزدیک می شویم. در سند نهایی چشم انداز 20ساله، چنین پیش بینی شده بود که در سال 1404 ایران کشوری توسعه یافته با جایگاه اول اقتصادی، علمی و فناوری در سطح منطقه آسیای میانه، قفقاز، کشورهای همسایه، خاورمیانه، برخوردار از سلامت، رفاه، امنیت غذایی، تامین اجتماعی، فرصت های برابر، توزیع مناسب درآمد، نماد مستحکم خانواده، به دور از فقر، فساد، تبعیض و بهره مند از محیط زیست مطلوب خواهد بود.البته در سند نهایی چشم انداز 1404هجری شمسی مطالب متعددی در توصیف جمهوری اسلامی در سال 1404 آورده شده است که نوعا به صورت کیفی بیان شده و عدد و رقم در آن دیده نمی شود اما در مجموع چنین مطرح شده که ویژگی های جمهوری اسلامی در آن سال بسیار چشمگیر خواهد بود و علاوه بر کیفیت والای داخلی الهام بخش، فعال و موثر در جهان اسلام، امن و مقتدر، دارای تعامل سازنده با جهان و بهره مند از محیط زیست مطلوب خواهد بود. بی تردید ایران در ابعاد داخلی با بهره گیری از منابع خداداد طبیعی توانسته برخی نیازهای مردم و ارتقای سطح بهره وری آنان در کشور را فراهم آورد و نیز در سطح منطقه از تاثیر گذاری خاصی برخوردار باشد و باوجود فشار نیروهای استکباری به فناوری های مطلوبی دست پیدا کند. اما مقایسه آنچه در سند مذکور آمده با شرایط فعلی ایران نشان دهنده عدم توفیق در رسیدن به اهداف مذکور است. با دست فرمان فعلی، بسیار بعید است که در شش سال آینده ایران بتواند به اهداف مورد نظر چشم انداز برسد. در حال حاضر از سویی برخی مشکلات داخلی خود را نمایان کرده و این امر بیم و امیدهایی را میان مردم به وجود آورده است. هرچند بسیاری از این بیم و امیدها ریشه در احساسات مردم دارد اما در پس این احساسات واقعیاتی نیز وجود دارد که جنبه عقلانی آن بر احساسات غلبه می کند. طبیعی است در یک سرزمین کهن چون ایران امیدها همواره باید زنده بماند و مردم با امیدواری زندگی کنند اما این امیدواری باید براساس واقعیت ها حرکت کند و صرفا اعلام و اظهار امیدواری از سوی مقامات نمی تواند در باور مردم نقش بندد و چنانچه این نقش بندی بخواهد برخلاف واقعیاتی که مردم روزانه لمس می کنند شکل گیرد، افراد اطمینان خود را از دست می دهند. امید در ذهن مردم عادی چون توده ای بی شکل است اما در ذهن تحلیلگران شکلی پرابعاد است که هر بعد آن حاوی مشخصات و مختصاتی است که از آن چاره ای نیست. مردم عادی به طور عام به دنبال زندگی خود هستند؛ چه شغلی داشته باشند، از شغل چه درآمدی حاصل کنند، رونق شغلی آنان چگونه است، مسائل اسکان، مدرسه و بهداشت فرزندان چگونه باید حل شود. اینها مسائلی است که ذهن مردم عادی را دربرگرفته و اگر فاکتورهای یادشده مطلوب باشد، طبعا ذهن آنان چشم انداز مناسبی را می تواند تصور کند. یعنی دایره بینش افراد عادی در حدود زندگی خود است. امید به آینده از دیدگاه های مختلف متفاوت است و عملکرد هرکس به صورت عمومی و نه مطلق، وابسته به نوع زندگی، منافع و البته ایمان اوست. نظر یک نفر نمی تواند ملاک قرار گرفته، به دیدگاه های دیگران توسیع داده شده و ملاک تصمیم گیری باشد. اینکه امید به آینده چگونه است و امیدواری ها در چه درجه ای میان مردم وجود دارد، نیاز به یک بررسی میدانی با سوالات مشخصی در موضوعات تعریف شده دارد. مرکز آمار ایران به عنوان یک مرجع رسمی می تواند این مهم را به انجام برساند. اگر با شرایط فعلی اجتماعی، سیاسی، اقتصادی و با روند حرکت مجموعه حکومتی درجه امیدواری در حدی پذیرفتنی باشد، می توان روند کار را ادامه داد و اگر پاسخ به جز این باشد، باید در مواردی که از دست برمی آید و عامل کم شدن امید به آینده است، تجدید نظر کرد. در این پاسخ یابی، دو بعد را باید در نظر داشت. نخستین بعد افراد معمولی هستند؛ یعنی حسب ضوابط آماری از گروه های مختلف کارمندی در موسسات مختلف و نیز صاحبان و کارکنان و کارگران مشاغل و حرف مختلف سوالات مشخصی را پرسید و این به معنی سوالات از عامه است و هم زمان از افراد مسئول و فرهیختگان مانند مراجع تقلید و علمای دین، اقتصاددانان، جامعه شناسان، وزرا، قضات عالی رتبه، روشنفکران و سیاست مداران سوالات مشابه و شاید متفاوتی را مطرح کرد. بعد دوم بررسی میدانی سوالات است و چون این بررسی باید حول سند چشم اندازی باشد، بنابراین می توان بازه زمانی 10 سال از هم اکنون را در نظر گرفت. سوالات از هر دو گروه می تواند یکسان باشد و البته برای گروه دوم سوالات کلی تری را طرح کرد؛ مثلا:در10 سال آینده امید به وجود سلامت در کشور چگونه خواهد بود؟در 10 سال آینده امید به رفاه بیشتر وجود دارد؟در 10 سال آینده امنیت غذایی بیشتری برای مردم وجود دارد؟در 10 سال آینده تامین اجتماعی بیشتری در جامعه وجود دارد؟در 10 سال آینده توزیع مناسب درآمد بهتر خواهد بود؟در 10 سال آینده محیط زیست مطلوب تری خواهیم داشت؟بی تردید با صدور حکم نمی توان امید به آینده را در مردم پدیدار کرد. شاید چنین بررسی ای بتواند راه های مناسبی در اختیار مسئولان قرار دهد.
                