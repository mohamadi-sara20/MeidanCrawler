سه‌شنبه ۱ خرداد ۱۳۹۷
-----------------------------------------
گزارش
-----------------------------------------
نامه 170 نفر از روشنفکران و دانشگاهیان به موگرینی برای حفظ برجام: حالا نوبت جامعه جهانی است
-----------------------------------------

                    شرق: 24 اردیبهشت (چهاردهم می) 170 نفر از فعالان سیاسی و استادان دانشگاه به فدریکا موگرینی، مسئول سیاست خارجی اتحادیه اروپا، نامه نوشتند. آنها در این نامه سرگشاده با قدردانی از سخنرانی موگرینی بعد از خروج آمریکا از برجام، در حمایت از این توافق نامه نوشتند: «شما در حمایت از برجام زبان دیپلماسی را انتخاب کردید و اعلام کردید این توافق متعلق به همه ماست؛ اما باوجود چنین سخنان خوش بینانه ای بعد از خروج آمریکا از برجام امکان بازگشت تحریم ها علیه ایران دور از انتظار نیست». در بخشی از این نامه آمده است: «اکثریت ایرانی ها از این توافق دیپلماتیک حمایت می کنند. مردم از طریق انتخاب دوباره حسن روحانی به ریاست جمهوری، نشان داده اند که گفت وگوی سازنده با جهان را آغاز کرده اند و این را در نتیجه صبر و شکیبایی در زمان مذاکرات طولانی و دشوار برجام و جشن گرفتن در خیابان های شهرهای بزرگ بعد از توافق نشان داده اند. مردم ایران از صلح و دیپلماسی حمایت کردند؛ حالا نوبت جامعه جهانی است که نشان دهد تصمیم درستی گرفته است». موگرینی در سخنرانی خود که بلافاصله بعد از اعلام خروج آمریکا از برجام بود، از ایران خواست برجام را حفظ کند. امضاکنندگان نامه همچنین گفته اند: «اعتماد به اتحادیه اروپا، شورای امنیت و جامعه جهانی به مخاطره افتاده است». نامه سرگشاده به فدریکا موگرینی را روشنفکران و کنشگرانی سرشناس در حوزه فلسفه، تاریخ، سیاست، شهرسازی، اقتصاد و حوزه عمومی امضا کرده اند.برخی از امضاکنندگان این نامه را بشناسید:نوام چامسکی: زبان شناس و فیلسوف آمریکایی و استاد دانشگاه ام آی تی آمریکا که از او به عنوان پدر زبان شناسی مدرن یاد می کنند. نظریه معروف او دستور زایشی-گشتاری است که در دهه 60 میلادی انقلابی در زبان شناسی معاصر ایجاد کرد. مقالات و کتاب های نوام چامسکی آغازگر پژوهش های نوینی در عرصه روان شناسی زبان شد. همچنین او مقالات متعددی در نقد سیاست های خارجی دولت ایالات متحده آمریکا دارد. از چامسکی کتاب های زیادی به فارسی ترجمه شده است: «آمریکای بزرگ و حقوق بشر»، «دهه جنگ سرد»، «مثلث سرنوشت ساز، فلسطین، آمریکا و اسرائیل»، «دمکراسی بازدارنده»، «نظم های کهنه و نوین جهانی»، «بهره کشی از مردم: نئولیبرالیسم و نظم جهانی» و.... دیدوید هاروی: استاد برجسته علوم انسانی و جغرافیا و شهرسازی است. دکترای خود را در رشته جغرافیا از دانشگاه کمبریج گرفته است. او طرفدار ایده حق شهر است؛ در زمان شهرداری محمدباقر قالیباف از او دعوت شده بود که به ایران سفر کند ولی به دلایلی این دعوت را نپذیرفت.اسلاوی ژیژک: فیلسوف، نظریه پرداز، جامعه شناس، منتقد فرهنگی و سیاست مدار اسلوونیایی است. او دکترای فلسفه اش را از دانشگاه لیوبلیانا دریافت کرد. ژیژک در سال 1990 به عنوان کاندیدای ریاست جمهوری از سوی حزب لیبرال دموکرات اسلوونی معرفی شد. او فیلسوف و نظریه پرداز انتقادی است که بخش عمده کارش در سنت فلسفی هگلی، مارکسیسم و نیز روان کاوی لاکانی است. او فعالیت های چشم گیری در زمینه نظریه سیاسی، نظریه فیلم و روان کاوی نظری داشته است. او یک نظریه پرداز سینمایی نیز هست. ژیژک از تفسیر روان کاوانه لاکانی برای ایجاد نظریه ای سینمایی و یک شیوه نقد جدید استفاده کرده است.فردریک جیمسون: او منتقد فرهنگی آمریکایی است که بیشتر به دلیل تحلیل آنچه خود او به آن پسامدرنیسم اطلاق می کند، شهرتی به هم زده است. جیمسون، در آثار اخیرتر خود تفسیرها و ترجمه های مهمی از مارکسیسم هگلی ارائه داده است. مطالعه او راجع به مارکسیسم هگلی با تحلیل گسترده و پهن دامنه از سیر مارکسیسم آلمانی در قرن بیستم همراه است که توجه دانشمندان انگلیسی زبان را به سمت آثار لوکاچ، بلوخ، بنیامین و آدرنو معطوف کرد. علاقه مندی او به مارکسیسم با مطالعه دقیق واکنش های ساختی و پساساختی به مسئله زبان تکمیل شد. جیمسون، این تحلیل ها را در یک سری از مقالات که در خلال سال های 1980 و 1990 منتشر شد و بعدها در کتابی به نام «پسامدرنیسم، یا، منطق فرهنگی سرمایه داری متاخر» (1991) جمع آوری کرد.یرواند آبراهامیان: تاریخ نگار ارمنی-آمریکایی زاده ایران است که در سال 1329 به بریتانیا مهاجرت کرد. او در سال 1342 درجه کارشناسی و کارشناسی ارشد خود را از دانشگاه آکسفورد دریافت کرد. آبراهامیان پس از مهاجرت به آمریکا موفق به گرفتن دکترای خود در سال 1348 از دانشگاه کلمبیا شد. او در دانشگاه های پرینستون و آکسفورد به تدریس تاریخ ایران پرداخت. آبراهامیان در مقوله «تاریخ ایران معاصر»، از برجسته ترین تاریخ نگاران محسوب می شود: مهم ترین آثار او عبارت اند از: «ایران بین دو انقلاب»، «تاریخ ایران مدرن»، «کودتا»، «مردم در سیاست ایران» و «مقالاتی در جامعه شناسی ایران».علی میرسپاسی: استاد جامعه شناسی و مطالعات خاورمیانه و رئیس موسسه مطالعات ایران شناسی دانشگاه نیویورک است. مهم ترین آثار او عبارت اند از: «اسلام سیاسی، ایران و روشنگری: نظریات امید و یاس»، «دموکراسی در ایران مدرن: اسلام، فرهنگ، و دگرگونی سیاسی» و «تاملی در مدرنیته ایرانی: بحثی درباره گفتمان های روشنفکری و سیاست مدرنیزاسیون در ایران».آصف بیات: جامعه شناس ایرانی است. او استاد دانشگاه قهره، هلند و درحال حاضر استاد دانشگاه آمریکاست. از او کتاب های زیادی منتشر شده که یکی از آنها «جنبش تهیدستان در ایران» است.محمدعلی همایون کاتوزیان: اقتصاددان، تاریخ نگار و منتقد ادبی است. زمینه علاقه مندی او مسائل حول ایران است. تحصیلات رسمی دانشگاهی کاتوزیان در اقتصاد و جامعه شناسی است. مهم ترین آثار او عبارت اند از: «اقتصاد سیاسی ایران: از مشروطیت تا پایان سلسله پهلوی»، «استبداد، دموکراسی و نهضت ملی» «صادق هدایت و مرگ نویسنده»، «صادق هدایت، زندگی و افسانه یک نویسنده ایرانی»، «مصدق و مبارزه برای قدرت در ایران» و «نقدی بر بوف کور هدایت».مانی حقیقی: بازیگر، فیلم نامه نویس و کارگردان سینماست. او فرزند لیلی گلستان و نوه ابراهیم گلستان، کارگردان قدیمی ایرانی است. حقیقی، فارغ التحصیل کارشناسی ارشد فلسفه از دانشگاه گولف و کارشناسی ارشد مطالعات فرهنگی از دانشگاه ترنت است. او فیلم های کنعان، آبادان، کارگران مشغول کارند، پذیرایی ساده، 50 کیلو آلبالو، اژدها وارد می شود! و خوک را ساخته است.
                