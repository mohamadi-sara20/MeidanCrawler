سه‌شنبه ۳۰ مرداد ۱۳۹۷
-----------------------------------------
یادداشت
-----------------------------------------
از ترکمانچای تا کنوانسیون جدید خزر
-----------------------------------------

                    با وقوع انقلاب اکتبر در روسیه و روی کارآمدن دولت کمونیستی به رهبری لنین، ایران اولین کشوری بود که رژیم جدید حاکم بر روسیه را به رسمیت شناخت. روابط ایران و روسیه از اوایل قرن نوزدهم در جنگ و ستیز گذشت، برای اولین بار ایران در جنگی درگیر شد که طرف مقابل دست کم مسلمان نبود و همانند دولت عثمانی رو به یک قبله و یک کتاب نداشتیم. حاصل دو جنگ ایران و روسیه از دست رفتن مناطق شمالی رود ارس در دو معاهده گلستان و ترکمانچای بود، با سقوط دولت تزاری و اعلام اینکه قراردادهای استعماری رژیم تزاری از طرف لنین ملغی است، در تاریخ هفتم اسفند 1299 هجری شمسی برابر با 26 فوریه 1921 میلادی قرارداد جدیدی منعقد شد که از طرف دولت ایران، علیقلی خان مشاور الملک و از طرف دولت جدید کمونیستی شوروی، کاراخان، معاهده مودت را امضا کردند. در مقدمه فصل اول معاهده آمده است: «دولت شوروی روسیه مطابق بیانیه های خود راجع به مبانی سیاست روسیه در برابر ملت ایران مندرجه در مراسلات سال 1918 برابر با 1297 هجری شمسی یک مرتبه دیگر رسما اعلان می نماید که از سیاست جابرانه که دولت های مستعمراتی روسیه که به اراده کارگران و دهقانان این مملکت سرنگون شدند، نسبت به ایران تعقیب می نمودند قطعا صرف نظر می نماید. نظر به آنچه گفته شد و با اشتیاق به اینکه ملت ایران مستقل و سعادتمند شده و بتواند آزادانه در دارایی خود تصرفات لازمه را بنماید، دولت شوروی روسیه تمام معاهدات و مقاولات و قراردادها را که دولت تزاری روسیه با ایران منعقد نموده و حقوق ملت ایران را تضییع می نمودند از درجه اعتبار ساقط شده، اعلان می نماید». فصل اول معاهده مودت می توانست معاهدات گلستان و ترکمانچای و آخال را به چالش بکشد و به نفع ایران باشد؛ اما هم دولت مرکزی ایران در منتهای ضعف بود و هم در فصل سوم تعاریف خاصی از مرز و اختلافات مرزی مورد توافق قرار گرفت. فصل سوم می گوید: «دولتین معظمتین متعاهدتین رضایت می دهند که سرحد ما بین ایران و روسیه را مطابق تعیین کمیسیون سرحدی 1881 (1259 خورشیدی) تصدیق و رعایت نمایند، ضمنا به واسطه عدم میلی که دولت شوروی روسیه از استفاده از ثمره سیاست غاصبانه دولت تزاری سابق روسیه دارد، از انتفاع از جزایر آشوراده و جزایر دیگری در سواحل ولایت استرآباد ایران واقع می باشد، صرف نظر کرده و همچنین قریه فیروزه را با اراضی مجاور آن که مطابق قرارداد 28 می 1893 (7 خرداد 1272) از طرف ایران به روسیه انتقال داده شده است، به ایران مسترد می دارد» (متاسفانه تا این تاریخ منطقه فیروزه به ایران مسترد نشده است). در این بند دولت ایران از طرف خود رضایت می دهد شهر سرخس معروف به سرخس روس یا سرخس کهنه با اراضی مجاور آن که منتهی به رودخانه سرخس می شود، در تصرف روسیه باقی بماند!؟ طرفین معظمین متعاهدین با حقوق مساوی از رودخانه اترک و سایر رودخانه ها و آب های سرحدی بهره مند خواهند شد و ضمنا برای تنظیم قطعی مسئله انتفاع از آب های سرحدی و برای حل همه مسائل متنازع فیه های سرحدی و اراضی یک کمیسیون مرکب از نمایندگان ایران و روسیه معین خواهد شد. در دو فصل بعدی هم به دریای مازندران اشاره شده است. در فصل پنجم و ششم طرفین توافق می نمایند که از دسته جاتی که بخواهند از خاک یکی از دو کشور ایران و روسیه به ضرر دیگری استفاده کنند، حمایت نکنند و حتی اگر کشور ثالثی بخواهد به وسیله دخالت مسلحانه سیاست غاصبانه ای در خاک ایران اعمال کند یا خاک ایران را مرکز حملات نظامی علیه روسیه قرار دهد که باعث خطر در سرحدات روسیه بشود، دولت روسیه اجازه دارد از خاک ایران برای دفاع از خود استفاده نماید...اما متعهد است پس از رفع خطر بلادرنگ قشون خود را از حدود ایران خارج نماید، این تعهد امنیت دریای خزر را هم شامل می شود طرفین معظمتین متعاهدتین موافق هستند که اگر در جزء افراد بحریه ایران اتباع ثالثی باشند که از بودن خود در بحریه ایران برای تعقیب مقاصد خصمانه نسبت به روسیه استفاده نمایند، دولت شوروی حق خواهد داشت که انفصال عناصر مضره مزبوره را از دولت ایران بخواهد.مهم ترین فصل عهدنامه مودت سال 1921، فصل نهم، دهم و یازدهم است.در فصل نهم سیاست مستعمراتی سرمایه داری دولت تزاری را که باعث بدبختی و خون ریزی های بی شمار در ایران شده است، تضییع و همه مطالبات و بدهی بانک استقراضی ایران و همچنین همه دارایی های منقول و غیرمنقول بانک مزبور را به ایران واگذار می کند. برابر فصل دهم همه مایملک روسیه در ایران از جاده، راه آهن، وسایل نقلیه، خطوط تلگرافی و تلفن با تمام متعلقات و ابنیه و اثاثیه ای را که در حدود ایران توسط دولت تزاری ساخته شده است، به دولت ایران واگذار می کند. حال می رسیم به فصل یازدهم از عهدنامه مودت که مربوط به حقوق طرفین در دریای خزر است و این روزها با توجه به توافقی که به امضای پنج کشور ساحل دریای خزر رسیده، بحث انگیز شده است. در عهدنامه ترکمانچای که در سال 1828 بین عباس میرزا از طرف ایران و ژنرال پاسکووئیج از طرف روسیه ترازی در دهکده ترکمانچای به امضا رسید، حق داشتن بحریه از ایران در خزر سلب شده بود و ایران حق کشتی رانی جنگی در دریای مازندران را نداشت، در عهدنامه مودت در فصل یازدهم به نحوه استفاده نیروی دریایی طرفین از دریای مازندران اختصاص یافت. فصل یازدهم نظر به اینکه مطابق اصول بیان شده در فصل هشتم این عهدنامه منعقدشده در دهم فورال (فوریه) 1828 بین ایران و روسیه در ترکمانچای نیز که فصل هشتم آن حق داشتن بحریه را در بحر خزر از ایران سلب کرده بود، از درجه اعتبار ساقط است. برای روشن شدن موضوع عین متن فصل هشتم معاهده ترکمانچای نقل می شود: «سفاین تجارتی روس مثل سابق حق خواهند داشت که به طور آزاد در دریای خزر و در امتداد سواحل آن سیر کرده و به کناره های آن فرود آیند و در موقع شکست و غرق در ایران معاونت و امداد خواهند یافت و سفاین تجارتی ایران هم حق خواهند داشت که به قرار سابق در بحر خزر سیر نموده و به سواحل روس بروند و در صورت غرق و شکست هم به آنها کمک و امداد خواهد شد؛ اما در باب کشتی های جنگی چون آنهایی که بیرق نظامی روس دارند، از قدیم الایام بالانفراد حق سیر در بحر خزر را داشته اند، حال هم بدین سبب این امتیاز منحصر به همان کشتی ها خواهد بود به طوری که به غیر از دولت روسیه دولت دیگری حق نخواهد داشت که سفاین جنگی در دریای خزر داشته باشد. لهذا طرفین معظمین متعاهدین رضایت می دهند که از زمان امضای این معاهده هر دو بالسویه حق کشتی رانی آزاد در زیر بیرق های خود در دریای خزر داشته باشند».با وصف بالا موضوع کشتی رانی در دریای مازندران که در فصل هشتم عهدنامه گلستان و فصل ششم عهدنامه ترکمانچای به دو بخش کشتی رانی تجاری و کشتی رانی جنگی تقسیم شده بود و حق کشتی رانی جنگی از ایران سلب شده بود. در فصل یازدهم عهدنامه مودت سال 1921 به حالت مساوی درآمد و صراحتا مقرر شد «از زمان امضای این معاهده هردو بالسویه حق کشتی رانی آزاد در زیر بیرق خود در دریای خزر داشته باشند و مفاد همین فصل مجوزی شد که ایران هم همانند دولت شوروی در دریای خزر از حق کشتی رانی مساوی برخوردار باشد».عهدنامه مودت مبنای مراودات و توافقات ایران و شوروی، در سال های بعد شد عهدنامه دیگری که باید بررسی شود. عهدنامه 1940 بین ایران و شوروی است که قرارداد بازرگانی و بحرپیمایی بین دولت ایران و اتحاد جماهیر شوروی سوسیالیستی نامیده می شود؛ قراردادی که در آن زمان به نفع ایران تنظیم شد. برابر این قرارداد که در واقع برای گسترش روابط بازرگانی بین دو کشور امضا شد و عوارض گمرکی و حتی معامله با ریال را بین طرفین مجاز دانست. برای نمونه در بند چهار آمده است: «نمایندگی بازرگانی اتحاد جماهیر شوروی سوسیالیستی در ایران و بنگاه های اقتصادی شوروی حق خواهند داشت به بازرگانی ایرانی و شرکت های بازرگانان و شرکت های غیردولتی کالاهای شوروی فروخته و از بازرگانان ایران و شرکت های نامبرده کالاهای ایرانی خریداری نمایند و دولت اتحاد جماهیر شوروی سوسیالیستی موافقت می نماید که مجموع ارزش کالاهای وارده شوروی به ایران که به بازرگانان و شرکت های بازرگانان و شرکت های غیردولتی فروخته می شود از مجموع ارزش کالاهایی که از بازرگانان و شرکت های نامبرده به ریال خریداری و به اتحاد جماهیر شوروی صادر شده است، اقلا کمتر نباشد». بند 11 معاهده برمی گردد به حمل مسافر و کالا با وسیله نقلیه و کشتی و ماده 12 که عینا نقل می شود، برمی گردد به نحوه استفاده طرفین از آب های دریای مازندران: «در بندرهای طرف متعاهد دیگر چه در حین ورود و چه در مدت توقف و چه در موقع خروج از هر حیث مثل کشتی های کشوری رفتار می شود، کشتی های مزبور عوارض بندری دیگری نخواهد پرداخت، جز آنچه قانونا برای کشتی های کشوری وضع گردیده، آن هم به همان شرایط و با همان معافیت در موقع گرفتن عوارض مزبور، اشیای مذکور جزء کالاهای وارده یا صادره محسوب و منظور نخواهد شد»،یکی از بندهای قرارداد که جلب توجه می کند، «کشتی هایی که در دریاهای غیر از دریای خزر زیر پرچم یکی از طرفین متعاهدین سیر می نمایند، در آب های کشوری و بندرهای طرف متعاهد دیگر از جهت کشتی رانی و عوارض از همان حقوق و مزایایی که در این مورد به کشتی های دولت کامله الوداد اعطا می گردد، بهره مند می شود و طرفین موافقت دارند که در تمام دریای خزر کشتی هایی جز کشتی های متعلق به ایران یا به اتحاد جماهیر شوروی سوسیالیستی یا متعلق به اتباع و بنگاه های بازرگانی و حمل و نقل کشوری یکی از طرفین متعاهدین که زیر پرچم ایران یا پرچم اتحاد جماهیر شوروی سوسیالیستی سیر می نماید نمی تواند وجود داشته باشد به این کشتی ها تصدیق نامه های کشتی که از طرف مقامات صالحه طرفین متعاهدتین به کشتی هایی که زیر پرچم ایران و اتحاد جماهیر شوروی در دریای خزر سیر می نمایند، داده می شود». صرف نظر از مقررات فوق هریک از طرفین متعاهدتین ماهیگیری را در آب های ساحلی خود تا حدود 10 مایل دریایی به کشتی های خود اختصاص داده و این حق را برای خود محفوظ می دارد که واردات ماهی های صیدشده از طرف کارکنان کشتی هایی که زیر پرچم او سیر می کنند، از تحقیقات و مزایای خاصی بهره مند کند. جالب است این قرارداد مدت داشته است. برابر ماده 16 برای مدت سه سال منعقد شده و درباره فسخ قرارداد و ادامه آن نیز آمده است هرگاه یکی از طرفین شش ماه پیش از انقضای مدت سه سال مزبور فسخ قرارداد را اعلام نکند، قرارداد خودبه خود برای مدت غیرمعینی تمدیدشده محسوب خواهد شد. در این صورت می توان قرارداد را در هر موقع با اخطار شش ماه قبل فسخ کرد. تاریخ انعقاد قرارداد پنجم فروردین سال 1319 مطابق با 25 مارس 1940 که با دو متن روسی و فارسی در تهران تنظیم شده است، معلوم می شود استالین از حضور آلمان ها در ایران و فعال بودن خط آهن سراسری ایران نگران بوده و با امضای این قرارداد که در بندبند آن نوعی همیاری و همراهی با ایران حس می شود، آن را تنظیم کرده است تا از پشت جبهه ایران خیالش راحت باشد. از سال 1940 دیگر قرارداد درخور توجهی که به دریای مازندران و نحوه استفاده از آن بپردازد، بین ایران و شوروی و بعد از فروپاشی بین ایران و روسیه و سه کشور تازه استقلال یافته وجود ندارد و کنوانسیونی که در روزهای اخیر به امضای پنج رئیس جمهور رسید، آخرین تصمیم طرفین است که از نظر حقوقی مفاد قراردادهای قبلی را با توجه به تاریخ قرارداد لاحق ملغی کرده، مگر اینکه در متن کنوانسیون امضاشده، شرط دیگری لحاظ شده باشد.
                