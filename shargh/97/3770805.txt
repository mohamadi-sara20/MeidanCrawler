شنبه ۲۳ تیر ۱۳۹۷
-----------------------------------------
یادداشت
-----------------------------------------
راهکار یا راه چاه های احمدی نژادی؟
-----------------------------------------

                    راهکارهای پیشنهادی رئیس دولت های نهم و دهم در سالگرد شهدای هفتم تیر سال جاری را ناباورانه خواندم. خطر بزرگی در صورت روی کارآمدن فردی شبیه او در دولت یازدهم ایران را تهدید می کرد. آیا او واقعا با چنین نگرش هایی دوران هشت ساله خود را طی کرد؟ عجیب است که با این حجم خطا، هنوز از جنگل های کشور، شماری و سطوحی به جا مانده است! او در این خیال پردازی از فعال سازی بخش مسکن سخن گفته و توصیه می کند ارزش زمین در قیمت تمام شده مسکن صفر لحاظ شود. لابد منظور او واگذاری آخرین بقایای منابع طبیعی به مردم و نابودی طبیعت بی جانی است که او پس از هشت سال به مردم و مدیران بعد از خود تحویل داد. پیشنهاد او مانند کمک به معتادی در حال ترک است؛ معتادی که در این شرایط ناشکیبایی کرده و فریاد از سر درد برمی آورد.در این حالت مصلح خیراندیش ما توصیه می کند که به او مواد مخدر آن هم با دوز بالا بدهند تا آرام و قرار گرفته و حتی دچار نشاط شود. او البته به همین بسنده نمی کند. بر طرح حیات ستیز «باغ شهر» باز هم پس از پنج سال از ترک پاستور تاکید می کند. طرحی که به مردم وعده داد برای همه هزار متر باغ شهر و یک راس گاو خواهد داد. آیا او با این وعده تخیلی، شعور مخاطبان را نادیده نمی گیرد؟ او در بدو نشستن بر کرسی اجرائی کشور دستور تغییر کاربری جنگل های لاکان استان گیلان را داد و از جنگل ابر شاهرود، جاده به ناکجاآباد طبیعت آسیب پذیر کشید. در سال 1385 در سفر به مشهد از محدودیت های نظام حراست از محیط زیست در راه توسعه های کذایی خود گلایه کرد تا ثابت کند از صاحب منصبانی است که به نام توسعه، تیغ تخریب بر گلوی نازک حیات می کشد. او پس از پنج سال از «بگم بگم»های خاکستری رنگش و در بازار آشفته اقتصادی موجود و در سایه تهدیدهای صاحب قدرتان جهانی این بار به جای پاکت های پول و حواله های یخچال در «سفرهای استانی»، دست در کیسه نسل های آینده کرده و پیشنهاد هبه جنگل ها به مردم را داده است.او به طور خاص در این پیشنهادهای حیرت انگیز می گوید: «واگذاری ضابطه مند جنگل ها به مردم برای فعالیت های دامداری، بهره برداری از محصولاتی مانند بلوط و سرشاخه و علوفه می تواند بخش درخور توجهی از کسری درآمد نفت را جبران کند و با هدایت نقدینگی، فشار سنگین را از بازار ارز و طلا بردارد». حاتم بخش قصه ما البته بسیار بیش از اینها توصیه کرد تا ای بسا مرغ اقبال ریاست یک بار دیگر بر شانه هایش بنشیند. او از جمله فرمود: «افزایش سهم عموم مردم از واگذاری های اصل 44 و مشارکت دادن عموم در مالکیت و مدیریت ثروت ملی! و...»، گویی هنوز در زمینه حیات این کشور نشانه هایی از زندگانی می بیند که در سودای تخریب آن است. مردی که با قراردادهای نجومی و پرسش آمیز به نام مسکن مهر بر طبیعت و سکونت مردم این کشور چه بی مهری ها کرده و آن را بازیچه طرح های بدون آمایش و شتاب زده توسعه مسکن مدنظر خود قرار داد که هنوز مردم تاوان آن را می دهند. تنها با دقت در فرازهای این توهم سر به آسمان برده، بار دیگر می توانیم شکرگزار شرایط کنونی باشیم و اینکه هنوز در سفره های زمین های این سرزمین، اندکی آب و نان به جا مانده است!
                