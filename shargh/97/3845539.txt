سه‌شنبه ۲۰ آذر ۱۳۹۷
-----------------------------------------
حرف اول
-----------------------------------------
شفا بایدت داروی صلح نوش
-----------------------------------------

                    یکی از منابع مطالعاتی در اقتصاد معاصر ایران موضوع ذخایر نفتی و کیفیت قراردادهای تولید و فروش آن بوده است. برخی تاریخ نویسان و دیگر محققان نوشته های خود را در این حوزه مزین به نفت و خون می کنند؛ پس اصطلاح خون در کنار این طلای سیاه همیشه معنای دل خراش و دردناکی برای برخی تولیدکنندگان آن داشته است؛ البته برخی ایران شناسان و اسلام شناسان شرقی و غربی همچنان به تحلیل یافته هایشان در این حوزه می پردازند؛ اما مشخص نیست مطالعات نفتی امروزی ما در فضای اطلاعات جهانی در چه سطحی است. آیا ما نباید چشم انداز آینده را از رجزخوانی نفت و خون به نفت و صلح تغییر دهیم؟ موضوع نفت منطقه و اوپک این روزها بی شباهت به ماجراهای الماس خونی آفریقایی نیست. نشست های اوپک 2018 هرکدام جنجالی و چالش برانگیز، اما با نتایج مبهم همراه بود، این همراهی ها چه نقش مثبتی در اقتصاد فلات قاره ایران داشته است؟ آیا تحلیل های داخلی پاسخ گوی نیازهای اقتصادی این روزهاست؟ به هرحال فضای رو به جلو نمایش دهنده کاهش قدرت اوپک است، آیا می توان آینده مثبت و روبه رشدی را برای اوپک تصور کرد؟ شاید این روزها مواجهه با جهان و منطقه ای که در آن هنوز سرنوشت خرابی های به جامانده از جنگ های 10ساله اخیر و تحریم های قوی علیه برخی تولیدکنندگان عضو مشخص نیست، باید در طرح ادعاها و تحلیل ها و گفتمان هایمان ملاحظات فراوانی مانند احترام به موقعیت همسایگان تاثیرگذار در سرنوشت اوپک سرلوحه ای برای برنامه ریزان منافع ملی تعریف شود و برای بهبود این اوضاع مناسبات معنوی و تحلیل های صلح جویانه تنهاترین، روشن ترین و احتمالا نتیجه بخش ترین داروی درمان این آشفتگی ها باشد. راستی چه زمانی می توان از ادبیات صلح به عنوان یک ابزار کارآمد و نتیجه بخش برای کاهش آلام منطقه استفاده کرد؟ امیدواری، زمانی صدچندان خواهد شد که با استعانت از این فرصت اخیر زمینه آرامش اقتصاد داخلی و حضور فعالانه برای حفظ همسایگان در اوپک همراه با بازنگری مجدد در تنها راهکار منطقه ای ایران یعنی نرم افزار صلح و دوستی فراهم شود. اگرچه رجزخوانان در منطقه چندان تمایلی به این دستاورد از سوی مردان سیاست خارجی و گردانندگان امور داخلی ایران نداشته باشند. 
                