دو‌شنبه ۲۴ دی ۱۳۹۷
-----------------------------------------
type_unknown
-----------------------------------------
رانت سه گانه خصولتی ها
-----------------------------------------

                    
بودجه کشور سال هاست که هیچ نقش خاصی در توسعه اقتصادی کشور ایفا نمی کند و با وابستگی شدید به درآمدهای منابع نفت و گاز در تقلای تامین حقوق و مزایای نیروی انسانی بخش عمومی و هزینه های کشور است. اما حداقل دوره بعد از جنگ تاکنون، تجلی مناسبی از ذهنیت نظام تصمیم گیری در چگونگی تخصیص منابع عمومی کشور بوده است. سه دهه پس از جنگ، میراث نسلی از سیاست ها و فرضیات حاکم بر برنامه های توسعه و بودجه های عمومی کشور، فروبردن جامعه در باتلاق چالش هایی بوده است که محصول آن آسیب دیدن تولید و بخش واقعی اقتصاد، فربه کردن بخش های نامولد و مبتنی بر رانت، رشد بی کاری کم سابقه، فرسایش فزاینده سرمایه اجتماعی، افزایش بی سابقه نابرابری ها، رشد فقر، افسردگی، جرم و جرائم، طلاق . مهاجرت و فرار مغزها و سرمایه های مالی، همگی بخشی از میراث سیاست های غیرمسئولانه بوده است.
با تهاجم شبه سرمایه داری لگام گسیخته و مقررات زدایی شده، زمینه های زهکشی منابع کشور به خارج تسهیل شد و نابرابری برای آحاد جامعه به ارمغان آورده شد.  بحران اقتصادی موجود محصول سیاست های سه دهه گذشته است. در نگاه حاکم بر سیاست های بخش عمومی اعتماد، اخلاق عمومی، ارزش های جمعی، همبستگی و نظم اجتماعی برای دستیابی به سود قربانی شدند و این رفتارهای مخرب، مستهلک کننده فرهنگ انسانی بوده اند. گسترش سرمایه های مالی و تجاری در شریان های اقتصاد کشور، به نام جهانی شدن با ترکیبی از حرکت آزاد سرمایه و پیشرفت های فناوری دیجیتال، اقتصاد کشور را وارد بازارهای درهم تنیده تری کرد. با سلطه سرمایه های تجاری و مالی بر اقتصاد کشور و موانع اساسی فراروی تولید و به ویژه تولید صنعتی، فرار سرمایه از کشور به سرمایه های تولیدی و تجاری در کشورهای دیگر تبدیل شد. بخش درخور توجهی از فرار سرمایه از سوی کسانی صورت گرفت که وابستگان آنها واردکنندگان کالاهای مصرفی و صادرکنندگان تولیداتی منابع محور مانند فولاد، تولیدات اولیه پتروشیمی و مواد معدنی کشور هستند.

قدرت مردم و اقتصاد مدنی
همه این اقدامات به نام مردمی کردن اقتصاد و اقتصاد بازار انجام شد، اما در عمل همه فرصت ها به خویشاوندان و رفقا اعطا شد و مردم به فراموشی سپرده شدند. به جای اقتصاد مردمی و مدنی، اقتصاد رفاقتی حاکم شد. در «اقتصاد مدنی» که در آن کالاهای مدنی و کالاهای اقتصادی هر دو تولید می شوند، هر دو هزینه های اجتماعی - بی کاری، نابرابری، فقر، جرم و جرائم، آسیب های ناشی از افسردگی، خودکشی، طلاق، خشونت، مهاجرت، فرار مغزها و سرمایه- و هزینه های محیط زیستی -ازبین رفتن منابع آبی، آلودگی هوا و بیماری های ناشی از آن- وارد محاسبات می شوند. اقتصادی که پاسخ گوی مطالبات مردم و حیات اقتصادی- اجتماعی نه تنها نسل کنونی بلکه نسل های آینده، با درنظرگرفتن همه ریسک ها و تهدیدهای گوناگون دنیای امروز و فردای مردمان این مرز و بوم باشد. در مقابل اندیشه دیگری می کوشد همه را وسوسه کند که دنیای واقعی دنیای ستیزه و سود است و اینکه انسجام اجتماعی، ترغیب روابط انسانی، دگرگون کردن محیط زیست به شکل هوشمند و زیبا، سخنان بی ارزش و تزئینی هستند. در زندگی اقتصادی مانند سایر حوزه های تجربه انسانی، تلاش برای بقا در دنیای واقعی با چنین ظرفیت های نگران کننده ای، منجر به شرایط فوق العاده غیرواقعی شده است. نابرابری ها ، لشکر بی کاران، فقر، افسردگی، رشد اعتیاد، گسترش جرم و جرائم، صف های طولانی مهاجرت، فرار مغزها و سرمایه های مالی، دنیای واقعی انسان ایرانی نیست؛ اینها دنیای تحمیل شده به مردمان این مرزوبوم است. هنگامی که پس از جنگ تحمیلی، کشور در مقابل قواعد یک نسل از سیاست گذاران قوم و خویش گرا زانو زد، تصمیم گیری های اساسی جامعه در خدمت استهلاک شدید سرمایه اجتماعی - یعنی اعتماد مردم به یکدیگر و نیز به مسئولان جامعه- شکل گرفت. مدل پدیدآمده پس از جنگ تحمیلی، با کنترل بخش مالی و بانک های خصوصی، به سیاست مداران همسو نیاز داشت که به «ندای قدرت پول» پاسخ دهند. تصمیم های اساسی در خدمت به منافع صاحبان سرمایه اتخاذ شد و عموم مردم به ویژه گروه های فرودست که رای و صدای آنها شنیده نمی شود و کسی منافع آنها را نمایندگی نمی کند، از گردونه تصمیم گیری ها به حاشیه های دور رانده شدند. هنگامی که صندوق های اعتباری با غارت منابع سپرده گذاران ورشکست شدند، دولت از اعتبارات عمومی تعهدات آنها را متقبل شد.

صدها هزار میلیارد تومان رانت ارزی بدون مالیات
نظام تصمیم گیری های اساسی موتور رشد اقتصاد کشور را روی فروش درآمدهای معدنی، تامین مالی بانک ها، سوداگری مسکن، تجارت کالا و مخارج عمومی بنا کرده است. سودهای حاصل از سوداگری بانک ها در مسکن، فعالیت های نامولد و رانت های منابع می توانستند درآمدهای مالیاتی برای سرمایه گذاری در مخارج عمومی را فراهم کنند، اما نظام مالیاتی در خدمت نظام بانکی تنها به «ندای قدرت پول» پاسخ می دهد. تنها صدها هزار میلیارد تومان درآمدهای حاصل از رانت ارزی در سال جاری است، اما هیچ مالیاتی از آنها اخذ نشده است. اقتصاد ایران نه تنها نامتوازن است، بلکه به شدت هم نابرابر است. شکاف بین اغنیا و فقرا به شدت افزایش یافته است، درحالی که منافع و دستمزدهای طبقات برخوردار به شدت افزایش یافته و قدرت خرید دستمزدهای طبقات میانه و پایین به شدت کاهش یافته است. جالب است که جهانی شدن به عنوان دلیل این ناهمسانی معرفی می شود؛ اینکه چرا دستمزدها باید برای مدیران منتخب بالا رود (برای این است که طبقات فرادست سهم بالاتری از کیک اقتصاد ببرند، با این توجیه که جامعه به این استعدادهای برتر نیاز دارد و برای جلوگیری از فرار مغزها!) و چرا دستمزدها برای طبقات فرودست باید پایین نگه داشته شود (با این بهانه که برای رقابت با کشورهای با هزینه پایین لازم است هزینه ها پایین نگاه داشته شوند، اما در اصل نیت این است که سهم فرودستان از کیک اقتصاد کوچک شود).

تلاش دولت برای نجات بانک های خصوصی از جیب مردم
دولت ها محیط کاملی برای کارکرد بانک ها و کسب سود توسط آنها فراهم کردند. بانک مرکزی در 31 مرداد 1396 به بانک های خصوصی اجازه داد از بانک مرکزی با نرخ بهره 16 درصد وام بگیرند، همه تلاش های دولت در جهت نجات بانک های غیرمسئول از جیب مردم بوده است. امروز هم به لطف اعطای وام از سوی بانک مرکزی به بانک ها و حمایت های دیگر، آنها به فعالیت های خود ادامه می دهند. بانک ها از بانک مرکزی وام می گیرند و دولت از بانک ها. مردم هم قربانی بانک های خصوصی بوده اند که با سپرده های مردم علیه منافع مردم عمل کرده اند و هم قربانی سیاست های دولت.  رئیس جمهور در ابتدای سال از وجود منابع کافی ارزی خبر می دهد و علت عدم تزریق ارز به بازار را حفظ ذخایر ارزی در شرایط سخت تر پیش رو اعلام می کند، اما در چهار دی ماه در مجلس اظهار می کند که به هیچ وجه ارزی در بساط نبوده است؛ سپس آشکار می شود که میلیاردها دلار - که از پیش مشخص بود به زودی به دلیل تحریم ها بسیار ارزشمندتر می شوند- به قیمت چهارهزارو 200 تومان به حساب برخی افراد خاص واریز شده که این میزان تا 20 میلیارد دلار برآورد شده است. خبر رسوایی های مالی دریافت کنندگان این ارزها با افشای قاچاق خودرو آغاز شد؛ سپس مشخص شد ارز برای واردات دارو به مصرف واردات کالاهای لوکس رسیده، به تعداد زیادی از این افراد برای واردات گوشی همراه اختصاص یافته که یا وجود خارجی ندارند، یا وارداتی نداشته اند یا به تعدادی که باید صورت می گرفت وارد نشده و همگی هم با قیمت های ارز بالای 10 هزار تومان وارد بازار شده است. رئیس جمهور برای کاستن از فشار افکار عمومی به وزیر صنعت وقت (و تعاون، کار و رفاه کنونی) دستور می دهد ظرف دو هفته درخصوص خودرو های قاچاق و تخصیص ارز برای واردات کالاهای دیگر گزارش بدهد که هیچ گاه چنین گزارشی منتشر نشد.  میلیاردها دلار ارز چهارهزارو 200 تومانی برای واردات نیازهای اساسی مردم تخصیص داده می شود و گوشت وارداتی که باید کیلویی 20 هزار تومان به دست مردم برسد، به قیمت 40 هزار تومان عرضه می شود و چنین است بقیه کالاهای اساسی مورد نیاز مردم که البته پیش تر از این، اخطارهای قاچاق آن تحت عنوان رشد صادرات داده شده بود. نظارت عمومی بر قیمت ها هم «ندای قدرت پول» را مدت هاست شنیده و به آن پاسخ داده است. 
این گزارش اگرچه بر لایحه بودجه متمرکز است، تاملی است بر اشتباهات سه دهه گذشته؛ اما به شیوه ای دیگر یک دعوت جاه طلبانه به یک تجدید حیات فرهنگ سیاسی و تغییر چشم انداز اجتماعی است، دعوت به یک تجدید انرژی مدنی و خلاقیت مدنی است. نگارندگان این سطور امید دارند که این گزارش دیگران را به طرح این پرسش وادار کند که چگونه می توان این تجدید حیات ضروری را پیش برد. بازگشت به قانون اساسی و تعهدات دولت در برآورده کردن حق دسترسی به آموزش وپرورش همگانی، حق دسترسی به خدمات سلامت، حق دسترسی به سرپناه برای عموم مردم، حق فرصت های برابر و عادلانه برای رشد و حق کار برای همه، گام نخست در برپایی یک اقتصاد مدنی و مردمی است که در آن سخت کوشی، پاداش عادلانه، احترام به حقوق همه آحاد مردم، مصرح در قانون اساسی، زمینه های احیای یک اقتصاد اخلاقی است.

فشار مالیاتی بر اقشار ضعیف
در لایحه بودجه سال 1398، 55 درصد از درآمدهای دولت را درآمدهای مالیاتی به میزان 157 هزار میلیارد تومان تشکیل می دهد که 33 درصد از منابع بودجه عمومی را شامل می شود و 8.6 درصد رشد نسبت به بودجه مصوب سال 1397 دارد. در این لایحه نسبت به لایحه مصوب سال 1397، مالیات اشخاص حقوقی (بنگاه ها) 9 درصد کاهش، مالیات بر درآمدها 27 درصد رشد، مالیات بر واردات هشت درصد کاهش و مالیات بر کالاها و خدمات 24 درصد رشد دارد. در نتیجه افزایش بار مالیاتی دولت برعهده کارمندان و کارگران و صاحبان مشاغل و همچنین مصرف کنندگان و صنایع کوچک و متوسط قرار گرفته است. اقلام اصلی افزایش مالیات ها شامل مالیات مشاغل (با 61 درصد رشد) و مالیات بر ارزش افزوده (با 25 درصد رشد) است که مقدار افزایش این دو قلم مالیاتی بیش از کل افزایش مالیات ها در لایحه است. سهم مالیات های ثروت و مستغلات از کل درآمدهای مالیاتی لایحه فقط 3.7 درصد است و هنوز مالیات عایدی بر سرمایه در بین اقلام مالیاتی جایی ندارد. در مردادماه 1397 شورای عالی هماهنگی اقتصادی (سه قوه) مصوبه ای را تصویب کرد که بر اساس آن، در صورت انتقال سود سهام به حساب سرمایه، سود شرکت های بورسی از مالیات معاف شوند. با توجه به این ابلاغیه، علاوه بر بنیادها و نهادها، اغلب صنایع بزرگ شبه دولتی و شبه خصوصی (به ویژه سودده) نیز کم وبیش از شمول مالیات دهی معاف شدند که نتیجه آن در رشد منفی مالیات بنگاه ها در عملکرد هفت ماهه سال 1397 و لایحه بودجه سال 1398 ملاحظه می شود. این معافیت گسترده در شرایطی اتفاق افتاده است که با توجه به دوبرابرشدن نرخ ارز، این بنگاه ها از افزایش درآمد فروش حدود دوبرابر و از سوی دیگر افزایش به مراتب کمتر هزینه های تولید برخوردار هستند. به عبارتی هزینه به ریال کم ارزش و فروش به دلار پرقدرت بیش از صد هزار میلیارد تومان رانت و منافع در سال جاری ایجاد کرد که با دستور شورای عالی اقتصادی سه قوه کم وبیش از مالیات معاف شد.

سهم 1.7 درصدی بنگاه های بزرگ در تامین هزینه های کشور
علاوه بر اینها صادرکنندگان مواد خام و اولیه که در سال جاری از رانت افزایش نرخ ارز و آربیتراژ ارزی منافع کلان کسب کردند نیز دارای معافیت مالیاتی کامل هستند. در همین حال تولیدکنندگان و صادرکنندگان مواد اولیه و خام با ایجاد اشتغال پایین، مشارکت پایینی در پرداخت مالیات تامین اجتماعی دارند. بر اساس لایحه بودجه 1398، نسبت مالیات بر درآمد بنگاه ها به تولید ناخالص داخلی در ایران، برای کل بنگاه ها 1.7 درصد (و بنگاه های خصوصی 1.1) درصد است و در همین حال این نسبت برای کشورهای مالزی 6.5 درصد، استرالیا 4.3 درصد، ژاپن 3.8 درصد، کره جنوبی 3.6 درصد، چین 3.5 درصد، هند 3.3 درصد، سوئیس سه درصد، انگلستان 2.8 درصد، سوئد 2.5 درصد و آمریکا 2.2 درصد است. به عبارتی بنگاه ها (به ویژه صنایع بزرگ بالادستی سودده با رانت های بالا از اقتصاد)، سهم بسیار پایینی در تامین هزینه های اداره کشور دارند.  در زمینه مالیات ستانی اشاره ای به اخذ مالیات از درآمدها و منافع کلان مانند سود سپرده های بانکی یا مستغلات در لایحه بودجه نشده است. مالیات های مرسوم دنیا از قبیل مالیات بر عایدی سرمایه و مالیات های املاک و مستغلات (راکد، ارث، فروش و معاملات) در ایران دریافت نمی شود یا نازل است. مالیات املاک و مستغلات فقط یک درصد از کل درآمدهای مالیاتی و 0.07 درصد از تولید ناخالص داخلی در سال 1398 خواهد بود که نسبت به کشورهای دیگر (با سهم 0.5 تا 5 درصد از تولید ناخالص داخلی) بسیار ناچیز است.  فهرست انواع مالیات ها و عوارضی که بر املاک در دیگر کشورها وضع می شود، طولانی است که به عناوین کلی آنها اشاره می شود…
 1) عایدی سرمایه (ارزش افزوده زمین)، 2) زمین بایر، 3) خانه های خالی، 4) ساختمان های نیمه ساز، 5) مسکن مازاد (املاک مازاد بر احتیاج یک خانوار)، 6) مسکن لوکس و ویلا (بر اساس سطح زیربنا، منطقه و…)، 7) ارزش افزوده تولید ساختمان، 8) محیط زیست از ساختمان های ویلایی واقع در مناطقی از قبیل جنگل ها و کناره رودخانه ها، 9) اراضی کشاورزی از ساختمان های مسکونی و به خصوص غیرمسکونی، واقع در اراضی کشاورزی، 10) نقل وانتقال (واقعی سازی)، 11) ارث املاک و 12) اجاره ساختمان (واقعی و منطقی سازی). در چین مالیات های متنوعی بر زمین و ساختمان وضع شده است. این مالیات ها شامل موارد متنوعی از قبیل منابع، نگهداری شهری و ساخت وساز، مسکن، املاک شهری، استفاده از زمین شهری، ارزش افزوده زمین و تصاحب زمین کشاورزی می شود. در مقایسه با چین، اگر مالیات های زمین و مسکن مشابهی در ایران اخذ می شد، درآمد سالانه آن به حدود 10 درصد درآمد اقتصادی (تولید ناخالص داخلی) یا حجم کل مالیات وصولی کشور بالغ می شد. همچنین اگر در حد و اندازه سهم مالیات مستغلات از اقتصاد کشورهایی مانند ژاپن، فرانسه یا انگلستان، در ایران این مالیات وصول شود، 20 درصد از بودجه عمومی لایحه سال 1398 پوشش داده خواهد شد. نظر به وجود بازار سنتی خرده فروشی نامتشکل و دشواری های دیگر، بخش قابل توجهی از مالیات ارزش افزوده (مهم ترین قلم مالیاتی) که در اصل مالیات مصرف است، از تولیدکنندگان کالاهای مصرفی و نهایی داخلی که عمدتا شامل صنایع کوچک و متوسط هستند اخذ می شود. اخذ مالیات و عوارض شرکتی، واردات و/ یا ارزش افزوده از مواد اولیه و خام مصرفی تولیدکنندگان صنایع کوچک و متوسط کشور و معافیت صادرات از این مالیات ها موجب شده که این تولیدکنندگان در شرایط کاملا غیررقابتی و نابرابر نسبت به رقبای خارجی قرار گیرند. به طورکلی در لایحه بودجه سال 1398، نه تنها منابع درآمدی مالیاتی جدید از صاحبان درآمدهای بالا ایجاد نشده که برندگان شرایط رانتی سال 1397 (با بیشترین بهره مندی از اقتصاد کشور) نیز از مالیات معاف شده اند و در نتیجه سهم مالیات ها از بودجه رشد نیافته است. نکته حائز اهمیت برخورد دوگانه مالیاتی دولت بین فرادستان و حقوق بگیران است، چنانچه با وجود کاهش شدید ارزش پول ملی، سقف معافیت مالیاتی سالانه حقوق بگیران به میزان 27.6 میلیون تومان (ماهانه 2.3 میلیون تومان) در بودجه مصوب سال 1397، در لایحه بودجه سال 1398 کماکان ثابت باقی مانده است.

دستمزدهای ناچیز
در لایحه بودجه سال 1398، با وجود اینکه اظهار می شود حقوق کارکنان دولت حدود 20 درصد افزایش یافته است، اما با توجه به برآورد تورم تجمعی کالاها و خدمات مصرفی بین 60 تا 70 درصد در سال های 1397 و 1398، افزایش تجمعی حقوق و دستمزد به میزان 30 درصد جواب گوی افزایش قیمت ها نخواهد بود. نسبت حقوق و دستمزد کارکنان دولت به تولید ناخالص داخلی حدود پنج درصد در سال 1398 خواهد بود که نزدیک به نصف نسبت سال های دهه 80 و همچنین بسیاری از کشورهای جهان (به ویژه توسعه یافته) است. در لایحه بودجه سال 1398، سهم حقوق و دستمزد از کل مخارج عمومی دولت 20 درصد است. کاهش شدید ارزش حقیقی حقوق و دستمزدها و سهم آن از اقتصاد کشور، اثر مالیات تورمی ناشی از شوک ارزی را به وضوح نشان می دهد. موضوع کلیدی این است که کاهش سهم حقوق بگیران از اقتصاد در مقابل کم وبیش متناسب با افزایش سهم گروه های اقتصادی بهره مند از رانت افزایش نرخ ارز و منافع حاصله از بی ثباتی اقتصاد کلان کشور است که در این حال از معافیت های مالیاتی بیشتر و گسترده تر برخوردار شده اند. به همین علت است که مالیات تورمی بدترین نوع مالیات محسوب می شود، زیرا  روی اقشار متوسط و ضعیف متمرکز شده و به نفع فرادستان تمام می شود. در لایحه بودجه سال 1398، سهم رفاه اجتماعی و حقوق و دستمزد کارکنان دولت از کل مخارج دولت 46 درصد است. باید توجه داشت که با توجه به افزایش تورمی حجم اسمی اقتصاد در سال های 1397 و 1398، هم سهم مخارج دولت از کل اقتصاد (در حدود 20 درصد) و هم مجموع سهم رفاه اجتماعی و حقوق و دستمزد کارکنان دولت از کل مخارج دولت (و به همین ترتیب حجم اقتصاد) کاهش یافته و نسبت به کشورهای توسعه یافته بالا نیست.

استقراض فسادآور
در لایحه بودجه سال 1398، تا حدی حجم و تنوع استقراض افزایش پیدا کرده است و مجموع حجم اوراق مالی منتشره از سوی دولت، شرکت های دولتی و شهرداری ها به 73 هزار میلیارد تومان بالغ می شود. علاوه بر اوراق مالی، مجوز بهادارسازی بخشی از بدهی های دولت به بانک ها صادر شده است که هر چند در جمع بدهی های دولت تغییری ایجاد نمی کند، اما آنها را به تعهد پرداخت و بار مالی بودجه ای در یک تا سه سال آینده تبدیل می کند. موضوع قابل توجه استقراض وزارت صنعت، معدن و تجارت برای طرح های توسعه ای صنعتی و معدنی است؛ آن هم در شرایطی که با افزایش نرخ ارز و معافیت مالیاتی از طریق انتقال سود حساب سرمایه، سازمان های تحت پوشش این وزارتخانه مانند سازمان توسعه و نوسازی معادن و صنایع معدنی ایران که بخش اعظم معادن و صنایع بزرگ معدنی و فلزات اساسی را مدیریت می کند، منافع کلانی را تحصیل کرده اند. رویکرد 30ساله دولت در بخش صنعت و معدن ایجاد واحدهای صنعتی و معدنی (معمولا ناکارآمد و با هزینه بالا) و سپس واگذاری آن با بهای زیر قیمت به بخش به اصطلاح خصوصی است. یکی از مهم ترین اشکالات تامین منابع مالی از طریق استقراض در اقتصاد ایران این است که نظر به فساد و ناکارآمدی دستگاه ها و سایر عوامل (مانند سیاسی)، در عمل منجر به بزرگ ترشدن سهم بخش های دولتی و شبه دولتی می شود. در نتیجه منابع مالی کشور از دسترس بخش خصوصی واقعی خارج شده و به سمت بخش های دولتی، شبه دولتی و شبه خصوصی هدایت می شود. یکی از کارکردهای بسیار مخرب استقراض در اقتصاد ایران خلق نقدینگی است که از طریق افزایش پایه پولی (استقراض دولت یا بانک ها از بانک مرکزی) یا ضریب فزاینده نقدینگی (ایجاد نقدینگی از سوی بانک ها) عمل می کند. 
در هفت ماهه سال جاری چه کرده ایم؟
عملکرد هفت ماهه بودجه سال 1397 نشان می دهد که بر حسب منابع، 37 درصد از محل فروش نفت، 31 درصد از محل مالیات ها و 25 درصد از محل استقراض تامین شده و بر حسب مصارف 78 درصد صرف پرداخت های هزینه ای، 16 درصد صرف طرح های عمرانی و شش درصد صرف پرداخت بدهی های دولت شده است. در این مدت حدود 40 هزار میلیارد تومان به بدهی های دولت افزوده شده که دو برابر میزان مصوب است.  در هفت ماهه سال 1397 نسبت به مدت مشابه در سال 1396، منابع و مصارف بودجه عمومی دچار تحولات زیر شده اند: 
- مصارف بودجه عمومی (مخارج دولت) 31 درصد بالا رفته  که در این میان پرداخت های هزینه ای حدود 21 درصد، تملک دارایی های سرمایه ای (طرح های عمرانی) 122 درصد و تملک دارایی های مالی منفی 15 درصد تغییر داشته است. 
- منابع بودجه عمومی (درآمدهای دولت) 23 درصد افزایش یافته است که عوامل مسلط منابع حاصل از نفت و فراورده ها با 55 درصد رشد (و سهم 61 درصد) و واگذاری دارایی های مالی (استقراض) با 43 درصد رشد (و سهم 35 درصد) هستند. کل درآمدهای مالیاتی 14 درصد افزایش، اما مالیات اشخاص حقوقی 11 درصد کاهش یافته است. افزایش درآمدهای مالیاتی ناشی از مالیات واردات و مالیات بر کالاها و خدمات است. سایر درآمدهای دولت کاهش قابل ملاحظه ای دارد.  در هفت ماهه سال 1397 دولت مخارج خود (به ویژه طرح های عمرانی) را به شدت افزایش داد و درآمد آن را از محل افزایش درآمدهای نفتی (افزایش نرخ ارز و تا حدی بالارفتن قیمت نفت) و استقراض (همچنین پرداخت نکردن بدهی های قبلی) تامین کرد. معافیت بخش قابل توجهی از بنگاه های بزرگ شبه دولتی و شبه خصوصی سودده از پرداخت مالیات (طبق ابلاغیه شورای عالی هماهنگی اقتصادی سه قوه) و از سوی دیگر تا حدی کاهش حاشیه سود و زیان دهی بنگاه های کوچک و متوسط، عوامل عدم تحقق و تنزل درآمدهای مالیاتی بنگاه های حقوقی به شمار می روند. کسری تراز عملیاتی و سرمایه ای در هفت ماهه سال 1397 به 39 هزار میلیارد تومان بالغ شد که نسبت به مدت مشابه در سال قبل 75 درصد افزایش یافته است. در این مدت اگر دولت اقدام به افزایش نرخ ارز و استقراض نکرده بود، فقط 69 درصد از منابع درآمدی اش محقق شده بود. 
مالیات نامرئی فرودستان
عملکرد هفت ماهه بودجه کشور در سال جاری نشان می دهد که سهم درآمدهای نفتی و استقراض به شدت بالا رفته و به ترتیب به 37 و 25 درصد کل منابع دولت بالغ شده است. سهم درآمدهای نفتی از درآمدهای دولت (بدون استقراض) از 31 درصد در سال 1395 به 50 درصد در سال 1397 افزایش یافته و در مقابل سهم درآمدهای مالیاتی از 41 به 31 درصد کاهش پیدا کرده است. به عبارتی در سال جاری بخش اصلی منابع بودجه دولت از محل فروش نفت و استقراض تامین می شود. افزایش 55درصدی منابع حاصل از نفت و فراورده ها در شرایط تحریمی به وضوح نشان می دهد که چگونه دولت با افزایش نرخ ارز در پی کسب درآمد بوده است. در لایحه بودجه سال 1398، منابع حاصل از نفت و فراورده های نفتی 41 درصد رشد دارد که در شرایط تحریم های سنگین (و کاهش قیمت نفت) فقط می تواند از افزایش نرخ ارز حاصل شود. با وجود کاهش میزان استقراض دولت، 25 هزار میلیارد تومان به بدهی دولت افزوده خواهد شد که برآورد می شود در صورت تامین آن از سیستم بانکی، فقط این عامل می تواند حدود 10 درصد به حجم نقدینگی در سال 1398 اضافه کند. خطای راهبردی بزرگ پنج ساله اخیر دولت استقراض از بانک ها و از سوی دیگر افزایش 44درصدی ضریب فزاینده بود که منجر به 500 هزار میلیارد تومان خلق نقدینگی توسط بانک ها شد. در شرایط کنونی با توجه به میزان نامتعارف و بالای ضریب فزاینده نقدینگی (7.2)، هر گونه استقراض مستقیم یا غیرمستقیم دولت از بانک ها یا بانک مرکزی منجر به افزایش شدید حجم نقدینگی خواهد شد، به صورتی که 10 درصد استقراض بودجه عمومی، حدود 20 درصد افزایش حجم نقدینگی را به دنبال خواهد داشت. به همین ترتیب استقراض شرکت های دولتی و شبه دولتی و دیگر بخش های اقتصادی با توجه به تنگنای اعتباری بانک ها و موسسات مالی مخاطره آمیز است. همچنین وضعیت خاص حدود نیمی از بانک های خصوصی به صورتی است که اگر اصلاحات نظام بانکی انجام نشود، آوار عظیم سیاست گذاری های مخرب اقتصادی و مالی پنج سال اخیر بر سر اقتصاد و دولت پایین خواهد آمد. نظر به معافیت گسترده مالیاتی بنگاه های بزرگ شبه دولتی و شبه خصوصی سودده که بیشترین سهم از رانت های متنوع (به ویژه منابع و انرژی) در اقتصاد را دارا هستند و از سوی دیگر استمرار و تشدید زیان دهی بنگاه های پایین دستی، درآمد مالیاتی بنگاه ها بیش از مقدار برآوردشده در لایحه بودجه در سال 1398 کاهش خواهد یافت. با توجه به تشدید رکود تورمی در سال 1398، مشخص نیست که افزایش 61درصدی مالیات مشاغل از چه محلی تامین خواهد شد، مگر اینکه مشاغل پردرآمدی مانند پزشکان تحت پوشش مالیاتی قرار گیرند. همچنین مالیات حقوق کارکنان بخش خصوصی رشد کمتری از آنچه در لایحه در نظر گرفته شده را تجربه خواهد کرد. نظر به کاهش درآمد و قدرت خرید عامه مردم، درآمدهای حاصل از فروش کالاها و خدمات و جرائم و خسارات از آنچه در بودجه پیش بینی شده کاهش بیشتری خواهد یافت. با سقوط ارزش پول ملی (در داخل و خارج از کشور) دستمزدها سقوط کرده، به صورتی که حداقل دستمزدها در حد کشورهای کمترتوسعه یافته آفریقایی تنزل یافته است. هم اکنون دستمزد یک کارگر (اگر کار داشته باشد و حقوق خود را دریافت کند) در حد یک سوم تا یک هشتم کشورهای نفتی همسایه و همچنین ترکیه و عراق کاهش پیدا کرده است. دولت با افزایش غیرواقعی و دستوری نرخ ارز و افزایش قیمت ها، در اصل دارد از مردم مالیات نامرئی تورمی می گیرد و به خودش و فرادستان یارانه افزایش نرخ ارز می دهد. افزایش سهم هزینه های رفاهی در لایحه بودجه سال 1398 و مفاد آن نشان می دهد با توجه به سازوکار حاکم بر اداره بنگاه های شبه دولتی، بخش غالب یا قابل توجهی از درآمدهای کلان حاصل از افزایش نرخ ارز و رانت های منابع و انرژی که به بنگاه های بالادستی (مانند هلدینگ ها و بنگاه های شستا یا ایمیدرو) تعلق می گیرد، به خزانه دولت یا صندوق های بازنشستگی واریز نمی شود. به عنوان مثال فقط حدود 20 درصد سود خالص بزرگ ترین بنگاه صنعتی کشور (شرکت فولاد مبارکه) که در سال جاری بالغ بر 10 هزار میلیارد تومان خواهد شد، به خزانه دولت واریز می شود. خصوصی سازی های ظاهری بنگاه های دولتی و سازوکار حاکم بر اداره بنگاه های شبه دولتی (به اصطلاح خصولتی) به تدریج به گونه ای سازمان یافته که این بنگاه ها به دور از هر گونه نظارت در هزینه و درآمد و خرج کرد خود عمل کنند، در همین حال بالاترین سهم از انواع رانت ها و تخصیص منابع اقتصاد کشور را ببرند و از سوی دیگر به انحای گوناگون از پرداخت مالیات معاف شوند. در همین شرایط به درآمدهای کلان بخش معدن نیز بهره مالکانه و حقوق دولتی اندکی تعلق می گیرد، چنانچه در لایحه بودجه درآمد چهار هزار میلیارد تومانی حاصل از جرائم رانندگی نزدیک به سه برابر درآمد هزارو500 میلیارد تومانی حاصل از بهره مالکانه و حقوق دولتی معادن است. نفوذ بنگاه های رانتی شبه دولتی و شبه خصوصی در اقتصاد ایران که از تصدی گری دولت ها و درهم تنیدگی و تعارض منافع ریشه می گیرد، به مانع اصلی بر سر راه کسب درآمد لازم و کافی توسط دولت ها تبدیل شده که به تبع آن کسری بودجه و کسب درآمد از طریق مالیات تورمی را به دنبال دارد. 
با وجود کاهش شدید ارزش پول ملی سقف معافیت مالیاتی سالانه حقوق بگیران (27.6 میلیون تومان) در لایحه بودجه سال 1398 نسبت به بودجه مصوب سال قبل تغییری نداشته است. در سال آینده درآمد ماهانه 2.3 میلیون تومان در شهرهای بزرگ به مفهوم زندگی در زیر سطح فقر است و در نتیجه دولت برای جبران معافیت های مالیاتی گسترده از فرادستان و بنگاه های بزرگ، اخذ مالیات از کسانی که زیر سطح فقر زندگی می کنند را در دستور کار خود قرار داده است. رشد حقیقی منفی مخارج خالص دولت در امور سلامت نیز نشان می دهد که در حوزه بهداشت و درمان وضعیت مردم بدتر خواهد شد. نکته کلیدی این است که یک واحد افزایش درآمد دولت از محل افزایش نرخ ارز، در عمل منجر به چند واحد افزایش هزینه مردم می شود، بنابراین هیچ گاه هیچ دولتی نخواهد توانست اثرات مخرب ناشی از تضعیف دستوری پول ملی بر زندگی، کسب وکار و معیشت مردم را جبران کند. موضوع حیاتی برای استمرار حیات اقتصادی، برگشت منافع و عواید حاصل از رانت افزایش نرخ ارز و بی ثباتی اقتصاد کلان در سال 1397 (و همچنین سال 1398) به خزانه دولت در سال 1398 است. چالش و مخاطره بزرگ اقتصاد ایران کمبود منابع درآمدی برای دولت نیست، چنان چه اگر رانت های متنوعی که به بخش های شبه دولتی و شبه خصوصی اعطا می شود کاهش پیدا کند و اخذ مالیات از صاحبان ثروت، منافع و درآمدهای کلان در دستور کار دولت قرار گیرد، نه تنها تنگنای مالی دولت برطرف خواهد شد، بلکه بدون نیاز به استقراض، منابع مالی جدید هم ایجاد خواهد شد. 
در صدر همه دشواری ها، فساد و رانت فرادستان قرار دارد، اعم از بنگاه های شبه دولتی و شبه خصوصی، واردکنندگان بزرگ یا دیگر ذی نفعانی که تحت عنوان بخش خصوصی اقتصاد کشور را تخریب می کنند. رانت های متنوع در اقتصاد ایران ایجاد می شود که مهم ترین آنها رانت های معادن و منابع ملی، انرژی، انحصارها، نرخ ارز، سرمایه و مستغلات هستند. عامه مردم ایران که تنها از بخشی از رانت انرژی بهره مند هستند و درآمدشان به ریال کم قدرت است، قادر نیستند بهای حامل های انرژی را به دلار پرقدرت بپردازند؛ بنابراین دولت با قیمت گذاری جهانی، باید رانت های معادن و منابع ملی و انرژی را از آن دسته بخش های اقتصادی اخذ کند که درآمد یا بهای فروش خود را بر حسب دلار و قیمت های جهانی دریافت می کنند.همچنین معافیت گسترده بهره مندان از سه وجهی رانتی «نرخ ارز- مستغلات- سرمایه» از پرداخت مالیات (مانند معافیت صادراتی مواد خام و اولیه، مالیات ناچیز زمین و مستغلات و نبود مالیات بر عایدی سرمایه و سود سپرده های بانکی) فرار مالیاتی درخور توجهی را شکل داده است که حداقل صد هزار میلیاردتومان برآورد می شود. فساد و رانت که به عنوان زهکش اقتصاد ایران عمل می کند، نه تنها چرخه فلاکت را به کار انداخته و مانع توسعه شده، بلکه همچنین درآمدهای دولت را به شدت کاهش داده و مانع از ایفای نقش لازم و کافی و درست حاکمیتی دولت شده است. این واقعیت که در اقتصاد نیم قرن اخیر ایران همواره فاصله زیادی بین نرخ رشد اقتصادی و نرخ بازده سرمایه (ترکیب سود بانکی، ارز، طلا، زمین و مسکن و سهام) وجود دارد، به روشنی نشان می دهد که سازوکار حاکم بر اقتصاد ایران بر ضد نیروهای مولد و عامه مردم و به نفع نیروهای نامولد و گروه های منتخب عمل می کند. 
راهکارهایی برای اصلاح
در خاتمه پاره ای راهکارهای پیشنهادی جهت اصلاح و بهبود اقتصاد کشور و بودجه دولت به شرح زیر ارائه می شود. 
(1) مبارزه با فساد و رانت؛ زهکش های اقتصاد ایران
(2) کاهش قیمت ارز در جهت تقویت ارزش پول ملی و برگرداندن بخشی از قدرت خرید عامه مردم و حقوق بگیران
(3) شمول بنگاه های شبه دولتی و شبه خصوصی سودده در پرداخت مالیات با لغو یا تعدیل معافیت های مالیاتی خاص
(4) افزایش قیمت مواد خام و انرژی و آب مصرفی صنایع انرژی بر و متکی به رانت منابع، متناسب با افزایش بهای قیمت فروش محصولات آنها یا نرخ ارز صادراتی
(5) لغو معافیت های مالیاتی روی صادرات مواد خام و اولیه
(6) لغو معافیت های مالیاتی تولیدکنندگان معدنی و مواد اولیه و خام (متکی به رانت منابع معدنی و نفت و گاز و انرژی)
(7) افزایش بهره مالکانه و حقوق دولتی معادن در حد و اندازه منافع اقتصادی حاصله
(8) اخذ مالیات از همه فعالیت های سفته بازی و دلالی، مستغلات، سود سپرده های بانکی، عایدی سرمایه و دیگر منافع کلان و فعالیت های نامولد و همچنین بخش های معاف از مالیات
(9) اخذ مالیات بر روی درآمدهای کلان حاصل از سفته بازی، دلالی و رانت افزایش نرخ ارز در سال 1397
(10) اعمال معافیت های مالیاتی و پشتیبانی از صنایع اشتغال زا (به ویژه صنایع کوچک و متوسط) برای ایجاد اشتغال مولد و در نتیجه کاهش بار رفاه اجتماعی دولت
(11) کاهش نرخ بهره بانکی (به ویژه برای بخش های مولد و اشتغال زا)
(12) اصلاح ساختاری و عمیق نظام بانکی و کنترل دقیق و شدید کارکرد بانک های بد در جهت مقابله با ایجاد هزینه برای اقتصاد و خلق نقدینگی جدید
(13) محدودیت استقراض دولت و به ویژه ممنوعیت استقراض از سیستم بانکی
(14) انضباط مالی و صرفه جویی کامل دستگاه ها و سازمان های دولتی
(15) کاهش تعداد کارکنان دولت (به ویژه در بخش های غیرآموزشی، بهداشتی و رفاهی)
(16) تعدیل بودجه سازمان ها و دستگاه های دولتی و معاونت های غیراصلی یا غیرحاکمیتی یا موازی (براساس عملکرد و خروجی سال های اخیر)
(17) کنترل شدید بودجه های عمرانی (براساس اولویت های راهبردی و منفعت/ هزینه اقتصادی-اجتماعی)، به ویژه در حوزه هایی مانند طرح های انتقال آب و سدسازی و انتقال گاز
(18) قطع یا کاهش هزینه ها و بودجه های سازمان ها و ارگان های خاص
(19) قطع بودجه نهادهای مذهبی از دولت و تامین آن از محل منابع مالی بنیادها
(20) محدودسازی جمعیت یارانه بگیر و افزایش مبلغ یارانه ها
                