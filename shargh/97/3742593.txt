یک‌شنبه ۲۳ اردیبهشت ۱۳۹۷
-----------------------------------------
سرمقاله
-----------------------------------------
نسخه شفابخش بعد از خروج آمریکا
-----------------------------------------

                    سرانجام ترامپ با زیرپاگذاشتن همه اصول حقوقی و روابط بین الملل، در حالی از برجام خارج شد که بزرگ ترین بازیگر آن یعنی ایران به همه تعهداتش در این توافق هسته ای عمل کرده و این پایبندی، 11 بار از سوی آژانس بین المللی انرژی اتمی تایید شده است. این بزرگ ترین برگ برنده جمهوری اسلامی ایران در سطح جهان و بزرگ ترین مدرک شرمندگی آمریکا، اسرائیل، عربستان و یاران ذلیل آنها محسوب می شود. ایران با همین برگ برنده قادر به دیپلماسی کارسازی در جامعه بین المللی خواهد بود و می تواند آمریکای منزوی را منزوی تر کند. دونالد ترامپ با زیرپاگذاشتن تعهدات بین المللی و حقوقی آمریکا در توافقات چندجانبه، بدعتی از خود به جا گذاشت که تا سال ها آمریکا را بدهکار جهان خواهد کرد. ترامپ با این اقدام خطرناک، چند پیام را صادر کرد؛ اول اینکه فقط می خواست توافق هسته ای به عنوان میراث اوباما را نابود کند. دوم اینکه بازیچه بودن در دست نتانیاهو از طریق دامادش کوشنر را به همه جهانیان نشان داد. سوم اینکه با تزویر و دورویی تظاهر کرد در کنار مردم ایران ایستاده است درحالی که همه تحریم های موردنظر او در صدر جدول، مردم بی گناه و طبقات ضعیف اقتصادی ایران را هدف قرار می دهد و در «کنار مردم ایران بودن» دروغی بی شرمانه است. در سوی مقابل، خانم موگرینی و اتحادیه اروپا و همه کشورهای جهان به جز چند کشور کوچک عربی، پا روی انصاف نگذاشتند و در سخن هم که شده در کنار مردم ایران ماندند و ایران از آنان سپاسگزار است. اگرچه گفتنی ها زیاد است و همه آنها در محدوده این مقاله نمی گنجند، اما شاید فوری ترین سوال این است که حال چه باید بکنیم؟1- ابتدا باید از بروز واکنش های احساسی که نشان دهنده عملی غیرمعقول و خدشه به اجماع جهانی پشت سر ایران باشد، خودداری شود. طبیعتا مسئولان امر در هر قسمت باید کلاف را در دست داشته و همه از یک نظام تصمیم گیری تبعیت کنند.2- دکتر ظریف، وزیر امور خارجه، قبل از هر واکنشی، باید ادعانامه ای کاملا حقوقی و در چارچوب برجام و مکانیسم های تعبیه شده در آن تنظیم کرده و هرچه زودتر علیه این اقدام دونالد ترامپ برای کمیسیون مشترک ناظر بر برجام به ریاست خانم موگرینی ارسال کند؛ به طوری که این سند مظلومیت و پاکدستی ایران در جهان محسوب و در سازمان ملل متحد ثبت شود. در این سند از همه اعضای کمیسیون بخواهیم رسما نظر خود را اعلام دارند و بگویند می خواهند چه سیاستی در مقابل آمریکای متخلف اتخاذ کنند.3- رئیس جمهور هم می تواند همین نامه را برای روسای کشورهای اروپایی به ویژه فرانسه، آلمان، بریتانیا، روسیه، چین، هند، ترکیه، پاکستان و بسیاری دیگر که موضع خصمانه ندارند و مدیرکل آژانس بین المللی انرژی اتمی ارسال کند تا اتمام حجتی در جهان محسوب و بخشی از دیپلماسی ایران را شامل شود.4- اگر اتحادیه اروپا قادر به تصویب قوانینی ضدتحریم آمریکا باشد، به ترتیبی که تحریم های مورد نظر ترامپ، دامن روابط بانکی، تجارت و سرمایه گذاری ایران و اروپا را نگیرد، همان طور که دکتر روحانی اشاره کرد، ایران می تواند فعالانه و با حفظ کامل پایبندی خود به برجام، به روند گذشته ادامه داده و خاری در چشم ترامپ به اضافه نتانیاهو باشد.5- ایران خود را برای خروج از پروتکل الحاقی در صورت شکست اروپایی ها پس از دو ماه، آماده کرده ولی قبل از هر اقدامی، اروپا، روسیه، چین و آژانس را در جریان جزئیات و دلایل قرار دهد. یادمان نرود در جبهه خارجی، فقط صف واحد اروپا، روسیه و چین با ایران می تواند خنثی کننده طلسم ترامپ به اضافه نتانیاهو باشد.6- با خروج آمریکا از برجام، ایران حق دارد در صورت شکست تلاش ها، به جایگاه اولیه خود بازگردد. در این رابطه، ایران می تواند از روسیه بخواهد 360 تن اورانیوم غنی شده ایران که به روسیه انتقال یافته، بازگردانده شود. این بزرگ ترین سیلی به ترامپ به اضافه نتانیاهو خواهد بود. روسیه هم با درک شرایط ایران و برجام باید با ایران همکاری لازم را صورت دهد. فراموش نکنیم این آزمایشی برای حسن نیت روسیه خواهد بود.7- روسیه، اتحادیه اروپا و چین باید خروج بی دلیل آمریکا را در یک جلسه شورای امنیت به بحث بگذارند، ولی ایران باید میدان دار این هماهنگی به ویژه بین اتحادیه اروپا و روسیه باشد. آمریکا ممکن است در اندیشه بی اثرکردن قطع نامه 2231 باشد، پیش دستی ایران و درخواست از بقیه اعضای گروه 1+5 برای تشکیل این جلسه می تواند شیطنت های آمریکا را خنثی کند.اما در زمینه داخلی، با درک واقعیات اجتماعی- اقتصادی کشورمان باید گفت ترامپ به اضافه نتانیاهو بسیار دل به دو عامل داخلی «نارضایتی عمومی» و «فروپاشی اقتصادی» بسته اند تا نتیجه اش فروپاشی نظام باشد بنابراین:8- حاکمیت ایران شامل قوه مجریه باید نسبت به پرکردن شکاف ها و گسست های اجتماعی که در دی ماه گذشته خود را نشان دادند، اهتمام ورزد به طوری که مردم واقعا آن را حس و لمس کنند، نه اینکه با انبوهی از وعده و وعید روبه رو شوند.9- سروسامان دادن به اقتصاد ایران در چارچوب واقعیات موجود ضرورتی اجتناب ناپذیر است. وزیران نباید در این موقعیت حساس با رئیس جمهور اختلاف در اندیشه و عمل داشته باشند. همه باید با هم و با بقیه ارکان حکومت، با نگاه به افق دور، یکدل و یکپارچه باشند و اقتصاد ایران را احیا کنند تا در این بحران هضم نشوند.هر اندازه کوتاهی در این امر موجب خشنودی ترامپ به اضافه نتانیاهو خواهد شد. در همین فاصله دو روز گذشته، حمایتی عظیم از ایران و برجام در جهان به وجود آمد و همه زبان به انتقاد شدید از ترامپ گشودند. حفظ این موضع حمایتی جهان برای ایران بسیار ارزشمند است. اگر ایران خوب و سنجیده عمل کند و آماده گفت وگو باشد، قادر خواهد بود از این اجماع برای پیروزی بر ترامپ به اضافه نتانیاهو استفاده کند. 
                