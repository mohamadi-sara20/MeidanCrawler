دو‌شنبه ۲ مهر ۱۳۹۷
-----------------------------------------
یادداشت
-----------------------------------------
از آن لاهه تا این لاهه
-----------------------------------------

                    وجه نوستالوژیک یا خاطره انگیز دادگاه لاهه، برخی را در ایران دچار تصور این همانی و امکان تکرار دوباره تاریخ کرد و به همین دلیل و دلایل پیش گفته با نظر برخی کارگزاران، دولت جمهوری اسلامی ایران به سوی لاهه رهنمون شد تا شاید از قبل دیوان توفیقی حاصل آید. اما آنچه در مقام قیاس بین دعوای سابق با شکایت لاحق قابل توجه می نماید، این است که: 
1) موضوع آن دعوی، ملی شدن صنعت نفت و خلع ید از شرکت نفت ایران و انگلیس بود درحالی که موضوع این شکایت خروج آمریکا از برجام و بازگشت تحریم های آن کشور است. 
2) در آن دعوی دولت انگلستان شاکی و دولت ایران مشتکی عنه بود؛ اما در این دعوی با تعویض صندلی ها دولت ایران شاکی و دولت ایالات متحده آمریکا طرف شکایت است. 
3) در آن دعوی، دولت انگلستان اقدام ایران در ملی کردن صنعت نفت و خلع ید از شرکت نفت ایران و انگلیس را نقض قرارداد 1312و مغایر مقررات بین المللی می دانست و از دادگاه لاهه محکومیت ایران و بدوا اتخاذ تدابیر موقتی برای جلوگیری از اجرای خلع ید را طلب می کرد؛ اما در این دعوی، دولت ایران اقدام آمریکا در خروج از برجام و بازگشت تحریم ها را مغایر قرارداد مودت 1334
می داند و از دادگاه لاهه خواستار محکومیت آمریکا و لغو تحریم های آن کشور و بدوا اتخاذ تدابیر موقتی جهت جلوگیری از بازگشت تحریم هاست. 
4) در آن شکایت انگلستان قائل به صلاحیت دیوان بین المللی دادگستری جهت رسیدگی به شکایت خود بود و در مقابل ایران صلاحیت دیوان را نفی می کرد؛ اما در این شکایت با تغییر مواضع، ایران قائل به صلاحیت دیوان بین المللی دادگستری جهت رسیدگی به شکایت است و در مقابل آمریکا صلاحیت دیوان را جهت رسیدگی به این شکایت نفی می کند. 
علاوه بر این وجوه شکلی، از منظری دیگر و کمی ژرف تر اگر به این دو دعوی نگاه کنیم، باید گفت: 
5) دعوای سابق عرصه رویارویی ایران با انگلستان بود؛ انگلستانی که چون گذشته امپراتوری بلامنازعی نبود بلکه از درون ویرانه های جنگ جهانی دوم به عنوان قدرتی درجه دوم سر برآورده بود؛ اما دعوای اخیر صحنه تقابل ایران با آمریکاست. آمریکایی که با وجود افول و برآمدن قدرت های رقیب دیگر، همچنان مدعی قدرت طراز اول در سطح جهان است. 
6) در آن شکایت دکتر محمد مصدق ریاست هیئت نمایندگی ایران در جلسات استماع عمومی را عهده دار بود. او نه فقط به عنوان نخست وزیر و رئیس دولت بلکه به عنوان رهبر جنبش ملی کردن صنعت نفت و از این مهم تر به عنوان نماینده ملت ایران و در وضعیتی که مردم ایران یکپارچه و تمام قد او را حمایت می کردند و با دستمایه پیروزی در شورای امنیت در لاهه حضور یافته بود؛ اما در دعوای اخیر ریاست هیئت نمایندگی ایران به دکتر محسن محبی، رئیس مرکز امور حقوقی بین المللی ریاست جمهوری سپرده شد تا او به عنوان نماینده دولت ایران در دادگاه شرکت کند. 
7) در آن دعوی جدای از دفاع حقوقی، دکتر مصدق با درک مناسبات نظام بین المللی و فضای حاکم بر جهان، در دفاعیه ای سیاسی با تشریح سیاست های استعماری انگلستان در ایران از عملکرد شرکت نفت ایران و انگلیس به عنوان عامل اجرای مقاصد امپریالیستی دولت انگلستان در ایران پرده برداشت؛ او ملی شدن صنعت نفت را اقدامی در راستای آرزوهای دیرین مردم ایران برای اعمال حاکمیت ملی، دستیابی به استقلال و ممانعت از دخالت بیگانگان در امور داخلی ایران توصیف کرد و با این سخنان به نحو باورپذیری حضار را تحت تاثیر قرار داد تا حقانیت ایران تایید شود. اما در این دعوی، هرچند ریاست هیئت نمایندگی ایران سعی کرد ضمن دفاع حقوقی، وجه انسانی موضوع را برجسته کند و در این راستا از آثار و پیامدهای سوء تحریم ها بر اقتصاد و مردم ایران سخن گفت و حتی بازگشت تحریم ها را به مثابه  گروگان گرفتن 81 میلیون ایرانی تلقی کرد و آن را با اقدام دانشجویان پیرو خط امام در اشغال سفارت آمریکا و  گروگان گرفتن 52 کارمند سفارت آمریکا در تهران مقایسه کرد و این یکی را کم اهمیت تر از آن دیگری ندانست اما اینکه اشارات و تاکیدات رئیس هیئت نمایندگان ایرانی چقدر برای حضار و به ویژه قضات دیوان قابل باور بود و تا چه اندازه آنها را تحت تاثیر قرار داد، نه از خلال فضای جلسه که در آینده و با اعلام تصمیم دیوان روشن خواهد شد. با وجود این نکته مهم اشاره نماینده ایران به موضوع گروگان گیری آن هم نزد مرجعی است که قبلا و در همان قضیه ایران را به دلیل نقض اساسی اصول مصونیت کنسولی و دیپلماتیک محکوم کرده است. اشارتی که چه بسا برای ایران گران تمام شود. 
8) در آن دعوی ایران دست برتر را داشت؛ چراکه قانون ملی شدن صنعت نفت به تصویب مجلسین رسیده بود.
در اجرای قانون ماده ای دولت ایران از شرکت نفت ایران و انگلیس خلع ید کرده بود و در مقابل انگلستان با طرح شکایت در لاهه می خواست مانع از اجرای خلع ید شود؛ اما در شکایت اخیر برعکس دست برتر از آن آمریکاست. درحالی که آمریکا اقدام به خروج از برجام و بازگرداندن تحریم ها کرده است، ایران با شکایت بردن نزد دیوان لاهه می خواهد مانع از بازگشت تحریم ها شود. 
2) از تصمیم آن لاهه تا تصمیم این لاهه
اول) زمان اتخاذ تدابیر موقتی:
با وجود درخواست ایران برای اتخاذ تدابیر موقتی جهت جلوگیری از بازگشت تحریم های آمریکا، اما دیوان تاکنون در این خصوص تصمیمی اتخاذ نکرده است. موضوعی که موجب گلایه رئیس هیئت نمایندگی ایران در ابتدای جلسه استماع عمومی نیز شد. برحسب اعلامیه صادره از دیوان در پایان جلسات استماع عمومی، «تصمیم در این مورد به نشست عمومی که تاریخ آن در وقت مقتضی اعلام می شود» احاله شده است. از این جهت به نظر می رسد دیوان اتخاذ تصمیم درخصوص تدابیر موقتی مورد درخواست را به بعد از تصمیم گیری راجع به صلاحیت خود موکول کرده باشد. این در حالی است که رویه دیوان متضمن مواردی است که دیوان با توجه به فوریت امر، قبل از احراز صلاحیت خود مبادرت به اتخاذ اقدامات تامینی و از جمله تدابیر موقتی کرده است. در این خصوص می توان شکایت انگلستان از ایران در قضیه ملی شدن صنعت نفت را مثال زد که متعاقب طرح شکایت انگلستان از ایران در پنجم خرداد 1330 دیوان بر حسب درخواست انگلستان در 13 تیرماه 1330 مبادرت به صدور قرار موقت کرد. حتی مواردی وجود دارد که دیوان با احراز شرایط اضطراری بلافاصله پس از طرح شکایت مبادرت به اتخاذ تدابیر موقتی کرده است. در این خصوص قضیه لاگراند و دعوای آلمان علیه آمریکا که درست یک روز پس از درخواست آلمان دیوان مبادرت به صدور دستور موقت کرد، مثال زدنی است.  گویی که ایران انتظار داشت بلافاصله پس از طرح شکایت خود دیوان راجع به دستور موقت اتخاذ تصمیم کند و اکنون نیز اصرار دارد تا قبل از برقراری دور دوم تحریم های آمریکا یعنی تا قبل از 13 آبان 1397 دیوان دستور موقت مورد درخواست را صادر کند، اما اینکه آیا تا آن زمان دیوان صلاحیت خود را احراز یا مبادرت به اتخاذ تدابیر موقتی می کند، معلوم نیست. 
دوم) شرایط صدور دستور موقت:
اتخاذ تدابیر موقتی مستلزم وجود و احراز شرایطی است. جدای از درخواست شاکی، احراز حقوق مورد ادعا و مرتبط بودن این حقوق با قرار موقت مورد درخواست که مقرر است از آن حقوق صیانت کند، در معرض زیان غیرقابل جبران بودن حقوق مورد ادعا و قریب الوقوع بودن این خطر اهم شرایطی است که با احراز آنها دیوان مبادرت به صدور دستور موقت می کند. در مانحن فیه و در قضیه شکایت ایران از آمریکا مسئله غامض آنجاست که ایران باید قضات دیوان را قانع کند براساس عهدنامه مودت ایران و آمریکا که مربوط به 63 سال پیش است، واجد حقوقی است. ثانیا با تصمیم آمریکا به خروج از برجام و بازگشت تحریم ها این حقوق در معرض زیان غیرقابل جبران فوری قرار گرفته اند. 
سوم) الزام آوربودن تدابیر موقتی 
در رابطه با تدابیر موقتی دیوان سؤال اساسی این است که آیا این تدابیر الزام آورند یا خیر؟ به عبارت دیگر با ملحوظ کردن قضیه شکایت ایران از آمریکا و با فرض اینکه دیوان مبادرت به صدور قرار مبنی بر جلوگیری از بازگشت تحریم های آمریکا کند، آیا قرار مذکور الزام آور و قابل اجراست؟ در مانحن فیه و با فرض صدور دستور موقت مبنی بر جلوگیری از بازگشت تحریم های آمریکا ایالات متحده می تواند از اجرای دستور دیوان استنکاف کند. همچنان که در قضیه ملی شدن صنعت نفت هم دولت ایران در 17 تیرماه 1330 با ارسال یادداشتی با تاکید مجدد بر عدم صلاحیت دیوان، مراتب عدم پذیرش قرار تامینی صادره از دیوان را به اطلاع دبیر کل سازمان ملل رساند. می توان نتیجه گرفت با وجود خواست ایران دیوان بنا ندارد قبل از تصمیم گیری درخصوص صلاحیت خود درخصوص تدابیر موقتی تصمیمی اتخاذ کند. احراز شرایط لازم توسط دیوان به منظور صدور دستور موقت مورد درخواست ایران سخت و دشوار است و لذا صدور دستور موقت بعید می نماید. با فرض صدور قرار موقت مورد درخواست ایران، آمریکا می تواند این دستور را نادیده بگیرد. و بالاخره؛ تدابیر موقتی دیوان نمی تواند مانع از اجرای تصمیم آمریکا برای بازگشت تحریم ها شود. 
ب) چشم انداز تصمیم درباره صلاحیت خود
دعوای اخیر از این حیث که مربوط به دو دولت ایران و آمریکاست و اختلاف نیز حقوقی است مشکلی ندارد اما این شکایت از حیث احراز رضایت هر دو دولت جهت رسیدگی دیوان و مجاری اعلام رضایت غامض می نماید. به هرحال تا این مسئله حل نشود و دیوان صلاحیت خود را احراز نکند، رسیدگی ماهوی به دعوی ممکن نیست.از یک طرف ایران عهدنامه مودت 1334 را مستند دعوای خود قرارداده و اقدام آمریکا در بازگرداندن تحریم ها را ناقض تعهدات مذکور در بندهای مختلف و از جمله بندهای 4، 7، 8، 9 و 10 این عهدنامه می داند و به طور اخص هم با استناد به بند 2 ماده 21 معاهده، قائل به پذیرش صلاحیت اجباری دیوان بین المللی دادگستری از سوی دو کشور است.
اینکه استدلال کدام طرف دعوی صائب است و دیوان در این باره چه نظری دارد، در آینده با اعلام تصمیم دیوان روشن خواهد شد. فرض این است که دیوان صلاحیت خود را احراز کند، اما ازآنجا که بند 2 ماده 21 عهدنامه مودت ارجاع اختلاف به دیوان بین المللی دادگستری را منوط به اقدام مقدماتی توسل به «دیپلماسی» برای حل وفصل اختلاف کرده است، اعلام کند فعلا از رسیدگی ماهوی به شکایت امتناع می کند تا طرفین ابتدائا درصدد حل وفصل اختلاف از طریق دیپلماسی برآیند. در این صورت ایران و آمریکا باید پشت میز مذاکره بروند و بکوشند اختلاف خود را از طریق مذاکره حل کنند. این درست همان چیزی است که امروز آمریکایی ها بر آن اصرار می کنند.
در نهایت درباره تصمیم دیوان درخصوص صلاحیت خود می توان این نتیجه را گرفت است که: 
- محتمل ترین فرض ها یکی این است که دیوان عدم صلاحیت خود برای رسیدگی به این شکایت را اعلام و استدلال کند که این شکایت مربوط به خروج آمریکا از برجام است و برجام نیز مکانیسم حل اختلاف خاص خود را دارد. فرض دیگر این است که دیوان اعلام کند صلاحیت خود را برای رسیدگی به این دعوا احراز کرده است، اما فعلا از رسیدگی به این دعوی و تا تلاش دو کشور برای حل اختلاف از طریق دیپلماسی و مذاکره خودداری می کند. 
چ) چشم انداز رای نهایی دیوان
در یک فرض و باحصول دو شرط دیوان می تواند وارد رسیدگی در ماهیت دعوی شود: اول اینکه دیوان بی توجه به موضوع دعوی و ارتباط آن با برجام و صرفا به استناد عهدنامه مودت صلاحیت خود برای رسیدگی به دعوی را احراز کند. دوم اینکه با پذیرش این ادعای ایران که «از شروع اختلاف یعنی هشتم می  2018 تا زمان ارائه دادخواست و دستور موقت از طریق سفارت سوئیس در تهران (حافظ منافع آمریکا) دو یادداشت اعتراضی دیپلماتیک به آمریکا ارسال کرده و هیچ پاسخی از سوی آن دولت ارائه نشده و بنابراین پیش شرط نخست مبنی بر تلاش برای حل اختلاف از طریق دیپلماسی طی شده و صلاحیت دیوان برای رسیدگی به دعوی محرز است» پیش شرط توسل مقدماتی به دیپلماسی برای حل وفصل اختلاف را محقق بداند. در این صورت باید توجه داشت که: 
-فرایند رسیدگی دیوان بین المللی دادگستری به قضیه شکایت ایران از آمریکا مانند سایر قضایای مطرح شده در دیوان زمان بر بوده و سال ها طول خواهد کشید و این در حالی است که تحریم ها برقرار و در حال اجراست.  
- در پرتو فرایند طولانی و چندساله دادرسی دیوان بروز هر اتفاقی دور از انتظار نیست. چه بسا دولت ترامپ به هر دلیلی از جمله مقاومت ایران از موضع خود کوتاه بیاید و به برجام بازگردد و تحریم ها دوباره تعلیق شوند و به تبع آن شکایت منتفی شود؛ شاید با تغییر موضع ایران یا حسب تصمیم دیوان مبنی بر توسل ابتدایی به دیپلماسی برای حل اختلاف، ایران و آمریکا در فرایند دیپلماسی و مذاکره راه حل دیگری برای حل اختلاف خود پیدا کنند و باز شکایت از دستور دیوان خارج شود؛ ممکن است در این مسیر طولانی مستاجر کاخ سفید تغییر کند و رئیس جمهور جدید آمریکا با تجدیدنظر در رویکرد ترامپ به برجام راه دیگری پیش گیرد و به این طریق نیز شکایت ایران بلاموضوع شود و… به هرحال در چند سال هر احتمالی ممکن است. 
- اما چنان چه در همچنان بر این پاشنه بچرخد، پس از چند سال دیوان رای خود را صادر می کند؛ این رای که تصمیم نهایی دیوان است، مانند هر حکمی از دو صورت خارج نیست: چنان چه دیوان در رای نهایی شکایت ایران را رد کند؛ در آن صورت رؤیای ایران تعبیر نشده است؛ اما اگر رای نهایی دیوان به نفع ایران باشد، در آ ن صورت این رای ظرفیت های حقوقی، سیاسی و تبلیغاتی درخور توجهی برای ایران به ارمغان می آورد، ولی با وجود این، تحقق خواسته اصلی ایران یعنی لغو تحریم ها ناممکن خواهد بود، چراکه قطعا آمریکا از سر حسن نیت تن به اجرای رای دیوان نخواهد داد؛ در آن صورت تنها راه، ارجاع رای دیوان به شورای امنیت سازمان ملل خواهد بود که با توجه به عضویت دائم آمریکا در این شورا و داشتن حق وتو و تصور اینکه آن شورا تصمیمی علیه آمریکا اتخاذ کند، منتفی خواهد بود. 
نتیجه اینکه رای نهایی دیوان بین المللی دادگستری هرچه باشد، در هر دو فرض مثبت یا منفی خواسته اصلی ایران در دادخواست تقدیمی به دیوان را محقق نخواهد کرد و قادر به لغو تحریم های یک جانبه آمریکا نیست. توسل به راهکار حقوقی در خوش بینانه ترین حالت صرفا دستاورد محدود حقوقی، سیاسی و تبلیغی یا آنچه «اثبات حقانیت ایران» نام دارد به همراه خواهد داشت. ضمن آنکه استناد ایران به عهدنامه مودت 1334 می تواند ایران را در وضعیتی پارادوکسیکال قرار دهد و با زیرسؤال بردن برخی اقدامات ایران علیه اتباع و منافع آمریکا نه به عنوان «کشور دوست» بلکه «دشمن متخاصم» راه را برای طرح شکایات متعدد علیه ایران بگشاید. 
و ماحصل کلام: راهبرد حقوقی از منظور حصول هدف رفع تحریم ها راه به جایی نخواهد برد. درعین حال باید توجه داشت که آغاز و پایان راهبرد حقوقی نیز دیپلماسی  و مذاکره است.
1- بخش اول این یادداشت در صفحات 4 و 6 شماره 3239 – 18 شهریور 1397 چاپ شده است.
                