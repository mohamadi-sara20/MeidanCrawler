شنبه ۱۵ اردیبهشت ۱۳۹۷
-----------------------------------------
سرمقاله
-----------------------------------------
چه خواهد شد؟
-----------------------------------------

                    درست یا نادرست، آنچه همه به آن باور دارند این است که وضعیت سیاست کنونی در ایران نیازمند اصلاح و تغییر است. تجربه نشان داده است که چنین شرایطی همواره آبستن حوادث نابهنگام است؛ حوادثی که به طرز بطئی نطفه می بندد و ناگهان پدیدار می شود. این زایش دردناک گاه در موعد مقرر و گاه به ناگزیر با سزارین همراه است. تغییرات گسترده دوره هاشمی در سیاست و اقتصاد و فرهنگ، نطفه حادثه ای را در بطن خود پروراند که سزارین دوم خرداد تجلی آن بود. با اینکه زمان چندانی از حوادث دوم خرداد و پس از آن نگذشته است، وقتی درباره آن حوادث حرف می زنیم انگار از تاریخی دور سخن می گوییم که سپری شده است و دیگر توان لازم برای «ستیز» گذشته با اکنون، یا «ادغام» در شرایط کنونی را ندارد. اگر این گفته را بپذیریم، باید گفت اصلاح طلبان تسلیم این شرایط شدند و توانایی تذکار یا حافظه سازی از دوران شکوفایی خود را ندارند. این مشکلی است که تیر و طایفه احمدی نژادی ها هم به نوعی دیگر با آن دست به گریبان اند. آنان نیز وارث گذشته ای سپری شده اند و از تغییر اکنون درمانده اند. اگرچه قیاس اصلاح طلبان با احمدی نژادها قیاس مع الفارق است، در این سطح تحلیل مشکل آنان با هم همخوانی دارد، با این تفاوت که بیچاره احمدی نژاد، ذهن تحلیلگری ندارد و تلاش می کند با طرح وتوطئه های سیاسی جسد پرو ژه سیاسی اش را احیا کند. او بیش از هرکس در پاسخ به این پرسش مبهوت مانده است که چرا صدایش فراتر از محله نارمک نمی رود. اصلاح طلبان با ذهن تحلیلگر خود در کمین نشسته اند تا در موقع لزوم شرایط را به نفع خود تغییر دهند. اما در حال حاضر بیش از هر چیز عیان است که نیروهای سیاسی ایران فاقد توان لازم برای آنند که در ستیز گذشته و حال، بانی ظهور آینده ای متفاوت باشند. با این اوصاف گویا همه نیروهای سیاسی از هرگونه تغییر محسوس در جامعه عقیم هستند. این شرایط ماحصل سال ها سیاست ورزی بدون توجه جدی به تغییرات جامعه است. نیروهای فعال سیاسی در موارد اندکی قادر بوده اند به تغییرات اساسی جامعه نزدیک شوند تا این نزدیکی موجب فاصله گذاری آنان با دیگران و دولت های مطبوعشان باشد. از این رو رخدادهای سیاسی دوران آنان به سرعت تاریخی شده و پیوندش را با اکنون از دست داده است. اینک همه جریان ها وارث نوعی انفعال سیاسی اند که از مجموعه کردارها و رفتارهای احزاب سیاسی و نهادهای رسمی و دولتی نشئت گرفته است. توصیف و تحلیل وقایع سال های اخیر شاید تا حدودی نشان بدهد شرایط سیاسی در آینده، آبستن چه حوادثی است. آنچه بیش از هر چیز وضعیت سیاسی را به انفعال کشانده، افشای اختلاس های میلیاردی است. این افشاگری ها نخست شوقی سیاسی در رگ وپی جامعه دواند، اما مواجهه با این اختلاس ها که صفرهای ارقام آن برای عام وخاص قابل شمارش نبود، آنان را سرخورده کرد و ناگزیر از واقعیت موجود به افسانه سرایی روی آوردند. اتفاق دیگر، دستگیری سعید مرتضوی، مجرم کهریزک بود. فرایند این دستگیری موجب از بین رفتن توان کنشگری سیاسی جامعه شد. بعد از مرتضوی، احمدی نژادی ها پا به میدان گذاشتند تا خط قرمزها را یکی بعد از دیگری درنوردند. احمدی نژادها در روزهای آغازین این پروژه مردم را شگفت زده کردند. آنان مردم را واداشتند چشم به دهان کسانی بدوزند که خود پیش از هرکس باید پاسخ گوی فجایع عملکردشان باشند. مخدوش شدن جای پاسخ گو و پرسشگر، ضربه سنگینی به سیاست داخلی ایران وارد کرد. مردم با چشمان خیره و ناباور شاهد آن بودند که کسانی طلبکارانه همه را به پرسش می کشند که باید پاسخ گو باشند. این اغتشاش سیاسی از توان تحلیل مردم فروکاست و به تبع آن احمدی نژادی ها به سرعت از توان کنشگری سیاسی تهی شدند. اگر مردم هم اندک شوق و باوری داشتند، در سخنرانی های بی ثمر آنان که عامدانه در عبور از خط قرمزها مبالغه می کردند، از دست رفت.دولت روحانی نیز در عرصه سیاست داخلی چنان ناکارآمد عمل کرد که دیگر نمی توان از آن انتظار هیچ کنشگری سیاسی در سطح خرد و کلان داشت. اگر این مسائل گره بخورد به اوضاع بد اقتصادی مردم، آن گاه باید نشست و دید که از دل این جامعه سیاسی چه پدیده ای زاده خواهد شد. این وضعیت سیاسی بیش از هرچیز نمایانگر تخت شدگی سیاست است؛ جامعه ای که تضادها و تنش هایش را از دست داده و با انفعال دست به گریبان است. نیروهای سیاسی توازن خود را در مواجهه با یکدیگر از دست داده اند و بیش از آنکه در پی تغییر باشند، درصدد حفظ وضع موجودند. دور از ذهن نیست در بطن این وضعیت، اتفاقی غیرمترقبه نهفته باشد، این اتفاق هرچه باشد فراگیر خواهد بود. از تحلیل شرایط این گونه استنتاج می شود که ظهور رئیس جمهوری غیر سیاسی، همسو با سیاست های خاورمیانه ای که اختیارات فراتری از روسای جمهور سابق خواهد داشت دور از ذهن نخواهد بود. ایده دیگری که می تواند از دل این شرایط بیرون بیاید، ظهور «مرد سرنوشت ساز» است. البته مرد سرنوشت سازی که در تکرار تاریخ بعید نیست تراژدی آن کمدی از آب در بیاید. مهم نیست این حدس و گمان ها به واقعیت بپیوندد، آنچه اهمیت دارد این است که در سیاست ایران تغییری جدی روی خواهد داد.
                