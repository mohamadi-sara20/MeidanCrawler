سه‌شنبه ۴ دی ۱۳۹۷
-----------------------------------------
حرف اول
-----------------------------------------
تو در نماز عشق چه خواندی؟!
-----------------------------------------

                    در دنیای رسانه، بعضی از تیترها هستند که نه تنها کهنه نمی شوند؛ بلکه هر روز تازگی بیشتری پیدا می کنند. مثل همین تیتر «تو در نماز عشق چه خواندی؟! » درباره آیت الله هاشمی رفسنجانی (ره)؛ شخصیتی که در تاریخ پرفرازونشیب معاصر ایران خوش درخشید و عمر پربرکتش را در خدمت به نظام و مردم صرف کرد و سرانجام خورشید وجودش، در غروب 19 دی 95 به حکم آیه «همه از خداییم و به سوی او بازمی گردیم» روی در نقاب خاک کشید و به قول معروف «بار بربست و به گردش نرسیدیم و برفت». ایشان رفتند و بعضی ها که البته خود را به خواب نزده بودند و به هردلیل مخالف و معاندش بودند، وقتی پیام های مراجع قم و نجف، پیام رهبری و جوشش میلیونی مردم را دیدند، مهربان شدند! و در رسانه ها از خاطراتی با ایشان گفتند که تا پیش از این خودسانسوری می کردند. 

همگان فکر می کردیم اگرچه تاسف بار؛ که گروه خود را به خواب زده نیز، با آن جمله معروف آیت الله هاشمی که در کنار کعبه گفتند: «همه مخالفانم را بخشیدم»، بعد از رحلت ایشان، دیگر درباره این شخصیت دروغ نمی گویند و تهمت نمی زنند؛ اما گویا بغض شدید و کینه بلند این جماعت نه به شخص ایشان بلکه به افکار، راه و تفکر آن مرد بزرگ است که همچنان حتی از نشر و زنده نگه داشتن نام و یادش، احساس خطر کرده و حالا دیگر به قول مهندس محمد هاشمی، در همایش بررسی نقش آیت الله هاشمی رفسنجانی در نهضت امام خمینی با جسم آیت الله کار ندارند و می خواهند افکار ایشان را در جامعه مخدوش کنند؛ حتی اگر برای این هدف، امام عزیز و آن جمله تاریخی شان را که «هاشمی زنده است» به سخره بگیرند. خوب به خاطر دارم گاهی به دلیل اینکه عمق کینه ها، توهین ها و تخریب ها علیه مجاهد نستوه، مرحوم آیت الله هاشمی رفسنجانی، از حد و حدود اسلامیت و انسانیت خارج می شد، از ایشان کسب تکلیف می کردیم که برای پاسخ گویی به این حجم از توهین ها، دروغ ها و تهمت های آشکار چه کنیم؟! ایشان با آرامش کامل و با همان لبخندهای همیشگی و معنادار خود می گفت: «هیچ» و وقتی تعجب ما را از این پاسخ کوتاه می دید، اضافه می کرد: «فی قلوبهم مرض، فزادهم الله مرضا و لهم عذاب الیم بما کانوا یکذبون».   باز به یاد دارم در جمع معدودی که خدمتشان بودیم، یکی از حاضران در ابتدای دیدار به ایشان گفت: آقای هاشمی، متاسفیم که اخیرا شنیده ایم شخصی در کسوت ذاکر اهل بیت (ع) به شما توهین های بسیار کرده است. ایشان بلافاصله جواب داد. «مطلب بعد لطفا»، «دیگر چه خبر»؟ این روزها که ایران و انقلاب و نظام اسلامی، قشرهای مختلف مردمی در شهرها و روستاهای سراسر کشور و حتی در سطح بین المللی و بسیاری از شخصیت های سیاسی و دینی در مجامع جهانی، خود را برای برگزاری مراسم دومین سالگرد رحلت آیت الله هاشمی رفسنجانی آماده می کنند؛ اما متاسفانه شنیده ایم یا می شنویم فرد، افراد یا جماعتی هنوز حتی پس از رحلت رفیق 59 ساله رهبری، دست از کینه برنداشته، به اقتضای ذات خویش، حتی از پیکر بی جان این مرد بزرگ نیز در هراس اند و با اسم مسلمان، از شرع و انسانیت خارج شده و به تحریف تاریخ می پردازند. جملاتی گفته و می گویند که ماجرای حلاج و آن شعر دل انگیز را به یاد می آورد که با تغییرات امروزی باید گفت:
تو در نماز عشق چه خواندی؟
که مدتی است در کام مرگ رفتی و این…
از مرده ات هنوز پرهیز می کنند!
                