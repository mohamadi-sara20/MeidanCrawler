دو‌شنبه ۲۹ مرداد ۱۳۹۷
-----------------------------------------
یادداشت
-----------------------------------------
برای آینده نونهالان
-----------------------------------------

                    دکتر بهروز هادی زنوز، اقتصاددان محترم، در شماره 3215 روزنامه «شرق» مورخ 17 مرداد، سرمقاله ای با عنوان «چالش های ایران امروز» نوشتند که مفاد آن نشان دهنده احاطه بر مسائل روز کشور از یک طرف و دلباختگی به آینده میهن از سوی دیگر است. بدون تردید نگاه مسئولانه و عادلانه به مسائل کشور به ویژه در برهه زمانی کنونی می تواند چراغ راه مسئولان باشد و با تعیین و درک اولویت ها که در این مقاله به آنها اشاره شده، می توانند برای اتخاذ روش ها و سیاست های مناسب اقتصادی- اجتماعی اقدام کنند. البته مسائل کشور نوعا پوشیده از دیدگاه صاحب نظران نیست و بارها در همین روزنامه به قلم آنها ذکر شده، اما در عمل از سوی کارگزاران نظام یعنی مجلس، دولت و سایر نهادها فقط به بیان کلیاتی بسنده شده که معمولا مرتبط به هم نیستند؛ مانند برنامه ششم توسعه که مقامات کشورمان امیدی به اجرای آن ندارند و شامل مطالب بسیار گسترده و بدون ذکر اولویت است یا مانند بودجه سال 97 که به اذعان ریاست محترم مجلس شورای اسلامی، قانون بودجه مناسبی نیست. اینکه ما قانون برنامه ششم را در 124 ماده و 128 تبصره به نحوی بنویسیم که اولا اجراشدنی نباشد و ثانیا اگر هم اجرا شود، گره ای از کار فروبسته کشور نگشاید و در عمل حتی قانون نویسی بودجه 97 از آن تبعیت نکند، جز اتلاف وقت چندساله گروه های مختلف تدوین، بررسی و تصویب، به چه کار آمده است؟ مطالبی که دکتر زنوز مطرح کرده اند، در راستای مشکلات کشور است و لزوما باید به آن توجه شود. آقای دکتر زنوز اواخر مقاله در هشت بند سیاست های مورد نظر را نوشته اند؛ طبعا هر هشت بند از نظر منطقی امری پسندیده و مفید است، ولی سوال اینجاست که آیا هر هشت بند هم زمان نتیجه مثبت می دهد یا هرکدام از آنها به صورت مستقل می تواند مفید باشد و آیا این هشت بند با اراده کارگزاران جمهوری اسلامی محقق می شود یا به عوامل دیگر خارج از کشور بستگی دارد...برای مثال بند دوم یعنی هم زیستی مسالمت آمیز در مناسبات بین المللی چگونه حاصل می شود. مگر جز آن بود که معاهده برجام با همین نیت انجام شد و حتی با خروج آمریکا و تحریم های آن جمهوری اسلامی ایران به برجام متعهد مانده است. پس هم زیستی مسالمت آمیز فقط از یک طرف کارساز نیست، مگر آنکه هم زیستی مسالمت آمیز را بخوانیم «تسلیم بی قیدوشرط در برابر استکبار» که البته بعید است در این صورت هم مسائل داخلی ما حل شود.اگر بحث درباره هشت بند ذکرشده را که طولانی است، کنار بگذاریم، می توانیم اصل اساسی دکتر زنوز را که در آخرین پاراگراف بیان شده، مورد توجه قرار دهیم. قسمتی از این پاراگراف چنین است: «جمهوری اسلامی ایران در این برهه حساس تاریخی باید یکی از دو گزینه زیر را برگزیند؛ ادامه سیاست های گذشته یا قبول و اعمال اصلاحات سخت بنیادین اقتصادی، اجتماعی با مشارکت مردم آگاه ایران. اتخاذ گزینه دوم مستلزم رعایت اصل تقدم منافع جامعه بر منافع فردی و تغییر اساسی در جهان بینی مسئولان کشور (بخوانید قاطبه مردم) است».این نویسنده اعتقاد دارد چه با تحریم آمریکا چه با دوستی با آمریکا، چه با برجام یا بدون برجام چه با صادرات نفت و چه بدون آن تنها گزینه پیش روی جمهوری اسلامی و کشور ایران همین اعمال اصلاحات سخت و بنیادین اقتصادی و اجتماعی است و بدون آن نه تنها رستگاری ممکن نخواهد بود، بلکه سقوط در انتظار است؛ اما باید بدانیم وقتی از اعمال اصلاحات صحبت می کنیم، به چه چیز اشاره داریم؟ امری که سیاست مداران ما اعم از حاکمان یا منتقدان یا مخالفان یا درکمین نشستگان از آن طفره می روند و فقط به کلیاتش اشاره می کنند، زیرا ترس از آن دارند که تصویر تبعات چنین اصلاحاتی آن قدر تیره و کدر باشد که مردم را منزجر کند؛ بنابراین با گفتن کلیات و وعده های دلفریب می خواهند مردم را به آینده امیدوار و به خودشان خوش بین کنند.اتفاقا روشنفکران و اقتصاددانان ما هم از این روش سیئه پیروی می کنند و تابه حال در هیچ یک از نظرات ابرازی، چگونگی اصلاحات و تبعات و پیامدهای آن و تاثیر بر زندگی روزمره مردم نشان داده نشده است و به قول معروف همه می خواهند وسط لحاف بخوابند.راه دوری نرویم، یکی از موارد، اصلاحات بودجه دولت است، دولتی بسیار بزرگ با 70 میلیون کارمند؛ چراکه با پرداخت یارانه به همه مردم، همه کارمند دولت شده اند و دولت هم مجبور است طبق قانون بودجه از محل فروش ارز و سایر درآمدها 340 هزار میلیارد تومان به وظیفه بگیران بازنشستگی، یارانه بگیرها، امدادجوهای کمیته امداد و بهزیستی، کارکنان دولت اعم از نیروهای مسلح، آموزش و پرورش و... بپردازد و در این راه باید به فروش ارز نفتی متکی باشد، زیرا بدون فروش ارز امکان حصول درآمد به اندازه مورد نیاز فراهم نیست. این در حالی است که همه وعده معیشت بهتر برای کارکنان دولت (و البته سایر مردم) را می دهند. با این تصویر، در کاسه درآمد ارزی و ریالی دولت برای توسعه کشور و اصلاح زیربناهای مورد نیاز رقمی باقی نمی ماند که البته حتی درحال حاضر هم کسری بودجه وجود دارد.راه حل اقتصاددانان چیست؟ گران کردن ارز رسمی یا فروش در بازار آزاد به قیمت چند برابر (با توجه به آزادی بازار ارز چندگونه!)، گران کردن حامل های آب، گاز، برق و بنزین تا هم دولت درآمد داشته باشد و هم حقوق کارکنان را بیشتر کند. تبعات این موضوع در جامعه چیست؟یا در زمینه مشکل آب که به نظر نگارنده اینک در قامت بزرگ ترین دشمن ایران و جمهوری اسلامی خودنمایی می کند و 400 هزار حلقه چاه غیرمجاز وجود دارد، چگونه اصلاحات انجام شود و اصولا با آبیاری های غرقابی باید چه کرد؟ تبعات سیاست های قابل اتخاذ چیست و چگونه می توان این پیامدها را کاهش داد.امروز مسائل کشور ما همان طورکه دکتر زنوز در مقاله شان نوشته اند، در حدی است که چه با دشمن خارجی و چه با دوست خارجی، به اصلاحات عمیق نیاز است و این یک موضوع کاملا داخلی است. هیچ دولتی در کشور از هر جناح یعنی اصولگرا، اصلاح طلب، میانه رو، اعتدالی و... نمی توانند با روش موجود آینده کشور را رقم بزنند. صمیمانه می گویم فقط نظام فعلی است که می تواند آینده ایران را به درستی رهنمون کند، اما چاره کار در شجاعت اقتصاددانان و راه حل آنها و تصویر تبعات آتی آن و نیز کاردانی، توکل بر خدا و اعتماد به مردم از سوی کارگزاران نظام در روبه روشدن با واقعیت است تا این تمدن کهن سال و این قرائت حق از اسلام در کشور ما همچنان پایدار بماند و موجب سلامت آیندگان و فرزندان نونهال معصوم کشور شود.
                