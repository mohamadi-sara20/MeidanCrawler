چهار‌شنبه ۱۰ بهمن ۱۳۹۷
-----------------------------------------
سرمقاله
-----------------------------------------
حفاظت از کنشگران عرصه شفافیت
-----------------------------------------

                    1. شهروندانی که برای خیر عمومی هزینه و همت می کنند، از نگاه افکار عمومی تکریم می شوند و چنانچه از فعالیت های نقض منافع همگانی یا فساد و اخلال در حقوق مردم گزارش موثقی بدهند، حمایت وجدانی مردم را به همراه دارند. نظام ارزشی ایرانی و اسلامی ادبار جدی نسبت به سطوح مختلف فساد دارد. پدیده فساد در تمامی ساحت های اجتماعی استعداد بروز دارد. نشان دادن این نقاط آسیب خیر عمومی یک ارزش اجتماعی درخور تقدیر است. خبرنگاری که یک فساد اداری و زدوبند یک مزایده دولتی را افشا می کند، کنشگری که یک خطر محیط زیستی را در یک پروژه سودده پیمانکاری برملا می کند و شهروندی که از یک ضایعه ملی کودک آزاری پرده برمی دارد، نباید منتظر مجازات باشد.
2. قانون، دژ مستحکم موجد خیر عمومی و حامی خیرخواهان منفعت عمومی است. دستگاه قضا ضامن اجرای قانون است. حمایت از روش های مختلف مبارزه با فساد و به ویژه روش های گزارشگری مردمی یا به اصطلاح «سوت زنی»، یک کار ویژه شایسته قانونی است. مردم از قانون انتظار دارند آنجا که خیر عمومی اقتضا دارد، اثربخش و مقتدر حمایت کند. بی تردید کنشگران مستقل مدنی و خبرنگاران جبهه مبارزه با فساد می توانند بازوان اثربخشی در راستای تامین خیر عمومی در زمینه پیشگیری از طریق افشاگری باشند.
3. آسیب شناسی در این ساحت ضروری است، زیرا قوانین ما آن طور که باید حمایتی و تامینی ظاهر نمی شوند… با وجود اینکه گفتمان انقلاب و وجهه همت مسئولان کشور هماره متمرکز بر مبارزه با فساد بوده و رهبر انقلاب در فرمان هشت ماده ای مبارزه با فساد و انذارهای مکرر خود به عنوان دیده بان خیر عمومی تقویت جنبه مدنی و مردمی فسادستیزی را مطمح نظر داشته اند. قوه قضائیه نیز به ویژه در سال های اخیر مبارزه جدی با فساد اقتصادی را آغاز کرده است.
4. مسئولیت اجتماعی و اخلاقی شهروندان در مسیر توسعه و حفظ بیت المال و سلامت عمومی هم موید این مشی اساسی است؛ اما چرا آن طورکه باید این اطمینان بخشی به فعالان مدنی در زمینه افشاگری فساد داده نمی شود؟ به نظرم باید ابعاد هنجاری، ساختاری و رفتاری این نبود اطمینان تحلیل شود.
5. شعار مبارزه با تباهی فساد، بدون شفافیت ممتنع است؛ مقدمه واجب واجب است و مقدمه مقابله با فساد، تامین پیش نیازهای قانونی حمایت از افشاگر فساد است. بازیگران مدنی به مراتب مستقل تر و بلکه موثرتر از نهادهای رسمی می توانند خط شکن جبهه شفافیت در بستر تقابل با فساد باشند. انتظار نخبگان و آحاد مردم حمایت از این قشر ایثارگر در معرض آسیب است. باید روشن شود آیا به استناد اصل هشتم قانون اساسی و فریضه برکت افزای امربه معروف و نهی ازمنکر، ضمن نقادی و افشاگری مفسده های مصداق بزه، مستوجب تعقیب است؟
6. با این وصف نباید طنین فریاد عدالت خواهی و مقابله با فساد رزم آوران عرصه شفافیت، جرم انگاری و قرین تاوان ها و تهدیدهای آشکار و پنهان شود. افکار عمومی، وجدان اجتماعی و پندار ایرانی، نهیب کنشگران مدنی عرصه شفافیت و افشاگران فساد و ندیمان عدالت گستری را بزهکارانه نمی شناسد. حکمروایی آن گاه در تراز سلامت و سعادت خواهد بود که بدون لکنت، فساد افشا و اغلاط برملا شود. دیوارهای شیشه ای تصمیم ها و اقدامات مقامات عمومی و متولیان امر اداری و اجتماعی مجالی برای خلوتکده های پنهان کاری و مرداب های پیله پروری فساد فراهم نکند.
7. در دوران کنونی رژیم حقوقی توسعه یافته و سیاست کیفری مبتنی بر خیر عمومی، در پرتو بلوغ مدنی به این مراتب ادراک رسیده که در سایه اقدامات تامینی و حمایتی، فعالان مدنی عرصه شفافیت و مبارزه با فساد را حمایت کند و یاری دهندگان داوطلبانه کارزار مقابله با فساد موردی یا سیستماتیک، تقویت و تقدیر شوند و روی مدارا و مجاملت بینند. در عوض مفسدان و غارتگران بیت المال و نجومی خواران از سفره ضعفا که به تعبیر امیر عدالت، امام علی، مکنده خون بیوه زنان و پیرزنان و یتیمان جامعه اند، روی آسایش و محمل امن و مجال جولان نبینند.
8. آرایش رژیم حقوقی باید چنان باشد که کنشگران مدنی با وجود اینکه جان و هستی و امنیت خاطر خود و خانواده شان را دستمایه تحصیل خیر عمومی قرار می دهند، همچنان پویا و پایدار علم مبارزه با فساد را به دوش بکشند. با وجود تمهیدات عرصه فناوری اطلاعات، زمینه شناسایی فساد به مراتب بهتر از قبل هموار است، اما نیازمند حفظ امنیت کنشگران مستقل مدنی در عرصه مبارزه با فساد هستیم.
9. در ترمینولوژی حقوقی عبارت Whistleblower Protection Act یا همان سوت زن یک تاسیس موجه شناخته شده و معرف حمایتگری سازمان قضاوتی از کنشگر شفافیت ضد فساد است. جرم زدایی از اقدامات کنشگران عرصه شفافیت در تقابل با فساد، با اصلاح قوانین پیشین و وضع قانون جدید حمایتی ممکن می شود. سازمان مستقل و منسجمی از همیاران مبارزه با فساد و شفافیت، قابلیت حمایت از فعالان این عرصه را می تواند بر عهده بگیرد. در این رویکرد حتی کارمندان به دلیل افشای رفتارهای غلط نمی توانند اخراج، تحریم شده یا با رفتارهای تبعیض آمیز (به ویژه از لحاظ درآمد، آموزش و طبقه بندی سازمانی) مواجه شوند. فرایندهای افشاگرانه باید مطابق اصول تعیین شده باشد و کنشگران شفافیت در مقابل تعرض به حریم شخصی، نقض بالقوه آزادی های فردی یا هر نوع اقدام تلافی جویانه مصونیت داشته باشند.
10. لایحه شفافیت نیز که دولت آن را تهیه کرده، متضمن این موازین حمایتی و تامینی است و امید که با درایت هر سه قوه هر چه زودتر شاهد گسترش چتر حمایت قانونی از کنشگران مدنی مبارزه با فساد و تحقق شفافیت باشیم.
                