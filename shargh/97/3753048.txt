شنبه ۱۲ خرداد ۱۳۹۷
-----------------------------------------
یادداشت
-----------------------------------------
درس های انتخابات هیئت رئیسه
-----------------------------------------

                    در هفته ای که گذشت، صحن علنی مجلس عرصه رقابتی مهم و معنادار بود و فراکسیون های سیاسی در صحن علنی، توان و وزن خود را به صریح ترین شکل در معرض نگاه مردم قرار دادند؛ وزن و توانی که در قالب این اعداد بر مانیتور مجلس و البته بر پیشانی مجلس دهم ثبت شد: مستقلین و معتدلین 101 رای اصولگرایان ولایی 56 رایاما در دل این اعداد حرف های زیادی نهفته که با پرداختن به آنها می توان قضاوت بهتری درباره عملکرد دو سال گذشته فراکسیون امید و مجلس دهم و مسیر پیش روی آنها در دو سال آینده داشت.با این حال در این یادداشت، بهتر است با نگاهی دقیق تر به ماهیت برتری آرای فراکسیون امید در وزن کشی درون پارلمان، چگونگی حاصل شدن این نتیجه و مهم تر از همه اینکه فراکسیون امید چگونه با هوشمندی توانست وارد دامی نشود که تحت عنوان لابی بین فراکسیون ها برایش پهن شده بود، سخن بگویم. پیش از هر چیز لازم است توضیح دهم که در مجلس دهم، نوعی از لابیگری متولد شده که باعث شده پارلمان در کل حال و روز خوشی نداشته باشد و باید اذعان کرد که به طور مشخص این تلاش برای جلوگیری از ورود امیدی ها به اکثر عرصه های مدیریتی مجلس صورت می گرفت. اما چرا این جریان توانست دو سال تمام با همین روش امورات مجلس را در دست بگیرد و چرا امیدی ها، زودتر برای برهم زدن این شرایط که محصولش فرسایش و ناکارآمدی پارلمان بود، اقدام نکردند؟ تلاش می کنم پاسخ این سوال را در چند بند شرح دهم و البته درباره هریک از این موارد، نکات و شواهد و مصادیقی نیز وجود دارد که در صورت نیاز می توان آنها را بیان کرد.1- نابسامانی سیاسییکی از عوامل اصلی شرایط فعلی که مردم مطالبات خود را از طریق نمایندگان مجلس محقق شده نمی بینند و از این وضعیت ناراضی هستند، بی سامانی در سپهر سیاسی کشور است. رئیس جمهور علم اصلاح طلبان را به دست می گیرد و رای خویش را از «تکرار می کنم» و قاطبه اصلاح طلبان می گیرد اما در عمل نمی تواند خواسته مردم و مطالباتشان را پاسخ گوید؛ زیرا اساسا خاستگاه ایشان اصلاح طلبی نیست و در بهترین حالت ممکن، اعتدال است که این نیز نه گفتمان که روشی اجرائی و مدیریتی است. در پارلمان هم در دو سال اول، نمایندگانی که اکثریتشان امیدی هستند، رای به رئیس مجلسی داده اند که اساسا اصلاح طلب نیست. ساده ترین پاسخ به چرایی این وضعیت، همان چیزی است که در سال های اخیر همه ما را از آن ترسانده اند: «اصولگرایان واقعی، رای ندارند و اصلاح طلبان واقعی موانع ورود زیادی دارند و به آنها اجازه داده نمی شود تا به عنوان اصلاح طلب کار کنند؛ پس باید هر دو طرف به یک گزینه مرضی الطرفین اکتفا کنیم». نتیجه این نوع سیاست ورزی محافظه کارانه و پا پس کشیدن از هویت خود، تاکنون منجر به تامین مطالبات جریان های شناسنامه دار سیاسی نشده و حالا این سوال به شکل جدی مطرح است که تا چه زمان جریان های سیاسی اصلاح طلب و اصولگرا نمی خواهند روی نفرات هویت دار خویش سرمایه گذاری کنند و علم گفتمان خو یش را دست صاحب آن بسپارند. به عقیده من، این کاری است که حتی به قیمت شکست خوردن در یک رقابت باید انجام دهیم؛ زیرا اساسا پیروزی همیشه به معنی رای آوری نیست و قرار نیست یک جریان سیاسی همواره در همه انتخابات ها پیروز باشد اما من این گونه به قضیه نگاه می کنم که شکست واقعی، عدم دستیابی به اهداف و خواسته های ملت و مطالبات کسانی است که به ما رای داده اند. در واقع براساس همین نگاه و عقیده بود که فراکسیون امید این بار خودش علم گفتمان سیاسی خویش را در دست گرفت و با تمام هویت و همه توان خود به میدان رقابت درون مجلس آمد. بنابراین از این پس امیدواریم که از رهگذر اقدام فراکسیون امید، در ادامه راه مجلس دهم نیز همگان به مسیر و خانه خود بازگردند؛ زیرا اطمینان داریم راهکاری که تاکنون در چند انتخابات اخیر آزموده شد، شاید آقای روحانی را رئیس جمهور و آقای لاریجانی را رئیس مجلس کند اما برای ملت شاید ره به آمال آنچنان که باید، نبرد.2- مجلس صدای ملت یا...؟ ! مدت های مدیدی است که نمایندگان با این سوال مهم و جدی مواجه شده اند که «چرا مجلس صدای ملت نیست؟». من با یقین و اطمینان شهادت می دهم در دو دوره اخیر که در مجلس هستم، به جز برخی موضوعات صنفی و قشری، در بسیاری از موارد مجلس کمتر صدای ملت بوده و شاید بسیاری از حرف ها در سینه نمایندگان باقی مانده و در دایره مگو ها قرار گرفته است.این سخن انکارشدنی نیست که مجلسی که باید صدای ملت و منتقد و ناظر بر همه ابعاد باشد، از صدای ملت بودن فاصله گرفته است و اینجاست که دقیقا تفاوت واژه «وکیل الدوله» و «وکیل المله» معنا می یابد. مطمئنا اگر اجازه داده شده بود نمایندگان صدای نقد، اعتراض و انتقاد باشند و مردم صدای همه اعتراض های خود را از گلوی نمایندگانشان در مجلس می شنیدند، دیگر برای اعتراض به موضوعی خاص به خیابان ها نمی ریختند. دراین باره هم باید بگویم آنچه در خلق شرایط یادشده بی تاثیر نبوده، در واقع نگاه و مشی و شرایط خاص هیئت رئیسه و مدیریت تک صدایی مجلس بوده است که نمایندگان را به مسیری برده که امروز موضع گیری های نمایندگانی مانند علی مطهری برای مردم عجیب به نظر می آید، درحالی که در یک مجلس نرمال این نوع اعتراض ها و نطق ها باید طبیعی و حق نمایندگان و موکلانشان باشد. در واقع یکی دیگر از دلایل جدی شدن تصمیم فراکسیون امید برای ورود تمام قد به انتخابات امسال و ایستادن مقابل رویه سنوات گذشته، پایان دادن به همین سکوت و بازکردن برخی گره ها از دست و پای نمایندگان بود.3- مجلس با مدیریت فردی یا مشارکتیدر تمام پارلمان های دنیا وجودداشتن و مشخص بودن تعداد کرسی های هریک از جریان های سیاسی داخل مجلس اهمیت بالایی دارد. حتی در بسیاری موارد می بینیم که مدیریت پارلمان نیز بر مبنای همین تعداد کرسی ها سهم بندی می شود تا مدیریت مشارکتی اعمال شود، اما متاسفانه در مجلس ما به دلیل تغییرات بنیادی در آیین نامه داخلی و بسیاری موارد دیگر، مدیریت مجلس کاملا فردی است و در ارکان مجلس از معاونت های اجرائی و حقوقی تا مدیران کل و ریاست مرکز پژوهش ها و بسیاری جاهای دیگر، افرادی از سایر جریان های سیاسی و افرادی غیروابسته به فراکسیون تابع رئیس، دیده نمی شوند و در چنین شرایطی، اینکه مطالبات مردم راه به جایی نبرد، اصلا عجیب نیست. بر این اساس دیگر علت حضور مستقل فراکسیون امید در انتخابات امسال اعتراض به این سبک مدیریتی بود و در این بخش حتی اصولگرایان ولایی هم نقد و اعتراض ما به مدیریت فعلی را موکدا تایید می کردند، اما به هرحال آنها تصمیم گرفتند در فرایندی به دور از اخلاق، با کنارکشیدن آقای حاج بابایی به نفع آقای لاریجانی در آخرین لحظه، دوباره علم اصولگرایی خود را به سایرین واگذار کنند.4- اثبات اینکه امید توصیه پذیر نیستیکی از موضوعاتی که این روزها برخی از رسانه های ظاهرا اصلاح طلب، به غلط و با اهداف خاص که در جای خود درباره آن سخن خواهم گفت و برخی دیگر متاثر این فضا و از سر دلسوزی به آن پرداختند، این بود که به نمایندگان گفته اند اگر به مطهری رای بدهید، تایید صلاحیت نخواهید شد. بنده به جهت مسئولیتی که در جریان این انتخابات از سوی فراکسیون عهده دار شده بودم، تقریبا در تمامی روزهای دو هفته منتهی به انتخابات جلسات متعددی با اعضای فراکسیون داشتم و در تمامی این جلسات از دوستان جویا می شدم که آیا کسی شما را از رای به «علی» بر حذر داشته یا مورد چنین تهدیدهایی قرارگرفته اید؟ شاید جالب باشد که بدانید حتی یک نفر هم تایید نکرد که صراحتا یا تلویحا برای رای ندادن به مطهری تحت فشار یا مورد تهدید قرار گرفته است. پس نه تنها این مورد صحت نداشت، بلکه آنچه بیشتر محتمل به نظر می رسد این است که برخی گروه ها و جریان ها یا به دنبال گروگان گرفتن مطهری در راستای ترساندن ما بر سر رقابت برای ریاست بودند یا به دنبال ابزاری که اگر مطهری از نایب رئیسی افتاد، این اتفاق را دستاویزی برای تخریب فراکسیون امید قرار دهند یا این خبرسازی دلیل سومی داشته که اینجا مجال گفتنش نیست. به هر شکل، ما در فراکسیون امید با مدت ها کار جمعی اجازه ندادیم چنین اتفاقی بیفتد و با اینکه دیگر فراکسیون ها کاندیدای نایب رئیسی خود را داشتند و یکی از آن فراکسیون ها هم علنا اعلام کرده بود که از او حمایت نخواهد کرد، مطهری و پزشکیان را بازهم در جایگاه نایب رئیسی تثبیت کردیم. در اینجا لازم است یک نکته را هم یادآوری کنم و آن اینکه به اعتقاد شخصی من، شاید علی مطهری در جایگاه نایب رئیس یک نماد برای جریان اصلاحات باشد، اما بی شک ایشان در کف صحن بسیار بیشتر به درد مردم و اینکه صدایشان باشد می خورد تا زمانی که نایب رئیس مجلس است. ساده ترین راه آزمایش این نظر هم مقایسه نطق ها و مواضع مطهری در دو سال پایانی مجلس قبل و دو سال نخست این مجلس است که به نظر می رسد ملاحظات و ملزومات جایگاه نایب رئیسی، دست و پای او را هم برای اینکه همان علی مطهری همیشگی باشد، بسته است.5- لاریجانی چه باید بکند؟ بی شک لازمه بدل شدن مجلس به نماد واقعی در راس امور بودن، این است که فضای آن چندصدایی باشد و مدیریتش مشارکتی. پس روش مدیریتی رئیس باید به گونه ای باشد که همگان ابراز عقیده کنند و بتوانند بدون اثرگذاری عامل ها یا اهرم های برون مجلسی، برای موفقیت عقیده خود تلاش کنند. بنابراین بسیار لازم است که هرچه سریع تر ایشان با بررسی انتقادی روش مدیریتی خود و آسیب شناسی 10 سال ریاستش بر مجلس، همگان را در فرایند اداره مجلس مشارکت دهد تا مجلس موفق شود مطالبات به حق ملت را عملی و اسباب کارآمدی نظام را دوچندان کند.نخستین گام هم باید این باشد که اداره مجلس از اتاق فکر تیم ایشان خارج شود و در اتاق فکری متشکل از فراکسیون های سه گانه مجلس با محوریت عارف، لاریجانی و حاجی بابایی قرار بگیرد. زیرا انتخابات اخیر بر کسانی هم که تردید داشتند، حجت را تمام کرد که رئیس فراکسیون مستقلین ایشان است نه کسی دیگر.6- فراکسیون های سیاسی چه باید بکنند؟ حالا که دوره در سایه راه رفتن ها به پایان رسید، لازم است برای پویایی مجلس در دو سال باقی مانده، فراکسیون ها در همه موضوعات، طرح ها، لوایح و اقدامات نظارتی همین روحیه رقابتی را داشته باشند تا مجلس زنده بماند و در مجلس کسی به خود اجازه ندهد اصلاح طلب هراسی کند.7- امید به صورت مشخص چه باید بکند؟ لازم است نگاهی هم به درون فراکسیون خود داشته باشیم و با مقایسه آن دو سال، با هفته های اخیر که منجر به این موفقیت مهم در انتخابات هیئت رئیسه شد، موارد زیر را رعایت کنیم تا انتخابات خرداد 97 نقطه آغاز دستاوردهای امیدوارکننده امید در مجلس دهم باشد و نه تنها دستاورد این فراکسیون. برای تحقق این مهم:- هیچ یک از اعضای امیدی نباید احساس دوری و غریبگی با فراکسیون را داشته باشد. - ظرفیت نواب رئیس و اعضای امیدی هیئت رئیسه باید در اختیار فراکسیون باشد. - فراکسیون امید باید هرچه سریع تر در راستای شفاف سازی مالی مجلس، پروژه های عمرانی پیرامون مجلس و تغییر آیین نامه داخلی مجلس و افزایش قدرت نمایندگان در صحن علنی گام بردارد. - فراکسیون امید باید هرچه سریع تر با همه همفکران خود از مخالف ترین تا موافق ترین ارتباط بگیرد و اجازه ندهد قطع ارتباط بین فراکسیون و اصلاح طلبان بیرون مجلس، اسباب سوءظن همفکران و سوءاستفاده رقبا را فراهم کند.عدم موفقیت امید تنها ناکامی برای این فراکسیون نیست، بلکه اگر چنین اتفاقی بیفتد، به نام کلیت جریان سیاسی اصلاح طلبی تمام خواهد شد و اینکه مردم در انتخابات های 98 و 1400 چقدر به جریان سیاسی ما اعتماد کنند، به چنین عواملی وابسته است.8- سخنی با جریان ها و رسانه های همسو با اصلاح طلباندر این روزها، بسیاری از جریان های رقیب تلاش کردند منویات خود را از تریبون رسانه های اصلاح طلب و حتی در قالب سخنان دلسوزانه بیان کنند تا از این رهگذر با برانگیختن احساسات هواداران مشی اصلاحات، آنها را در مقابل تصمیم فراکسیون امید قرار دهند و نتایج به دست آمده در انتخابات به خوبی نشان داد که چه کسانی و به چه دلیلی از ورود تمام قد ما به این انتخابات بیمناک شده بودند. ما انتظار داریم به این فراکسیون به عنوان ظرفیتی قابل اعتنا که پس از سه دوره خالی بودن مجلس از نیروهای اصلاح طلب و با دشواری فراوان به دست آمده، نگاهی آمیخته با اعتماد وجود داشته باشد و رسانه های اصلاح طلب را در بزنگاه های تصمیم گیری، پشتوانه خود بدانیم. قطعا پس از قدرت نمایی فراکسیون امید در این انتخابات، منتظر خبرسازی ها و حاشیه سازی هایی جدید برای اعضای فراکسیون خواهیم بود و گرفتارنشدن در دام این حربه ها و هم زمان انجام رسالت خبری و انتقادی برای رسانه های همسو با فراکسیون امید، می تواند به ما برای موفقیت های آتی و البته دورنشدن از پاسخ گویی در قبال مطالبات کمک کند. ما می دانیم و یاد گرفتیم شکست پایان راه نیست، پیروزی همه چیز نیست و مهم ادامه دادن راه است و ما باید ادامه بدهیم این مسیر را و هرچند سخت، هرچند دشوار، اما خواهیم رسید. اینک که امید در مجلس روی پاهای خود دوباره احیا شده و رویش داشته است، ما با جمعی متحدتر، امیدی بیشتر و عزمی راسخ تر، برداشتن گام های بعدی را از همین حالا شروع کرده ایم و امیدواریم دولت محترم نیز مانند مجلس، صدای این انتخابات را شنیده باشد.
                