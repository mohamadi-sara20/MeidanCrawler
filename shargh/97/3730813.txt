چهار‌شنبه ۲۹ فروردین ۱۳۹۷
-----------------------------------------
یادداشت
-----------------------------------------
به مناقشه ارز پایان دهیم
-----------------------------------------

                    بحران اخیر نرخ ارزی ریشه های متعدد کوتاه مدت و بلندمدتی در زمینه های رشد نقدینگی، سرعت گردش نقدینگی، عرضه و تقاضای نقدینگی، تطبیق نداشتن نظام بانکداری کشور با موازین حاکم بین المللی بانکی، رشد پایین تولید، رشد بهره وری پایین، تفوق سیاست مالی بر سیاست پولی، بی توجهی به نسبت تورم داخلی به تورم خارجی، عرضه و تقاضای ارز، کنترل تورم داخلی با لنگر اسمی نرخ ارز، مشکلات سیاست خارجی کشور، مشکلات سیاسی داخلی، تحریم های آمریکا، تحریم های بین المللی و بالاخره عامل تاکیدشده در این بررسی یعنی «انتظارات» دارد. البته بلافاصله باید خاطرنشان کرد که انتظارات نیز در خلا شکل نمی گیرد. انتظارات، ویژگی انباشتگی دارد. با شروع شکل گیری انتظارات، فرایند درونی آن عامل تشدیدکننده اصلی می شود؛ به این ترتیب که گروه بزرگی با تحلیل ها و تجربیات گذشته خود به این باور می رسند که نرخ ارز افزایش زیادی خواهد داشت و به دنبال آن، برای استفاده از سود خرید ارزان فعلی و فروش گران ارز در آینده یا رفع نیاز های آتی ارزی خود، اقدام به خرید می کنند. این افزایش تقاضا اگر نتواند در کنار تقاضای معمول بازار، با افزایش عرضه تامین شود، افزایش قیمت ارز را در پی دارد. با اولین افزایش قیمت ها، چراغ سبز چشمک زن برای ورود یا هجوم بقیه فعالان و علاقه مندان به بازار ارز برای استفاده از سود موجود یا احتراز از ضرر نگهداری دارایی های دیگر - ازجمله سپرده ها- روشن می شود. مضافا آنکه چون انتظارات گروه اولیه نیز تحقق یافته است، آنها نیز خریدهای خود را افزایش داده و از فروش مجدد ارز خریداری شده قبلی خودداری می کنند. این فرایند می تواند دور جدیدی از افزایش قیمت ارز را در پی داشته باشد. درباره اهمیت انتظارات، باید گفت بنا بر گفته معروف کینز، واقعیت زاییده انتظار است؛ یا به بیان دیگر، واقعیت ها را انتظارات شکل می دهند. آمادگی نداشتن برای مقابله با انتظارات در مراحل اولیه، موجب غیرقابل کنترل شدن بهمن انتظارات می شود. مازاد تقاضای محدود در بازار کوچک ارز اسکناس تهران، می تواند در چند روز موجب آشفتگی و جهش ارز در بازار عمده فروشی حواله در دوبی، عمان، کویت، ترکیه و در پی آن در خرده فروشی سلیمانیه و هرات شود. مبادلات سالانه بازار ارز اسکناس تهران، شاید کمتر از پنج درصد حجم مبادلات ارزی کشور باشد -در فرایند عادی، عمدتا این بازار حواله دوبی است که نرخ ارز اسکناس تهران را علامت می دهد. بحران اخیر نیز از دی ماه از بازار حواله دوبی شروع شده بود که باید برای شناخت و داشتن تصوری از ابعاد بالقوه بهمن بزرگ ارزی به این توجه شود که فروش گواهینامه های سپرده با نرخ 20 درصد در بهمن و اسفند سال 96، معادل دوهزارو 400 تریلیون ریال یا فقط معادل 16 درصد کل نقدینگی کشور شد. این رقم با نرخ دلار 42 هزار ریال، معادل 57 میلیارد دلار یعنی بیش از نیمی از درآمد ارزی کشور در سال 96 می شود. اگر فقط 240 تریلیون ریال –10درصد رقم آن و نه کل آن- به بازار ارز سرازیر می شد، 5،7 میلیارد دلار ارز بیشتر از نیاز جاری برای خنثی کردن آثار افزایشی آن بر نرخ ارز ضرورت داشت.نشانه های انتظاراتی بحران ارزی: عوامل شکل دهنده جهش نرخ ارزی ویژگی های انتظاراتی دارد؛ چراکه اولا تراز ارزی تجاری در شرایط متعادلی است و مشکل احتمالی در منفی بودن تراز سرمایه است. انتظارات افزایش نرخ ارز می تواند در شکل دادن افزایش خروج سرمایه موثر باشد. ثانیا، به تدریج فعالیت های بانکی کشور به دلیل تطبیق نداشتن آن با مقررات نظام بانکی بین المللی، با مشکلات بیشتری مواجه است. آثار تشدید مشکلات به صورت دشواری بیشتر فعالیت های بانک ها و موسسات مالی واسطه ای ایران در خارج از کشور، در شکل افزایش هزینه تبدیل ریال به ارز عینیت یافته است. انتظار بر این است که دشواری ها تشدید شود. این تشدید انتظاری، نشانه ای برای شکل گیری انتظارات قیمتی بالاتر ارز است. تشدید مقابله با پول شویی، اعمال مالیات بر ارزش افزوده بر کارمزد صرافان و پایش بیشتر مقررات فعالیت های صرافی در دوبی، مصداق بحث اخیر است. ثالثا، تهدیدات آمریکا و پیش بینی خروج احتمالی این کشور از برجام و در نتیجه دشوارترشدن جابه جایی وجوه ارزی است که با انتظارات افزایش قیمت ارز همراه می شود. برجام یک موفقیت ملی است. با وجود دست اندازی های آن که دور از انتظار نیز نبود، برجام توانست با برداشتن و تعلیق بخشی از تحریم های بین المللی، با رهاوردهای صادرات دوبرابری نفت، با فراهم کردن امکان دسترسی اقتصاد کشور به ذخایر و درآمدهای ارزی بلوکه شده خود در خارج از کشور و بالاخره با ارائه تصویر مسالمت جویانه از ایران برای همکاری های بین المللی آتی، مانع سقوط اقتصاد کشور و تشدید بحران های آن شود. بدون برجام امروز نرخ ارز احتمالی اقتصاد ایران و تورم مرتبط با آن ماورای ارقام جاری بود.تنظیم برنامه ای برای گذر از بحران ارزی: تنظیم برنامه عملیاتی گذر از بحران نرخ ارز مستلزم دراختیارداشتن مجموعه اطلاعات زیادی مانند دارایی های ارزی و چگونگی دسترسی به آن، دریافت ها و پرداخت های ارزی تفکیکی روزانه و ماهانه برحسب اعتبارات اسنادی، حواله و اسکناس و نوع ارز، نحوه عملیات بانک ها و موسسات مالی کارگزار، حجم مبادلاتی ارزی بازار ارز عمده فروشی و خرده فروشی به تفکیک نوع ارز، حجم مبادلاتی بازار های ارزی در رابطه با ریال در داخل و خارج کشور مانند تهران، دوبی، عمان، ترکیه و... و شیوه عملیاتی آنها، دریافت های ارزی، مصارف ارزی کالایی و خدماتی، خروج سرمایه و پس انداز ارزی و عوامل دیگر، نتایج کمی مقابله با بحران های ارزی گذشته و بالاخره تخمین مقادیر انتظاری برای همه موارد فوق است. به صراحت باید پذیرفت چنین اطلاعات و دانشی، آن هم البته به صورت نسبی، فقط در دسترس مقامات پولی کشور است.اطلاعات فوق که بخشی از آن نیز ماهیتا سری است، به همراه بدنه کارشناسی مطلع، ورزیده و دلسوز 58ساله بانک مرکزی و 90ساله بانک ملی می تواند متضمن تنظیم و اجرای برنامه عملیاتی مقابله با شرایط ارزی اخیر کشور باشد. باید گفت، بدیل بانک مرکزی برای انجام این ماموریت وجود ندارد. البته حمایت و همکاری نزدیک سایر اجزای مرتبط دولت و ارکان نظام تعیین کننده و بسیار کارساز است.بخش نامه بانک مرکزی در تاریخ 21 فروردین 1397 درباره سیاست های جدید ارزی کشور به جهت خرید و فروش ارز و تجارت خارجی، پایه شروع برنامه عملیاتی بانک مرکزی برای مقابله با بحران ارزی اخیر است. حال باید دید که در مرحله اجرائی چگونه عمل خواهد شد. در یادداشت های گذشته به نرخ ارز و عملکرد بسته سه گانه بانک مرکزی پرداختم و نکات زیر هم اضافه می شود:1-در شرایط فعلی، در کوتاه مدت عملا - چه بخواهیم و چه نخواهیم - نظام دو نرخی ارز، یعنی نرخ رسمی و نرخ بازار آزاد حاکم می شود. برای واردات تجارت خارجی در حد امکانات ارزی، به صورت موقت نظام تخصیص ارز و نرخ رسمی - مبادله ای - با وجود همه مفاسد احتمالی آن به کار گرفته شود. در زمان گشایش اعتبار برای واردات پیمان سپاری مناسب، ضروری است. با توجه به تفاوت احتمالی قابل ملاحظه دو نرخ رسمی و آزاد، تضمین ها و جرائم برای جلوگیری از سوءاستفاده های احتمالی ضروری است. البته در صورت پوشش کامل نرخ مبادله ای برای واردات و سایر نیازهای ارزی، بازار آزاد فعلی کوچک تر می شود. به علاوه ضرورت دخالت در نرخ بازار آزاد نیز محدودتر می شود. برای ارز های حاصل از صادرات، به ویژه درباره پتروشیمی ها و سایر مشتقات نفتی که بالاست باید مشابه سیستم متمرکز وارداتی عمل شود.2- برای ارز مسافرتی، دانشجویی، پزشکی، ماموریت و موارد خاص دیگر، بانک مرکزی از گذشته تجربیات و مقررات مناسبی دارد که می تواند آنها را انجام دهد. جمع مبلغ این اقلام در تراز پرداخت های کشور ناچیز است، شاید سالانه در حد پنج میلیارد دلار؛ اما در این زمینه، توجه افکار عمومی و حساسیت رسانه ها بالاست و در نتیجه سهم بالایی در شکل گیری انتظارات نرخ ارز دارد.3- در کوتاه مدت، فروش گواهی نامه ارزی با بازده و سررسیدهای متفاوت قابل توصیه است. در سررسید پرداخت ارز باید به صورت سپرده ارزی یا نقدی ارزی باشد. در بهمن 96 به دلیل ساده نبودن روش تحویل ارز در سررسید، با وجود بازده انتظاری بالای آن، استقبال پایین بود. اقتصاد ایران بدهی دولتی و ارزی سنگینی ندارد و ریسک نکول گواهی نامه های ارزی منتفی است.4- فروش گواهی نامه سپرده با بهره 20 درصد توصیه پذیر نیست. این بازده برای چنین دارایی ریالی با ریسک صفر، علامت ادامه نرخ بهره بالا در نظام مالی کشور است. ملاحظات نامناسب زیادی در این روش برای بازار پول و بازار سرمایه به اضافه بخش حقیقی به نظر می رسد. این موضوع را بارها اهل فن توضیح داده اند.5- حضور نیروهای انتظامی و امنیتی برای مقابله با مبادلات ارزی بازار آزاد و برای کاهش نرخ ارز کارساز نیست. اگر مقابله برای توطئه های احتمالی است، ردپای آن با روش های نرم افزاری قانونی، قابل پیگیری است. می دانیم جابه جایی های وجوه کلان در نظام بانکی است و قابل ردگیری است. روش حضور امنیتی فیزیکی، موجب سلب اعتماد به توانمندی بانک برای اعمال نرخ ارز مناسب است و فقط موجب افزایش انتظاری و واقعی نرخ ارز می شود. به علاوه اعتبار و اعتماد عمومی به مقام پولی لازمه اجرا و تحقق هرگونه سیاست پولی از جمله سیاست ارزی است. این اعتماد سرمایه بزرگی است و نباید برای جمع آوری حجم ناچیز ارز خیابانی هزینه شود.6- حمایت و حفظ اعتبار بانک مرکزی و مقامات آن ضامن موفقیت بانک در مقابله با بحران انتظاراتی ارز است. اکنون زمان تعویض مقامات ارزی و اقتصادی کشور نیست. متخصصان شناخته شده اقتصادی و پولی کشور یا در بانک مرکزی هستند یا آنکه با بانک مرکزی همکاری نزدیک دارند.در همین راستا برخورد بسیار زننده برخی نمایندگان مجلس با رئیس کل بانک مرکزی نادرست بود، چنین شیوه اعتراضی به سیاست های بانک مرکزی چه رهاورد شخصی و عمومی دربر دارد؟اما برنامه عملیاتی بلندمدت:1- توصیه می شود نرخ ارز در بلندمدت تک نرخی و شناور مدیریت شود با رعایت ویژگی های اقتصاد ایران به ویژه به جهت درآمدهای نفتی و صندوق توسعه ملی.2- فعالیت ارزی و تجارت خارجی از طریق موسسات مالی واسطه ای به شیوه نقدی و حواله، گران تر و زمینه ساز رانت و فساد است. مسیر اصلی بلندمدت، باید با استفاده از گشایش اعتبار و عملیات مستقیم ارزی از طریق بانک های داخلی و خارجی باشد.3- حل مسائل سیاست خارجی کشور از طریق مذاکرات و تفاهم با همسایگان و کشورهای غربی و نهادهای بین المللی راه حل گریزناپذیر کشور در مسائل اقتصادی از جمله ارز است.4- مشکلات نظام بانکداری ایران به جهت تطبیق با نظام جهانی بانکداری در دستور کار سریع مسئولان اقتصادی و سیاسی باشد. ساختار مالی بانک ها به تایید اکثر کارشناسان بانکی در شرایط نامناسبی است. فعالیت آنها در چارچوب فعلی هزینه سنگینی را در زمینه های حقیقی و مالی از جمله بازار ارز به اقتصاد کشور تحمیل کرده است.6- تطبیق ترازنامه بانک ها با مقررات بال2 و بال3 به جهت کفایت سرمایه و مقررات تنظیمی، پایش های درونی و بیرونی بانک ها تسریع شود.
                