سه‌شنبه ۱۸ اردیبهشت ۱۳۹۷
-----------------------------------------
حرف اول
-----------------------------------------
خر در پوست شیر
-----------------------------------------

                    یک افسانه قدیمی ایرانی می گوید خری بود که صبح تا شب خاک کشی می کرد و از دست بی رحمی انسان ها، به ویژه صاحب خود، جانش به لب رسیده بود. یک روز که از بیابان به شهر خاک می آورد، چشمش به یک پوست شیر افتاد. مغز او جرقه زد که بیا این پوست را بر تن خود بکش. آقاخره گاله خاک کشی را از پشت خود بر زمین انداخت، پوست شیر را به خود کشید، سر جوی آب رفت و از دیدن ریخت خود در آب دچار هیجان شد. دوان دوان به شهر آمد. مردم از دیدن او ترسیدند و به خانه های خود پناه بردند. خر به خود گفت: «آخ جون! حالا که قوی شده ام، باید غرش کنم که مردم بیشتر از من بترسند». رفت سر چهارراه و شروع کرد به عرعرکردن. مردم که از او باهوش تر بودند، به کلک آقاخر پی بردند. او را گرفتند، پوست شیر را از تنش درآوردند و «گاله خاک کشی را بر پشت او نهادند». همین؛ داستان در یک چرخش ساده به پایان رسید. آن رئیس جمهوری که نمی خواهیم از او نام ببریم، در مسیر تجربه مشابهی قرار گرفته است. او خود را بهترین رئیس جمهوری جهان می داند و هر روز احکام قطعی برای مردم کشور خود و کشورهای دیگر صادر می کند. به گونه ای که تکلیف همه را از اروپاییان و مردم خاورمیانه و ایران و مکزیک گرفته تا چین و ماچین ازجمله کره شمالی تعیین و به آنها دیکته کرده است؛ اما هنوز بیش از یک سال از زمامداری او نگذشته است. باید توجه داشت مشکل این رئیس جمهور محترم، به داشتن روابط با روسپیان خلاصه نمی شود؛ او و پدرش هر دو در حرفه های خدماتی و سرگرم کننده مانند هتل داری، همراه با خدمات عشرت کده ای فعال بوده و به موفقیت خود بالیده اند. این خدمات امروز به صورت گسترده ای نه تنها در آمریکا و اروپا رواج دارند، بلکه با سرمایه گذاری مشترک با رهبران محلی در امارات خلیج فارس و دالان قفقاز و خاور دور نیز به صورت یک سوداگری پردرآمد درآمده اند. یک خبرنگار غربی در مصاحبه با یک دختر روس از او پرسیده بود آیا از کار در دوبی راضی است؟ دختر روس پاسخ داده بود: «آقا درآمد یک شب من در اینجا برابر درآمد یک ماه کارم در مسکو است. من در شگفتم که چرا مادرم به اینجا نیامده است». خوانندگان محترم باید در عین حال توجه داشته باشند که رسوایی اخیر رئیس جمهور اشاره شده، بیش از آنکه یک رسوایی اتفاقی باشد، حاصل رقابت های سیاسی میان دو حزب جمهوری خواه و دموکرات است. پیش از این رسوایی های مشابهی در دوران گذشته ریاست جمهوری در آن کشور وجود داشته که برملا شده اند؛ رسوایی بیل کلینتون در داشتن دوست دختر در کاخ سفید، هنوز از خاطره ها محو نشده است.آن رسوایی را جمهوری خواهان به راه انداختند تا موجبات برکناری کلینتون را فراهم کنند. رسوایی اخیر حاصل تلاش دموکرات ها در راستای انتقام جویی است. پخش کننده اخبار این رسوایی ها، خبرگزاری ها و نشریات مخالف جمهوری خواهان اند که نمونه بارز آنها، خبرگزاری سی ان ان و روزنامه های واشنگتن پست و نیویورک تایمز هستند. رئیس جمهوری در مصاحبه های مطبوعاتی خود پاسخ خبرنگاران این خبرگزاری ها را نمی دهد؛ چون می داند با او دشمن اند. در عوض جراید طرفدار جمهوری خواهان اصلا به این گونه رسوایی های رئیس جمهور کنونی کوچک ترین اشاره ای ندارند. نمونه بارز این خبرگزاری ها روزنامه واشنگتن تایمز است. اینکه رسانه های جمهوری خواهان با وجود درک رفتار ناشایست رئیس جمهور از او ایراد نمی گیرند، به دلیل ترس ازدست دادن آرای حزب جمهوری خواه در انتخابات آینده است. اگر انتخابات را ببازند، عملا به روی کار آمدن رقیب دموکرات کمک کرده اند. خوانندگان محترم باید به چند نکته دیگر هم دراین باره توجه کنند؛ نخست اینکه رئیس جمهور کنونی آمریکا نه به قانون اساسی توجه و احاطه دارد و نه اینکه خود را مقید به اصول حقوق بشر و معاهدات بین المللی و اساسنامه سازمان ملل می داند. او صرفا نقش یک حاکم خودکامه و دیکتاتور را ایفا می کند و هرکس با او مخالفت کند، با مقاومت، تمسخر و فحاشی او روبه رو می شود. این حالت برای ما مردم مشرق زمین ناشناخته نیست. نکته دیگری که باید خوانندگان به آن توجه کنند، این است که چنین رفتاری از رئیس جمهور آمریکا غیرمنتظره است؛ اما این رفتار در سال های اخیر در بسیاری از کشورهای جهان باب شده است. در خاورمیانه خودمان تا بخواهید شمار دیکتاتورها رو به افزایش نهاده و حلقه های همبستگی آنها با قدرت های بزرگ مانند کشورهای 1+5 و میان خود آنها شکل گرفته یا در حال شکل گیری است. امروز شمار دیکتاتوری ها در جهان چندین برابر آنها در 20، 30 سال گذشته است. اینکه رئیس جمهور آمریکا با همین رفتارهای خارج از پذیرش عام بتواند سر پای خود بایستد یا تن به استعفا دهد یا از کار برکنار شود -که به آن «ایمپیچ» می گویند- بستگی به چندین عامل مهم دارد؛ نخست اینکه او اکنون در راس قدرت است و از همه امکانات موجود برای حفظ و ماندگاری خود استفاده می کند. دوم اینکه در درون حزب دموکرات -که همه فکر می کنند باید حزبی مردمی باشد- اختلافات بسیار شدیدی وجود دارد؛ ازجمله اینکه اعضای حزب دموکرات در ایالات جنوبی رفتاری دارند که کلا با رفتار دموکرات های ایالت شمالی متفاوت است. ایالات جنوبی آمریکا پایگاه برده داری آمریکا بوده است که هنوز درد زخم های آن در بدن سیاه پوست ها باقی است. نفرت جنوبی ها -چه جمهوری خواه و چه دموکرات- از اوباما هنوز به صورت شگفت انگیزی آشکار است. رئیس جمهور کنونی هم نه تنها هرچه در فکر و زبانش در قبال سیاه پوستان و اوباما وجود داشته بیرون ریخته، بلکه با توهین آشکار خود، به مردم آفریقا اهانت کرده است. سوم اینکه جمهوری خواهان برخلاف دموکرات ها بسیار ثروتمندند و برای تبلیغات، خرید رای و تقلب در اخذ آرا به سود خود از هیچ کاری رویگردان نیستند. چهارم اینکه رسوایی در داشتن رابطه با زنان، حرفه خاص زمامداران آمریکا نیست. کنجکاوی و افشاگری در این موضوع، در سراسر عالم مد روز شده است. احتمال اینکه رئیس جمهور آمریکا را بتوان برکنار کرد، زیاد است؛ اما زور و توان مادی جمهوری خواهان تا میزان زیادی از این کار جلوگیری خواهد کرد. اگر بر سر کار خود باقی بماند، به دلیل رفع اتهام از او نیست، بلکه حاصل برد و باخت در قمار سیاسی میان دو حزب است.
                