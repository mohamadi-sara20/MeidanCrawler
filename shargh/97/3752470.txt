پنج‌شنبه ۱۰ خرداد ۱۳۹۷
-----------------------------------------
حرف اول
-----------------------------------------
نمایندگان فوتبال دوست!
-----------------------------------------

                    تعدادی از نمایندگان مجلس در اقدامی عجیب که به خط خوردن وریا غفوری و سیدجلال حسینی انتقاد داشتند و از چند روز قبل مخالفت خود را اعلام کرده بودند، اکنون در نامه ای به وزیر ورزش خواهان پاسخ شده اند. چند دهه است فوتبال در قالب هیجانات مسابقه ای بر بام احساسات بسیاری از مردم کشورمان نشسته است؛ احساساتی که گاه در پوشش تابلوهای باشگاهی و در بسیاری از مقاطع مانند شیپوری برای ابراز همبستگی ملی تبدیل شده است. چه کسی از ما می تواند با اشک و اندوه بعضی هم وطنان در هنگام یک باخت غیرمنتظره ملی همدردی نکند یا غریو شادمانی پس از یک پیروزی ملی در مسابقه فوتبال در خیابان ها را نشنود که بانگ بلند آرزوهای همه جامعه است؛ جامعه ای که در اشتیاق سربلندی این مرزوبوم درانتظار نشسته است. مسابقات ورزشی و به ویژه فوتبال فقط نقش یک شیپور برای فراخوان همبستگی ملی را در پیکار برابر توسعه نیافتگی و فروماندن از گردونه جهانی ایفا می کند. اما اگر فقط به صدا و بحث و جدل درباره نت های این شیپور در میدانی که خاکریزهایش مانند «امنیت غذایی»، «بستر حیات» و... به تصرف غفلت و ناکارآمدی همه ما درآمده است اکتفا کنیم، در حقیقت آدرس اشتباه به راه گم کردگان داده ایم. اما شگفتی آنجا افزون تر می شود که ببینیم جمعی از نمایندگان که به بهانه حراست از خاکریزها در خانه مردم سکونت کرده اند، خود را با شیپور سرگرم کرده و حتی در زیروبم های صدای آن نیز دخالت می کنند. در شرایط وجود مشکلات اساسی مانند بحران آب، فرسایش سالانه دو میلیارد تن خاک، مصرف هیستریک و پرشتاب حامل های انرژی، روند بیابانی شدن کانون هایی مانند استان گلستان، کاهش سطح باغات استراتژیک پسته و خرما در تنش کم آبی حال حاضر و هزاران دغدغه ریزودرشت ملی دیگر، آیا این پایش و پرسش زیبنده جایگاه نمایندگی است؟ آیا دخالت های غیرتخصصی در این هنگامه حساس جز سلب اعتماد عمومی نتیجه ای دربر دارد؟ چگونه به خود اجازه می دهیم بدون تخصص و با وجود پذیرش مهارت های یک جراح، باز در چگونگی اجرای جراحی او دخالت کنیم؟ بدون شک تلقی اشتباه این دست از کرسی داران از وظایف حاکمیتی خود و دخالت های غیرحرفه ای در جزئیات فنی به جای صیقل چرخ امور موجب اغتشاش در تشخیص مسئولیت ها و فرافکنی در پاسخ گویی ها می شود.مادامی که در زمین توسعه پایدار و ازجمله امنیت غذایی کشور، گل های زیادی از تیم خودی می خوریم و تا زمانی که در مقایساتی مانند دو سوی مرز بر بام گردنه حیران در حراست از جنگل و اراضی ملی عقب افتاده ایم و... حتی اگر در جام جهانی به دروازه اسپانیا هم گل های پرشمار بزنیم، فقط شیپور پیکار را به صدا درآورده ایم؛ پیکاری که در آن و بی سازوبرگ به آوردگاهی خواهیم رفت که شیپورش حتی توان فراخوانی برای ادامه پیکار را نخواهد داشت.
                