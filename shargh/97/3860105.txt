دو‌شنبه ۱۷ دی ۱۳۹۷
-----------------------------------------
حرف اول
-----------------------------------------
مدیران شهری الگوی سه شنبه های بدون خودرو
-----------------------------------------

                    شمال تهران کریدور تنفسی این شهر محسوب می شود و در پاکسازی هوای تهران نقش مهمی دارد؛ بر همین اساس اجرای طرح سه شنبه های بدون خودرو و اشاعه آن به سایر شهروندان می تواند این کریدور را از آلودگی های زیست محیطی پاک و به تبع آن شهر تهران را نیز پاکیزه نگه دارد. منطقه یک با وجود مراکز گردشگری مانند بوستان ها، تفرجگاه ها، مسیرهای کوه نوردی، مرقد مطهر امامزادگان(ع)، مراکز تجاری و… یکی از مناطق پرترافیک شهر تهران حتی در روزهای تعطیل است که شبکه های بزرگراهی موجود در آن به عنوان کمربند جنوبی تنها تسهیل کننده تردد وسایل نقلیه عبوری از منطقه هستند و برای ترافیک مرکزی منطقه که با حجم بالای مجتمع های مسکونی و تجاری به صورت گره ترافیکی درآمده است، تسهیل کننده نیست. مساحت معابر شمال تهران طبق استانداردهای ترافیکی باید بالای 20 درصد مساحت کل منطقه باشد که با شش درصد مساحت و کسر 14درصدی معبر، کشش ظرفیت ترافیکی این منطقه کم است و از سویی بیش از 50 درصد خودروها در منطقه یک تک سرنشین هستند و باید شهروندان توجیه و ترغیب شوند که برای انجام هر کاری از وسیله نقلیه شخصی استفاده نکنند. از آنجا که منطقه یک جای کار سخت افزاری ندارد و باید با اجرای طرح های نرم افزاری مناسب حمل ونقل عمومی را جایگزین استفاده از خودرو های شخصی کنیم تا حمل ونقل انسان محور جایگزین حمل ونقل خودرومحور شود، مدیران شهری با توجه به وظیفه اصلی خود که باید شهر را مدیریت کنند، به عنوان پیشتازان طرح سه شنبه های بدون خودرو با مشارکت در این طرح، الگوی فرهنگی مناسبی برای سایر شهروندان خواهند بود.لازم به ذکر است اجرای موفق این طرح نیازمند ارتقای زیرساخت های ترافیکی منطقه است. در حال حاضر بیش از 193 اتوبوس در 15 خط و 362 اتوبوس BRT در سه خط 4، 7 و 9 تندرو در چهار پایانه، شهید افشار، دستواره، تجریش و لاله و بیش از سه هزارو 873 تاکسی نیز شامل ناوگان تاکسی خطی، گردشی و بیسیم و همچنین تاکسی ون در 53 خط در پنج پایانه، ارم، دستواره، قیطریه، مینی سیتی و نوبنیاد فعال هستند که با حداکثر ظرفیت خود خدمات رسانی می کنند.به منظور رفاه حال شهروندان و تشویق آنان در استفاده از حمل ونقل عمومی 90 درصد پایانه های سطح منطقه به امکانات رفاهی از جمله سرویس بهداشتی، نمازخانه و سرپناه، مجهز شده اند.دو خط یک و سه مترو نیز شهروندان را در مرکز و شمال شرق منطقه جابه جا می کنند که با ادامه خط سه به خیابان ولیعصر(عج) این خدمات رسانی در کل منطقه یک برقرار خواهد شد.در کشورهای توسعه یافته این موضوع امری ضروری و اجتناب ناپذیر است که باید گام های مناسبی برای اجرائی شدن طرح یک روز بدون خودرو برداشته شود که اولین اقدام آن همراه شدن مسئولان با این طرح است.بی تردید همگام شدن مسئولان با اجرای طرح سه شنبه های بدون خودرو می تواند  تاثیرگذار باشد زیرا هنگامی که مدیران یک منطقه از وسایل نقلیه عمومی یا دوچرخه استفاده کنند، این طرح در آن منطقه و در شهر نهادینه می شود.
                