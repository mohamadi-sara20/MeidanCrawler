یک‌شنبه ۲۱ مرداد ۱۳۹۷
-----------------------------------------
یادداشت
-----------------------------------------
حقوق دان ها و غیر حقوق دان ها
-----------------------------------------

                    شهردار سابق تهران به تازگی و در آستانه اولین سالگرد تحویل دادن صندلی خود به تیم مدیریتی منتخب مردم، در گفت وگو با یک روزنامه متعلق به اصولگرایان سنتی، به دولت توصیه کرده رویکردش را از مذاکره محوری به کارمحوری تغییر دهد. درباره این مصاحبه و حاشیه های آن مطالب گفتنی و تامل برانگیز فراوان است، به ویژه اینکه او برخلاف انتظار منطقی اصحاب رسانه و افکار عمومی، به جای دفاع از عملکرد خود در شهرداری و در شرایطی که تیم جدید مدیریت شهری بارها از مشکلات به جامانده از دوران مدیریت 12 ساله اش نالیده اند، فقط به بیان این نکته بسنده می کند که سکوت یک سال اخیر به دلیل افزایش مشغله و عضویت در مجمع تشخیص مصلحت است. بااین حال در این یادداشت فقط به همین توصیه خاص ایشان به دولت می پردازم. از متن مصاحبه می توان دریافت که منظور از دو عبارت مذاکره محوری و کارمحوری همان دو رویکرد رقیب در انتخابات خرداد 1392 است: رویکرد اول، تلاش برای حل مشکل با جهان خارج و شکستن سد تحریم های ظالمانه از طریق مذاکره و توافق را نقطه شروع خروج از شرایط دشوار اقتصادی می دانست تا به اصطلاح در کنار چرخیدن سانتریفیوژها، چرخ اقتصاد خانوارها نیز از گردش نیفتد؛ اما رویکرد دوم اهمیتی به تداوم یا حتی تشدید تحریم ها نمی داد. البته نمایندگان رویکرد دوم گرچه در ظاهر جمله معروف احمدی نژاد را که قطع نامه ها را کاغذپاره بی اثر می دانست، تکرار نمی کردند، اما قویا بر این باور بودند که برای حل مشکل اقتصاد کشور نیازی به تعامل با جهان خارج نیست. درواقع توصیه قالیباف به دولت این است که دست از رویکرد اول بکشد و رویکرد دوم را پیشه کند. به بیان دقیق تر یا دولت یازدهم از همان ابتدا که با شعار مذاکره و تعامل برای حل بحران توانست رای اکثریت قاطع شهروندان را کسب کند، باید برخلاف خواست و اراده رای دهندگان، همان مسیر بی اعتنایی به قطع نامه ها را دنبال می کرد و در «دام مذاکرات بی فایده» نمی افتاد یا اینکه شهروندان صاحب حق رای «اشتباه» انتخاب رویکرد مذاکره را مرتکب نشده و طرفداران رویکرد دوم را به قدرت می رساندند تا دشمنان قسم خورده این سرزمین با تحمیل چند قطع نامه ظالمانه دیگر کشورمان را که در گوشه رینگ گیر افتاده بود، گرفتار فصل هفتم منشور ملل متحد و تبعات جبران ناپذیر آن کنند. نسخه ای که او برای درمان مشکلات امروز کشور می پیچد، در اصل همان رویکرد دوم در انتخابات خرداد 92 است. او می گوید نباید منتظر به اصطلاح سیب و گلابی غربی ها ماند. دولت باید به جای تلاش برای رفع تنش در سطح جهانی و مقابله دیپلماتیک با تعرض جدید آمریکا، به فکر رفع مشکلات داخلی باشد. فرمانده سابق نیروی انتظامی با این رهنمود موارد متعددی از واقعیات را نادیده می گیرد که در زیر به چند مورد اشاره می کنم:1 –امروز با گذشت بیش از پنج سال از آن خرداد پرماجرا، بر همگان ثابت شده است که تلاش برای رسیدن به توافقی عزتمندانه مانند برجام تا چه میزان می توانست دستاوردهای مثبتی برای کشورمان داشته باشد.به گونه ای که حتی آقای قالیباف اعتراف می کند که «در عرصه بین المللی باوجود تمام تبلیغات غرض ورزانه نادرست، ثابت کردیم قابل اعتماد هستیم و اگر توافقی انجام دهیم، پایش می ایستیم».2 – عدم توفیق کشورمان در مرحله چیدن سیب و گلابی از درخت برجام تا حد زیادی معلول نبود توافق در داخل کشور و تلاش برخی محافل برای بی نتیجه کردن آن بود؛ برای مثال با کوچک ترین تحرک دولت برای جذب سرمایه گذار خارجی، بلافاصله دانشجویان معترض جلوی ساختمان وزارت نفت تجمع می کردند تا به «تاراج منابع نفتی کشور» اعتراض کنند. اگر همفکران آقای قالیباف به جای مخالفت و در اصل وقت کشی، با دولتمردان همراهی می کردند و برنامه جذب سرمایه خارجی به خوبی پیش می رفت، امروز «شرکای اروپایی» انگیزه بیشتری برای مخالفت با تحریم های آمریکایی داشتند.3 – قطع نامه های ظالمانه کار را به جایی رسانده بود که در نهایت برنامه نفت در برابر غذا در انتظار کشورمان بود. آیا تغییر این شرایط و لغو یکباره قطع نامه ها به عنوان یک اقدام بی سابقه در سطح جهان، جز از طریق رویکرد مذاکره و تعامل امکان پذیر بود؟!4 – پیش فرض ناگفته قالیباف این است که مذاکره و تعامل در هر شرایطی بی فایده بوده، زیرا ایران با گذشت چند سال از امضای برجام هنوز گرفتار تحریم است. به بیان دیگر او فرقی بین آمریکای اوباما و آمریکای ترامپ قائل نیست، او درهرصورت آمریکا را قابل مذاکره و توافق نمی داند. درحالی که حتی با چشم غیرمسلح نیز می توان تفاوت بین این دو را دریافت. همان گونه که به تازگی امام جمعه موقت تهران نیز به طور ضمنی بر این تفاوت آشکار صحه گذاشته و گفته اند: «اگر هم روزی بنا (بر مذاکره) بود، با این دولت و این رئیس جمهوری امکان مذاکره وجود ندارد».5 – اما نکته بسیار تامل برانگیز در مصاحبه این است که او با صراحت و به درستی اذعان می کند «هدف ترامپ از اعلام مذاکره بدون پیش شرط با ایران این است که توپ را در زمین ایران بیندازد و فشار را بر ایران بیشتر کند»، بله ترامپ می خواهد چهره ای متعادل و صلح طلب از خود نشان دهد و افکار عمومی کشورش و حتی جهان را برای تشدید تحریم ها با خود همراه کند. دقت در این نکته خاص تفاوت غیرحقوق دان ها و حقوق دان ها را یک بار دیگر در معرض دید و قضاوت مردمان این سرزمین قرار می دهد.پی نوشت: 1 - مشکل قالیباف این است که قبلا در بنرهای تبلیغاتی معروف دوران مسئولیتش در شهرداری، تصویر اوباما را در کنار شمر قرار داده و اینک شخصیتی منفورتر از شمر نمی شناسد تا تصویرش را در کنار تصویر ترامپ قرار بدهد!
                