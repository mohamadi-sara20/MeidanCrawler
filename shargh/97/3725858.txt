یک‌شنبه ۱۹ فروردین ۱۳۹۷
-----------------------------------------
یادداشت
-----------------------------------------
باز هم پزشکان؟
-----------------------------------------

                    سال هاست شهروندان تهران با کلمه ای به نام طرح ترافیک آشنا شده اند. معمولا سیاست گذاران ابتدا با مشکلی مواجه می شوند و بعد برای آن راه حلی در نظر می گیرند. سال ها قبل، در زمان جنگ، چند مشکل مدنظر قرار گرفت؛ یکی صرفه جویی در مصرف بنزین در زمان جنگ تحمیلی و دیگری مشکل ترافیک قسمت های مرکزی تهران بود؛ بنابراین در آن سال ها مدیران طرحی را به نام طرح ترافیک در انداختند که اساس آن ورود اتومبیل های کمتری به نقاط مرکزی تهران بود. بر این اساس مجوزهایی برای گروه های خاصی که ضرورت حضور آنان در منطقه مرکزی تهران بدیهی به نظر می رسید، صادر شد. عمده ترین این گروه ها، پزشکانی بودند که محل کار آنان در این مناطق بود. در سال های اول، حتی مبلغ خاصی برای صدور این مجوز وجود نداشت. بعد از آن کم کم مبلغی به عنوان حق صدور این مجوز در نظر گرفته شد و هر سال مقداری بر آن اضافه شد؛ به نحوی که در سال های اخیر، مبلغ درخور توجهی شده بود. با وجود این، پزشکان و کادرهای درمانی که محل کار آنان در منطقه طرح ترافیک بود، با پرداخت این مبلغ و علاوه بر آن پرداخت به موقع تمام عوارض و جریمه های رانندگی و حق ثبت نام نظام پزشکی و گرفتن به موقع معاینه فنی اتومبیل، برای حضور در محل کار خود که بیشتر در بیمارستان های دولتی و دانشگاهی مرکز شهر بود، اصطلاحا آرم ترافیک می گرفتند. سال های متمادی گذشت و این روالی معمول بود. پزشکان شاغل در محدوده، چند روز از آذر یا دی ماه خود را به تکمیل مدارک آرم ترافیک اختصاص می دادند. از چند سال قبل جوی در رسانه ها شکل گرفت و در آن پزشکان با هجوم تبلیغاتی شدید مواجه شدند. هر مشکلی که پیش می آمد، اول باید بررسی می شد که آیا پزشکان مقصر هستند یا خیر؟ ولی حتی در این جو نیز کسی از اینکه به پزشکان شاغل در منطقه طرح، آرم ترافیک داده می شود انتقاد نمی کرد. این امتیاز نه چندان ارزان آن قدر بدیهی به نظر می رسید که دلیلی برای انتقاد از آن نبود. از سال قبل و با آمدن شورای شهر جدید و انتصاب شهردار جدید، زمزمه تغییر سیاست های آرم ترافیک نیز شنیده شد. زمانی که سیاستی عوض می شود، دو دلیل می تواند داشته باشد؛ یا سیاست قبلی در حل مشکلات ناتوان بوده یا مشکلات جدیدی پیش آمده است که سیاست جدیدی را می طلبد. اینکه ترافیک مناطق مرکزی تهران اکنون نیز وضع مناسبی ندارد، برای همه روشن است. علاوه بر این، آلودگی هوا از مشکلاتی است که چند سال است به شدت تهران را آزار می دهد. به نظر می رسید سیاست گذاران برای حل این دو مشکل نیاز به تغییر سیاست را لازم دیده باشند. زمزمه تغییر سیاست ادامه داشت، ولی ابعاد آن روشن نبود. در این میان، دوره شهرداری شهردار جدید دولتی مستعجل بود که با استعفای شهردار به پایان رسید. این مسئله به ابهامات افزود؛ به نحوی که اکنون در نیمه دوم اولین ماه سال 97 هنوز سیاست های طرح ترافیک کاملا روشن نیست، ولی آنچه در افق هویدا شده، این است که بیشتر افراد می توانند با پرداخت مبالغی روزانه که بنا بر ساعت ورود و خروج متفاوت است، وارد محدوده شوند. درواقع سیاست گذار سعی کرده حقی به اغلب افراد در صورت پرداخت هزینه بدهد و در مقابل، مهم ترین اتفاق این است که امتیاز از گروه هایی که به نحوی خاص آرم می گرفتند، به ویژه پزشکان، گرفته شده است. اولین سوال این است که آیا این تغییر سیاست مشکلات ترافیک تهران را حل می کند؟ اگر همه بتوانند با پرداخت مبلغی به محدوده بیایند، آیا ترافیک مناطق مرکزی تهران کمتر می شود؟ آیا با این سیاست آلودگی کاهش می یابد؟ آیا آلودگی و ترافیک عمدتا متعلق به پزشکان بود که معمولا در اولین ساعات کاری به محل بیمارستان می روند و در ساعات آخر از محدوده خارج می شوند و مشخصا در داخل محدوده رفت وآمد دیگری ندارند؟ مشخص است جواب همه این سوالات خیر است. سیاست گذاران ممکن است بگویند ما نگفتیم هر تعداد افراد می خواهند با پرداخت هزینه وارد شوند، بلکه سقفی برای این مجوز در نظر گرفته ایم. در این صورت سوال این است که آیا ضرورتی که از قبل برای حضور پزشکان در محل کار خود یا خبرنگاران در محل وقوع یک خبر وجود داشت، برطرف شده است؟ آیا منطقی است که مثلا پزشکی برای رسیدن به محل کار خود بخواهد وارد محدوده شود و به او بگویند متاسفیم تعداد مجوز امروز تمام شده است.اگر مشکلات یادشده را در نظر بگیریم، آیا واقعا ترافیک نقاط مرکزی تهران هم یکی دیگر از نتایج کار پزشکان بوده است؟ آیا آلودگی هوا به علت ورود و خروج پزشکان آن هم با ماشین هایی که معاینه فنی داشته اند بوده است؟ اینها سوالاتی ست که حداقل اذهان پزشکان شاغل در مناطق مرکزی نوعا محروم تر و در عین حال حساس تر تهران را مشغول کرده است.امکان حضور به موقع پزشک بر بالین بیمار، نه تنها از حقوق پزشکان بلکه از حقوق بیماران است. ممکن است منتقدانی بر اساس جو حاکم رسانه ای فعلی از همین حضور به موقع شکایت کنند، ولی قطعا سیاست گذاران نباید امکان این حضور را مشکل کنند. من بر اساس آنچه از همکارانم دیده ام، اطمینان کامل دارم که حتی با سیاست های جدید نیز حداکثر تلاش را خواهند کرد که اختلالی در درمان بیماران اتفاق نیفتد و نخواهد افتاد؛ اما پاسخ به سوالات گفته شده حداقل درخواست این قشر -که به شهادت همه تحصیل کرده به شمار می روند- است.
                