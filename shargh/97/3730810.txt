چهار‌شنبه ۲۹ فروردین ۱۳۹۷
-----------------------------------------
حرف اول
-----------------------------------------
مسیر مصونیت از ضربات ارزی
-----------------------------------------

                    نوسانات اخیر نرخ ارز، اهمیت اداره کشور با درآمدهای غیرنفتی را بیشتر نشان داد. اداره کردن کشور بدون اتکا به درآمد نفتی با افزایش قدرت اقتصادی امکان پذیر است و تا زمانی که به این قدرت دست نیابیم، به درآمدهای نفتی وابسته خواهیم بود. قدرت اقتصادی ایران باید به حد اقتصاد کشورهایی مانند آلمان، ژاپن، چین و ایالات متحده برسد تا اداره کشور بدون نیاز به درآمدهای نفتی میسر شود. سیاست های اقتصادی کشور باید در راستای افزایش بهره وری، سرمایه گذاری و تولید اتخاذ شود تا در نهایت به کشوری بدون اتکا به درآمدهای نفتی تبدیل شویم. از دیگر راهکارهای اداره کشور بدون نفت، درآمدهای مالیاتی است. اداره کشور بدون نیاز به درآمدهای نفتی می تواند از طریق اخذ مالیات امکان پذیر شود که البته اعمال این راهکار نیز در گرو افزایش قدرت اقتصادی کشور است. به دلیل رکود در کشور، دولت توان زیادی برای افزایش مالیات ندارد به همین دلیل سهم نفت در بودجه را افزایش داده است. افزایش سهم نفت در بودجه همیشه بد نیست و در شرایط فعلی که بخش عمران کشور با کمبود نقدینگی مواجه است، می توان از این محل سرمایه گذاری های لازم را انجام داد. اگر افزایش درآمدهای نفتی دولت به سرمایه گذاری و تخصیص بودجه های عمرانی منجر شود، بسیار مطلوب خواهد بود، اما اگر صرف خرید آدامس بادکنکی شود، قطعا اقتصاد هیچ رشدی نخواهد داشت.درآمدهای مالیاتی باید صرف بودجه جاری شود و سهم نفت نیز باید در بخش های توسعه ای به کار گرفته شود تا نتیجه آن ملموس و مشخص باشد. رشد اقتصادی کشور نیاز به تداوم دارد. با توجه به اینکه اقتصاد ایران هنوز بالغ نشده است، این رشد انجام می شود، اما در کشورهای پیشرفته اگر دو برابر ایران نیز سرمایه گذاری کنند، رشد اقتصادی زیادی حاکم نخواهد شد؛ به این دلیل که آنها در مراحل ابتدایی رشد اقتصادی قرار ندارند. دولت یازدهم دو برنامه اصلی داشت؛ حل پرونده هسته ای ایران که نتیجه آن امضای برجام بود و حل مسائل و مشکلات اقتصادی کشور. تیم مذاکره کننده وزارت خارجه با کشورهای 1+5 سر میز مذاکره نشست و مشکلات پرونده هسته ای ایران را تا جایی که امکان انتخاب وجود داشت، حل کرد. تیم اقتصادی دولت هم شرایط اقتصادی کشور را تا حد زیادی سروسامان داد. افزایش حجم صادرات در دو سال گذشته از نتایج بهبود این دو حوزه است. بعد از برجام و رفع تحریم های مرتبط با هسته ای، دولت توانست بازارهای بین المللی را شناسایی و با آنها ارتباط خوبی برقرار کند. نتیجه این بهبود رابطه تجاری، در حوزه صادرات و واردات تا حدی خود را نشان داد. صادرات در سه حوزه صادرات نفتی، صادرات غیرنفتی وابسته به نفت و صادرات غیرنفتی واقعی، دنبال می شود. اراده دولت برای بازگشت حجم صادرات نفت، اقدام مناسبی بود. قبل از برجام ما حدود یک میلیون بشکه نفت صادر می کردیم و پول حاصل از این فروش هم به کشور برنمی گشت. اما بعد از برجام سهم فروش ما در بازار جهانی به بیش از دو میلیون بشکه رسید با این تفاوت که می توانیم این حجم از صادرات را به کشور برگردانیم. البته عده ای معتقدند که دولت در سال های گذشته با نگاه به درآمدهای نفتی از صادرات غیرنفتی غافل بوده و این موضوع باعث شده است اساسا ارتباط بین دو عامل، ارتباطی متوازن و متعادل نباشد. اما من این را قبول ندارم؛ برای اینکه حجم صادرات در همه حوزه ها بالا رفته است. ولی از آنجا که ایران کشور نفتی است، حتما حجم صادرات نفت بالاتر از صادرات غیرنفتی خواهد بود. افزایش حجم صادرات، نتیجه ثبات و امنیت سیاسی در کشور است. دولت همچنین توانست تورم 40درصدی را به تک رقمی برساند و این واقعا قابل تقدیر است. در دولت گذشته تورم 40 درصد و نرخ رشد منفی بود. یعنی مردم 40 درصد فقیرتر از امروز بودند؛ وضعیت اقتصادی در آستانه فروپاشی بود. در پنج سال گذشته نرخ رشد مثبت شده و دولت هم برنامه ریزی می کند تا امسال هم به نرخ رشد پنج تا هشت درصدی برسد. به کارگیری توانمندی های داخلی براساس امتیازها و مزیت های اقتصادی و تولیدی کشور، فضایی را فراهم می کند که متخصصان ایرانی در کنار ایجاد رابطه مناسب با تولیدکنندگان مطرح خارجی، فناوری های مورد نیاز را بومی کنند. همچنین مدیریت منابع آزادشده کشور پس از رفع تحریم ها می تواند به جای واردات کالاهای مصرفی آن را برای واردات مواد اولیه تولید با ارزش افزوده بالا اختصاص دهد و سرمایه گذاری اقتصادی داشته باشیم. در کنار اینها اگر بازاریابی دقیق برای محصولات باکیفیت کشورمان در بازارهای هدف است که این شیوه می تواند حاصل فعالیت عوامل قبلی را در اختیار مشتریان قرار دهد. می توان با تکیه بر موارد فوق، اقتصاد ایران را به اقتصادی کمترآسیب پذیر تبدیل کرد.
                