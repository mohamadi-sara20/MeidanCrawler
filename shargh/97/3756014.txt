سه‌شنبه ۲۲ خرداد ۱۳۹۷
-----------------------------------------
حرف اول
-----------------------------------------
مردم را در جریان بگذارید
-----------------------------------------

                    در یک سال بعد از انتخابات سال 96، به تدریج حملات به روحانی و دولت او از سوی جریان رقیب افزایش یافت و به سقف انتخابات سال گذشته نزدیک شد. خروج آمریکا از برجام و برخی مشکلات اقتصادی داخلی نیز فرصت موج سواری بر مطالبات مردم را در اختیار رقبا قرار داده است. با این حال برای آنکه بدانیم در این پنج سال چه بر کشور گذشته است، مرور وضعیت دولت، پیش از روی کار آمدن روحانی ضروری است. رئیس جمهور در دولت یازدهم زمانی سکان اداره کشور را به دست گرفت که میراث دار مسائل و مشکلات عمیق برجا مانده از دولت احمدی نژاد بود و انباشت آنها برای کشور هزینه های بسیاری بر جای گذاشته بود. دو مسئله مهم سیاست خارجی ماجراجویانه دولت های نهم و دهم در کنار شدت یافتن تحریم های شورای امنیت سازمان ملل به بهانه برنامه هسته ای ایران، مقابل دولت یازدهم قرار داشت. تلاش شد با یک زمان بندی دقیق و یک تیم توانای مذاکره کننده، فضای دیپلماسی و موضوع هسته ای ایران در کنار هم مدیریت شود که به نتیجه مقبولی نیز دست یافت. تورم افسار گسیخته و مشکلات اقتصادی چالش بعدی دولت بود که حل آن بس دشوار است. در اواخر دولت احمدی نژاد، تورم بیش از هر زمانی مردم را در تنگنا قرار داده بود و کشور به واسطه سیاست های نادرست از یک اقتصاد بیمار رنج می برد...تا حدی که در اختیار دولت بود، گام های بهبود برداشته شد؛ اما از آغاز دولت دوازدهم شرایط تا حدی تغییر کرد. رکود اقتصادی و اشتغال دو مسئله مهم پیش روی کشور است. اگر با دید کارشناسی به مصاف این مسئله نرویم، می تواند نارضایتی های اجتماعی را دامن بزند. با وجود این کاستی ها دولت توانسته نوعی توازن را در عرصه های مختلف حفظ کند و در بخش های فرهنگی و اجتماعی، گام هایی برداشته شده است. در حوزه سیاست داخلی نیز با وجود تنگناها، دولت عامل ایجاد فضای امنیتی نیست. برخی احزاب توانستند فعالیت خود را از سر بگیرند و چند انتخابات با استاندارد بهتری نسبت به دولت احمدی نژاد برگزار شد. با این حال دولت دوازدهم از مشکل سن بالا رنج می برد. معتقدم بخشی از مشکلات امروز نه بر اثر تحریم ها؛ بلکه به دلیل انفعال در برخی مدیران نمود یافته است. جامعه ما جامعه جوانی است که اگر به این قشر فرصت فعالیت داده نشود، قطعا با مشکلات فراوانی در آینده روبه رو خواهیم شد.با وجود همه مشکلات، عملکرد دولت،تندروها را نیازمند به استفاده از همه ابزارها برای ناکارآمد جلوه دادن روحانی ترغیب کند. طبیعی است عده ای در برابر اقدامات دولت جبهه بگیرند و تمام تلاش خود را برای ناموفق جلوه دادن آن به کار بگیرند. آنان نمی خواهند تداوم حضور دولت عقلانی در 1400 را به چشم خود ببینند. مردم یک سال قبل در انتخابات، شانس دوباره ای به دولت داد. تجربه تاریخی هم ثابت کرده مردم ایران دیگر خواهان تنش تازه در برابر جهان و در داخل کشور نیستند. باید در عین انتقاد از دولت در بخش هایی که نیاز به اصلاح دارد، اقدام سنجیده صورت گرفته یا عدم امکان فعالیت در برخی حوزه های خارج از اراده دولت و اصلاح طلبان را به مردم منتقل کرد. در غیر این صورت ممکن است سرمایه اجتماعی آنان، با آسیب جدی مواجه شود.
                