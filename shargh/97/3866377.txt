یک‌شنبه ۱۴ بهمن ۱۳۹۷
-----------------------------------------
حرف اول
-----------------------------------------
10 نکته درباره تغییرات محدوده زوج و فرد
-----------------------------------------

                    1- عصر دیروز تیم های کارشناسی شهرداری، پلیس راهور، وزارت کشور و استانداری تهران نهایتا بر سر یک طرح جدید به توافق رسیدند که چند مشخصه دارد: اولا عادلانه تر است، ثانیا تاثیر بیشتری بر کاهش آلودگی هوا و کنترل ترافیک شهر دارد، ثالثا شرایط تردد را برای عموم مردم در حد رفع نیازشان تسهیل می کند و رابعا به آثار اجتماعی طرح های ترافیکی توجه بیشتری کرده و امتیاز ویژه ای برای ساکنان محدوده قائل شده است.
2- تا الان، خودروهای پلاک فرد در هر فصل حداکثر 26 روز مجاز و خودروهای پلاک زوج حداکثر 39 روز مجاز داشتند (که روزهای تعطیل بین هفته را هم باید از این اعداد کم کرد)؛ اما بر اساس تصمیم نهایی شورای ترافیک تهران، تعداد روزهای مجاز هر خودروی پلاک تهران در طول فصل به عدد ثابت 20 روز خواهد رسید تا تاثیر بیشتری بر ترافیک و آلودگی هوا داشته باشد و تبعیضی نیز بین پلاک های فرد و زوج وجود نداشته باشد. خودروهای پلاک غیر تهران نیز 15 روز در هر فصل مجاز خواهند بود.
3- در مقابل، برای اینکه شرایط ورود به محدوده دوم (زوج یا فرد سابق) برای عموم مردم راحت تر شود، دیگر محدودیتی از بابت زوج یا فرد بودن پلاک و روز وجود ندارد و هر خودرویی در هر روزی که نیاز داشت، می تواند از حق تردد خود استفاده کند.
4- بعد از این، دیگر چیزی به عنوان محدوده زوج یا فرد وجود ندارد و هرکس در هر فصل 20 روز حق تردد رایگان دارد که از شنبه تا چهارشنبه هر وقت خواست می تواند استفاده کند. وقتی این 20 روز تمام شد، برای بعد از آن باید عوارض بپردازد. البته تعداد روزهای مجاز استفاده نشده در هر فصل را نمی توان به فصل بعد انتقال داد.
5- تاکنون مبلغ عوارض برای محدوده زوج یا فرد (در روزهای غیرمجاز و مخالف پلاک) معادل هزینه کل طرح ترافیک بود؛ اما بعد از این نرخ عوارض روزهای فراتر از تعداد روزهای مجاز، معادل نصف هزینه طرح ترافیک خواهد بود.
6- تا سال قبل برای ساکنان محدوده طرح ترافیک و زوج یا فرد هیچ امتیازی دیده نشده بود و در سال 97 در طرح ترافیک جدید، فقط امتیاز خروج قبل از ساعت 8:30 و بازگشت به محدوده بعد از ساعت 17 اضافه شد. امسال علاوه بر آن پیشنهاد شده که ساکنان محدوده ها 50 درصد تخفیف داشته باشند.
7- همه نرخ های مربوط به طرح جایگزین زوج یا فرد، همانند طرح ترافیک امسال محاسبه می شود؛ یعنی تردد در ساعات بین روز، ارزان تر از اوج صبح و عصر است. البته تخفیف معاینه فنی برتر در سال آینده از 20 درصد به 25 درصد افزایش خواهد یافت.
8- علاوه بر همه اینها، برای کسانی که تردد غیرمجاز داشته اند (یعنی قبل از ورود به محدوده ها حساب خود را شارژ نکرده بودند)، مهلتی برای پرداخت عوارض در نظر گرفته شده است که اگر در این مهلت هم عوارض پرداخت نشده را تسویه کنند، جریمه نخواهند شد.
9- کسانی که در سال 97 برای طرح ترافیک در سایت «تهران من» ثبت نام کرده اند، نیاز به ثبت نام جدید ندارند و فقط اگر ساکن محدوده زوج یا فرد هستند، برای بهره مندی از امتیازات سکونت باید مدارک خود را به دفاتر خدمات الکترونیک شهر ارائه دهند که بعدا برای آن فراخوان داده خواهد شد.
10- کسانی که تاکنون در سایت «تهران من» ثبت نام نکرده اند، صرفا با ثبت نام در سامانه و سپس افزایش اعتبار خود می توانند طبق همین الگو در محدوده اول (طرح ترافیک) و همچنین محدوده دوم (کنترل آلودگی هوا) تردد داشته باشند و اگر قبل از تردد حساب خود را شارژ کرده باشند، قطعا جریمه نخواهند شد.
آنچه گفته شد، دیروز از تصویب شورای ترافیک شهر تهران گذشت و بخش های مربوط به نرخ و رقم پایه و تخفیف ها نیز امروز در شورای شهر بررسی و تصویب شد. تغییرات مربوط به محدوده زوج یا فرد از ابتدای سال آینده اجرا نمی شود؛ بلکه نیاز به اطلاع رسانی به مردم و همچنین تقویت زیرساخت ها دارد که آغاز اجرای آن از تابستان 1398 خواهد بود.
                