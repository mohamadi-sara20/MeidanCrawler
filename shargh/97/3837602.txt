چهار‌شنبه ۷ آذر ۱۳۹۷
-----------------------------------------
حرف اول
-----------------------------------------
خاموشی برتولوچی
-----------------------------------------

                    غروب آخرین نسل غول ها خاموشی ستاره رخشنده آسمان سینما… سازنده «آخرین امپراطور»، «آخرین تانگو»، کارگردان بزرگ «بودای کوچک»؛ «برناردو برتولوچی». برتولوچی 77 سال پیش، شانزدهم مارس 1941 در شهر زیبای پارما، شهری در شمال ایتالیا زاده شد؛ در خاندانی هنرپرور. پدر شاعری شهره بود؛ مورخ هنر و منتقد سینما. نخست برتولوچی به ادبیات روی آورد، به کشف گوهر کلام دل بست. از 15سالگی به کار نوشتن و داستان پرداخت. در 21سالگی نخستین کتابش خوش درخشید. این کتاب جایزه نامی ادبی «ویارجو» Via Reggio Premio را نصیبش کرد. نامش در کنار نام آورانی جای گرفت که پس از او برندگان این جایزه شهره شدند؛ ادیبانی چون ایتالو کالوینو، آلبرتو موراویا و… .دیدار و دوستی با «پازولینی» او را با سینما آشنا کرد؛ دنیای رنگ و نور، دنیایی پر جذبه و جاذبه. «پازولینی» برای نشر نخستین کتاب «برتولوچی» یاری ها رسانده بود. برتولوچی به سال 1961 به دستیاری اول فیلم «آکاتونه» پازولینی درآمد.اکنون دیگر او به راه سینما درآمده بود. نگاه شاعرانه و اندیشه عدالت جویش در فیلم ها رخ می نمود.به راهی درآمد که پس از او چهرگانی نامی چون فدریکو فلینی، ویسکا و روسلینی گام گذارده بودند و آن را «نئورئالیسم ایتالیایی» می نامند.ساختن فیلم های نخستش بر پایه داستان هایی از داستایوفسکی و بورخس بود اما نگاه خیره اش بازنمایی دوران فاشیسم و کشف گوهر آزادی بود.در فیلم «کونفورمیست» ایدئولوژی فاشیسم و طرح موسولینی برای ترور استادی آزادی جو را به تصویر کشید. فیلم هایش جایزه ها برد؛ هرچند نمایش «آخرین تانگو» برایش مشکل آفرین شد و حکومت ایتالیا پنج سال از حقوق شهروندی محرومش کرد اما در جشنواره فیلم ونیز برنده جایزه شیر طلایی و در جشنواره لوکارنو برنده جایزه یوزپلنگ شد.«آخرین امپراطور» در شصتمین دوره اسکار جایزه ها را برایش به ارمغان آورد. در 9 بخش اسکار فیلمش بهترین شد؛ بهترین فیلم، بهترین کارگردان، بهترین فیلم نامه، بهترین موزیک و… .این توفیقی بود یگانه که نصیب کسی نشده بود.به سال 2011 جشنواره کن نخل طلا را به دستان وی سپرد؛ گفتنی است که وی تنها ایتالیایی برنده اسکار است؛ فیلم های او بازتابی و روایتی بود از زمانه اش.
وی پایه زندگی انسان را وجدان، سیاست و نفس اغواگر می دانست. چندسالی بود که سرطان به جانش چنگ انداخته بود. اما نشسته بر ویلچر آخرین فیلمش «من و تو» را به پایان برد. 
برتولوچی اعتقاد داشت سینما به هر روی نمایانگر جامعه ای است که کارگردان در آن زندگی می کند و می گفت: «خشونت و هیجان هالیوود برگرفته از بطن جامعه آمریکاست». 
به سال 1345 برای تهیه مستندی به سفارش تلویزیون ایتالیا به میهن ما سفر کرد؛ مستندی درباره  نفت با عنوان «ریشه ها» ساخت که بخش اول آن در ایران فیلم برداری شد.
در این سفر که چندماهی پیش از خاموشی فروغ فرخزاد رخ داد، دیدار و گفت وگویی با وی داشت. برتولوچی دلداده و عاشق شرق بود.
وی پس از بازگشت از ایران چنین گفت: 
- فلسفه آسیا و آفریقا برایم بسیار جذاب است. ایران، هند، چین، تبت و مصر کشورهایی هستند که در هر کدام از آنها می توانید شاهد تمدنی پیشرفته از فرهنگ و حکمت باشید. 45 سال پیش، هنگامی که به ایران سفر کردم، با بانو فروغ فرخزاد دیداری داشتم. شخصیت من و او بسیار نزدیک بود، چراکه او نیز مثل من هم شعر می سرود و هم به فیلم سازی شوق و علاقه فراوانی داشت.
در شرق ایده های ناب بسیاری وجود دارد. ایده هایی که ریشه در مذهب، تاریخ و باورهای انسانی دارد.
گفت وگوی برتولوچی را با فروغ فرخزاد بخوانیم. بی هیچ کم و کاستی… :
«برناردو برتولوچی: چه رابطه ای میان روشنفکران ایرانی با مکتب های ادبی و همچنین با مردمشان وجود دارد؟
اصولا رابطه میان افراد یک جامعه موقعی می تواند ایجاد شود که یک رابطه معنوی که یک مقدار ایده آل های معنوی- ایده آل های مشترک معنوی توی جامعه وجود داشته باشد و در جامعه ما فعلا یک چنین حالتی اصلا نمی تواند وجود داشته باشد. برای اینکه ما در یک دوره تحول زندگی می کنیم دوره ای که مقدار زیادی از مسائل اخلاقی تمامی مفاهیم اخلاقی- هر چیزی که به اصلاح پیش از این سازنده جامعه سازنده روحیات جامعه ما بوده است، اینها همه به هم ریخته اند و حالا چیزهای مختلفی جای آنها را گرفته اند. حتی در میان روشنفکران ما هم هنوز رابطه ای شکل نگرفته است. به خاطر اینکه گفتم که آن چیزی که می تواند این رابطه را ایجاد کند و یک هماهنگی است در یک سلسله افکار- ایده آل ها- آرزوها- هدف ها و خواست ها که وقتی این هماهنگی وجود نداشته باشد طبیعی است که این رابطه هم نمی تواند به وجود بیاید و بنابراین اصلا رابطه ای نیست. یک روشنفکر ایرانی تماشاچی جامعه اش است. جامعه ای که تقریبا بهش پشت کرده. روشنفکر آدمی است که در درجه اول یک فعالیت هایی می کند برای یک مقدار پیشرفت های معنوی. به این آدم ها بیشتر می شود گفت روشنفکر تا آدم هایی که یک سلسله فعالیت های مثلا تکنیکی می کنند. مثلا فعالیت های اقتصادی می کنند. فعالیت می کنند برای مثلا بالارفتن یک سلسله ساختمان. به وجود آوردن یک سلسله کارخانه. به وجود آوردن یک سلسله چیزهایی که یک مقدار رفاه اقتصادی تو زندگی مردم ایجاد می کند. روشنفکر به نظر من آدمی است که فکر می کند برای حل مسائل معنوی زندگی: ما گفتیم روشنفکر ایرانی پس مسئله محلی شد. مربوط می شود به ایران. من درباره آنجایی که دارم زندگی می کنم و راجع به آدم هایی که اطرافم هستند صحبت می کنم و این مسئله را قضاوت می کنم.
به نظر می رسد که فیلم شما درباره جذام و جذامی هاست. اما شما قصد بیان موضوع و مفهومی عمیق تر از مسئله جذام داشته اید.
بله این طبیعی است که اگر من فقط می خواستم یک فیلمی راجع به جذام درست کنم خب یک فیلمی محدود به مسئله جذام و جذام خانه می شد. یک فیلم جدی می شد. ولی این محل برای من یک نمونه ای بود. یک الگویی بود از یک چیز کوچک و فشرده شده ای از یک دنیای وسیع تر با تمام بیماری ها، ناراحتی ها و گرفتاری هایی که در آن وجود دارد و من وقتی که می خواستم این فیلم را بسازم، سعی کردم که به این محیط با یک چنین دیدی نگاه کنم.
آیا در ایران با مسائل زیادی روبه رو هستید؟
طبیعی است. اگر اسم این دوره را بشود گذاشت دوره شلوغ خب- پس باید گفت که ما به انتظار نتیجه بالارفتن این ساختمان هایی هستیم که به اصطلاح برای ایجاد یک مقدار پیشرفت مملکت لازم است و منتظر نتیجه این بالارفتن ها و این ساختن ها هستیم». 
اکنون که غروب غول سینمای جهان را می نگرم، با خود می اندیشم در آسمان پرستاره سینما، در دوران شتاب، در روزگار فضاهای مجازی، در زمانه آرزوهای کوتاه و دیوارهای بلند… آیا ستاره ای دیگر به درخشندگی برتولوچی، دیده و دل ما و آیندگان را روشن خواهد کرد؟
                