دو‌شنبه ۲۴ اردیبهشت ۱۳۹۷
-----------------------------------------
سرمقاله
-----------------------------------------
ترامپ چیست درس های نائومی کلاین *
-----------------------------------------

                    این روزها بسیاری از ایرانیان کاملا بحق از ترامپ عصبانی اند؛ اما پس از فرونشستن نخستین امواج خشم باید ببینیم دقیقا از چه چیزی عصبانی هستیم. طرح این پرسش راهی است برای جلوگیری از تحلیل رفتن این خشم در پرخاشگری و دشنام گویی یا واکنش های عصبی و تبدیل کردنش به نیروی محرکه ای برای تفکر و احتمالا عمل مسئولانه.ترامپ کیست؟ به بیان دقیق تر، ترامپ چیست؟ این پرسشی است که ما را از حد دشنام گویی به یک شخص فراتر می برد و با پدیده ای روبه رو می کند که «ترامپ» یکی از نام ها و شاید بارزترین نام آن است. به جای ناسزاگویی به ترامپ باید به «ترامپیسم» اندیشید؛ پدیده ای که با تجلیات مختلفش منطق «سیاست» را در زمانه ما آشکار می کند: این شاید مهم ترین درس نائومی کلاین باشد. به تعبیر کلاین، ترامپ سمپتوم یک بیماری است: «ترامپ صرفا نشانه ای از یک بیماری مسری جهانی است. ما موجی از ظهور افراد مستبد و بیگانه هراس و راست افراطی را شاهدیم: از لوپن در فرانسه گرفته تا نارندرا مودی در هند، رودریگو دوتره در فیلیپین، حزب استقلال طلب بریتانیا و رجب طیب اردوغان در ترکیه و تمام همتایان آنها (که برخی از آنها آشکارا نئوفاشیست هستند) که در سراسر جهان خواهان به دست گرفتن قدرت اند». به این فهرست می توان بنیامین نتانیاهو و بن سلمان و بسیاری دیگر را نیز افزود؛ کسانی که به ظاهر با یکدیگر در ستیزند؛ اما همه در ائتلافی غیررسمی علیه بشریت می جنگند. بنابراین آنچه اهمیت دارد، شرایطی است که پدیده ترامپ را ممکن کرده است. مهم ترین شرط امکان «ترامپیسم» را باید در سرشت «دولت» در «سرمایه داری متاخر» جست وجو کرد. در «سرمایه داری متاخر»، دولت رفته رفته به موسسه ای تبدیل شده است که کسب وکار شرکت های بزرگ و انحصاری را تضمین می کند. با ابزارهای اصلی تحقق این پروژه آشناییم: خصوصی سازی امور عمومی، مقررات زدایی از قلمرو فعالیت شرکت ها، اعطای رسمی یا غیررسمی معافیت های مالیاتی، کاهش پرداخت های انتقالی و خدمات دولتی. پدیده ترامپ نشان دهنده مرحله جدیدی در پیشرفت این فرایند شوم است: تصاحب مستقیم و بی پرده و تعارف دولت از طرف شرکت های بزرگ برای براندازی دولت و «برون سپاری» وظایف آن به شرکت های انتفاعی. این به آن معناست که ذی نفعان اقتصادی که دیرزمانی با رشوه و لابی گری و هزار و یک ترفند دیگر سعی می کردند سیاست مداران را با منافع خود همسو کنند، حال تصمیم گرفته اند خود مستقیما کارها را بر عهده بگیرند. بر اساس این است که کلاین به قدرت رسیدن ترامپ را گونه ای «کودتای دموکراتیک» می داند؛ «نه یک گذار، بلکه یک کودتای شرکتی». او برای اثبات ادعای خود به ترکیب کابینه ترامپ اشاره می کند: بانکدارها، مدیران سابق شرکت های انحصاری بزرگ، ابرثروتمندانی که «ثروت های خود را از روش های خاصی جمع آوری کرده اند»، «همچنین برخی پیمانکاران نظامی و نظارتی و برخی لابی گران اجیر شده در دولت ترامپ حضور دارند که تعداد بسیار زیادی از سمت های دفاعی و امنیتی کشور را به دست گرفته اند». تاکتیک عمده ای که برای تحقق این «کودتای دموکراتیک»، این «کودتای شرکتی»، با استفاده از ابزارهای نئولیبرال به کار گرفته می شود، همان تاکتیکی است که نائومی کلاین آن را «شوک» نامیده است: اعلام وضعیت اضطراری و تعلیق همه قوانین به بهانه مقابله با بحران ها. این مجموعه استراتژیک با انواع و اقسام تکنیک ها، از تکنیک های انضباطی و امنیتی گرفته تا تبلیغ کالاها و ترویج برندها، انسان ها را به بدن هایی رام و سربه راه، تقلیل یافته به بدن های بیولوژیک تشنه مصرف و لذت، فروکاسته است و در قالب «روایت»های پارانویایی، فتیشیستی و سادیستی بازتولید می شود و تداوم می یابد: روایت هایی که تمام مشکلات درونی جامعه را گردن مهاجران، بیگانه ها، دشمنان، زنان، روشنفکران و... می اندازند و با وعده بازگشت قهرمانی از قعر تاریخ که قرار است در قالب تجسد جسمانی خیر کامل همه دردها را التیام بخشد و مشکلات را حل کند، بدن های رام و از نفس افتاده را امید می بخشند و با تقسیم انسان ها به دو دسته «زرنگ ها/ باجنم ها/ پیروزها» و «تنبل ها/ بی عرضه ها/ بازنده ها» استثمار و فقر و نابرابری را توجیه می کنند. در این باره نیز آنچه کلاین در موضوع احساسات و اعتقادات مشترک اعضای کابینه ترامپ می گوید، به اندازه کافی گویاست...کینه و نفرت از مهاجران، بیگانگان و... و همچنین زنان: این اعتقاد مشترک که «بدن زنان فقط برای خدمت رسانی به مردان به وجود آمده است، حال چه برای لذت جنسی از آ نها یا به عنوان ماشین تولید کودک».آن گونه که کلاین توضیح می دهد، یکی از مولفه های مهم «ترامپیسم» به عنوان آخرین تجلی «دکترین شوک»، تبدیل صحنه سیاست به رینگ کشتی کج است. ترامپ از زمان کمپین انتخاباتی خود تاکنون رقابت های خاصی را با سایر کاندیداها یا حریف های بین المللی خود پرورش می دهد که شباهت زیادی به رقابت های کشتی کج دارند: او رجزهای وقیحانه می خواند و برای حریفان خود صفت های توهین آمیز می سازد و با کاربرد تعابیر و اصطلاحات لمپنی و کوچه بازاری «خشم جمعیت را به سوی تبهکاران تعیین شده میدان» هدایت می کند. پدیده ای که بارزترین ویژگی های رقابت سیاسی راست افراطی را به روشن ترین و شدیدترین شکل در قالب بسته ای آموزشی در اختیار رقیبان کندذهن خود قرار می دهد؛ و نتیجه صحنه های شرم آوری است که با مرور روزانه خبرها در فضای مجازی، اعم از فیلترشده و فیلترنشده، می توان نمونه های آن را مشاهده کرد.با این اوصاف، تکلیف کسانی که سرنوشت خود را در دست مشتی سیاست مدار سودجوی سبکسر می بینند چیست؟ آیا یگانه بدیل فریب خوردن و همراه شدن با این سیرک بین المللی که «سیاست» نام دارد، ناامیدی است؟ آیا در مقابل این «سیاست بازی ها» مجالی برای کنش سیاسی راستین وجود دارد؟ نائومی کلاین در توضیح و تشریح تاکتیک شوک می گوید: «ما زمانی که اتفاق بزرگ و بدی روی می دهد، شوک زده نمی شویم، بلکه زمانی شوک زده می شویم که اتفاق بد و بزرگی روی دهد که قادر به درک آن نباشیم. حالت شوک زدگی زمانی ایجاد می شود که میان رویدادهایی که اتفاق افتاده اند و توانایی ما برای توضیح پدیده ها شکافی ایجاد شود؛ ما زمانی خود را در چنین وضعیتی می یابیم که هیچ روایت درستی... در مورد پدیده ها در اختیار نداریم». یعنی زمانی که «روایت رهایی بخش» وجود ندارد. همین غیاب روایت «رهایی بخش» است که در مقابل سیاست مدارانی که با دامن زدن به احساسات ناسیونالیستی ما را از یکدیگر می هراسانند (روایت های پارانویایی) یا ترغیبمان می کنند برای رسیدن به هدفی «والاتر» از حقوق خود صرف نظر کنیم (روایت های فتیشیستی) ما را آسیب پذیر می کند. اتفاق های بد و بزرگی که ما روایت درستی برای درکشان نداریم: بحران های اقتصادی کمرشکن، فجایع زیست محیطی، حملات تروریستی و.... فقدان روایت درستی که این رویدادها را برای ما قابل درک کند، زمینه را برای تبدیل شدن رویاهای سیاست مداران دست راستی مانند ترامپ به واقعیت (یا به بیان دقیق تر، «بلعیده شدن واقعیت توسط رویای این سیاست مداران») فراهم کرده است. راهی که کلاین برای مقابله با تاکتیک «شوک» پیشنهاد می کند، دو مولفه دارد: 1) باید درکی عمیق از کارکرد سیاست های شوک پیدا کنیم و بفهمیم سیاست هایی که در وضعیت های اظطراری و با سوءاستفاده از گیجی و سرگردانی مردم در این وضعیت ها اتخاذ می شوند به منافع چه کسانی خدمت می کنند؛ 2) باید در برابر روایت های پارانویایی، فتیشیستی و سادیستی، دنبال روایتی رهایی بخش بگردیم که به جای ایجاد تفرقه بیشتر در میان انسان ها، بر اتحاد انسان ها با وجود تفاوت های نژادی، قومی، مذهبی و جنسیتی مبتنی باشد و به جای راه انداختن جنگ های بی ثباتگر و افزایش آلودگی، به دنبال درمان این سیاره است؛ این روایت باید به کسانی که به هر دلیلی رنج می کشند (خواه به دلیل بی کاری یا کار طاقت فرسا؛ خواه به دلیل نبود امکانات بهداشتی و درمانی، و خواه به دلیل جنگ) به نحوی واقع بینانه، صادقانه و ملموس زندگی بهتری عرضه کند.شاید در این روزهای بحرانی، درس های کلاین بیش از هرکس دیگری به درد ما ایرانی های عصبانی از ترامپ بخورد: «جهانی که بدان نیاز داریم با جایگزینی ساکن فعلی دفتر ریاست جمهوری حاصل نمی شود».* ترامپ چیست؛با نگاهی به کتاب «نه» گفتن کافی نیست، ترجمه محمدرضا فرهادی پور
                