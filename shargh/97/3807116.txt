سه‌شنبه ۲۷‌شهریور ۱۳۹۷
-----------------------------------------
سرمقاله
-----------------------------------------
چرا روحانی به نیویورک برود؟
-----------------------------------------

                    قرار است امسال هم مانند سال های قبل رئیس جمهور برای حضور در مجمع عمومی سازمان ملل متحد، راهی نیویورک شود؛ اما بنا به دلایلی مانند خروج آمریکا از برجام و اعمال تحریم های مجدد از سوی این کشور علیه ایران، حضور رئیس جمهور در سازمان ملل از همیشه ضروری تر است و فرصت مغتنمی برای طرح مسائل مهم درباره برجام است. البته این حضور در صورتی ثمرات خوبی خواهد داشت که حسن روحانی بتواند پاره ای از سوء تفاهمات مخاطره آمیز را که متوجه ایران است، رفع کند. همان طور که می دانیم، ایران اسرائیل را به رسمیت نمی شناسد و این موضوعی است که به سیاست کشورمان مربوط است؛ اما این موضوع بهانه ای را به دست برخی کشورها می دهد که یک نوع نگرش منفی درباره ایران ایجاد کنند. این در حالی است که ایران بارها اعلام کرده است که در حمله به هیچ کشوری پیش قدم نخواهد شد و آغازگر هیچ جنگی نخواهد بود. حضور رئیس جمهور در مجمع عمومی سازمان ملل فرصت مناسبی است که به برخی پرسش ها و سوءتفاهم های مطرح شده پاسخ دهد. بخشی از فشارها و تحریم هایی که به ایران تحمیل شده، ناشی از همین موضوع است؛ بنابراین حسن روحانی باید تمرکزی جدی بر رفع ابهام ها و سوءتفاهم ها داشته باشد. سفر رئیس جمهور به آمریکا و سخنرانی در مجمع عمومی سازمان ملل متحد، می تواند فرصت خوبی برای کم کردن بار تحریم های آمریکا باشد. البته باز هم تاکید می کنم مشروط به آنکه برخی سوءتفاهم ها و برداشت های غلطی که درباره احتمال آغاز جنگ از سوی ایران وجود دارد، از بین برود و روحانی در سخنرانی اش بر این موضوع تاکید کند که کشورمان به دنبال جنگ افروزی نیست. ضمن اینکه رئیس جمهور باید در سخنرانی اش به اقدام یک جانبه آمریکا در خروج از برجام و بر هم زدن این توافق نامه بین المللی و جهانی اشاره کند و توجه سران کشورها را به این موضوع مهم جلب کند؛ اما درمجموع آنچه باید به آن اشاره کنم، این است که بزرگ ترین دستاورد حضور رئیس جمهور در مجمع عمومی سازمان ملل متحد، ایجاد زمینه مصالحه و دور کردن خطر جدی جنگ است. این موضوع از این نظر حائز اهمیت است که گروهی که در آمریکا روی کار آمده اند، بدشان نمی آید که برای حفظ خودشان در دور دوم انتخابات، در شرایط غیرعادی و بحرانی یک نوع پشتیبانی ناسیونالیستی و احساسی مردم این کشور را برای خود جلب کنند. در ایران هم مردم با گرانی و تورم مواجه هستند و برخی از مشکلات به دلیل اقدامات دلواپسان به وجود آمده، اما مردم آن را از چشم دولت می بینند؛ بنابراین حضور در سازمان ملل متحد فرصت مناسبی است که ایران بتواند با جلب حمایت سایر کشورها، فشارهای اقتصادی ناشی از تحریم های آمریکا را کم کند.
                