سه‌شنبه ۱۴ فروردین ۱۳۹۷
-----------------------------------------
type_unknown
-----------------------------------------
فیلترینگ تلگرام در کش و قوس
-----------------------------------------

                    شرق: اولین بار در سال 97، زمزمه فیلترینگ تلگرام از رادیوی محلی بروجرد شنیده شد. علاءالدین بروجردی، رئیس کمیسیون امنیت ملی و سیاست خارجی مجلس شورای اسلامی، در گفت وگو با رادیوی محلی بروجرد، اولین کسی بود که دوباره تاکید کرد تلگرام فیلتر خواهد شد و عمر آن تا پایان فروردین ماه سال جاری به دنیا خواهد بود. بروجردی با تاکید بر این نکته که فیلتر تلگرام در بالاترین سطح اتخاذ شده است، تاکید کرد: تلگرام نقش مخربی در بحران های سال گذشته در کشور داشته است. ما امروز در فضای مجازی به این توانمندی رسیده ایم که یک سامانه ملی مانند سروش را تعریف کنیم. ممکن است تعداد مشترکان سروش سه میلیون باشد و تعداد مشترکان تلگرام 40 میلیون، اما این تعداد سرریز می شوند، زیرا با خارج شدن تلگرام از دسترس، مردم به یک سامانه ملی روی می آورند.وی اظهار کرد: رسانه های بیگانه همواره در تلاش بوده اند این نگرانی را ایجاد کنند که سامانه های داخلی ایمن نیستند، حال آنکه به لحاظ بسترسازی فنی و سالم بودن محیط آن، کار گسترده ای در حال انجام است.تاکید بروجردی بر اعتراضات دی ماه که به برداشت مسئولان یکی از دلایلش وجود تلگرام بود، نشان می داد از همان زمانی که ریاست جمهوری دستور رفع فیلتر مجدد تلگرام را صادر کرد، این رفع فیلتر موقتی بود و کاربران بزرگ ترین پیام رسان مورد استفاده در ایران می بایست منتظر فیلتر آن باشند.همان طور که روزهای ابتدایی سال 97 با خبر فیلتر تلگرام آغاز شد، روزهای پایانی سال 96 نیز همین وضع را داشت. در 27 اسفندماه سالی که گذشت، عبدالصمد خرم آبادی، دبیر کارگروه تعیین مصادیق مجرمانه فضای مجازی دادستانی کل کشور، در صفحه شخصی خود نوشت: نه تنها توییتر و یوتیوب رفع فیلتر نخواهند شد، بلکه در آستانه ورود به سال 1397، اتفاق نظر بی نظیری بین مسئولان برای قطع تسلط و نفوذ دشمن بر فضای مجازی کشور ایجاد شده است. با تمهیداتی که به عمل آمده و در حال انجام است، انشاءالله به زودی زود شاهد تحولی عظیم درخصوص نجات فضای مجازی کشور از سلطه و نفوذ برخی از شبکه های اجتماعی بیگانه و مهاجرت مردم از شبکه های خارجی به شبکه های داخلی خواهیم بود. خرم آبادی تاکید کرد که نه تنها منتظر رفع فیلتر یوتیوب و توییتر نباید بود، بلکه خبری نیز در راه است و خبری که خرم آبادی آن را ناگفته باقی گذاشت برای عده کثیری از مردم به فیلتر تلگرام تعبیر شد و درست در همان کش وقوس بود که سیده حمیده زرآبادی، نماینده مجلس، خبر داد که فیلترینگ تلگرام به تصویب شورای عالی فضای مجازی رسیده است. این خبر تکذیب شد، اما شنیده ها حاکی از آن بود که باید منتظر فیلتر تلگرام نشست.در یازدهم دی ماه سال جاری پس از کندشدن سرعت اینترنت و بالاگرفتن موج اعتراضات خیابانی، تلگرام فیلتر شد. دو هفته پس از فیلتر موقتی تلگرام، در تاریخ 23 دی ماه، دوباره تلگرام رفع فیلتر شد و مردم دوباره فعالیت خود را که با فیلتر این پیام رسان در فضای مجازی کاهش پیدا کرده بود، از سر گرفتند، اما از همان زمان شایعه فیلتر همیشگی این پیام رسان شنیده می شد و البته نمایندگان مجلس می گفتند هرچند با فیلتر تلگرام مخالف هستند، اما از اینکه عملیات پیام رسانی به صورت انحصاری در دست یک پیام رسان باشد، دفاع نمی کنند و چه بهتر که در کنار تلگرام، پیام رسان های داخلی نیز فعال شوند.ساعتی بعد از اینکه علاءالدین بروجردی، رئیس کمیسیون امنیت ملی مجلس، از تصمیم عالی ترین سطوح مملکتی برای فیلترینگ تلگرام در پایان فروردین خبر داده بود، سبحانی نیا، ناظر مجلس در کمیته مصادیق مجرمانه و رئیس کمیته ارتباطات، در اظهارنظری که به طور غیرمستقیم خطاب به بروجردی است، اعلام کرد که زمان قطعی فیلترینگ تلگرام مشخص نیست و نباید اخباری را که به امنیت روانی جامعه آسیب می زند، پمپاژ کرد.همچنین محمود صادقی، نماینده مجلس در پاسخ به سوال خبرنگاران درباره فیلتر دائمی تلگرام گفته بود: هنوز موضوع خاص و جدی راجع به فیلترینگ تلگرام نشنیده ام. روز گذشته هم مجلس جلسه غیرعلنی داشت و آقای فیروزآبادی، دبیر شورای عالی فضای مجازی به توضیحاتی درباره وضعیت فضای مجازی در کشور پرداخت. پیامی که ما از این جلسه و توضیحات گرفتیم، این بود که فیلترینگ جواب نمی دهد. حتی آقای لاریجانی، رئیس مجلس هم از قول وزیر ارتباطات و فناوری اطلاعات گفتند وقتی تلگرام در ماه های گذشته و به مدت چند روز فیلتر شد، حدود 30 میلیون نفر از مردم روی گوشی های همراه خود نرم افزارهای فیلترشکن را نصب کردند. بنابراین اگر کمی در موضوع دقیق شویم، می فهمیم که راه حل مقابله با چالش های فضای مجازی فیلترینگ نیست.همچنین احمد مازنی، نماینده مجلس شورای اسلامی در واکنش به سخنان بروجردی در توییتر نوشت: فیلتر تلگرام راه حل نیست. بستن راه های ارتباط جمعی مایه وهن جمهوری اسلامی و برای ملت ایران تحقیرآمیز است. متن منسوب به رئیس کمیسیون امنیت ملی مایه وهن مجلس است.غلامرضا حیدری دیگر نماینده تهران بود که به شایعه فیلتر تلگرام در توییتر خود واکنش نشان داد. او نوشت: فیلتر تلگرام، توهم پاک کردن صورت مسئله است. زیان های فیلتر تلگرام بیش از سود ظاهری آن است. توانمندی خود را در استفاده صحیح از تکنولوژی های دنیا افزایش دهیم نه هراس از آنها.همچنین مسعود پزشکیان روز جمعه، دهم فروردین، درباره استفاده مردم از پیام رسان داخلی ابراز شک و تردید کرده و گفت: «وقتی مردم به سمت پیام رسان های داخلی نمی آیند، این نشان می دهد که مشکل از خود ماست».ناهید تاج الدین، نماینده مردم اصفهان نیز پس از اظهارات بروجردی در توییتر خود نوشت: باید باور داشته باشیم امنیت ملی، امنیتی مردم مدار و مبتنی بر اعتماد مردم است. فیلترینگ تلگرام به امنیت ملی کمکی نمی کند. هیچ امنیتی بدون آزادی پایدار نخواهد بود.بیش از 45 میلیون ایرانی کاربر فعال تلگرام هستند. تلگرام ابزار اصلی اشتغال حدود 200 هزار ایرانی است و معیشت حدود 700 هزار ایرانی وابسته به تلگرام است. در شرایطی که وجود بیش از سه میلیون بی کار مهم ترین بحران اقتصاد ایران است، فیلترینگ تلگرام چقدر منطقی به نظر می رسد؟ مطابق آمار در مدت کوتاه فیلترشدن تلگرام در جریان اعتراضات دی ماه 96، بیش از 30 میلیون وی پی ان روی گوشی های ایرانیان نصب شد.اما قطعیت علاءالدین بروجردی با وجود تکذیب ها و سکوت دولت روی فیلتر تلگرام می چرخد. این در حالی است که حسن روحانی، رئیس جمهوری، پیش تر اعلام کرده بود که دولت او از آزادی شبکه های اجتماعی حمایت می کند و دست وزیر ارتباطات و فناوری اطلاعات او «روی دکمه فیلترینگ نخواهد رفت».هرچند گمان می رفت که با انتقادات مطرح شده، علاءالدین بروجردی صحبت های خود را به نحوی اصلاح کند اما او در گفت وگو با خانه ملت در تعطیلات نوروزی بر ادعای خود پافشاری کرد. رئیس کمیسیون امنیت ملی و سیاست خارجی مجلس شورای اسلامی، با تاکید بر اینکه بخشی از تهدیدهای امنیت کشور در تلگرام رقم می‎خورد، گفت: به موضوع تلگرام باید با نگاه به منافع ملی و امنیت ملی نگاه کرد. علاءالدین بروجردی افزود: مبحث گره خورده با امنیت کشور است و تنها مختص ایران نیست. وقتی کشور انگلیس به عنوان کشور شاخص غربی در سطح نخست وزیری اعلام می کند تلگرام بستر تولید تروریست است و کشورهایی چون چین و پاکستان تلگرام را فیلتر می کنند، نشان دهنده این واقعیت مهم است که تلگرام با طراحی های صورت گرفته و پیچیدگی های پشت پرده، عملا تهدید امنیتی و اختصاصی برای جمهوری اسلامی است. رئیس کمیسیون امنیت ملی و سیاست خارجی مجلس ادامه داد: به دلیل تهدید امنیتی تلگرام، کشورها آن را فیلتر کردند و از شبکه ها و پیام رسان های داخلی و ملی خود استفاده می کنند، ما هم به عنوان کشور شاخص طبیعتا باید در این جهت فعال باشیم.
                