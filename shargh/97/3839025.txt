یک‌شنبه ۱۱ آذر ۱۳۹۷
-----------------------------------------
حرف اول
-----------------------------------------
به نام قانون اساسی
-----------------------------------------

                    سالروز تصویب قانون اساسی جمهوری اسلامی ایران فرخنده باد. شایسته است به این مناسبت، رسم قانون اساسی را پاس داشته و پیوندمان را به وثاقت عهد دیرین ملی نگسلیم. برای دیگر بار آینه در برابر رخ دوست نهیم و به گزاره های نغز و مسئولیت آفرین آن بیندیشیم؛ تا مبادا آه شبگیر قانونی که خون بهای شهیدان لقب گرفته و حاصل تجارب نهضت های هزینه داده ملی است، دامنگیر شود و گوهر نابسود آن از کف به در رود. میهن با گذر از نهضت ضداستبدادی مشروطه و قیام ضداستعماری ملی شدن نفت، آمال و آرزوهای خجسته ای برای بهروزی خود در آینه این قواعد دیده است؛ پاسداری از حقوق مردم در راس منظومه بایدهای قانون اساسی است. به نام قانون اساسی باید معیارهای شایسته زندگی باکرامت و کیفیت شهروندان، تدبیر، تدارک و تامین شود. به نام قانون اساسی باید شان هر شهروند را پاس داشته و احترام کامل به حقوق بشر را تضمین کرد. حکمرانی باید حقوق انسانی همه شهروندان را صرف نظر از عقیده و دین، به رسم اصل چهاردهم و نوزدهم، بدون هیچ قید و شرطی تمهید کند. به نام قانون اساسی باید بیزاری خود را از فساد، فقر و تبعیض آزادانه ابراز کرد و با اتکا به ظرفیت حق تجمع و بروز دغدغه های شهروندی ناظر بر اصل بیست وهفتم، صدای شهروندان را رسا و بدون واسطه شنید.
 اصل هشتم بر مدار امربه معروف و نهی ازمنکر این حق برای شهروند دیده شده است که بدون لکنت، محنت و مکافات کیفری، نقد بی پیرایه و عیان کند. نقض حریم خصوصی تضمین شده شهروندان به اعتبار اصل بیست وپنجم ممنوع است. تجلی اراده مردم در اداره شایسته سالارانه امر عمومی ضمن ایجاد حزب، تشکل و گروه با پرهیز از نگرش هایی که جامعه مدنی و حوزه عمومی غیردولتی را تهدید تلقی می کند، رهاورد تقید به اصل بیست وششم است. خدمات اجتماعی کافی، اشتغال کامل، رهایی از فقر، حمایت از نیروی کار، آزادی تجمع های صنفی و حق اعتراض در زمره فهرست بلندبالای حقوق ملت بوده و غیرقابل سلب است. به نام قانون اساسی، عدالت اجتماعی در تمام مراحل توسعه در عین ترویج و تثبیت نظم اجتماعی منصفانه و پویا، یک تکلیف عمومی است. حیثیت، مال، جان، مسکن، حقوق و شغل اشخاص به نام قانون اساسی از تعرض مصون و بر مبنای اصل بیست ودوم، نباید به هیچ بهانه و توجیهی دستخوش تحدید و تعرض باشد. تامین حقوق همه جانبه افراد بر حسب بند 14 اصل 3، کارویژه دولت هاست و پاسداشت و تامین حقوق شهروندان گره خورده با مشروعیت حکمرانی است؛ چراکه دولت ها بودنشان برای این است که حقوق شهروندان به تمامه تامین شود. به نام قانون اساسی، حتی به خاطر امنیت هم اجازه نداریم حقوق و آزادی های مشروع و قانونی مردم را سلب کنیم. چنانچه توصیف بارز اصل نهم راه را بر تفسیر باژگونه یا سوءاستفاده از قدرت به صورت مطلق می بندد. امنیت ملی چیزی جدای از امنیت یک یک شهروندان نیست و هیچ مرجعی حق تحدید امنیت فرد فرد مردم را ندارد. توسعه تعاون عمومی بین همه مردم، یعنی چسبندگی و همبستگی ملی برای یکپارچه ماندن ایران، تکلیف دولت هاست. به نام قانون اساسی، دولت باید آکنده از سیاست های حمایتی به نفع نیروی کار باشد. حمایت از تولید ثروت و تضمین همه جانبه مالکیت شهروندان و قطع دست اخلالگران حریم مالکیت، تعمیم بیمه، ایجاد رفاه و رفع هر نوع محرومیت در زمینه تغذیه، آموزش، مسکن، کار و بهداشت به نام قانون اساسی و ذیل بند دوازدهم اصل سوم، خود یک دنیا حرف از مراد مقنن اساسی دارد. تامین آزادی های سیاسی و اجتماعی ضمن منع هرگونه انحصارطلبی و رفع تبعیض ناروا، یک حرف ساده نیست؛ یک اصل بنیادین در قانون اساسی است که بند شش و هفت اصل سوم با صدای رسا و بی شائبه مطرح می کند. به نام قانون اساسی دولت باید از هرگونه اقدام در راستای محدودسازی رسانه ها و تحدید آگاهی عمومی اجتناب کند؛ چراکه بند دوم اصل سوم، این محدودیت را برای حکمروایی ایجاد می کند تا به دلیل ملاحظات خود، مانع آزادی بیان آگاهی ساز نشود. توزیع منابع تبعیض آمیز و غیرشفاف و رانت سواری و اضرار به شهروندان، منعی رساست که اصل چهل وسوم برای تامین امکانات برابر برای همه مطمح نظر دارد. هر تفسیر و تاویلی بدون توجه به اصل چهل وسوم، زمینه فساد اقتصادی و سربرآوردن مار هفت سر نادادگری است. به نام قانون اساسی، هرگونه تعرض به محیط زیست، زمین، دریا و رودخواری منع شده و اگر چنین شود، نقض عهد با قانون اساسی است. حق تعیین سرنوشت از خود قانون اساسی هم فراتر است و اراده ناب هر نسل باید به مثابه قوه موسس و مشروعیت بخش قانون اساسی، ظهور و بروز بی پروایی داشته باشد. برای همین به نام قانون اساسی حق بازنگری قانون اساسی در اصل صدوهفتادوهفتم پیش بینی شده است. همه باید برای تحقق اصول و تحکیم حقوق مندرج در قانون اساسی اقدام کنیم؛ شهروندان مطالبه کنند، دولت ها و حکمروایی عینا اجرا و قوه قضا به صورت کامل تضمین کند. به تعبیر حافظ «رخ تو در دلم آمد مراد خواهم یافت/ چراکه حال نکو در قفای فال نکوست».
                