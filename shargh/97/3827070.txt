چهار‌شنبه ۹ آبان ۱۳۹۷
-----------------------------------------
حرف اول
-----------------------------------------
قانون در چرخه بوروکراسی ناکارآمد
-----------------------------------------

                    1. مرکز پژوهش های مجلس اخیرا گزارشی با عنوان «چگونه بوروکراسی ناکارآمد مانع اجرای قانون می شود؟» (شماره 16068- شهریور 1397) منتشر کرده که متضمن تصویری گویا از علل ناکارآمدی و غیر اثربخشی ساختار نظام اداری بر مدار حکومت قانون است. این گزارش ازآن رو حائز اهمیت وافر است که بر آسیب شناسی نهادی و تحلیل رفتاری تمشیت امر عمومی در کشور متمرکز است. یکی از مهم ترین تاکیدهای گزارش مذکور این است که درک مراتب حکمرانی خوب در ایران، جز با محوریت حاکمیت قانون و رعایت حقوق شهروندی در یک نظام اداری توانمند، منعطف، چابک و اثربخش در مسیر خیر عمومی، متصور نیست.
2. خروجی یک نظام اداری شایسته، تحقق پذیری حاکمیت قانون و اجرای بایسته و بهنگام قواعد موضوعه است. شهروندان انتظار دارند دستگاه اداری به شیوه ای چابک و سریع و سهل الوصول، امور اداری آنها را روی ریل قانون و نه بر مبنای سلیقه و قرین با اختیار بی حساب وکتاب تمشیت کند. آنگاه که شاخص های حاکمیت قانون به دلیل ناتوانی دستگاه بوروکراسی، وضعیت قرمز را نشان می دهند، بی گمان راهبرد تامین خیر عمومی پروژه ای نافرجام خواهد بود.
نحوه اعمال قدرت، موضوع امر اداری است و نمی توان از تاثیر بسزای سازمان های بوروکراتیک در ساختار سیاسی هر جامعه فارغ شد.
3.  اصطلاح بوروکراسی (دیوان سالاری) دو ساحت را تداعی می کند؛ یکی مجموع مقامات اداری یا همان رژیم حقیقی و دوم سازمان های رسمی یا همان رژیم حقوقی. هرچند کاربرد رایج واژه بوروکراسی ناظر بر وصف منفی فساد اداری یا کاغذبازی، کرختی و  رشوه گیری است اما وصف مثبت آن، دلالت بر اقتدار قانونی- منطقی مستظهر به مشروعیت نظام اداره امر عمومی دارد. بر اساس این یک نظام بوروکراتیک انعطاف پذیر به طور اثربخش و کارا ضمن تقسیم کار، تدوین دستورالعمل ها، تهیه مقررات و رویه ها، تعیین شرح وظایف و حدود اختیارات اداره می شود.
4. گاه خود نظام اداری به دلیل بافت و ساخت ناموزون و نامنسجم، به یکی از موانع اصلی اجرای قانون و به تبع آن، استقرار حاکمیت قانون بدل می شود. ازجمله ویژگی های یک بوروکراسی توانمند «یکپارچگی» (انسجام) است که ضامن کارآمدی است؛ تمرکز نهادی، یکی از مولفه های اساسی برای حفظ یکپارچگی بوروکراسی محسوب می شود. قابلیت انتقال اثر سیاست های کلان به سطوح خرد به «رسانایی» سیستم تعبیر می شود. اگر به هر دلیل، در مسیرهای ارتباطی میان سیاست گذاران گسل و اختلال ایجاد شود، یکی از اولین پیامدها، اجرانشدن قانون است. اجرای قانون، نیازمند وجود بوروکراسی واجد «هماهنگی» است؛ به این معنا که تصمیم گیری و اقدامات هریک از بخش های دولت که اجرای قانون به نحوی منوط به تصمیمات و اقدامات آنهاست، می تواند بر اجزای مربوط به اجرای قانون و در نهایت، اصل اجرای قانون تاثیرگذار باشد. علاوه بر آنچه گفته شد، عدم پاسخ گویی و مسئولیت پذیری، تاثیر سوئی بر فرایند اجرای قوانین نهادی بر جای می گذارد. در بوروکراسی های غیرپاسخ گو، عدم اجرای قانون آن چنان نظام مند و گسترده است که به تدریج به امری معمول و نه چندان دور از انتظار تبدیل می شود و مقامات اجرائی ضرورت چندانی حتی برای توضیح یا توجیه دلایل عدم اجرا نیز احساس نمی کنند.
5. یکی از نمونه های قابل توجه این گزارش که از یک سو «نشانگر ناکامی سیاست گذاران و قانون گذاران در تنظیم و تمشیت امور از طریق قانون گذاری و ازسوی دیگر، ناتوانی نظام عریض و طویل بوروکراسی در اجرای قانون است»، فرایند ساماندهی، تسهیل و سرعت بخشیدن به تجارت فرامرزی اعم از صادرات و واردات است؛ در گزارش مرکز پژوهش ها، به  الکترونیکی کردن فرایندهای تجارت خارجی، به ویژه تعبیه پنجره واحد توجه شده و آسیب هایی نظیر وجود قوانین متکثر و مقررات متعدد و مصوبات دولتی ناهمگون و پراکنده درباره پنجره واحد تجارت فرامرزی و وجود نهادها، رویه ها و سامانه های موازی و هم پوشان در این باره و در نهایت عدم توفیق در استقرار پنجره واحد شفاف و کارآمد تجارت فرامرزی، کالبدشکافی شده است.
6. در نظامی که یکی از اشتغالات و علایق اصلی قانون گذاران، تصویب قوانین به منظور اصلاحات نهادی است، بوروکراسی حاضر در کشور به دلیل برخوردارنبودن از ویژگی های انسجام، هماهنگی، رسانایی و پاسخ گویی، فاقد ظرفیت لازم برای اجرای قوانین است. چنان که در بخش پایانی گزارش مرکز پژوهش ها تصریح شده است: «ضروری است سیاست گذاران و قانون گذاران ایرانی، در تدوین و تصویب سیاست ها و قوانین، به ظرفیت بوروکراسی کشور در اجرا نیز توجه داشته باشند. به ویژه آنجا که غرض از تصویب قانون، اصلاحات نهادی است، عطف توجه به دغدغه گفته شده صد چندان ضرورت دارد. چه بسا لازم است سیاست گذاران و قانون گذاران، به جای آنکه انبوهی از تکالیف سنگین و البته به همان اندازه دشوار در اجرا را برعهده دولت بگذارند، درباره ساختار بوروکراسی در دولت تامل کنند و چاره ای برای انسجام و هماهنگی بیشتر بوروکراسی بیندیشند».
                