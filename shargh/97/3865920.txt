پنج‌شنبه ۱۸ بهمن ۱۳۹۷
-----------------------------------------
یادداشت
-----------------------------------------
دهه پنجم؛ افزایش هزینه فساد، کاهش هزینه شفافیت
-----------------------------------------

                    نگاهی مختصر به موضوع شفافیت در ادبیات جهانی نشان می دهد این موضوع با گروه کثیری از مفاهیم از جمله کاهش فقر، کاستن از نابرابری و افزایش رفاه ارتباطی تنگاتنگ دارد. شفافیت یکی از الزامات حوزه سیاست گذاری و حکمرانی در جهان امروز به شمار می رود و به عنوان یکی از مسائل اصلی دستگاه سیاست گذاری در راستای افزایش کارآمدی، کاستن از هزینه ها، افزایش سرمایه اجتماعی و انسجام اجتماعی در همه دولت ها شناخته می شود. از سوی دیگر شفافیت و ترجمان سیاسی-حقوقی آن یعنی حق دسترسی آزاد اطلاعات هم زمان به عنوان یکی از مصادیق انکار ناپذیر حقوق شهروندی در جوامع مختلف است؛ اما این رابطه، رابطه ای دوسویه است؛ از یک سو این حق شهروندان است که از نظام حکمرانی مبتنی بر اصل شفافیت و پاسخ گویی بهره مند باشند و از سوی دیگر این تکلیف شهروندان است که در مقابل فساد سکوت نکنند؛ اما چرا در مقابل بروز فساد سکوت می شود؟ الفرد ریموند از فعالان ضد فساد، در تحلیلی به دو باور غلط درباره فساد اشاره می کند. اولین باور نادرست این است که فساد جرم نیست. دومین باور غلط این است که فساد فقط یک مشکل کوچک است، این امر برای همیشه ادامه دارد و ما کار خاصی نمی توانیم درباره آن انجام دهیم. نظرسنجی موسسه بین المللی شفافیت که بین سال های 2014 تا 2017 در 119 کشور جهان با حضور 170 هزار نفر انجام شده، نشان می دهد به طور تقریبی یک نفر از هر چهار نفر در سراسر دنیا در 12 ماه منتهی به انجام نظرسنجی اذعان کرده اند، برای دریافت خدمات عمومی رشوه پرداخت کردند. این در حالی است که شش نفر از 10 نفر از عملکرد دولت خود در مبارزه با فساد ناراضی بوده اند؛ اما نکته تامل برانگیز آنجاست که در اروپا 74 درصد از مردم در مواجهه با فساد به سراغ شفافیت نرفته و سکوت کرده اند. در بررسی دلایل گزارش ندادن و سکوت در برابر فساد بر اساس گزارش ها 47 درصد ناتوانی در اثبات فساد، 33 درصد بی فایده بودن گزارش فساد به دلیل مجازات نکردن عاملان فساد، 31 درصد حمایت نکردن از گزارش دهندگان، 21 درصد ناآگاهی از چگونگی فرایند گزارش دهی، 20 درصد دردسرسازشدن گزارش برای گزارش دهندگان، 20 درصد اطلاع همه از فساد و فرهنگ غالب سکوت در برابر آن، 16 درصد اجتناب از خائن قلمدادشدن و 16 درصد نداشتن منفعت از گزارش فساد را دلیل اصلی برای ارائه ندادن گزارش فساد اعلام کرده اند. توجه به موارد فوق از آن رو می تواند محل توجه باشد که بدانیم برای جلب مشارکت شهروندان برای مبارزه با فساد چه الزاماتی مورد نیاز است. دراین میان ذکر این نکته هم ضروری است که دستورالعمل های متعدد که برای افزایش شفافیت به عنوان یک راهبرد مبارزه با فساد در جوامع در سال های اخیر منتشر شده، به این موضوع اذعان شده که با توجه به فقدان شفافیت به صورت گسترده و پایین بودن میزان اعتماد به سازمان های دولتی، توانمندسازی شهروندان می تواند نقشی کلیدی در شفاف سازی و مبارزه با فساد ایفا کند.
توانمندسازی در این معنا گذار از صرف دیدن یک مسئله به یافتن راهی برای صحبت کردن درباره آن است. از سوی دیگر باید اذعان کرد که برای مبارزه با فساد باید فضایی در جامعه وجود داشته باشد که شفاف نبودن هزینه داشته باشد و مدیران و مسئولانی که مقوله شفافیت را به عنوان یک راهبرد پیش می گیرند؛ از آنجا که اعتماد اجتماعی را افزایش می دهند، مورد حمایت گروه های مرجع و وجدان جمعی جامعه قرار گیرند. نباید حوزه عمومی به گونه ای شکل گیرد که آنان که برای مبارزه با فساد راهبرد شفافیت را پیش می گیرند، بیش از آنان که عزمی برای شفافیت ندارند، مورد حمله و هجمه قرار گیرند. مقام معظم رهبری علاوه بر فرمان ماندگار هشت ماده ای به سران قوا در لزوم مبارزه با فساد، همواره بر بستن راه های فساد به عنوان عامل پیشگیرانه تاکید داشته اند و این مهم را با حضور مردم ممکن دانسته اند. در این چارچوب دهه پنجم انقلاب اگر با تکیه بر این مفاهیم میان شهروندان و مسئولان به پیش برده شود، یکی از آفات جدی کارآمدی و توسعه از سر راه برداشته خواهد شد؛ به شرطی که همه در عمل دهه پنجم انقلاب را به دهه افزایش هزینه فساد و کاهش هزینه شفافیت تبدیل کنند.
                