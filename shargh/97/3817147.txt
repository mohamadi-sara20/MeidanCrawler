دو‌شنبه ۱۶ مهر ۱۳۹۷
-----------------------------------------
حرف اول
-----------------------------------------
به کجا چنین شتابان؟
-----------------------------------------

                    این روزها به کسانی برمی خورم که شاید به گمان اینکه خبری داشته باشم، می پرسند عاقبت کار چه می شود؟ گویی برای تسکین نگرانی خود، خواهان پاسخی آرامش بخش باشند، از نوع پاسخ دلخواه محمدکاظم کاظمی، شاعر افغان، در آنجا که می گوید «ولو دروغ ، عزیزان ! بهل کنید مرا».اکنون در برابر حملات لفظی پمپئو و بولتون که بی پروا از کنارگذاشتن فریب و ریا سخن گفته  اند و پاسخی خشمگینانه برایشان در پی داشت، سخن شفیعی کدکنی به ذهنم خطور می کند که «به کجا چنین شتابان؟».با سوابقی که از عقاید و رفتارهای تیم حاکم بر کاخ سفید موجود است، چنان سخنانی از همین کسان برمی آید؛ اما چرا چنین دور برداشته اند؟ شخصی کردن دعوای سیاسی از سوی سیاست مداران (؟) کشوری بزرگ و غیرحرفه ای کردن برخورد حرفه ای دیپلماتیک با درپیش گرفتن رفتارهایی خشن که از کوکلوکس کلان و دسته های چرمینه پوش برمی آید، چه توجیهی دارد؟ گویی بی حیایی از «مدیرعامل ترامپ» به افرادش هم سرایت کرده است. چند روز پیش بود که مدیرعاملشان ضمن ابراز عشق به ملک سلمان گفت آنان باید هزینه های مالی حمایت نظامی از خودشان را بپردازند؛ زیرا اگر آمریکا دو هفته پشتشان نباشد، رژیمشان سرنگون خواهد شد…
سخنی که به معنی نامشروع و متزلزل بودن دولت تحت الحمایه  آنهاست و بیانش حتی با هدف باج ستانی و «دوشیدن» نیز به مصلحت نیست. در سوی مقابل، عربستان که با رجزخوانی در مقابل کلمه ای ناخوشایند روابطش را با کانادا قطع می کند، چنین اهانتی را می نیوشد و دم برنمی آورد! سخنان  ترامپ در مجمع عمومی سازمان ملل متحد که هنگام خودستایی با پوزخند و تمسخر دیگران مواجه شد، درباره ایران کینه توزانه، جنگ طلبانه و سخیف بود و تناسبی با واکنش متین و قانون مدارانه متقابل نداشت. در شورای امنیت نیز بی آنکه موضوع بحث انتقاد از ایران باشد و در نتیجه در غیاب نماینده ایران، از خروجش از برجام دفاع کرد و با مقابله همه اعضای شورای امنیت مواجه شد. در مقابل ایران رفتاری منطقی از خود بروز داده است. رجوع به دادگاه لاهه درباره تحریم هایی خودسرانه آمریکا که زندگی مردم ایران را تهدید می کند و نشان از التزام و اتکای ایران به اصول حاکم بر روابط بین الملل و التزام به اجرای قطع نامه های شورای امنیت به عنوان احکام لازم الاجرای بین المللی دارد، منجر به صدور قرار مقدماتی دیوان لاهه درباره الزام آمریکا به برداشتن فوری تحریم هایش درباره قطعات یدکی و خدمات مورد نیاز هوانوردی و فروش دارو و مواد غذایی و تسهیل خدمات بانکی مربوط به آن گونه معاملات شد. این یعنی نظام حقوقی بین المللی با خودسری غیرقانونی آمریکا مخالف است و این مسئله، تیم ستیزنده او را خشمگین تر کرده و موجب شده است بدون توجه به موانع حقوقی، خروج ناموقع خود را از قرارداد مودت 1955 اعلام کنند. خروج از یونسکو، خروج از عهدنامه زیست محیطی پاریس، خروج از برجام، خروج از پیمان آزادی تجارت آتلانتیک، خروج از نفتا، خروج از دادگاه کیفری بین المللی لاهه، چالش هم زمان اقتصادی با اروپا، روسیه و چین و اکنون اعلام خروج ناموجه از عهدنامه مودت که با یک سال اخطار قبلی امکان فسخ دارد بی آنکه تعهدات دوران اعتبار آن را نقض کند، همراه با مسائل و رفتارهای فردی و داخلی، چه اعتباری برای کشور بزرگی مانند آمریکا باقی می گذارد؟ آیا برای در سایه قراردادن این گاف های سیاسی، حقوقی و اقتصادی است که نیاز به اقدامی خشن و شوک آور دارد تا شاید موجب برانگیختن احساسات ناسیونالیسیتی عوام و جلب حمایت آنها شود؟ توجیه خطرناکی است. این رفتارها در ایران نیز موجب واکنش شدید و توجه بیشتر به دیپلماسی سیاسی شد. تلاش برای حضور بیشتر در عرصه بین المللی و برقراری تماس و تبادل نظرهای اضطراری در غیاب روابط مستقیم با آمریکا و حضور بیشتر در عرصه دیپلماسی جمعی مانند مجمع عمومی سازمان ملل، ازجمله اقدامات ایران است. در مقابل، دشنام ها و تندگویی های مقامات آمریکایی که یادآور شخصی کردن این سخنان در آستانه تقابل با صدام و میلوسویچ و دولت طالبان است، بوی ستیزه جویی می دهد. از سویی با توجه به اینکه اختلاف اساسی بر سر حمایت آمریکا از رژیم اسرائیل در مقابل سیاست قاطع جمهوری اسلامی در به رسمیت نشناختن آن است، نمی توان برقراری هرگونه مذاکره و تماس دیپلماتیکی را امکان پذیر دانست. آنچه مشخص است، این است که تیم کاخ سفید به دنبال تندکردن فضا برای ازدست رفتن تمرکز اعلام موضع و تصمیم در ایران است.
                