چهار‌شنبه ۲۱ آذر ۱۳۹۷
-----------------------------------------
سرمقاله
-----------------------------------------
اعتراض در ایران، اعتراض در فرانسه
-----------------------------------------

                    رسانه های رسمی در ایران ازجمله صداوسیما اعتراضات پاریس را به صورت گسترده پوشش داده اند. از دید آنها، این اعتراضات اگر مبین شکست نظام سرمایه داری نباشد، دست کم ناکارآمدی آن را به نمایش گذاشته است. اعتراضاتی را که هر از گاهی در جوامع غربی به راه می افتند معمولا با آب وتاب بسیار پوشش می دهند تا ناکارآمدی نظام سرمایه داری را یادآور شوند. به یاد می آوریم چند سال پیش که اعتراضات موسوم به وال استریت در آمریکا به راه افتاده بود، برخی رسانه های داخلی تبلیغات زیادی به راه انداخته بودند. 
همچنین بحران مالی ای که گریبان گیر یونان، ایرلند و پرتغال شده بود، در این رسانه ها، پوشش قابل توجهی داشت. هیچ کس بروز بحران هایی را که هر از گاهی در جوامع غربی سر برمی آورند انکار نمی کند. 
آنچه امروز در فرانسه رخ داده است، نه نخستین مورد از این بحران هاست و نه یقینا آخرین آنها خواهد بود. از زمان انقلاب صنعتی در اواسط قرن هجدهم و سپس پیدایش اقتصاد آزاد آدام اسمیت در آغاز قرن نوزدهم، کشورهای مختلف غربی بعضا به تنهایی و گاهی به صورت منطقه ای، دچار بحران شده اند اما نکته مهم آن است که برخلاف پیش بینی مارکس و سایر منتقدان سرمایه داری، اقتصاد آزاد آدام اسمیت توانسته درنهایت از زیر بار آن بحران ها کمر راست کند و به بقای خود ادامه دهد. 
کم نبودند کسانی که در ایران، بحران وال استریت را پایان نظام اقتصادی آمریکا یا ورشکستگی مالی یونان را در حقیقت ورشکستگی و پایان اتحادیه اروپا دست کم از نظر مالی تلقی می کردند. اما هم آمریکا توانست بحران وال استریت را پشت سر بگذارد و هم اتحادیه اروپا سرانجام به سلامتی از بحران ورشکستگی یونان و مسائل مالی سایر اعضا عبور کرد. به بیان ساده تر، نه سیستم اقتصاد آزاد خود را کامل و بی عیب و نقص می پندارد و نه به طریق اولی، مسئولان و سیاست گذاران آن خود را عقل کل تصور می کنند. بنابراین هر بار که آن سیستم در کشوری یا در مجموعه کشورهایی دچار بحران یا به تعبیر ما ناکارآمدی می شود، مسئولان و سیاست مداران آن ناگزیر می شوند عقل های خود را روی هم بریزند و درصدد رفع بحران برآیند؛ کاری که دقیقا امانوئل مکرون و همکارانش سخت در تلاش برای تحقق آن هستند تا فرانسه نیز بتواند از بحران فعلی عبور کند. از آنجا که نظام سرمایه داری خود را کامل نمی داند و معتقد است بروز بحران، عارضه درون زای آن سیستم است، بنابراین جایی برای اعتراض وجود دارد؛ صدالبته مشروط بر آنکه معترضان سروقت خشونت نروند. اما در ایران چنین نگاهی نه در قبال سامانه کلان مدیریتی کشور وجود دارد و نه به طریق اولی، بسیاری مسئولان احتمال می دهند ممکن است سیاست ها، دیدگاه ها یا تصمیمات آنها ناقص و دچار کاستی هایی بوده باشد. برخی مدیران دستگاه های کشور، سیاست ها و تصمیمات خود را معمولا بی عیب و نقص تصور می کنند. کاستی ها هم که بروز می کند معمولا آنها را به کارگزاران قبلی یا فعلی در بخش هایی غیر از دستگاه خود حواله می دهند. چنین است که وقتی مشکلات اقتصادی و مدیریتی بروز می کند، معمولا مسئولان آن دستگاه به جای آنکه در جهت رفع عیب و پذیرش اینکه ممکن است سیاست ها و تصمیمات غلط بوده باشد برآیند، معمولا از خود سلب مسئولیت کرده یا همان طور که گفته شد، مشکل به دیگران و آثار فشارهای ظالمانه خارجی نسبت داده می شود. 
به بیان ساده تر، اینکه ممکن است تصمیمات و سیاست های داخلی اشتباه بوده باشد، در بسیاری از جوامع توسعه یافته ازجمله در غرب، امری جاافتاده است بنابراین وقتی فرانسوی ها دچار مشکل می شوند، در ابتدا سعی می کنند مشکل را مهار کرده و سپس بعد از رفع بحران و آرام شدن جامعه، سروقت ریشه های اصلی آن و تدبیر بروند. متاسفانه در ایران همین که اعتراضات فروکش می کنند، مسئولان ناخودآگاه آن را فراموش کرده و کمابیش همان رویکردها را تعقیب می کنند. شاید به این دلیل است که  بحران هایی که در نظام سرمایه داری ظهور می کنند، دچار برخورد سیاسی نشده، بلکه برخوردی را از نوع چه باید کرد تجربه می کنند. در ایران اما به دلایلی که در بالا اشاره شد، تصور اشتباه در سیاست ها پیش نمی آید. بنابراین برخلاف جواع غربی، مسائل حاد اقتصادی، سیاسی و اجتماعی در ایران می آیند و می روند بدون آنکه در بیشتر موارد تغییر معناداری در روش ها برای جلوگیری از تکرار آنها دیده شود.
                