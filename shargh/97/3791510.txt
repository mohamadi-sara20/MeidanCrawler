سه‌شنبه ۲۳ مرداد ۱۳۹۷
-----------------------------------------
یادداشت
-----------------------------------------
پولتان ارزش کارکردن ندارد
-----------------------------------------

                    سال هاست افغانستانی ها به علت درگیری هایی که بعد از اشغال افغانستان به دست شوروی و سپس جنگ های داخلی و تشکیل گروه های جهادی، این کشور را به خاک و خون کشاند، مجبور به مهاجرت شدند. کشورهای همسایه افغانستان، هند و چین و شوروی نمی توانست مقصد آنان باشد؛ پس ایران و پاکستان به اجبار پذیرای مهاجران شدند. سابقه حضور افغانستانی ها در ایران طولانی است و از همان روز اول هیچ برنامه ای برای حضور آنان در ایران وجود نداشت؛ نه در رژیم سابق و نه در چهار دهه گذشته. اگر از روز نخست نظم و ترتیبی در نظر گرفته می شد، به وضع امروز گرفتار نمی شدند. آنان همین نانی را می خورند که من ایرانی مصرف می کنم و با همین قیمت، از وسایل نقلیه عمومی با همان قیمت از بیمارستان و دارو، از برق و آب استفاده می کنند؛ گویی که جزء جمعیت ایران محسوب می شوند. آمار دقیق از جمعیت افغانستانی های ساکن ایران نداریم. با مراجعه به سایت های مختلف برابر گزارش سرشماری نفوس و مسکن سال 1395 که از سوی مرکز آمار ایران انتشار یافته است، یک میلیون و 583 هزار و 979 که نزدیک به دو درصد از کل جمعیت ایران می شود، اتباع این کشور همسایه هستند. نگارنده به این آمار اعتماد و اعتقادی ندارم؛ زیرا جمعیت بالایی از آنان، مجوز حضور در ایران را ندارند و از ترس ماموران دولتی تن به سرشماری نمی دهند. طبق آمار سال 1396، بیش از پنج هزار زندانی از اتباع کشورهای خارجی در زندان های ایران هستند که 88 درصد از مجرمان خارجی افغانستانی هستند و بیشتر جرائم این زندانیان مربوط به جرائم مرتبط با مواد مخدر است و نزاع و درگیری دومین جرمی است که مرتکب شده اند. موضوع حضور آنان در بحث مواد مخدر، باعث تنش هایی میان دو کشور ایران و افغانستان شد و اعتراضاتی در شهرهای کابل و هرات علیه ایران شکل گرفت. دومین مسئله به ازدواج با مردم بومی ایران برمی گردد. برابر آمار سال 95 نزدیک به 24 هزار مورد ازدواج اتباع خارجی با اتباع ایرانی به ثبت رسیده است که عمدتا افغانستانی هستند. برابر ماده 1060 قانون مدنی، ازدواج زن ایرانی با تبعه خارجی در مواردی هم که مانع قانونی ندارد، موکول به اجازه مخصوص از طرف دولت است. علاوه برآن ازدواج هایی هم بین دختران افغان با مردان ایران صورت گرفته است که برابر بند 6 ماده 976 هر زن تبعه خارجی که شوهر ایرانی اختیار کند، به تابعیت شوهر درمی آید. این آمارها مربوط به اطلاعات رسمی آماری است؛ اما واقعیت به کلی با آمار رسمی متفاوت است. بخش عمده مهاجران از روستاها و مناطق عمدتا فارسی زبان افغانستان هستند و به لحاظ وضع افغانستان عمدتا بی سواد بوده و در بخش کارگری مشغول به کار هستند. وقتی ساخت وساز مسکن در ایران رونق دارد، وضع کارگران افغانستانی از نظر اشتغال خوب است. با توجه به سخت گیری نیروی انتظامی، آنان بیشتر در مراکز و مناطقی مشغول به کار می شوند که از نظارت نیروی انتظامی دور باشد. گاوداری ها و مرغداری ها و مزارع کشاورزی مقصد نهایی آنان است؛ هرچند دیگر مشاغل از قبیل نگهبانی، حفر چاه و کار در کارگاه هایی که خارج از شهرها قرار دارند نیز مورد علاقه آنان است. مهاجران افغانستانی را باید در دو گروه قرار داد. آن عده ای که ارتباط مالی با افغانستان ندارند و آن بخش که باید هر چند مدت یک بار مبالغی پول به افغانستان بفرستند. افت وخیز قیمت دلار ربطی به گروه اول ندارد و فشار اقتصادی را مانند ایرانیان تحمل می کنند؛ اما گروه دوم، مهاجرانی هستند که وابستگی کامل به نوسانات ارزی دارند و با بالارفتن قیمت ارز، به گفته خودشان «دیگر ماندن در ایران صرفه ای ندارد». یکی از آنان می گوید: «پول شما بی ارزش است. نمی توانیم با پول بی ارزش شما سر کنیم. عازم ترکیه هستم؛ هرچند پول آنها هم دیگر ارزش سابق را ندارد؛ اما قابل مقایسه با پول شما نیست و مهم تر اینکه مثل ماموران انتظامی شما گیر نمی دهند. فرستادن پول هم از ترکیه به افغانستان راحت تر است. دوستانم در ترکیه کار ساختمانی و جاده سازی گرفته اند. هر چقدر نیرو باشد، احتیاج دارند». می پرسم خروج از مرز را چه کار می کنند، می گوید: «ما فرزند رنجیم، زندگی من که هیچ، پدر و پدربزرگم هم در فرار و قاچاق از مرز روزگار گذرانده اند و با پای پیاده چندین بار مرز ایران و افغانستان و پاکستان را طی کرده ام. حالا هم باید مرز ترکیه را امتحان کنم. برادرم از مرز تاجیکستان به اروپا رفته و در روسیه هم افغانی هست، ما همه جا پراکنده ایم. سال ها قبل بمبی در کشورم منفجر شد که ترکش های آن همین مهاجرانی هستند که از این مرز به آن مرز و از این خاک به آن خاک پرت می شوند. اما ایران خاکی دامن گیر دارد. تا دیروز باوجود همه بی مهری ها، مثل خاک خودمان بود. اصلا خاک خودمان است؛ من در افغانستان غریبه ام. در ایران بود که پدرم طالب مادرم شد و پول او را پرداخت، من در ایران به دنیا آمدم. نه ورقه هویتی نه شناسنامه ای نه نامی.شما من را به نامی می خوانید، جای دیگر به نامی دیگر. وقتی خودم هویت ثابتی ندارم، هرجا یک نام خواهم داشت. نمی دانم در ترکیه چه نامی خواهم داشت». اما این ماجرا ابعاد حقوقی متفاوتی دارد. ماده 976، اشخاصی که تبعه ایران اند را برشمرده و می گوید این اشخاص ذیل تبعه ایران محسوب می شوند: 1- کلیه ساکنین ایران به استثنای اشخاصی که تبعیت خارجی آنان مسلم باشد. 2- کسانی که پدر آنها ایرانی است؛ اعم از اینکه در ایران یا خارج متولد شده باشند. 3- کسانی که در ایران متولد شده و پدر و مادر آنان غیرمعلوم باشد. 4- کسانی که در ایران از پدر و مادر خارجی که یکی از آنها در ایران متولدشده به وجود آیند. 5- کسانی که در ایران از پدری که تبعه خارجه است، به وجودآمده و بلافاصله پس از رسیدن به 18 سال تمام لااقل یک سال دیگر در ایران اقامت کرده باشند. 6- هر زن تبعه خارجی که شوهر ایرانی اختیار کند و یا در ماده 979 قانون مدنی از تحصیل تابعیت افراد یاد کرده است، 18 سال تمام داشته باشند. پنج سال اعم از متوالی یا متناوب در ایران ساکن بوده باشند و یا در ماده 980 از اشخاصی یاد می کند که دارای عیال ایرانی هستند و از او اولاد دارند که هیئت دولت می تواند به آنان تابعیت ایرانی بدهد. ظاهرا مقررات تابعیت در مورد افغانستانی ها از روز اول جدی گرفته نشد. نه دولت به فکر آن بود که به حضور و به تزاید آنان رسمیت ببخشد و نه خود این مهاجران هم رویکردی قانونی به حضور خود در ایران داشتند. آمارها هم به همین دلیل مختلف است. در برخی پژوهش ها از صدها هزار کودک دارای والد افغانستانی یاد می شود که در ایران متولد شدند که اگر درباره آموزش اینان از ابتدا برنامه ای وجود داشت، به لحاظ فرهنگ و زبان مشترک امروز از جمعیت انبوهی از جوانان تحصیل کرده افغانی سخن گفته می شد که سفیر فرهنگی کشورمان بودند. از بهترین موقعیتی که جبر زمانه در اختیار ایرانیان گذاشته بود نه اینکه استفاده نشد بلکه با همه هزینه هایی که از سکونت طولانی مدت مهاجران افغانستانی در ایران ایجاد شد، کمترین بهره به دست آمد و در مواردی هم دشمن تراشی بیهوده صورت گرفت. برابر آماری که وزارت امور مهاجران افغانستان و نیز وزارت بهداشت آن کشور اخیرا اعلام کرده، تا 5/3 میلیون نفر از مردم افغانستان گرفتار اعتیاد شده اند و اخیرا فیلمی مستند از زندگی معتادان در ولایت نیمروز افغانستان را در یکی از شبکه ها دیدم که از زندگی فلاکت بار معتادان این کشور پرده برداشت و در چرخش دوربین بود که معتادان می گفتند برای نخستین بار در ایران معتاد شدند. فرصت حضور اجباری آنها در ایران که می شد به هم گرایی و هم فکری تاریخی تبدیل شود، به دشمنی پنهان تبدیل شد. باز هم یک جمله از همان جملات سرکارگری را که با راننده شخصی به مزرعه ام آمدورفت می کند و متولد ایران است، تکرار می کنم: «دیگر در ایران ماندن صرفه ای ندارد».
                