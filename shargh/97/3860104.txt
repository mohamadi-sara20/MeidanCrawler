دو‌شنبه ۱۷ دی ۱۳۹۷
-----------------------------------------
type_unknown
-----------------------------------------
پیش خور 190 هزار میلیاردی منابع
-----------------------------------------

                    
گروه اقتصاد: چند سالی می شود که دولت یک محور اصلی برای برون رفت از تنگناهای مالی خود را انتشار اوراق می بیند؛ اوراقی که به گفته برخی کارشناسان امکان نقدشوندگی ندارند و فقط انباشت بدهی های دولت است. حالا دولت در لایحه بودجه 98 با پیش روی نسبت به حجم اوراق منتشرشده در این سال ها تسهیل بیشتری نیز به خرج داده و قرار است بدون طی کردن تشریفات قانونی، وزارت امور اقتصادی و دارایی وظیفه انتشار آن را بر عهده بگیرد. در لایحه بودجه 98، پیش بینی شده است 44 هزار میلیارد تومان اوراق مالی اسلامی (افزایش 14درصدی نسبت به قانون بودجه 97) منتشر شود. کارشناسان معتقدند این حجم از انتشار اوراق به نوعی آینده فروشی منابع است و برخی دیگر با آوردن مثال از تجربه انتشار اوراق در اواخر سال گذشته و بالابردن نرخ سود بانکی به دنبال آن توضیح می دهند که…                  
یکی از محرک های قوی برای جهش یکباره نرخ ارز همین مورد بوده است. به گفته یک کارشناس اقتصادی اتکای میلیاردی دولت به اوراق بدهی، از اقتصاد ایران یک اقتصاد بدهی محور ساخته است. این گزینه به تعبیر کارشناسان «سهل و خطرناک» از سال 94 وارد اقتصاد ایران شد و از سال 94 تا 98 (طبق لایحه بودجه) در مجموع حدود 190 هزار میلیاردتومان اوراق بدهی منتشر شده و خواهد شد؛ اوراقی که نرخ های سود در بازار را بر هم ریخته و بازار سفته گری را داغ کرده است. 
بدعت ایجاد بدهی از سوی اقتصاددانان بازار آزاد
به گزارش «شرق»، انتشار اوراق بدهی اولین بار به صورت جدی بعد از رکود تورمی سال 93 مطرح شد. چندین اقتصاددان عمدتا وابسته به نحله فکری اقتصاد آزاد، در یک نامه سرگشاده ایده ایجاد بازار بدهی برای رفع تنگناهای مالی و تامین مالی مطرح کردند و دولت و وزارت اقتصاد نیز این پیشنهاد را عملیاتی کرد اما حالا با گذشت چند سال از این تجربه و فربه شدن آن برخی کارشناسان نسبت به آثار طولانی مدت آن هشدار می دهند. 
آنها معتقدند دولت با انتشار اوراق بدهی هایی را ایجاد می کند که پرداخت آن به آینده موکول می شود و از سویی این اوراق در بخش های زیرساختی هزینه نمی شود که بتوان امید داشت دستاوردش برای آینده باقی بماند. انتشار اوراق مالی و بدهی، دولت های آینده را با تهدید بزرگی مواجه می کند و به نوعی آینده فروشی منابع است. با وجود این استدلال ها هر سال بر حجم اوراق منتشرشده اضافه می شود. 
برای درک تبعات انتشار اوراق نگاهی به تجربه دولت در سال 97 انداختیم. طبق آمار اعلام شده از سوی وزارت اقتصاد و دارایی، در سال 97 نزدیک به 37 هزار میلیارد ریال اوراق جدید منتشر و
31 هزار میلیارد ریال اوراق بازپرداخت شد که 23 هزار میلیارد ریال اوراق قبلی و هفت هزار میلیارد ریال سود اسناد بوده است و این مابه التفاوت 23 هزار میلیارد ریال پرداخت اوراق با 37 هزار میلیارد تومان اوراق منتشرشده خودش به سال 99 منتقل می شود که نه تنها به اقتصاد کشور کمک نمی کند، بلکه برخی این اوراق را که سر رسید آنها یک سال بعد است، در سال جاری با 30 درصد زیر قیمت از پیمانکارها در فرابورس می خرند و در زمان سررسید نیز 20 درصد سود ارواق را دریافت می کنند، بنابراین این اوراق به اجرای پروژه های سرمایه ای سودآور کمک چندانی نمی کنند؛ زیرا بخشی در هزینه های دیگر خدمات و آموزش به کار می رود و در نهایت افرادی با خرید این اوراق سود کلان به جیب می زنند. 
حالا طبق متن لایحه بودجه 98، دولت قرار است 44 هزار میلیارد تومان اوراق مالی اسلامی منتشر کند. به پشتوانه تبصره 5 لایحه بودجه، شرکت های دولتی تا سقف چهار هزار و 500 میلیارد تومان برای اجرای طرح های دارای توجیه فنی، اقتصادی، مالی و زیست محیطی مجاز هستند اوراق منتشر کنند. همچنین دولت در بودجه سال 1398 در مجموع 23 هزار میلیارد تومان اسناد خزانه اسلامی با سررسیدهای یک ساله و سه ساله در نظر گرفته است. آن طور که در بودجه سال آینده آمده است، دولت باید اسناد خزانه اسلامی موضوع ردیف درآمدی قانون بودجه سال 1398 را با حفظ قدرت خرید و با سررسید تا سه سال، صادر و به طلبکاران تا سقف 13 هزار میلیارد تومان واگذار کند. 
بازپرداخت اصل این اسناد در قوانین بودجه های سنواتی کشور پیش بینی می شود و خزانه داری کل نیز موظف است از محل اعتبارات ردیف های فصل مربوطه این قانون، نسبت به تسویه آن اقدام کند. طبق این قانون دولت باید از طریق اسناد تسویه خزانه، بدهی های قطعی خود به اشخاص حقیقی و حقوقی (تعاونی و خصوصی) را  که در چارچوب قوانین و مقررات مربوط تا پایان سال 1397 ایجاد شده، با مطالبات قطعی معوق دولت از اشخاص مزبور تا مبلغ دو هزار میلیارد تومان به صورت جمعی-خرجی تسویه کند. 
در قسمت دیگر از قسمت اول ماده واحده بودجه سال آینده آمده دولت به منظور استمرار جریان پرداخت های خزانه داری کل کشور، تا مبلغ 10 هزار میلیارد تومان اسناد خزانه اسلامی با سررسید کمتر از یک سال منتشر و اسناد مزبور را صرف تخصیص های ابلاغی از سوی سازمان برنامه وبودجه کشور (با اولویت اعتبارات استانی) موضوع این قانون کند. اگرچه یکی از انتقادات جدی کارشناسان اقتصادی به دولت حسن روحانی بی مبالاتی در انتشار اوراق و آثار تورمی آن است اما دولت برای سال 98 نیز همچنان با دست ودل بازی قرار است اوراق منتشر کند. در مقایسه با بودجه سال گذشته، سقف انتشار اوراق اسلامی 14 درصد افزایش پیدا کرده است. نکته جالب توجه در این تبصره این است که دولت به وزارت امور اقتصادی و دارایی اجازه داد راسا از دارایی های دولت به عنوان پشتوانه انتشار اوراق اسلامی بدون رعایت تشریفات قانونی استفاده کند. 
اقتصاد بدهی محور  دوام ندارد
وحید شقاقی شهری، کارشناس اقتصادی، در گفت وگو با «شرق»، درباره چاپ و انتشار اوراق بدهی می گوید: کل نظام اقتصادی درحال حاضر گرفتار بدهی و انتشار اوراق است و اقتصاد بدهی محور دوام ندارد. چندسالی است اوراق بدهی را در این کشور باب کرده اند، دولت برای سال آینده 50 هزار میلیارد اوراق بدهی دارد، اقتصاد را مالیات اداره می کند، مالیات یک ابزار بسیار کارآمد برای توزیع دوباره ثروت است. درآمد پایدار است و می تواند شکاف طبقاتی را کاهش دهد. دولت باید پایه های جدید مالیاتی ایجاد  و برای دهک های پردرآمد مالیات تعیین کند. درحال حاضر در نظام یارانه ای ما دهک دهم 11 برابر دهک اول یارانه می گیرد این درحالی است که دهک دهم پردرآمد بوده اما همه مالیات به گردن دهک های کم درآمد و تولیدکننده افتاده است. کلی پایه های مالیاتی وجود دارد که می تواند دهک های پردرآمد را هدف قرار دهد. ما  به دگرگونی اساسی در نظام مالیاتی نیاز داریم. 
وی ادامه داد: ما با لایحه بودجه 98 نمی توانیم معیشت مردم را حفظ کنیم. ما با آینده فروشی و هدررفت منابع نمی توانیم کشور را اداره کنیم. اختلاف طبقاتی و نارضایتی بیشتر خواهد شد و طبقه متوسط نازک تر و نازک تر شده است. نمی شود که دهک اول 11 برابر دهک های دیگر یارانه مصرف کند. ما نتوانستیم مالیات تصاعدی بر مصرف ببندیم. وقتی مالیات تصاعدی بر مصرف ببندیم هرکس بیشتر مصرف کند باید مالیات بیشتری بدهد. نظام یارانه و مالیاتی ما متاسفانه دست طبقه های بالاست و دولت لایحه ای می دهد که مثل گذشته  و تحت اعتبارات هزینه ای است و امکان تحقق وجود ندارد. برای رهایی از این وضعیت مالیات را باید افزایش دهند. با این شرایط موجود در بازار فروش تولیدکننده واقعی نصف سال 96 خواهد شد این به این معناست که حجم پرداخت مالیات ها کاهش خواهد یافت. 
به گفته شقاقی شهری، در مجموع از سال 94 تا 98 (طبق لایحه بودجه 98) حدود 190 هزار میلیارد تومان اوراق منتشر شده و خواهد شد. 
این کارشناس اقتصادی می گوید انتشار بی حساب و کتاب اوراق دولت عملا بلای شومی بود که اقتصاددانان آمریکارفته بدعت گذاشتند. اتفاقی که افتاده، نوعی آینده فروشی است. این بدهی انباشت شده و بدهی سنگینی را نصیب دولت های آینده می کند. 
عملا انتشار آن پیچیدگی خاصی هم ندارد و با نرخ سودی هم تنزیل شده و آن را به تعویق هم می توان انداخت؛ فاجعه ای که متاسفانه بیشتر کشورها، از آمریکا گرفته تا ژاپن درگیر آن هستند و ما این بحران آمریکایی را خیلی خودخواسته به توصیه اقتصاددانان بازار آزادی وارد اقتصادمان کردیم. 
شقاقی شهری معتقد است دولت به جای تامین مالی از طریق انتشار اوراق به سمت دریافت مالیات از دهک های پردرآمد، ثروت و املاک حرکت کند اما چون در اقتصاد ما از شفافیت فراری هستیم و به صاحبان ثروت به دلیل نفوذ سیاسی یا به هر دلیل دیگری فرصت های طلایی داده می شود، به جای رفتن به سمت اتکا به درآمدهای مالیاتی، به سمت آینده فروشی حرکت کرده ایم. انتشار اوراق اسلامی، ساده ترین کار برای رفع تنگنای مالی به صورت موقت است، نیازی به شفافیت هم ندارد و فقط با یک مجوز از سوی مجلس محقق می شود. اما در بازار با نرخ های بالاتری دادوستد می شود و موجب شکل گیری  سفته بازی بزرگی شده است. 
                