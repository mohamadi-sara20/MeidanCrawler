دو‌شنبه ۶ اسفند ۱۳۹۷
-----------------------------------------
سرمقاله
-----------------------------------------
دال و الف «اف ای تی اف»
-----------------------------------------

                    بیانیه پایانی نشست گروه ویژه اقدام مالی (FATF) با وجود اعطای فرصتی چهار ماهه به ایران برای اجرای باقی مانده قوانین مربوط به رعایت الزامات یاد شده، حاوی تهدیدی جدی درباره اجرانشدن آن نیز هست. در این باره لازم است توجه شهروندان و تصمیم گیرندگان، به ویژه کسانی را که صاحب رای رسمی بوده و موافقت یا مخالفت آنان آثاری بسیار جدی بر جای می گذارد، به چند نکته مهم جلب کرد. نخست اینکه ممکن است پذیرش الزامات FATF فرصتی برای کشور تلقی نشود یا به دلایل مختلف نتوان از فرصتی که ممکن است ایجاد شود، بهره برد؛ اما قطعا نپذیرفتن آن را باید تهدیدی جدی تلقی کرد. جای انکار نیست که اقتصاد بزرگ ایران نیازمند تعامل با سایر کشورهاست. صادرات نفت و گاز و فراورده های آن، مواد و محصولات معدنی، غذایی و کشاورزی و واردات برخی کالاهای ضروری، حتی اگر با کشورهای معدود و محدودی هم صورت گیرد، نیازمند مبادلات بانکی است و با توجه به اینکه بخش مهمی از شرکای تجاری ایران الزامات گروه ویژه اقدامات مالی را پذیرفته اند، در نقل و انتقالات بانکی با ایران محدودیت خواهند داشت که هم سرعت نقل و انتقال را به مراتب پایین می آورد و هم هزینه های مبادله را به طرز چشمگیری افزایش می دهد. تصور اینکه FATF قطاری است که می توان سوار آن شد یا نشد، قرین صحت نیست؛ بلکه تعلیق یا قرارگرفتن در لیست سیاه آن مانعی مهم است که باید از سر راه برداشت. نکته دوم آن است که رعایت الزامات FATF مانند هر الزام یا معاهده دیگری، در اصل خود یک جنبه حقوقی دارد و یک جنبه فنی که هر دو نیاز به بررسی و موضع گیری کارشناسانه دارد و کمتر دارای جنبه ای سیاسی است. اگر صاحبان رای، صرفا نگاه سیاسی یا جناحی به آن داشته و از موضع کارشناسی تصمیم گیری نکنند، احتمال خطای تصمیم را بسیار افزایش خواهند داد. در چند ماه گذشته که مخالفان محترم پذیرش الزامات گروه ویژه اقدام مالی بسیار فعال بوده و با صدایی رسا موضع خود را اعلام کرده اند، به ندرت دلیل فنی و کارشناسی ارائه کرده و بیشتر به بیان کلی برخی تهدیدها و مخاطرات سیاسی و امنیتی که ممکن است بر اثر پذیرش آن بروز یابد، پرداخته اند. به همین دلیل موافقان نیز به دفاع کلی از آن پرداخته و به بحث کارشناسی ورود چندانی نداشته اند. در اینکه نظام مالی ایران به دلیل موقعیت و رویکرد ویژه و مقتدرانه کشور همواره در معرض تهدید قرار داشته و دشمنان استقلال و آبادانی کشور و سرافرازی نظام ارزشمند جمهوری اسلامی، در کمین بوده و از کوچک ترین فرصتی برای ضربه زدن به یکی از نقاط حساس کشور که نظام مالی آن است، دریغ نخواهند کرد، تردیدی وجود ندارد؛ اما پاسخ به این پرسش مهم که آیا پیوستن به FATF این مخاطره را افزایش می دهد یا نه، نیازمند توجه به نکات فنی و کارشناسی است و آن میسر نیست جز با دو اقدام: اول بررسی دقیق سطر به سطر و بند به بند متون اصلی استانداردها و توصیه های رسمی این نهاد که مهم ترین آنها متن رسمی منتشر شده در سال 2012 بوده و توصیه ها و یادداشت هایی را در 134 صفحه در بر می گیرد و دوم، بررسی کارشناسی و فنی آنها در مقام عمل در نظام پولی و بانکی کشور تا مشخص شود آیا واقعا در صورت به کارگیری کامل این توصیه ها، آسیب پذیری نظام مالی افزایش می یابد؟ 
واقعیت آن است که با تدوین قوانین و مقررات و برقراری نظام های کارآمد مبارزه با پول شویی و تامین مالی تروریسم در نظام اقتصادی کشور در سال های اخیر، به گونه ای که حتی تمام حسابرسان مستقل شرکت ها و بانک ها را نیز ملزم به بررسی آن و اظهارنظر صریح در گزارش حسابرسی کرده، فاصله بین رویه های جاری و مورد عمل در کشور با الزامات متن یاد شده چندان زیاد نیست که مایه نگرانی باشد. از سوی دیگر باید توجه داشت که در سایر کشورهای جهان، هر کشوری، از جمله تمام کشورهایی که الزامات FATF را پذیرفته اند، برای اطلاعات مالی و پولی خود، همانند سایر اطلاعات کلیدی و راهبردی، سطوحی از محرمانگی را تعریف کرده و در عمل نیز، ضمن مراوده گسترده مالی با تمام کشورها، از حریم محرمانه خود به نحو کارآمدی حراست می کنند. تامل کارشناسانه در این باره و بررسی عملیاتی نظام های مالی و پولی کشور و تطبیق آن با الزامات گروه پیش گفته می تواند به اشخاص محترمی که دلواپس نشت اطلاعات محرمانه هستند، این اطمینان را بدهد که هیچ خطر درخور توجهی بر اثر پیوستن به گروه کشورهای عضو، ایران و نظام اقتصادی، اجتماعی و امنیتی آن را تهدید نمی کند. البته بسیار واضح است که حصول چنین اطمینانی نیاز به مباحث دقیق کارشناسی دارد و با ارزیابی های کلی و شتاب زده نمی توان با نگاهی مطلق و رویکردی جزمی به نفی یا اثبات آن پرداخت. از این منظر می توان این فرصت چهار ماهه را غنیمت دانسته و از صاحب نظران مخالف و موافق دعوت کرد که برای یک بار هم که شده، در بازه ای مثلا یک ماهه با مداقه کافی در مفاد متون بیانیه ها و الزامات FATF و بحث و تبادل نظر کارشناسی و بدون سوگیری، حقیقت را روشن کنند. بدیهی است که اگر مناظره ها نه برای برنده شدن خود یا شکست دیگری؛ بلکه برای تبیین موضوع و روشن شدن حقیقت باشد، بیشترین سودمندی را در عمل به دنبال داشته و منجر به اتخاذ بهترین تصمیم خواهد شد و این نکته ای است که تاکنون با وجود تاکید موافق و مخالف بر اهمیت الزامات گروه ویژه اقدام مالی، مغفول مانده و درباره مسئله ای که در همه محافل سیاسی و اقتصادی گرفته تا نهادهای رسمی قانون گذاری و اجرائی و حتی تریبون های مذهبی و نماز جمعه، مورد توجه ویژه قرار گرفته، اقدام مناسبی برای تبادل نظر و تبیین ابعاد مختلف آن به عمل نیامده و اغلب دست اندرکاران، مستقیما سراغ موافقت یا مخالفت با آن رفته اند که ناگزیر به نتیجه ای مطلوب منجر نمی شود. فرصت چهارماهه را برای گفت وگو در جهت روشن شدن حقیقت باید قدر دانست.
از نظرگه گفتشان شد مختلف
آن یکی دالش لقب داد این الف
در کف هرکس اگر شمعی بدی
اختلاف از گفتشان بیرون شدی
چشم حس همچون کف دست است و بس
نیست کف را بر همه او دست رس
چشم دریا دیگرست و کف دگر
کف بهل وز دیده دریا نگر
                