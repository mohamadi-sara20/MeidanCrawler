پنج‌شنبه ۱۰ خرداد ۱۳۹۷
-----------------------------------------
یادداشت
-----------------------------------------
حافظه های پر شده
-----------------------------------------

                    چندی پیش پیامکی به دوستی که چند دوره نماینده مجلس بوده، دادم و چون پاسخی دریافت نکردم، علتش را حضوری جویا شدم. گفت چون حافظه گوشی ام پر شده، پیام جدیدی را دریافت نمی کند. گفتم پیام های قدیمی را خالی کن تا حافظه گوشی ات آزاد شود؛ اما در کمال ناباوری گفت بلد نیستم. گفتم به نوه ات بده در کمتر از چند دقیقه پیام های قدیمی را پاک می کند و آنتی ویروس هم روی گوشی ات نصب کن. بسیاری از ما نسل اولی های انقلاب دچار همین آفت پرشدگی حافظه مان شده ایم. ذهن مان پر است از همان باورها، ایده ها و راه حل های دم دستی و راه حل های منسوخ شده را برای مسائل مستحدثه به کار می بریم و از اهرم هندل برای خودروهای دیجیتالی و هوشمند استفاده می کنیم. بیشتر افراد نسل ما با واقعیات آنچه در جهان اتفاق افتاده، آشنا نیستند که در فرایند تحولات برق آسای جهان آنچه مشاهده و لمس می شود، در مقابل جهان مجازی مشتی از خروار است. در این روند پرشتاب تکنولوژی اعم از نرم افزار و سخت افزار هم گجت (Gadget) باید قابلیت نصب نرم افزارهای جدید را داشته باشد، هم نرم افزار باید منظم به روز شود؛ وگرنه با هنگ و پرشدگی حافظه مواجه می شود. وقایعی که این روزها در کشور رخ می دهد، هیچ کدام خلق الساعه و بدیع و الزاما ساخت دشمن نیست و حتما منشا خارجی ندارد. چرا وقایع قبل از وقوع پیش بینی و پیشگیری نمی شوند؟ پس از وقوع حوادث، مدیران دنبال راه حل های زودبازده می گردند و دیواری کوتاه تر از نیروی انتظامی نیست که جور مدیران بالانشین را بکشند و در کف خیابان با مردم تجمع کننده مواجه شوند. مگر قصه پردامنه موسسات مالی و اعتباری را نمی توان رصد و پیشگیری به موقع و قبل از واقعه کرد که به اینجا کشید و حدود دو سال است که سپرده گذاران در کف خیابان به دادخواهی نشسته اند و با به دار کشیدن آدمک رئیس بانک مرکزی می خواهند توجه مسئولان را به خود جلب کنند. حوادث دی 96 نیز در زمینه همان تحصن ها، راهپیمایی ها و... شکل گرفت و آن بحران را به بار آورد و هنوز هم آتش زیر خاکستر است که اگر چاره جویی نشود، تکرار خواهد شد. موسسات مالی و اعتباری از ابتدا با مجوز دولت ها و با عنوان تعاونی اعتبار مثل قارچ روییدند و چنان در بازار آشفته بی سامان و بی حساب وکتاب و نظارت تنومند شدند که حتی برای مدیران بانک مرکزی تعیین تکلیف می کردند. نگارنده خود در 21 فروردین 1381 در مجلس از وزیر اقتصاد و دارایی درباره تعاونی های اعتبار سوال کردم و نیز هشدار دادم که این تعاونی ها در نهایت محل خلق پول، پول شویی و آشفتگی بازار پول و سرمایه خواهند شد و باید دولت و بانک مرکزی جلوی فعالیت شان را بگیرد. آقای مظاهری، وزیر وقت اقتصاد و دارایی، با تایید نظر من، قول دادند پیشگیری کنند؛ اما نه تنها پیشگیری نشد؛ بلکه با آلوده کردن افرادی در موسسات و نهادهای نظارتی حدود 25 تا 30 درصد نقدینگی کشور را این قبیل موسسات جذب کردند و فساد عظیمی به وجود آوردند که آثار مخرب عملکرد این موسسات به این زودی ها مرتفع نمی شود. تجمع، تحصن و اعتصاب رانندگان را نمی توان پرده پوشی و کتمان کرد؛ چون حیات روزمره مردم و گردش و چرخش واحدهای تولیدی، صنفی و بازار به حرکت چرخ کامیون ها و کشنده ها وابسته است. آیا مسئولان مربوطه مشکلات این قشر زحمتکش و کم ادعا را نمی دانستند تا به موقع و تدریجی خواسته به حق شان را برطرف کنند؟! به رانندگان نمی شود انگ سیاسی زد. مسئولان مربوطه یا مشکلات را نمی دانند که وامصیبتا! یا اگر می دانند آیا باید بنشینند تا کامیون ها جاده ها را ببندند و در سراسر ایران اعتصاب راه بیفتد و چرخ های اقتصادی فلج شود، آنگاه وزیر و وکیل، از ابزار انتظامی استفاده کنند، برای حل مشکل. هنوز مشکل آن دسته از سپرده گذاران، رانندگان، معلمان و کارگران حل نشده، صنف مرغداران این مولدان قوت مردم که نتوانستند دادشان را به گوش مسئولی برسانند یا کسی به دادشان نرسید، راهی کف خیابان شده اند که دان و خوراک دام و طیور را ارز و دلاری بالای چهار، پنج هزار تومان باید تهیه کنند و قیمت مرغ به همان روال قبل و تحت قیمت گذاری دولت باشد. مرغداران و دامداران سال هاست به همین وضعیت گرفتارند؛ عده ای ورشکسته، مقروض و فراری و عده ای در حال نابودی اند. اصناف دیگری نیز به همین منوال در راه هستند. مجموعه دولت و وزرا اکثرا دلسوز و فداکارند؛ اما گویا حافظه شان پر شده و رسیورشان قابلیت دریافت امواج جدید اجتماعی و جهان تحول یافته و درک عالم مجازی جوانان و جامعه را ندارد، اکثر دولتمردان وقت به روزشدن نداشته اند و گجت شان نیز قابلیت آپدیت شدن ندارد. وزیران ارشد اکثرا ارزشی و انقلابی اند؛ اما با مسئولیت های مادام العمری و مشغله فراوان، فرصتی برای بازاندیشی و بازسازی روش ها و رویه ها و درک تفوق فضای جریان های جاری جهانی و ملی را ندارند...چرخ آن چرخ است آن مهتاب نیستجوی آن جوی است، آب آن آب نیست (مولانا)در نهادهای رسمی کشور بعضا تصمیم هایی گرفته می شود که با اندک تمرکز متوجه می شویم تصمیم سازان از تحولات عالم واقع بی خبرند، جسم ها به قرن 21 منتقل شده و حواس ها در نیمه دوم قرن بیستم مانده است. تلگرام مسئله نیست، یک وسیله است برای اطلاع رسانی مانند ایمیل و... که روزمره با آن سروکار داریم. چرا از تلگرام دغدغه ملی می سازیم؟! به نظر درک درستی از حرکت ماده به مجاز نشده است. حقیقت این است که باید رسیورها عوض شوند که قابلیت به روزشدن را داشته باشند. مردم مصائب و مسائل فراوانی دارند که با این حافظه های پرشده مشکلاتشان حل نمی شود.
                