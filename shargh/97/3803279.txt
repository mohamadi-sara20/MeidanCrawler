شنبه ۱۷‌شهریور ۱۳۹۷
-----------------------------------------
حرف اول
-----------------------------------------
مراقب ویروس باشید
-----------------------------------------

                    در سخنان مقام معظم رهبری در جمع اعضای مجلس خبرگان نکته ای بود که باید اهالی سیاست به طور جدی به آن توجه کنند. ایشان به درستی و حکیمانه از نوعی بیماری در سطح جامعه نام بردند که عامل آن ویروس بدبینی است. بیماری ناامیدی که با ویروس بدبینی گسترش می یابد و باعث تضعیف جامعه و قدرت تصمیم گیری خواص جامعه می شود. در این باره نکات زیر درخور توجه است.1- نگاهی به کارنامه چهار سال اول دولت حسن روحانی نشان می دهد تمامی شاخص های اقتصادی مانند رشد اقتصادی، تورم، بی کاری، امنیت کاری و... مثبت بوده است و جامعه ای رو به جلو و امیدوار را نشان می دهد. پیش بینی می شد بالغ بر 50 میلیارد سرمایه گذاری خارجی با عنوان فاینانس انجام شود و هر چندوقت یک بار شاهد حضور هیئت های خارجی در ایران بودیم. قطعا یکی از علل و عوامل اقبال دوباره جامعه ایرانی در 29 اردیبهشت سال گذشته به حسن روحانی کارنامه موفق او در زمینه اقتصاد بود.2- در اردیبهشت سال جاری با خروج ترامپ از معاهده چندجانبه برجام و شروع جنگ تمام عیار اقتصادی او و دوستان آمریکا در منطقه که فروش نفت ایران را هدف گرفتند، به دلیل اقتصاد نفتی ایران پس از کودتای 28 مرداد 1332 که سبب شکل گیری دولت رانتیر در ایران شده است، چشم انداز کاهش دلار و کاهش نیافتن تقاضای آن، نخست بازار ارز و سپس دیگر بازارها را تحت تاثیر قرار داد و هر چندوقت یک بار شوک افزایش قیمت دلار، موجی از نگرانی در افکار عمومی ایجاد کرد.3-همراه با تحقق وضعیت یادشده، توپخانه رسانه ای دشمنان انقلاب و ایران هم بیش از گذشته به تزریق ویروس بدبینی مبادرت ورزیدند و با القای ناکارآمدی مسئولان در 40 سال گذشته جنگ روانی خود را سرعت بخشیده اند. در این میان البته آنچه مایه تعجب است، عکس العمل بخشی از جامعه سیاسی کشور است که بی توجه به ریشه های وضع موجود خود را در معرض ویروس بدبینی قرار داده و نومیدانه سخن می گویند و این در حالی است که دولتمردان در چهار سال اول حسن نیت خود را در بهبود وضعیت اقتصادی نشان داده اند و آنچه در شکل گیری وضع موجود موثر بوده، یکی اقتصاد متکی به نفت و دیگری سوءاستفاده ترامپ از این موقعیت بوده است.با وجود این برخی دیواری کوتاه تر از دولت روحانی پیدا نکرده و تمامی کاسه وکوزه ها را بر سر آن می شکنند، به همین دلیل، رهبری تاکید کردند نباید پشت دولت را خالی کرد. ایشان درس خوبی به اهالی سیاست دادند. آنجا که دشمن به صغیر و کبیر رحم نمی کند، نباید دیگری را سرزنش و ملامت کرد و دولت را در برابر موقعیت پیش آمده تنها گذاشت.
                