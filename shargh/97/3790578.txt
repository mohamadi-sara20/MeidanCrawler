یک‌شنبه ۲۱ مرداد ۱۳۹۷
-----------------------------------------
یادداشت
-----------------------------------------
چشم انداز دعوای ایران در دیوان لاهه
-----------------------------------------

                    پیش بینی روند حقوقی رسیدگی دیوان دادگستری لاهه به شکایت جمهوری اسلامی ایران علیه آمریکا درباره بازگرداندن یک جانبه تحریم ها کاری بس دشوار و پیچیده است. اینکه فرجام شکایت ایران در لاهه چه خواهد شد یا شانس پیروزی ایران چقدر است و آیا می توان به رای احتمالی دادگاه در راستای رفع تحریم ها امیدوار بود، مستلزم توجه به مسائل متعددی مانند صلاحیت دیوان در رسیدگی به این موضوع، اعتبار عهدنامه مودت 1955 بین ایران و آمریکا و ضمانت اجرای احکام دیوان است.اول: صلاحیت دیوان: دیوان بین المللی دادگستری به عنوان رکن قضائی سازمان ملل متحد واجد دو نوع صلاحیت است؛ یکی رسیدگی به اختلافات میان دولت ها و دیگری ارائه نظرات مشورتی به ارکان سازمان ملل و سازمان های تخصصی وابسته. صلاحیت ترافعی دیوان ناظر بر رسیدگی به اختلافات میان دولت هاست؛ اما این امر مشروط به رضایت دولت های طرف دعواست. به عبارت دیگر توافق دولت ها برای رسیدگی دیوان به اختلافات آنها شرط اصلی و قبلی رسیدگی دیوان است و این دادگاه قبل از رسیدگی در ماهیت اختلاف باید رضایت طرف های دعوا را احراز کند. بر اساس ماده 36 مقررات دیوان، صلاحیت دیوان درباره «اختلافاتی است که اصحاب دعوا به آن رجوع کنند یا همه مواردی که در منشور سازمان ملل متحد یا در قراردادها و مقاوله نامه های جاری پیش بینی شده باشد». اگرچه این ماده به طور کلی و بدون محدودیت به صلاحیت دیوان اشاره می کند؛ ولی دیگر مقررات دیوان حاکی از این است که دیوان برای رسیدگی به اختلافات دولت ها با محدودیت هایی نیز روبه رو است. یکی از این محدودیت ها از حیث اصحاب دعواست، به این مفهوم که دیوان فقط به اختلافات میان دولت ها رسیدگی می کند. محدودیت دوم ناظر به موضوع دعوا است، به این معنی که دیوان فقط به اختلافات حقوقی دولت ها رسیدگی می کند. بند دوم ماده 36 اساسنامه دیوان در تعریف «اختلافات حقوقی» آنها را شامل اختلاف درباره تفسیر یک معاهده، اختلاف درباره هر موضوع مربوط به حقوق بین الملل، اختلاف درباره واقعیت هر عملی که در صورت اثبات، نقض یک تعهد بین المللی محسوب شود و سرانجام اختلاف درباره نوع و میزان غرامت ناشی از نقض یک تعهد بین المللی می داند. محدودیت سوم دیوان از حیث رضایت دولت هاست، به این معنی که دیوان به شکایاتی رسیدگی می کند که هر دو طرف دعوی قبلا مراتب رضایت خود را درباره رسیدگی دیوان، اعلام کرده باشند و محدودیت چهارم هم مربوط به مجاری اعلام رضایت دولت هاست که شامل پذیرش صلاحیت اختیاری یا صلاحیت اجباری می شود.دوم: عهدنامه مودت ایران و آمریکا: «عهدنامه مودت و روابط اقتصادی و حقوق کنسولی میان ایران و ایالات متحده» که در سال 1955 میلادی یعنی مرداد 1334 به امضای دولت های ایران و آمریکا رسید و در سال 1335 مجلسین ایران آن را تصویب کرده اند، مستند طرح دعوای اخیر ایران علیه آمریکا در دیوان لاهه است.جمهوری اسلامی ایران با استناد به این عهدنامه درباره اقدام آمریکا مبنی بر خروج یک جانبه از برجام و برقراری مجدد تحریم ها شکایتی طرح کرده و خواستار رسیدگی دیوان بین المللی دادگستری شده است. خواسته ایران در این شکایت صدور رای مبنی بر رفع تحریم ها و پرداخت خسارت ناشی از برقراری مجدد تحریم ها و در ابتدا صدور دستور موقت برای لغو بازگشت تحریم های آمریکا است. عهدنامه مودت در زمینه شرایط خاص بعد از کودتای 1332 و در اوضاع و احوالی که دلالت بر فصل جدیدی از مناسبات و نزدیکی هرچه بیشتر میان دو کشور داشت، منعقد شد. در واقع این قرارداد مبنای حقوقی توسعه روابط مبتنی بر دوستی و مودت میان دو کشور را شکل می داد. در ماده یک عهدنامه نیز هدف از آن برقراری صلح استوار و پایدار و دوستی صمیمانه بین ایران و آمریکا ذکر شده است؛ اما با پیروزی انقلاب اسلامی شرایط و اوضاع و احوال حاکم بر این عهدنامه دگرگون شد؛ به گونه ای که در پرتو مواضع و سیاست های اعمالی از سوی آمریکا و واکنش های متقابل ایران به جای مودت و دوستی سابق، اختلاف و خصومت به عنصر غالب و تعیین کننده ماهیت روابط دو کشور تبدیل شد. به هر حال در تقریبا 40 سال گذشته در زمینه ای از روابط مبتنی بر خصومت و دشمنی بین ایران و آمریکا تا کنون پنج شکایت از سوی ایران یا آمریکا در دیوان دادگستری لاهه مطرح شده است که از این تعداد چهار شکایت متعلق به ایران است.سوم: اعتبار یا لازم الاجرابودن عهدنامه مودت: برخی معتقدند عهدنامه مودت ناظر بر اوضاع و احوال خاص و شرایط مبتنی بر برقراری دوستی و صلح بین ایران و آمریکا منعقد شده است؛ اما با پیروزی انقلاب اسلامی تغییر و تحولی اساسی در شرایط و اوضاع و احوال حاکم بر این قرارداد رخ داده است؛ بنابراین به دلیل تغییر بنیادی اوضاع و احوال حاکم بر قرارداد این عهدنامه لازم الاجرا نیست. از نظر اینها هدف از عهدنامه مودت برقراری دوستی و صمیمیت پایدار بین دو کشور بوده است و چون در شرایط جدید خصومت و دشمنی جایگزین صلح و دوستی قدیم شده است، معاهده سابق موضوعیت ندارد و نمی توان به آن استناد کرد. این دیدگاه بیشتر متاثر از ملاحظات سیاسی است. عده ای دیگر با دید حقوقی این استنباط را رد کرده و معتقدند این معاهده همچنان لازم الاجراست. آنها استدلال می کنند که در متن معاهده ترتیبات لغو و فسخ آن مشخص شده است. بند 3 ماده 23 معاهده به طرفین معاهده این اجازه را داده است که طی تشریفاتی مبادرت به فسخ آن کنند. بر اساس این بند «هر یک از طرفین معاهده می توانند با دادن اخطار کتبی به مدت یک سال به طرف دیگر در انقضای مدت 10 سال اول، یا هر موقع پس از آن این عهدنامه را خاتمه دهند یا فسخ کنند». بنابراین با توجه به اینکه ترتیبات فسخ عهدنامه در متن عهدنامه مشخص شده اما هیچ یک از دو کشور تاکنون مبادرت به لغو یا فسخ این عهدنامه نکرده اند، بنابراین این عهدنامه همچنان واجد اعتبار و لازم الاجراست. به علاوه سابقه رسیدگی های قبلی دیوان بین المللی دادگستری به اختلافات ایران و آمریکا نیز دلیل دیگری بر اعتبار این معاهده است. دیوان بین المللی دادگستری حداقل در جریان گروگان گیری کارکنان سفارت آمریکا در تهران و حمله آمریکا به سکوهای نفتی ایران در خلیج فارس ضمن پذیرش شکایات مطروحه از طرفین، به مفاد این پیمان استناد کرده است و این امر نشان می دهد از نظر دیوان این معاهده همچنان پابرجا و لازم الاجراست. ضمن اینکه مفاد کنوانسیون 1969 وین (حقوق معاهدات) و رویه دیوان داوری ایران و آمریکا نیز موید لازم الاجرابودن پیمان مودت است.چهارم: سابقه دعاوی ایران و آمریکا در دیوان لاهه: سوابق امر نشان می دهد با اشغال سفارت آمریکا در آبان 1358 و گروگان گرفتن کارکنان سفارت، این ایالات متحده آمریکا بود که برای اولین بار با استناد به عهدنامه مودت مبادرت به طرح شکایت در دیوان کرد که منجر به محکومیت ایران شد. پس از حمله آمریکا به هواپیمای مسافربری ایران بر فراز خلیج فارس در 1988 (12 تیر 1367) جمهوری اسلامی ایران بدون استناد به این معاهده به دیوان شکایت کرد که این شکایت پذیرفته شد ولی چون در ادامه طرفین به راه حل دیگری جهت حل اختلاف دست یافتند، موضوع از دستور کار دیوان خارج شد. سومین شکایت نیز پس از حمله آمریکا به سکوهای نفتی ایران در خلیج فارس در سال 1992 مجددا از سوی ایران و با استناد به پیمان مودت در دیوان مطرح شد و در آن ایران خواستار غرامت شد. البته آمریکا نیز متعاقب طرح دعوای ایران اقدام به طرح دعوای متقابل کرد به این عنوان که ایران مبادرت به مین گذاری در دریا و حمله به کشتی های آمریکایی کرده است. دیوان پس از رسیدگی به طور تلویحی بر استفاده غیرقانونی آمریکا از زور صحه گذاشت ولی درخواست ایران برای دریافت غرامت را رد کرد و به این ترتیب به نوعی به نفع آمریکا رای داد. چهارمین شکایت مطروحه در دیوان دو سال پیش و باز توسط ایران در اعتراض به مصادره دو میلیارد دلار از سپرده های بانک مرکزی ایران در آمریکا طرح شد که همچنان در دست رسیدگی است. آخرین و پنجمین شکایت نیز همین شکایتی است که متعاقب خروج آمریکا از برجام و اعلام برقراری مجدد تحریم های آمریکا علیه ایران طرح شده است و در تاریخ 25 تیر سال جاری وزیر امور خارجه ایران مراتب ثبت آن را در دیوان لاهه اعلام کرد و بر اساس اعلامیه دیوان مقرر شده است روزهای پنج تا هشت شهریور رسیدگی علنی شود.پنجم: نامه رئیس دیوان لاهه: متعاقب طرح شکایت ایران رئیس دیوان بین المللی دادگستری در نامه ای با استناد به ماده 74 اساسنامه دیوان از آمریکا و ایران خواسته است تا زمان رسیدگی دیوان به شکلی عمل کنند که مانع اجرای موثر رای دیوان نشوند. هرچند ترجمان سیاسی نامه این است که دو کشور تهدید و دشمنی را متوقف کنند، اما در ماهیت و اثر حقوقی این نامه باید دقت کرد. هرچند در بعضی اظهارنظرها این نامه در حکم دستور موقت توقف تحریم ها تلقی شد اما چنین برداشتی ناصواب است. باید توجه داشت که دستور موقت خود دادرسی فوری بوده و موکول به احراز صلاحیت دیوان است. به عبارتی دیوان قبل از احراز صلاحیت خود ممکن است به طرفین اختلاف توصیه هایی کند، اما دیوان چنانچه فوریت امر اقتضا کند وقتی مبادرت به صدور دستور موقت خواهد کرد که ابتدا صلاحیت خود را احراز کرده باشد. به هرحال امضای دستورالعمل اجرای مرحله اول تحریم ها از سوی رئیس جمهور آمریکا نشان داد که دولت آمریکا نیز نامه رئیس دیوان را دستور موقت تلقی نکرده است. به این ترتیب اگر بنا بر فوریت امر، دیوان قبل از رسیدگی در ماهیت دعوی درصدد صدور دستور موقت مبنی بر توقف تحaریم ها باشد، این کار پس از آن صورت می گیرد که دیوان صلاحیت خود جهت رسیدگی به این شکایت را احراز کند.ششم: عکس العمل احتمالی آمریکا به شکایت ایران: هرچند مفاد عهدنامه مودت، مقررات حقوق بین الملل مانند معاهده 1969 وین، سابقه رسیدگی های قبلی دیوان بین المللی دادگستری و رویه دیوان داوری ایران و آمریکا به لازم الاجرابودن پیمان مودت دلالت دارند و بنابراین می توان گفت دیوان بین المللی دادگستری صلاحیت رسیدگی به این شکایت را دارد، اما قطعا آمریکایی ها صلاحیت دیوان جهت رسیدگی به این دعاوی را نفی و انکار می کنند. اساس استدلال آنها این خواهد بود که برقراری مجدد تحریم ها منصرف از موضوع «اختلاف در تفسیر و اجرای» معاهده مودت بین دو کشور است. به زعم آنها بر اساس معاهده مودت مقرر بوده است «هرگونه اختلاف راجع به تفسیر و اجرای معاهده چنانچه از طریق دیپلماسی حل نشود، به دیوان بین المللی دادگستری ارجاع شود» و بنابراین اصولا موضوع برقراری تحریم ها ارتباطی به تفسیر و اجرای معاهده مذکور ندارد. قبلا هم آمریکایی ها در جریان شکایت ایران از آمریکا درخصوص حمله آمریکا به سکوهای نفتی این استدلال را مطرح و موضوع را خارج از صلاحیت دیوان تلقی کردند. علاوه بر این ممکن است آمریکایی ها در نفی صلاحیت دیوان به این حربه متوسل شوند که اساسا پیمان مودت ناظر بر برقراری روابط مبتنی بر صلح و دوستی بین دو کشور است، در حالی که این شرایط در حال حاضر بر روابط دو کشور حاکم نیست. آمریکا اصرار خواهد داشت زمینه اصلی عهدنامه مودت، حاکمیت روابط مبنی بر صلح و دوستی بین دو کشور است که این امر با واقعیت دشمنی و مخاصمه دو کشور در شرایط حاضر مغایرت دارد. وانگهی مفاد عهدنامه مودت، ارجاع اختلاف درباره تفسیر و اجرای عهدنامه به دیوان بین المللی دادگستری را منوط به توسل قبلی یا مقدماتی به «دیپلماسی» و «طرق مسالمت آمیز حل اختلاف» مانند مذاکره، میانجیگری، سازش و... کرده است؛ اما در مانحن فیه ایران به دیپلماسی و روش های مسالمت آمیز حل اختلاف توسل نشده است. بنابراین این ایراد امکان طرح دارد که چرا ایران بدون توسل قبلی به دیپلماسی و روش های مسالمت آمیز حل وفصل اختلافات، مبادرت به ارجاع اختلاف خود به دیوان دادگستری لاهه کرده است.هفتم: فرجام شکایت ایران: درباره فرجام شکایت ایران باید چند نکته مهم را در نظر گرفت و با این چشم انداز به آینده و آثار مترتب بر رای دیوان نگاه کرد. نکته اول، موضوع احراز صلاحیت دیوان است. چنان که قبلا ذکر شد، دیوان تا صلاحیت خود را احراز نکند، وارد ماهیت دعوی نخواهد شد. مسئله صلاحیت دیوان اولین عرصه تقابل و رویارویی حقوقی طرفین ایران و آمریکاست. چنانچه دیدیم، مسئله به همین سادگی نیست. درحالی که ایران بر صلاحیت دیوان تاکید دارد، در مقابل آمریکایی ها صلاحیت دیوان برای رسیدگی به این شکایت را نفی خواهند کرد. باید ببینیم رای دیوان با کدام دیدگاه تطبیق دارد. نکته دوم این است که فرایند رسیدگی های دیوان زمان بر است و چه بسا سال ها طول بکشد. بنابراین در پرتو این فرایند طولانی، بروز هر اتفاقی دور از انتظار نیست. برای مثال ممکن است در این مسیر طرفین به راه حل دیگری برای حل اختلاف دست پیدا کنند و شکایت مطرح شده از دستور دیوان خارج شود. یا حتی ممکن است در میسر و در این سال ها این مستاجر کاخ سفید تغییر کند، به تبع آن رویکرد آمریکا عوض شود و.... نکته سوم اینکه فرضا در جو بین المللی ضدآمریکایی موجود، دیوان لاهه نیز صلاحیت خود را احراز کند و رای دیوان هم به نفع ایران صادر شود، در آن صورت مسئله مهم اجرای حکم دیوان است. این درست است که ذیل جامعه ملل اجرای احکام دیوان دائمی دادگستری سابق موکول و بستگی به حسن نیت و قوت و قدرت دولت ها داشت و بنابراین سازوکار جدیدی در ذیل منشور ملل متحد برای دیوان بین المللی دادگستری جدید پیش بینی شد و ضمانت اجرای موثرتری برای اجرای احکام این دیوان در نظر گرفته شد، اما با وجود این، هنوز نمی توان نقش حسن نیت دولت ها و قوت و قدرت آنها در اجرای آرای دیوان را کاملا انکار کرد. مکانیسم جدید پیش بینی شده در راستای افزایش ضمانت اجرای احکام دیوان، پیش بینی ارجاع اقدام ایران به شورای امنیت است؛ به این ترتیب که در صورت استنکاف محکوم علیه از اجرای احکام دیوان، موضوع به شورای امنیت ارجاع داده می شود. اما درباره شکایت ایران از آمریکا و با فرض اینکه رای احتمالی دیوان به نفع ایران هم باشد، باید بدانیم که ایالات متحده عضو شورای امنیت و یکی از اعضای دائم و واجد حق وتو در آن شوراست. به همین دلیل می توان تصور کرد که حتی اگر دیوان صلاحیت خود را احراز و مبادرت به صدور حکم به نفع ایران کند، در آن صورت ایالات متحده می تواند از اجرای حکم استنکاف کند. در این صورت ارجاع موضوع به شورای امنیت نیز با توجه به عضویت آمریکا در آن شورا و امکان استفاده از حق وتو، کارساز نخواهد بود. البته تلقی چنین چشم اندازی به این معنی نیست که اصولا شکایت کردن ایران در دیوان نادرست بوده یا آنکه دولت ایران باید در قبال اقدام آمریکا دست روی دست می گذاشت؛ بلکه مسئله مهم فرجام و ظرفیت رای دیوان است. با طرح این شکایت در دیوان لاهه چه بسا ایران بتواند در یک مرجع معتبر بین المللی پیروزی بزرگی به دست آورد و آمریکا را به لحاظ اخلاقی و حقوقی محکوم کند. یقینا حکم دیوان می تواند دلیلی بر حقانیت موضع ایران باشد و این امر از نظر سیاسی یا حقوقی دستاوردی بزرگ و مهم باشد، اما نباید فراموش کرد اثر مترتب بر این پیروزی، صرفا تبلیغاتی خواهد بود؛ چراکه رای دیوان فی نفسه قادر به توقف یا رفع تحریم های آمریکا نیست. با توجه به مراتب یادشده، دولت و رسانه ها باید با واقع بینی با موضوع شکایت ایران در دیوان لاهه برخورد کنند و درباره این شکایت به هیچ وجه مبالغه و بزرگ نمایی نکنند. چنان که برجام ظرفیت محدودی داشت و نمی توانست همه مسائل ما را حل کند، رای دیوان بین المللی دادگستری ولو اگر به نفع ایران باشد نیز فی نفسه و به تنهایی پتانسیل رفع تحریم های یک جانبه آمریکا را ندارد.
                