پنج‌شنبه ۷‌شهریور ۱۳۹۸
-----------------------------------------
سرمقاله
-----------------------------------------
ایرانیان از نظر ترامپ فرهیخته یا تروریست؟
-----------------------------------------

                    رئیس جمهوری آمریکا از روزی که بر سر کار آمد، بارها کتبی و شفاهی از تروریست بودن ملت ایران و حتی پایان ایران سخن گفت، اما در تازه ترین گفته هایش پس از نشست سران کشورهای گروه هفت در فرانسه سخنان جدیدی از او بازگفته اند که به کلی خلاف موضع گیری های قبلی بود. او در حرف های جدیدش ویژگی هایی برای مردم و کشور ایران برشمرده، مانند مردم فرهیخته، کشور باعظمت، دوستان ایرانی فوق العاده و از این قبیل. این تفاوت لحن و گفتار محصول تجربه دو سال اوست، در میان کوران حوادث و موضع گیری های این چند روزه، تفاوت لحن او نسبت به ایران و ایرانی کمتر دیده شده، به راستی چه چیزی و چه عاملی موجب این تغییر لحن او شد؟ 
در سیاست از این دست تغییرات از هر سوی نزاع چندان بی سابقه نیست؛ کمااینکه گونه سخن و لحن ما هم در این دولت با دولت پیشین تغییر کرده است؛ اما در تغییر لحن همین رئیس جمهوری آمریکا که به تندگویی و تندخویی و بی پروایی و یکه تازی مشهور است، نکته ای وجود دارد و آن واژه «فرهیخته» امروز در برابر «تروریست» دیروز است؛ فرهیختگی ایرانیان قولی که جملگی بر آن اند، حتی تندروترین همسایگان عرب زبان نه چندان دوست به ناچار آن را پذیرفته اند و تمدن ایران را با تعبیر «الحضاره العظیمه» وصف کرده اند. روزی که آقای شهاب حسینی یکی از جایزه های معتبر جهانی را برد، نویسنده مشهور عرب زبان او را از خطیرترین شخصیت های ایرانی دانست. این روال چیز تازه ای نیست؛ در گذر تاریخ هم بارها مهاجمان به این سرزمین و فرهنگ، مقهور آن شده یا در آن مستهلک شده اند. مردم ایران پس از آشنایی با اسلام با آغوش باز به آن دین گرویدند و آداب و رسوم و آن معانی گران قدر را در زبان و فرهنگ خود شکوفا کردند. اینکه قرآن کریم برای نخستین بار نه تنها به زبان فارسی بلکه به لهجه های محلی مانند طبری (مازندرانی) ترجمه شد، نمونه ای از این هم راستایی و هم داستانی است. در دوره دشوار و وحشتناک مغول که قوم مهاجم قصدی جز قتل و غارت و فتوح نداشتند، پس از چند سال مقهور فرهنگ غالب شدند و نه فقط خود را جانشین فرمانروایان ایران دیدند، بلکه حتی به تشویق وزرای ایرانی به اسلام و تشییع هم گرایش یافتند و بالاخره غازان خان امپراتور خردمند و قدرتمند مغول در همین نزدیکی های تهران امروز در لار به تشیع درآمد و سکه به نام دوازده امام زد. حتی از این هم فراتر در هند وقتی دودمان مغولان بر سر کار آمد و بزرگ ترین پادشاه این دوره جلال الدین اکبر توانست نقاط مختلف شبه قاره را فتح کند، یکی از پرشکوه ترین دوره های رواج زبان فارسی و رونق فرهنگ ایرانی بود. در دوره تیموری هم کمابیش همین وضع برقرار بود و از یادگارهای عظیم آن دوره می توان به مسجد گوهرشاد مشهد و کتیبه های قرآنی بایسنقرمیرزا اشاره کرد. در همه این نمونه ها که می توان آن را بسیار ادامه داد، آن چیزی که در درجه نخست جلب توجه می کند، نه پیروزی ها و نه شکست های نظامی، بلکه فرهنگ و اخلاق و خرد ایرانی است. چنانچه قهرمان ملی ایران رستم دستان هم نه تنها نماد جنگاوری بلکه نماد جوانمردی است و یکی از جلوه های جوانمردی او این است که در عین مقاومت و ایستادگی از مرزهای خرد و اخلاق عبور نمی کند. در دوره جنگ تحمیلی هم با اینکه در جنگ رعایت اصول اخلاقی و انسانی چندان ممکن نیست ما برخلاف دشمن بعثی، با داشتن قدرت به مناطق مسکونی حمله نکردیم، سلاح شیمیایی به کار نبردیم، اسرا را سپر انسانی قرار ندادیم و رفتاری انسانی با آنها داشتیم. در جریانات اخیر خلیج فارس هم آنچه ما را متمایز کرد، بیش از زدن پهپاد جاسوسی که نشان دهنده توان رزمی ما بود، نزدن هواپیمایی با ده ها سرنشین بود که حتی دشمن به این فضل ما شهادت داد. این همان فرهنگ و اخلاق و خرد ایرانی است که همه را شیفته خود می کند و اگر هم به آن باور نداشته باشد، ناچار در برابر آن خضوع می کند؛ روالی که همیشه در مواجهه با هر مشکلی و هر قدرتی راهگشای ایرانیان خواهد بود.
                