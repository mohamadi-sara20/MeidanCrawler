دو‌شنبه ۱۶ اردیبهشت ۱۳۹۸
-----------------------------------------
سرمقاله
-----------------------------------------
جامعه و فرهنگ در ایران
-----------------------------------------

                    جامعه ایران از نظر فرهنگی صحنه رویارویی دائمی سه عنصر تمدن ایران شهری، معرفت دینی و تجدد است و در هر لحظه در حال ساختاریابی و بازتعریف خود است. البته این فرایند ضرورتا با موفقیت همراه نیست. گاهی این رویارویی ها منجر به بازتولید و آفرینش سرمایه و امید اجتماعی نو می شود و گاهی با فرسایش پی درپی همراه است و وجدان جامعه را نگران می کند. شناخت جامعه و فرهنگ ایران و رصدکردن جلوه های اجتماعی و صحنه های رویارویی فرهنگی، کمک کردن به حل مسئله و برساخت رویاهای خوب جمعی برای ایرانیان بزرگ ترین مشغله روشنفکری من و اندیشه وران ملی است. در ادامه دو بخش پیشین که درباره ایده ایران و اقتصاد و سیاست در ایران بود، در این بخش، تلاشم این است که یک چارچوب کلی از وضعیت جامعه و فرهنگ در ایران ترسیم کنم. شرایط عمومی جامعه از نظر فرسایش سرمایه اجتماعی، فروپاشی اخلاقی، گسترش خشونت و روند فزاینده ناهنجاری ها و بزه های اجتماعی بر همگان روشن است. ذکر مجدد آنها کمکی نمی کند. مهم این است که بتوانیم یک تحلیل جامعه شناختی از جامعه و نحوه کارکردش ارائه دهیم تا شاید بتوانیم به یک گفت وگوی روش مند، اجماع نسبی کنشگران و راهکار نزدیک شویم. جامعه را از منظرهای مختلف می توان دید. از منظر سیستمیک، جامعه مجموعه ای بامعنی از شبکه ها، نهادها و نظام های اجتماعی است. شبکه ها امکان مبادله و حرکت انسان ها، کالا، نمادها، پول و اندیشه را درون جامعه فراهم می آورند؛ مانند شبکه بانکی یا تجارت. نهادها بیان رفتارهای قاعده مند و تکرارشونده در جامعه هستند؛ مانند قانون و سنت های رایج و نظام ها رفتارهای اجتماعی را شکل می دهند و به آنها معنی می بخشند؛ مانند نظام آموزشی یا قضائی. مشکل جامعه های بشری، به ویژه جامعه ای مانند ایران با سنت های دیرینه اش این است که بر اثر برخورد با جریان فکری و فلسفی تجدد و پیشرفت فناوری های نوین، به ویژه انقلاب اطلاعات و ارتباطات، ساختار هرمی و سلسله مراتبی شبکه های اجتماعی پیشین آن فروریخته است. بسیاری از نهادهای گذشته با ورود نهادهای تجدد از کارکرد افتاده اند؛ بدون آنکه جایشان را به طور کامل به نهادهای جدید داده باشند. نظام های اجتماعی جدید، در اساس برای رفتارهای نوی خلق شده اند که نه تنها بی سابقه بوده اند؛ بلکه جا را برای کارکرد و رفتار دیرینه نظام های پیشین تنگ می کنند. مشکل این است که در عمل، میزان کارایی آنها کاملا مورد تردید است و سوء رفتارهای گسترده ای را موجب شده اند. در کنار اتفاق های پیش گفته، در سطح جهانی نیز اتفاق هایی پی درپی در حال وقوع است که به جامعه ایرانی نیز سرایت کرده و می کند. ظهور شبکه های اجتماعی ابری (Cloud Networks) هم زمان افراد و اجزای نظام های اجتماعی را به صورت توده های ابر بدون توجه به ساختار شبکه های پدرسالارانه پیشین و با عبور از مرزهای نظام های اجتماعی به هم متصل می کند. جامعه ابری در درون خود ده ها شبکه، نهاد و نظام های اجتماعی خرد و جدید خلق کرده و نظام حرکت و مبادله پیشین را از بنیان دگرگون می کند. این تحول و استحاله ساختاری تمام جنبه ها و شبکه های شکل دهنده زندگی انسانی را از نهاد خانواده و شبکه های خانوادگی گرفته، تا تمام شبکه های اجتماعی، اقتصادی، فرهنگی، مذهبی و سیاسی شامل می شود. شبکه بازاری سنتی، دانشگاه، روحانیت، اتحادیه های کارگری یا سندیکاهای کارفرمایی دیگر کارکرد پییشین خود را ندارند. اعضای سابق آنها در انواع شبکه های جدید بسته به منافع شان عضو هستند و از قضا مدیران و رهبران سازمان های پیشین خود را به چالش می کشند و ابری از شبکه های جدید را ایجاد کرده اند. واقعیت آن است که یکی از دلیل های شکست بسیاری از برنامه های اصلاحی، چه از سوی دولت و چه از سوی نهادهای مدنی اعم از اقتصادی، حرفه ای و اجتماعی، بی توجهی به همین استحاله شگرفی است که در ساختار شبکه های اجتماعی رخ داده است.   
 در این وضعیت تحول یافته، ابزارهای اطلاعاتی و ارتباطی جدید حق انتخاب های بی شماری را چه به صورت فردی و چه گروهی فراروی آحاد جامعه قرار می دهند و نظم ارتباطی جدیدی را خلق می کنند. این نظم نو، امکان شکل گیری شبکه های فردگرایانه (Individualistic Networks) را فراهم کرده است. شبکه های نوبنیاد موضوع وفاداری به نهادها و سنت های پیشین جامعه را با چالش جدی روبه رو کرده اند. در عین حال فرصتی به وجود آورده تا شبکه های اجتماعی پیشین نیز امکان بازتعریف، یارگیری و توسعه جدید چه به صورت ذهنی یا مجازی و چه به صورت عینی و واقعی داشته باشند. بنابراین در همین جامعه ابری می توان ردپای شبکه های دیرین را با شکل و فرم تغییر یافته جست وجو کرد و یافت. هرچند این نقطه امیدی برای امکان بازخوانی و بازآفرینی شبکه های دیرپاست؛ ولی همه اینها نشان از عبور از جامعه های ساده به جامعه های پیچیده هستند. از این رو گفت وگوی روش مند برای ایجاد اجماع با دشواری جدی روبه رو است. به همین سیاق، مفهوم های اساسی مانند توسعه ملی و مدیریت تعارض هر روز با چالش های بیشتری مواجه اند.              
با وجود تفصیل پیش گفته، تجربه مشروطه به این سوی ایران نشان داده است که نهادهای سنتی جان سخت تر از آن هستند که به سادگی جای خود را به نهادهای مدرن بدهند. نهادهایی مانند آزادی، دموکراسی، حاکمیت قانون و آمریت قرارداد اجتماعی به سادگی نمی توانند در جامعه ریشه بدوانند. امکان کنترل تحول های اجتماعی سخت شده است و اغتشاش شبکه ای ایجادشده فضایی را برای جریان آزادی باز نمی کند، پدرسالاری و آشوب نظری میدان به دموکراسی نمی دهد، نظا م های سلسله مراتبی قبیله ای، ایلی و ریش سفیدی قدرت از یک سو و نظام مرکانتیلیستی (سوداگرانه ) اقتصاد و سیاست از سوی دیگر، در عمل فراتر از حاکمیت قانون هستند. سنت آمریت فردی یا گروهی در عمل بر قرارداد اجتماعی آمریت دارد. امروز بر ما آشکار شده است که به دلیل نبود برنامه ریزی نهادی، ایده و روش الغای نهادهای پیشین که در آغاز مشروطه و به ویژه در عصر پهلوی بر آن زیاد تکیه می شد و جایگزینی نهادهای جدید از روز نخست، درست و استوار نبوده است. قاعدتا باید قبول کنیم که اندیشه هایی مانند بازنگری، بازتعریف، بازتولید، اصلاح و اجازه برای خلق نهادهای جدید از دل نهادهای پیشین، بر اساس نقد مدرن، روش مند و علمی کارایی بیشتری دارد. 
البته نهادها را از منظر جامعه مدنی نیز می توان ارزیابی و آزمون کرد. وابستگی بیش از حد نهادها به قدرت و نداشتن حداقلی از استقلال، جامعه مدنی ایران را در موقعیت ضعف قرار داده است. همین امر سبب شده تا جامعه در برابر تمرکز قدرت سیاسی، نظامی، اقتصادی و حقوقی نتواند واکنش نشان دهد و ایده های اصلاحی با چالش های جدی روبه رو شوند. در چنین فضایی، امید، صلح و سرمایه اجتماعی روندی فرسایشی دارند. هرچند در برابر نیز نشانه هایی از آگاهی عمومی، حس تعلق به ایران و وجود رگه های باقی مانده از نهادهای ملی و جریان روشنفکری دیده می شود که امید به اصلاح را همچنان زنده نگه می دارند. نظام های اجتماعی مانند نظام های اقتصادی، سیاسی، قضائی، حقوقی، اداری و از این دست ناظر بر رفتار حقیقی و واقعی جامعه هستند. در بسیاری از موارد نقش تسهیل کننده در برابر پیچیدگی های فلسفی یا ارزشی جامعه ایفا کرده و کنشگر را از درگیری مستمر در لایه های سخت و تحلیلی شبکه ای و نهادی بی نیاز می کنند. آنها به طور پیوسته زیرسیستم های خود را خلق می کنند و با توجه به مقتضیات جامعه و زیست محیط فعالیتشان رفتارهای متفاوتی از خود نشان می دهند. البته، هیچ کدام از اینها دلیل بر کارایی و موفقیت آنها نیست. تنها، نشانگر و جهت دهنده آسان ترین و ممکن ترین سطح مداخله سیاست گذار و کنشگری اجتماعی است. از این منظر، این رویکرد به مفهوم نگاه به جامعه به مثابه یک سیستم است. برنامه ریزی و تحلیل سیستماتیک که در سیستم های سازه ای مانند سازه ساختمان ها، سدها یا شبکه های برق و ارتباطات یا مدیریت بنگاه ها و امثال آنها به کار می رود، در سطح نظام های اجتماعی نیز کاربرد دارد، مشروط بر آنکه سیاست گذار و کنشگر از جامعه به مفهوم شبکه های اجتماعی و از نهادها تحلیل و تعریف درستی داشته باشند و با مداخله ها ی بیجا و غیرسیستمیک خود کار را به بیراهه نبرند.
در این میان، نگاه به دولت بسیار مهم است. دولت بخشی از جامعه مدنی است و هیچ گاه نباید آن را تافته ای جدای از جامعه مدنی به شمار آورد. بدبینی سنت روشنفکری ایران به نهاد دولت، یک مانع بنیادین در کنشگری اجتماعی در ایران است. نهاد دولت-ملت، نهادی مدرن است. نادیده گرفتن و مخالفت با اصل نهاد دولت مدرن، به واقع، نادیده گرفتن موقعیت تاریخی و ارج نگذاشتن به دستاوردهای ملت ایران پس از مشروطه است و کمکی به حل هیچ مسئله ای از ایران نمی کند. شهروندان می توانند منتقد عملکرد کل یا جزئی از دولت باشند. اما نباید با نهاد دولت مخالف باشند. مخالفت با دولت از یک سو به مفهوم درک ناقص از دولت مدرن است و از سوی دیگر مشارکت اجتماعی را به بن بست می کشاند و با اصل اصلاح امور مغایرت دارد. باید میدان را برای کنشگری اجتماعی و خلق سرمایه، امید و صلح اجتماعی فراهم کرد.     
فرهنگ به مثابه راه ورسم زندگی، حوزه ای است که دریچه متفاوتی به جامعه پیش روی ما باز می کند. نگاه و توسعه فرهنگی می تواند هم هدف باشد و هم فراگرد. هدف است چراکه جامعه را قادر می کند تا به خلق زندگی و محیط خود بپردازد. به عبارت دیگر، فرهنگ این ظرفیت را دارد تا جامعه را در ساخت شبکه های اجتماعی، نهادها و نظام های نوین خود توانمند کند. فرهنگ فراگرد است چون این ابزار را در اختیار آحاد جامعه قرار می دهد تا به نقد حال بپردازند و سرچشمه های تغییر را شناسایی و در تغییر مشارکت کنند. از این رو، توسعه فرهنگی بخشی از توسعه عمومی جامعه و در زمره گام های آغازین است. 
جامعه ای که نتواند اعضای خود را به مشارکت خلاق وادارد، نه تنها توسعه اقتصادی و فناورانه را بدون هدف دنبال می کند، بلکه به همان هدف های از پیش تعیین شده خویش نیز نمی رسد. فرهنگ مجموعه نشانه هایی است که موقعیت فرد و ملت را در درون و در سطح جهان معین می کند. بنابراین، نوعی موقعیت یابی ذهنی و عینی در فراگرد رشد و توسعه است. 
یاری جستن از قدرت آفرینش و نوآوری های فرهنگی جهت کسب آمادگی برای رویارویی های جدید ضروری است. لازمه این کار یافتن توانایی نقد تیز و بی رحمانه یا بازتفسیر گذشته است. وگرنه دچار انقطاع و ازدست دادن همبستگی درونی خود می شود. از این رو، از منظر من انتخاب رویکرد تمدنی و تاریخی به مفهوم زندگی در حال وهوای گذشته نیست بلکه به مفهوم درک تحول های تاریخی، نقد و بازخوانی آنها، شناخت مختصات اکنون و آمادگی برای دوران جدید است.
مجموعه بحث نظری پیش گفته حکایت از تحلیل رفتن نهادهای مدنی مستقل از قدرت در ایران دارد. نهادهای سنتی بسیاری از دلیل های وجودی یا کارایی خود را در محیط جدید از دست داده اند و بسیاری از نهادهای مدرن نیز از آغاز کج آفریده شده اند و دچار بدکارکردی هستند. با همه این تفصیل ها، هنوز در گوشه وکنار رگه هایی از استقلال نهادهای قابل ردیابی است. به طور واضح هنوز در بازار می توان برخی ظرفیت های استقلال وجودی را سراغ گرفت. به همین سیاق در حوزه یا دانشگاه یا برخی نهادهای حرفه ای جریان استقلال نهادی زنده است. از سوی دیگر، توجه داریم که تغییرات و اصلاح ساختاری جامعه بر اثر کنش مداوم کنشگران و ساختاریابی جدید حاصل می شود. بر این اساس باز می گردیم به اندیشه شناسایی کنشگران مستقل جامعه و توانمندسازی آنان. در این چارچوب نظر و عمل، مفهوم کنشگری در تعریف شهروندی نهفته است. این شهروند ذی حق، پرسشگر و در عین حال مسئول است که هسته جماعت های متشکل کنشگر را شکل می دهد. بنابراین، کسانی که در اندیشه اصلاح جامعه هستند، هیچ‎ گاه نباید مفهوم شهروندی و ظرفیت نهادی را که در آن نهفته است دست کم ارزیابی کنند. 
در حال وهوای این نوشتار، مسئله کانونی جامعه و فرهنگ ایران، شناسایی نهادهای مدنی مستقل از قدرت، آگاه سازی، شبکه سازی و توانمندسازی آنها در چارچوب قانون است. نهادهای باید ظرفیت صورت بندی مسئله یا مسئله های ایران، تعیین اولویت و دستیابی به سیاست های روشن جهت تغییر نظام های اجتماعی را داشته باشند تا مجموعه متشکل آنها در تعقیب و پیاده سازی آنها به عنوان سیاست های اصلاحی توان کنشگری بیابد. نتیجه این کنشگری روش مند و مداوم به همراه پایش مستمر می تواند روزنه هایی برای اصلاح ساختار اقتصاد و سیاست بگشاید. نهادهای مدنی باید این ظرفیت را در خرد جمعی خود داشته باشند که ایران و جامعه ایرانی را به عنوان یک پدیده تاریخی، در لحظه کنونی از منظر ساختاری، شبکه های اجتماعی، نهادی و نظام های اجتماعی و همچنین از منظر مطالعات و سیاست گذاری فرهنگی مورد نقد و بازخوانی قرار دهند. البته این نقد باید مبتنی بر روش و اندیشه نقد مدرن صورت گیرد. برای آنکه تفکیکی بین صورت بندی دانشگاهی مسئله و کنش اجتماعی کنشگرانه نهادهای مدنی وجود داشته باشد، در حوزه کنش اجتماعی تاکید بر سیاست پژوهی و سیاست ورزی روش مند و هدف مند جهت تغییر و بهبود نظام های اجتماعی است. حال، آنکه صورت بندی دانشگاهی برای فهم حقیقت و فارغ از نتیجه است.  در جمع بندی می توان گفت، جامعه ایران در وضعیت فعلی از بحران کنشگری مستقل رنج می برد. بنابراین به باور این قلم، سیاست های اصلاحی و سیاست ورزی مدنی در ایران باید منجر به توسعه نهادهای مدنی کنشگر شود. امید که این تلاش روشنگرانه بتواند به تبیین چارچوب کنشگری اجتماعی، تقویت بنیان شهروندی و جامعه مدنی، خلق سرمایه اجتماعی و صورت بندی یک رویای ملی زیبا درباره ایران که ظرفیت حرکت و ایجاد همبستگی بین نهادها و آحاد ملت را داشته باشد، یاری رساند.
                