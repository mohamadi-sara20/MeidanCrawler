یک‌شنبه ۱۶ تیر ۱۳۹۸
-----------------------------------------
یادداشت
-----------------------------------------
در تدارک تقویت بازوی نرم افزاری
-----------------------------------------

                    راهبرد «نه جنگ، نه مذاکره»، در وضعیت حاضر روابط تنش آلود واشنگتن-تهران تنها گزینه ممکن به نظر می رسد، اما آیا مانایی آن را هم می توان تضمین کرد؟ به نظر می رسد پاسخ مثبت نیست؛ چراکه شرایط فوق العاده سیال کنونی اجازه ایستایی نمی دهد ولو آنکه راهکار مورد نظر تا بازه ای از زمان دوام بیابد. سیاست صبر و انتظار اگر به رفتن ترامپ در سال 2020 دل بسته است که به هیچ وجه مصلحت نیست. معلوم نیست که او برنده انتخابات سال آینده نباشد و اگر هم که کارش به شکست بینجامد و نامزدی از حزب دموکرات روی کار بیاید، هیچ یک از آنها جز ساندرز که او هم رای آور نیست، خواهان بازگشت آمریکا به برجام نیست یا اگر هست، آن را موکول به تحقق شرایط خاصی کرده است. افزون بر این، هیئت حاکمه آمریکا نظام تحریم های علیه ایران را چنان بنیان گذاشته و اسباب و اثاثیه آن را چنان چیده است که به فرض روی کارآمدن حتی ساندرز هم، فرجام برجام چون عشقی که آسان نمود اول، ولی افتاد مشکل ها خواهد شد.
در پاسخ به این پرسش که چه راهبردی را می توان جایگزین کرد، باید سراغ راهبرد دیگری برویم و درباره زمان مناسب برای راه اندازی این راهبرد هم باید بگوییم که آن زمانی است که شرایط طرفینی مهیا باشد. این بدان معناست که هم آمریکا و هم ایران باید نشان دهند آماده مذاکره هستند. کاخ سفید وقتی می تواند ادعای آمادگی کند که دست از جنگ روانی علیه تهران بردارد و به تحریکات خود پایان بدهد. ترامپ باید توییت های تهدیدآمیز را از حافظه گوشی خود پاک کند و سیاست اعمال فشار حداکثری را به کناری نهد و این کنارگذاری را به آگاهی عموم برساند. به او باید تفهیم شود که ماکیاولی هم این طور نبود که در امر سیاست ورزی به کمینه ای از راست گویی و به خرج دادن صداقت حداقلی باور نداشته باشد؛ چراکه می دانست دروغی گفته نمی شود مگر آنکه دروغگو بخواهد آن را به عنوان راست قالب کند (کی دروغی قیمت آرد بی ز راست: مولانا). بنابراین وقتی حتی بولتون جنگ طلب هم از ضرورت توسل به دیپلماسی سخن می گوید، مگر نه این است که دیپلماسی پیش نیازهایی دارد که وجود اعتماد متقابل، مهم ترین آن است. اصطلاح تدابیر اعتمادساز (confidence building measures) در ادبیات علم سیاست به چه معنایی است، جز اینکه در فقدان اعتماد طرفینی باید آن را ایجاد کرد. این مهم در بادی امر موکول به ایجاد ارتباط موثر بین طرف هایی است که می خواهند مسئله یا مسائل موجود بین خود را از راه های دیپلماتیک حل کنند. ارتباط موثر هم به نوبه خود نیازمند شفافیت و شفافیت هم نیازمند صداقت و راست گویی است. کدام یک از گفته ها و توییت های ترامپ جز اینکه دو پهلو، متناقض، گمراه کننده و تهدیدآمیز باشد، از شفافیت برخوردار است؟ رئیس جمهور آمریکا تاکنون دو بار با زبان استعاره و اشاره ایران را به حمله اتمی تهدید کرده است! اگر او حال که خود دیپلمات نیست، حداقل رئیس دستگاه دیپلماسی اش که  از دیپلماسی سر درمی آورد، رئیس خود را از به کارگیری این چنین ادبیاتی منع می کرد. ترامپ البته نه تنها دیپلمات نیست، بلکه از بوروکراسی و تکنوکراسی هم که بالاخره کمک نیروی پیشران کشورداری و حکومتگری است، هیچ سررشته ای ندارد. اعضای نخستین تیمی که او با خود وارد کاخ سفید کرد، هرچند نوعا تاجرمسلک بودند اما عملکردی به مراتب معقول تر از اخلاف خود داشتند. اینک جای رکس تیلرسون، جیمز ماتیس و ماک ماستر، به ترتیب وزیر امور خارجه، وزیر دفاع و مشاور امنیت ملی را مایک پمپئو، مارک اسپر و جان بولتون گرفته اند که هرکدام کم و بیش به افراطی گری و جنگ طلبی شهرت دارند و هر سه در سپهر سیاست داخلی آمریکا در فهرست باز ها جای دارند. از دیگر نقاط کور و غیرشفاف هیئت حاکمه کنونی آمریکا پاسخ به این پرسش است که آیا ترامپ برخلاف مشاوران جنگ طلب خود، معتدل است و با آنها با وجود اختلاف نظر تعامل می کند یا نه؛ اینها تفاوت های ظاهری و ناشی از تقسیم کار در قالب بازیگری در نقش پلیس خوب و پلیس بد را در هاله ای از ابهام قرار داده است.
اما تا آنجا که به آمادگی ایران برای انجام مذاکره با آمریکا مربوط می شود، باید گفت این مهم وقتی فراهم می شود که هم آمریکا بسترهای لازم را به شرح پیش گفته مهیا کند و هم ایران در موضعی نباشد که از سر اضطرار، تن به مذاکره یا در واقع مواخذه بدهد. تجربه تاریخ جهان به ویژه در صد سال اخیر و تاریخ خودمان به ویژه در سه، چهار دهه گذشته، گواه این است که هیچ مذاکره ای که در آن وزانت یکی از طرفین مغفول مانده باشد، دوام و قوام پیدا نکرده و در بهترین حالت، مانند استخوانی لای زخمی گذاشته شده است. مبنای مذاکره، دیالوگ و نه مونولوگ است. مذاکره سیاسی تجلی گاه دیپلماسی و آوردگاه بده بستان سیاسی است. دیپلماسی برای آن است که از جنگ پرهیز شود؛ اما اگر بسترهای آن آماده نباشد، به بن بست می انجامد. اشکال ما، در توزیع به شدت نامتوازن قدرت در بازوهای خودمان است. ما در صحنه بیرونی، به ویژه منطقه ای، از ابزارها و مولفه های قدرت خوبی برخورداریم و عمق راهبردی داریم؛ اینها نقاط قوت است و قدرت چانه زنی را افزایش می دهد. دنیای سیاست مانند نظام طبیعت است که باید قوی شد تا بسان ضعیف پایمال نشد. زبان سیاست عملی (realpolitik) که امروز سپهر سیاست پوشیده از ابرهای خاکستری و کدر آن است، با نقاط مختصات قدرت تلاقی یافته و آنجا را مخرج مشترک خود کرده است. مشکل ما هرچه هست، در داخل است. مشکل ما نرم افزاری است، نه سخت افزاری. بازوی سخت افزاری ما نسبتا ستبر و بازوی نرم افزاری ما نحیف است. ما به شدت دچار موریانه فساد شده ایم. ما در تور mis-governance گرفتار آمده ایم. رانت جویی و ویژه خواری، نهادینه شده و اقتصاد و سیاست ما را ملکوک کرده است. این بار را نمی توان فقط با یک دست بلند کرد. به ضرس قاطع می توان گفت آمریکا رد این مفاسد را به دقت می گیرد و با اطمینان از کسب نتیجه مدنظر، بر فشارهای حداکثری خود می افزاید. کسی که کالای قیمت تمام شده با دلار چهارهزارو 200 تومانی را صادر می کند و مابه التفاوت آن با معادل ارزی سنایی یا نیمایی را به یغما می برد و خود را صادرکننده ارزآور جا می زند، نه تنها نمی تواند به اقتصاد تاب آور کمک کند، بلکه به آن خیانت نیز می کند. با دراختیارگرفتن انحصار واردات از سوی معدودی نم کرده و ازما بهتران، عمق استراتژیک به حق و مطلوب خود نمی رسد. با میدان داری پایوران و کارگزارانی که کبوتر دودانگه اند و داشتن پاسپورت ملی برای آنها کم است، نمی توان شش دانگ حواس را متمرکز منافع ملی کرد. تجزیه منافع ملی، بده بستان سیاسی را به بده بستان شخصی و حداکثر بده بستان گروهی تقلیل می دهد و به کیان کشور ضربه می زند. 
کوتاه سخن، حفظ وضع موجود دایر بر قوت بنیاد سخت افزاری کشور و ضعف نهاد نرم افزاری آن در راستای مصالح ملی نیست. بازوی نرم افزاری ما دچار بدافزار مضر و مهلکی شده است و نیاز به عمل دارد. بیمار ما اگر توان رفتن زیر تیغ جراحی را دارد که دیگر مسئله حادی نیست؛ اما اگر توان آن را ندارد، باید قبل از هر چیز، به توانمندسازی او دست بزنیم. اگر اظهارنظر اخیر یکی از مسئولان ارشد کشور را که «ساختار سیاسی ما اجازه نمی دهد هیچ سیاست گذاری اصلاحات دردآور انجام بدهد»، صحیح بدانیم، باید سراغ اصلاح ساختار را بگیریم. کشور را باید آن چنان توانمند کنیم که محورهای مذاکرات و زمان و مکان آن را خود تعیین کنیم.
                