سه‌شنبه ۱۷ اردیبهشت ۱۳۹۸
-----------------------------------------
حرف اول
-----------------------------------------
منبع خبر قابل تعقیب نیست
-----------------------------------------

                    در ایران همیشه موضوعاتی مطرح می شود که در دل آنها مسائل حقوق رسانه به شکلی زنده و ملموس قابل تجربه و طرح کارشناسی است. منبع خبر از جمله مباحثی است که در حقوق رسانه درباره آن گفت وگو می کنیم.همه رسانه ها اخبار خود را از منابع مختلف تهیه می کنند. منابع خبری گاهی آشکار و مشخص اند و رسانه آن را در متن خبر ذکر می کند. منبع خبر ممکن است رسانه ای دیگر باشد؛ مثلا خبری تولید یک نشریه یا یک تلویزیون یا یک رادیو یا یک خبرگزاری است و رسانه دیگر آن را به نقل از همان رسانه منتشر می کند. گاهی منبع خبر یک فرد است؛ مانند وقتی که یک مقام رسمی یا غیر رسمی و غیرحکومتی چیزی می گوید و رسانه آن را نقل می کند؛ اما گاهی ممکن است رسانه مایل به ذکر منبع خبر خود نباشد. در این موارد از اصطلاح «منبع آگاه» یا «منبعی که مایل به افشای نام خود نیست» یا «یکی از ناظران آگاه» یا مانند اینها استفاده می شود. این اصطلاح زمانی به کار می رود که منبع خبر به دلایلی، مانند دلایل امنیتی یا اخلاقی مایل به انتشار نام خود نیست یا خود رسانه بنا بر سیاست کاری خود تمایل ندارد نام منبع خود را فاش کند.در بحث منبع خبر توجه به چند نکته از حقوق و اخلاق روزنامه نگاری ضروری است. از جمله: نخست اینکه اگر منبع خبر مایل به انتشار نام خود نیست، رسانه باید آن را محفوظ نگه داشته و از افشای نام او خودداری کند.
دوم اینکه نمی توان رسانه را ملزم به افشای منبع خبری خود کرد. ممنوعیت الزام رسانه به افشای نام منبع خبر در قوانین ایران نیامده است؛ ولی به عنوان یکی از ضرورت های امنیت رسانه و حق کسب خبر، یک قاعده حقوقی است که لازمه آزادی رسانه و امنیت حرفه روزنامه نگاری است. واقعیت این است که بسیاری از اخبار مهم و اثرگذار و قانونی رسانه ها از طریق منابعی به دست می آیند که اگر امنیت آنها به مخاطره افتد، روند خبرگیری و خبررسانی رسانه ها به مخاطره جدی می افتد. سوم اینکه چه منبع خبر در متن خبر ذکر شده باشد چه نام او نیامده و رسانه با قید «منبع آگاه» یا مشابه آن خبر را نقل کرده باشد، مسئولیتی متوجه منبع خبر نیست. نمی توان بعد از انتشار خبر منبع خبر را به دلیل بیان آن خبر، رسانه او را تحت تعقیب کیفری قرار داد. اگر آن خبر محتوایی دارد که شایسته تعقیب کیفری است، رسانه ای که اقدام به انتشار کرده است، مسئول بوده و باید پیگرد شود. در هر خبر، رسانه است که باید تشخیص بدهد که مثلا خبر تا چه اندازه ممکن است صحت داشته باشد یا نه، آیا در خبر سخن توهین آمیزی وجود دارد یا خیر. هر ساعت و هر روز صدها و هزاران خبر تولیدی و غیرتولیدی از منابع مختلف در اختیار رسانه قرار می گیرد. هر رسانه به فراخور موضوع و سیاست و روش خود از میان آنها انتخاب کرده و منتشر می کند. این خود رسانه است که باید متوجه باشد که فلان خبر ممکن است دارای محتوای مجرمانه باشد و از انتشار آن خودداری کند یا متوجه آثار انتشار خبر باشد. در هر حال نمی توان منبع خبر را مسئول دانست که چرا چنین خبری را به رسانه داده است و او را مورد پیگرد کیفری قرار داد. وقتی منبع خبر در متن خبر نیامده و از او به عنوان منبع آگاه یا شبیه این ذکر شده است، موضوع حساس تر می شود. رسانه نباید نام او را افشا کند. در غیر این صورت مرتکب نقض اخلاق حرفه ای شده است. دیگر اینکه هیچ مقامی هم نمی تواند رسانه را ملزم به افشای نام منبع خود کند. چنین الزامی به منزله نقض حق کسب خبر و حق امنیت حرفه ای است. 
                