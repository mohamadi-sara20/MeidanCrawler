چهار‌شنبه ۲۲ آبان ۱۳۹۸
-----------------------------------------
یادداشت
-----------------------------------------
لزوم ارائه نقشه راه حامیان اقتصاد آزاد
-----------------------------------------

                    چندی قبل در یکی از روزنامه های اقتصادی یادداشتی با عنوان «پرسش هایی از منتقدان اقتصاد آزاد»، منتشر شد. نویسنده با ادعای ارائه نقشه راه اصلاحی اقتصاد، قصد دارد نشان دهد که طرفداران اقتصاد آزاد با ارائه طرح و برنامه و نقشه راه اصلاحی اقتصاد می توانند اهداف اقتصاد کشور را به صورت حداکثری محقق کنند و در پایان نتیجه گیری کرده در غیبت آزادی (که آزادی اقتصاد نیز جزء مهمی از آن است)، دو اتفاق رخ می دهد؛ «منافع گروه اندک» و «زیان اکثریت مردم». به عنوان کسی که در طول سال های اخیر شاهد عملکرد دولت های مختلف بوده است، می توانم بگویم به جز دولت دفاع مقدس (که به غلط و صرفا به دلیل سهمیه بندی کالاها و توزیع کوپن، اتهام دولت گرایی و سوسیالیستی بودن به آن نسبت داده می شد)، از دولت آیت الله هاشمی به بعد همه دولت ها طرفدار اقتصاد آزاد بودند و نوعا تئوریسین های اقتصادی دولت از طیف طرفداران اقتصاد آزاد بوده اند؛ هرچند عملکرد دولت ها در عین نگاه مثبت به اقتصاد آزاد، نوعا التقاطی بود. هیچ دولتی قادر به ایجاد یک نظام اقتصادی مبتنی بر تئوری های اقتصاد آزاد (که البته تفاوت هایی با هم دارد) نبوده است؛ کما اینکه دولت دفاع مقدس نیز درعین حال که به سوسیالیسم متهم می شد، به فعالیت بخش خصوصی اهمیت کامل می داد. نگارنده در همان زمان به عنوان وزیر صنایع حدود 15 هزار موافقت اصولی برای ایجاد و توسعه صنایع را به بخش خصوصی تقدیم کرد.در اقتصاد کشور سهم اقتصاد آزاد و بخش خصوصی بسیار پررنگ است. ده ها هزار واحد صنعتی در دست بخش خصوصی است و به جز چند کشت و صنعت که آن هم از ید دولت خارج شده، کشاورزی کاملا در دست بخش خصوصی است و میلیون ها واحد صنفی همه و همه به وسیله بخش خصوصی اداره می شود. فشار تئوریسین های اقتصاد آزاد در دولت ها نتیجه ای جز بر بادرفتن خزانه ارزی و تضعیف دولت ها (به ویژه از نظر حکمرانی) نداشته است. در پس این فشارها و شعارهای اقتصاد آزاد به نظر می رسد جنبه سیاسی موضوع بیشتر مدنظر باشد. چه کسی می تواند منکر شود که اقتصاد آزاد بر اساس حرف هایی که این تئوریسین ها می زنند، نیاز به زمینه سیاسی ندارد و این زمینه سیاسی چیزی جز همکاری با قدرت های جهانی نیست تا بتوان تسهیلات لازم تجاری را در دنیا به دست آورد؛ زیرا بدون این تسهیلات طبعا تجارت خارجی که مورد نیاز آزادسازی اقتصادی (به نظر این دوستان) است، حاصل نمی شود. البته دولت های ما هم حسب نظرات این تئوریسین ها به واردات حتی از کشورهای دشمن و تحریم کننده به نام اقتصاد آزاد قوام بخشیدند و خزانه ارزی و موجودی طلای کشور را به نام یکسان کردن نرخ ارز و تعادل بازار از دست دادند؛ ارزی که برای اقتصاد ایران، حکم خون در رگ ها را دارد و با این سیاست ها هرکس که توان مالی بیشتر داشت و ارتباط بهتر، بیشتر و بیشتر ارز و طلا خرید.در کشوری که بی کاری فراوان است و جوان کرد یا بلوچ آن به کوله بری از مرزها می پردازد، تحت این سیاست های بازار آزاد به جای آنکه ارز موجب ایجاد زیرساخت های تولیدی شود، صرف خروج سرمایه و واردات قاچاق شده و به جای آنکه سرمایه گذاران تشویق به ایجاد واحد جدید تولیدی صنعتی و مدرنیزه کردن کشاورزی شوند، واحدهای موجود را به آنان به عنوان خصوصی سازی فروخته اند و نتیجه آن کشت و صنعت هفت تپه و هپکوی اراک و برخی دیگر از واحدها می شود؛ در حالی که کشور به شغل جدید، کار جدید و تولید جدید نیاز دارد. با قبول موانعی که در محیط کسب و کار وجود دارد و البته با همه اینها، ده ها میلیون ایرانی در بازار آزاد به کسب و کار مشغول اند، به نظر می رسد مقصود طرفداران بازار آزاد که مدعی تهیه نقشه راه هستند، نوعی اقدامات سیاسی و اقتصادی از سوی دولت و اصولا حکمرانی است.در پایان یادداشت مذکور، به اقدامات بازار آزاد از جمله آزادی اشاره شده است؛ «آزادی که آزادی اقتصاد جزء مهمی از آن است». اتفاقا درباره آزادی در میان طرفداران اقتصاد آزاد اختلاف نظر است. به طور مثال آزادی کشاورزان در برداشت آب از زمین، نحوه آبیاری و انتخاب نوع کشت لطمات فراوانی به کشور وارد کرده است. طرفداران اقتصاد آزاد می گویند با آزادکردن بهای آب و آزادکردن قیمت محصولات (که اکنون نیز چنین است) خودبه خود این مشکلات رفع می شود. مثال های فراوانی در این زمینه وجود دارد و التقاطی عمل کردن دولت ها و گاهی توانمندنبودن حاکمیت در اجرای قانون و آزادی هایی اجباری که به برخی قسمت ها داده شده (و البته در برخی پدیده ها داده نشده) موجب فساد فراوان در کشور شده است. شاید این نظریه اقتصاددانان طرفدار اقتصاد آزاد ارجح باشد که یک نظریه، مثل نظریه اقتصاد آزاد اگر کاملا اجرا شود، در دراز مدت به نفع جامعه است؛ امری که نه قابل آزمایش است و نه تبعات آن تحمل پذیر.برخلاف آنچه ذکر شده، «نقشه راه اصلاحی» طراحی و انتشار نیافته و هرچه بوده، اظهار نظرات کلی و براساس تئوری های مختلف از اقتصاددانان لیبرال است؛ به ویژه آنکه معلوم نیست از کدام یک از تئوریسین های لیبرال و نئولیبرال حرف می زنند. اگر مقصود از نقشه راه حرف های کلی و گلایه ها و جملات زیبا و وعده و وعیدهای دلرباست که سیاست مداران مهارت فراوان در بیان این حرف ها و وعده و وعیدها دارند.نگارنده نه مخالف فعالیت بخش خصوصی است و نه از رانت حمایت می کند و نه اینکه معتقد به رانتی بودن ساختار اقتصاد ایران است؛ هرچند متاسفانه در این اقتصاد رانت هم وجود دارد؛ اما مگر در اقتصاد آمریکا که به نظر اقتصاد آزاد است، رانت های استفاده شده قدرت ها و سیاست مداران کم وجود دارد؟شواهد نشان می دهد که دستورالعمل های اجرا شده اقتصاددانان آزاد (افراد مدافع اقتصاد آزاد) نوعا به زیان اقتصاد ایران بوده است. اگر این نویسنده در اشتباه است (که استبعادی ندارد) انتظار می رود تئوریسین های اقتصاد آزاد در ایران نقشه راه خود را یک بار دیگر منتشر کنند؛ مشروط بر آنکه اولا زمینه سیاسی و روابط خارجی ایران را که مورد انتظارشان است، صراحتا بگویند؛ ثانیا اقداماتی را که حکمرانی باید انجام دهد، برشمارند؛ ثالثا در یک جدول زمان دار به طور مثال پنج یا 10ساله حاصل این اقدامات را در اقتصاد ارائه دهند و رابعا تبعات اقدامات انجام شده در زندگی و معیشت مردم در طول پنج یا 10 سال را سالانه به تصویر و تصور آورند و نهایتا اینکه در اقدامات خود از رانت نفتی و ارز دولتی کمک نگیرند. 
خالصانه و مخلصانه می گویم اگر چنین کنند و دانش و علم و جرئت خود را به شفافیت بیان کنند، مطیع آنان خواهم بود و البته این نوشته بنا ندارد از آنچه در اقتصاد ایران می گذرد، تمجید کند؛ بلکه به گواه همه نوشته های قبلی اندوه عمیقی از آنچه می گذرد، در دل دارد.نویسنده اعتقاد دارد که با توجه به شرایط اقتصادی و اجتماعی ایران نسخه های منبعث از مکاتب اقتصادی هیچ کدام قابلیت اجرائی در کشور ندارد. شرایط اقتصاد سیاسی، نقدینگی انبوه، میل به مهاجرت در گروهی صاحب مال، تشویق حاکمان به بهتر کردن زندگی مردم، شرایط نامناسب زیستگاهی (آب، خاک، جنگل، رودخانه، آلودگی زباله، آلودگی هوا) شوق مردم به داشتن لوازم خارجی و نهایتا الگوی زندگی غربی، بی کاری، مسائل مرزنشینی، اعتیاد، تامین اجتماعی و بهداشت طراحی دقیقی می طلبد.
                