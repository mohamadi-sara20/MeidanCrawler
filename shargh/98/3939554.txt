دو‌شنبه ۷ مرداد ۱۳۹۸
-----------------------------------------
یادداشت
-----------------------------------------
خانه از شما، رای از ما!
-----------------------------------------

                    هنگامی که وزیر وقت جهاد کشاورزی در اقدامی نادر، کاخ تخصصی کشاورزی (نماد و نمود بخش) را در سال 90 واگذار کرد، صدای همکاران سابق و لاحق وزارت کشاورزی و تشکل های غیردولتی (NGO’s) این بخش به نمایندگی از کشاورزان صبور و نجیب کشور درآمد.
از اوایل سال 91 موضوع به رسانه ها کشید (وزارتخانه در کارتن! علیرضا صفاخو ، ماهنامه دام، کشت و صنعت، فروردین 91 و بلوار بی مسما، نگارنده، «شرق»، خرداد 91) ولی مع الاسف افاقه ای نبخشید!
یک سال پس از آن، وقتی که حسن روحانی با شعار تدبیر و امید به عرصه انتخابات ریاست جمهوری آمد، بنده به عنوان عضو کوچک جامعه کشاورزی، با امید به همین شعار و در آستانه انتخابات دور اول و دوم ایشان، در دو نامه سرگشاده، در روزنامه بهار سال 92، با عنوان: «آقای روحانی! خانه ما را به ما برگردان» و در روزنامه «شرق» در سال 96، با عنوان «آقای رئیس جمهور! چرا خانه ما را برنگرداندید؟»، تظلم خواهی کردم. هم زمان با این کار (که متاسفانه نتیجه ای نداشت) با وزیر کشاورزی اش نیز گفت وگو کردم و از ایشان خواستم با عنایت به رابطه ممتازش با مقامات، خوب است در این زمینه از آنها استمداد بطلبد و جسارتا کسب خودکفایی گندم را در ازای تقویت روحیه همکاران، ناشی از استرداد کاخ بدانند! 
معاون برنامه ریزی، به جای کمک به وزیر در تبیین دقیق عوارض دربه دری همکاران در میزان تولید، وزیر را به اندک اعتباری که برای احداث بنای جدید در کنار آن هتل 60ساله داده بودند، دلخوش کرد! قوطی کبریتی که از قرار مسموع، خودرویی نتوانسته سالم از پارکینگش خارج شود!
اینکه کدام پیمانکار با چقدر هزینه و چه کیفیتی بانی ساخت این ساختمان در شلوغ ترین نقطه شهر شد، بماند! همه اینها در حالی است که با وجود ساختن این ساختمان، هنوز واحدهای زیادی در سطح تهران پراکنده اند! که قطعا دود آن، به چشم کشاورزان می رود!
همه این مصائب در حالی به بخش کشاورزی تحمیل شده که از قرار مسموع، از کاخ استفاده بهینه نشده و ظاهرا از چهار طبقه آن استفاده شده و سایر طبقات خالی هستند! موضوعی که از اول هم می شد آن را پیش بینی کرد! زیرا با داشتن بناهای مستحکم و پرحجم باقی مانده از عدلیه داور و نیز خانه های بزرگ در اختیار، نیازی به گرفتن این کاخ نبود؛ مگر به قول ما چوپان ها، برای «ییلاق و قشلاق» از آن استفاده شود!
اینک که نامه هایم به رئیس جمهور و مذاکره جدی و مطالبه گرانه ام با وزیرش، افاقه ای نداشته و از سویی شش، هفت ماه دیگر به انتخابات مجلس باقی مانده است، به نظرم رسید برای اعاده خانه و حیثیتمان به خانه ملت متوسل شویم! خانه ای که مستاجرانش اگر از این طریق به موکلان پرتعدادشان (کشاورزان) عنایت کنند و خانه شان را از طریق قانون یا هر راه منطقی دیگری پس بگیرند، می توانند به ماندن چهار سال دیگر امیدوار باشند! بدیهی است که در غیر این صورت؛ دل و دماغی برای کشاورزان نمی ماند که مجدد به آنها رای دهند.
در اینجا جسارتا وکلای فعلی مجلس را مخاطب قرار می دهم و عرض می کنم: 
دوستان عزیزم!
هر آینه اگر کشاورزان از شما بپرسند چرا در مقابل چوب حراجی که به خانه ما زدند، هفت سال سکوت کردید، می توانید بگویید که خبر نداشته اید یا کاری از شما ساخته نبوده است؟ 
خودتان هم می دانید که این پاسخ ها برای کشاورزان و حتی خودتان باورکردنی نیست!
بنده به عنوان یک مروج، کارشناس، محقق، معلم و عضو هیئت علمی که هفت سال آخر خدمتم را رئیس بزرگ ترین سازمان کشاورزی کشور بوده ام و در سازمان خواروبار و کشاورزی ملل متحد (FAO) نیز خدمت کرده ام، پیشنهاد می کنم از فردایی که این مطلب را در روزنامه «شرق» ملاحظه می فرمایید، از طریق کمیسیون کشاورزی (تنها نهادی که در همان سال 91 به این واگذاری اعتراض کرد، ولی پیگیری نکرد!) و فراکسیون های سیاسی که به آنها تعلق خاطر دارید، منصرف از دیدگاه سیاسی تان، برای بازپس گیری خانه کشاورزان همراه شوید. در این همبستگی که به صورت کاملا علنی صورت می گیرد، «ان جی ا»های بخش، پابه پای شما هستند! برای اجرا، فقط باید هر نماینده در منطقه خودش یک فراخوان بدهد. فراخوانی که از سوی بخش کشاورزی دولتی نیز حمایت می شود. براساس هماهنگی های به عمل آمده اگر خدای ناکرده شما عزیزان، قدمی برندارید، موکلان کشاورزتان از تشکل های حوزه انتخابیه تان و اتاق بازرگانی استان، شما را برای پاسخ گویی به جلسه شان دعوت می کنند و تفکیک وظایف انجام می شود.
براساس این تفکیک وظیفه، شما با کمک موکلانتان، کاخ را پس می گیرید و دل کشاورز ان، مروجان، کارشناسان و فعالان بخش را شاد می کنید! و در مقابل؛ آنها («ان جی ا»ها به نمایندگی کشاورزان) نیز متعهد می شوند تمام سعی شان را معطوف به انتخاب مجدد شما عزیزان کنند! رجاء واثق دارم که نتیجه این توافق مبارک، منتهی به بازگرداندن خانه کشاورزان و نیز ابقای شما برای یک دوره دیگر در خانه ملت می شود! چه سابقه و لاحقه کشاورزان موید راست گویی و خوش عهدی آنهاست! شما هم که به دلیل نقش خطیری که در نظام دارید و به همین دلیل قبل و بعد از انتخاب شدن تحت مراقبت شدید هستید و از این حیث جزء امنای مردم محسوب می شوید؛ به عبارت ساده تر، قولتان قول است! در خاتمه و پیشاپیش از این اقدام خداپسندانه تان (بازپس گیری کاخ تخصصی کشاورزی!) که بارقه ای از امید را در دل کشاورزان زنده می کند، قدردانی می کنم و امیدوارم همان طورکه FAO از فقدان این کاخ تخصصی و منحصر به فرد (مشابه این کاخ فقط در رم است!) اظهار نگرانی کرد، از اقدام قابل تحسین نمایندگان پارلمان ایران در بازگرداندن آن نیز در اولین جلسه سالانه شان (Council) به نیکی یاد کند.
                