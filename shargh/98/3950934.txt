سه‌شنبه ۵‌شهریور ۱۳۹۸
-----------------------------------------
سرمقاله
-----------------------------------------
نور کم رنگ در انتهای تونل فرانسه
-----------------------------------------

                    واقع بینانه ترین توصیفی که از وساطت پرزیدنت مکرون می توان داشت، آن است که بگوییم دو طرف اصلی مشاجره، یعنی ایران و آمریکا، با پادرمیانی فرانسوی ها موافقت کرده اند. ترامپ با وجود آنکه پیش تر گفته بود از چندوچون اقدامات مکرون، ازجمله حضور ظریف در بیاریتز، علم و اطلاعی ندارد و بعد هم تا آنجا پیش می رود که می گوید جدا از نداشتن آگاهی از کارهای مکرون، چندان هم نیازی به میانجیگری کسی نمی بیند، بعد از صحبت مفصل در جریان نشست سران جی 7 با رئیس جمهوری فرانسه، هم درباره مرافعه تجاری با چین و هم درباره مرافعه سیاسی با ایران، به وساطت فرانسه نظر بسیار مثبتی ابراز می کند. درباره ایران، مجدد اظهار می کند ما نه دنبال تغییر رژیم هستیم و نه می خواهیم مردم ایران در رنج باشند. تنها مسئله موجود، آن است که ایران تبدیل به یک قدرت اتمی نشود که البته مراد از این اصطلاح، نگرانی از دستیابی ایران به تسلیحات هسته ای است که مقامات ارشد ایران همواره آن را تکذیب کرده اند. حسب فتوای رهبری، استفاده از سلاح هسته ای حرام شرعی اعلام شده است. رئیس جمهور ایالات متحده اعلام کرد هیچ مشکلی با پیشرفت و ترقی ایران ندارد. سخنان ترامپ یا درست تر گفته باشیم چراغ سبز ترامپ به مکرون، به هیچ رو به معنای افتادن در سرازیری نیست؛ صرفا به معنای آن است که دو طرف به رئیس جمهور فرانسه «نه» نگفته اند. در عین حال، این همه ماجرا نیست. هم ایران و هم ایالات متحده می دانند اگر قرار باشد میانجیگری فرانسه به جایی برسد، شرط اصلی تغییر در برخی مواضع است. ترامپ هنگام ورود به پاریس، همان طور که پیش تر اشاره شد، با میانجیگری مکرون بسیار سرد و ناامیدکننده برخورد کرد و به زبان بی زبانی گفت من که در جریان نیستم و علاقه ای هم ندارم در جریان قرار بگیرم؛ بگذارید او هر کاری دلش می خواهد بکند. بااین حال، 24 ساعت بعد و پس از گفت وگوهای مفصل دو نفره میان این دو مقام، نظر وی تغییر کرده و درباره میانجیگری همتای فرانسوی خود اظهارنظر بسیار مثبتی کرده و خلاصه حرفش هم آن بود که «با ایران دعوا نداریم». البته ترامپ نشان داده مانند باران بهاری، یکباره تغییر موضع می دهد؛ اما آنچه مایه امیدواری به میانجیگری فرانسه شده، این واقعیت است که ترامپ قبلا نیز برای کنارآمدن یا مذاکره جدی با ایران، ابراز تمایل کرده بود. او به هر حال یک تاجر است و ایران مقدم بر هر امر دیگری، برایش یک کشور 80میلیونی با منابع عظیم انرژی و بازار بکر است؛ منابعی که به واسطه مرافعه سیاسی، قریب به چهار دهه است محل بهره برداری جدی قرار نگرفته است. بعد از خود ایرانیان، یقینا برای شرکت های بزرگ آمریکایی و اقتصاد منطقه نیز امکانات بالقوه درخور توجهی وجود دارد. جدای از چشم انداز اقتصادی، تنش زدایی با ایران در کوتاه مدت باعث کاهش خطر درگیری های نظامی و در بلندمدت، کمک به بازگشت ثبات و آرامش در منطقه ملتهب خاورمیانه بعد از چندین دهه خواهد شد. به علاوه، این را نیز نباید فراموش کرد که تفاهم با ایران بعد از چهار دهه تخاصم، رئیس جمهور فعلی ایالات متحده را در کوتاه مدت به صورت یک قهرمان ملی در آمریکا درخواهد آورد و باز در کوتاه مدت شانس موفقیت او را در انتخابات سال آینده ریاست جمهوری آن کشور افزایش می دهد. البته درباره ایران نیز ملاحظاتی وجود دارد؛ از بسیاری از گفتارهای امیدبخش که بگذریم، واقعیت آن است که وضعیت کلان اقتصادی کشور، چندان مطلوب نیست. منتقدان دولت به ضعف همکاران حسن روحانی اشاره می کنند و از موضوعات مهم تر از جمله مشکلات حوزه روابط خارجی ایران نام نمی برند. واقعیت آن است که وقتی درآمد دولت از صادرات بیش از دو میلیون بشکه در روز، به اعدادی بسیار ناچیز سقوط کرده است و تازه پول این مقدار کم صادرات نفت نیز به کشور وارد نمی شود، اگر به جای محمدباقر نوبخت یا دژپسند، خود آدام اسمیت و کینز هم مسئولیت اقتصاد را بر عهده داشتند، نمی توانستند کارنامه موفقی ارائه دهند. واقعیت تلخ آن است که درآمدهای دولت در سال جاری آن قدر پایین آمده که هنوز سال به نیمه نرسیده، دولت با کسر بودجه ای درخور توجه، یعنی حدود 120 هزار میلیارد تومان رو به رو شده است. اگر تحولی رخ ندهد، دولت به تدریج دچار محدودیت های بودجه ای زیادی شده و روند صادرات، دشوارتر خواهد شد. به عبارت دیگر، این فقط آمریکایی ها نیستند که به واسطه دلایلی که دارند، به میانجیگری فرانسه نه نگفته اند؛ ایران نیز به نور کم رنگ پدیدارشده در انتهای تونل فرانسه به عنوان فرصتی برای وادارکردن آمریکا به تغییر رویه در قبال ایران می نگرد. 
                