دو‌شنبه ۲۰ خرداد ۱۳۹۸
-----------------------------------------
سرمقاله
-----------------------------------------
فرصت های مغتنم سفر «آبه»
-----------------------------------------

                    نخست وزیر ژاپن چند روز دیگر برای گفت وگو و رایزنی به ایران می آید. به نظر می رسد در آستانه سفر او توجه به چند نکته ما را در فهم بهتر این سفر و موضع گیری درست درباره آن یاری می کند. در حد درک و توان خودم به این نکات اشاره می کنم. تصحیح و تکمیل آنها برعهده افرادی است که درک عمیق تر و توان نظری بیشتری در این زمینه دارند.
یکم. ژاپن با اتحادیه اروپا، روسیه و چین تفاوتی آشکار دارد. اتحادیه اروپا، روسیه و چین بازیگران مستقلی هستند که کم وبیش تحت تاثیر ترغیب ها و فشارهای آمریکا قرار می گیرند؛ اما ژاپن بازیگر مستقلی در عرصه بین المللی نیست. منافع ملی ژاپنی ها، از نظر خودشان، وقتی تامین می شود که آن را ذیل سیاست های خارجی آمریکا تعریف کنند و با آن همسو باشند. از این رو گفت وگو با ژاپن به معنای اطلاع یافتن از خواسته ها و توقعات آمریکاست و به همین دلیل برای طراحی خط مشی های آینده کشورمان از اهمیت خاصی برخوردار خواهد بود.
دوم: در مسائل اجتماعی و سیاسی، چه داخلی و چه خارجی، داشتن آرمان های موجه و قابل دفاع تضمین کننده موفقیت نیست. در مجموعه وقایع پیش آمده، پس از خروج آمریکا از برجام، ایران در موقعیت های برتر اخلاقی و حقوقی قرار دارد؛ اما نباید گمان کرد که تکیه بر همین موارد موجه و قابل دفاع، در شرایطی که روابط جهانی بیشتر به جنگل و قواعد حاکم بر آن شبیه است، تضمین کننده تامین منافع و امنیت ملی ما باشد. توجه به برخی از وقایع گذشته می تواند این واقعیت را نشان دهد. پایان واقعه تصرف سفارت آمریکا، پایان جنگ هشت ساله و تحریم ها و فشارهای بین المللی پیش از برجام، درس های مهمی برای امروز ما دارند. در همه این مقاطع ما شعارها و خواسته هایی را مطرح می کردیم که ظاهرا در چارچوب ایدئولوژی و نگاه ما به روابط جهانی قابل دفاع و موجه بودند؛ اما تناسبی با امکانات و ظرفیت های ملی ما نداشتند. خوب است واقع بینانه و منصفانه از خود بپرسیم: نتیجه چه بود؟ آیا احترام و منزلت جهانی ما افزایش یافت؟ در صحنه زندگی واقعی باید «آرمان گرای واقع بین» بود. نه تسلیم واقعیت های تلخ شویم و نه در خیال و رویا از روی همه واقعیت ها بپریم.
سوم: اگر هدف «توسعه صنعت هسته ای» را دنبال می کنیم، برجام چارچوب مناسبی برای دستیابی به این هدف است و توسعه عقلانی صنعت هسته ای را در ایران ممکن می کند. هیچ اقدام معقولی از نظر فنی و اقتصادی وجود ندارد که برای توسعه صنعت هسته ای لازم باشد و در چارچوب برجام نتوان آن را انجام داد. خروج از برجام تنها می تواند ما را در مظان اتهام تلاش برای ساختن «بمب هسته ای» قرار دهد. اتهامی که تنها کسانی را می ترساند که لازم نیست از ما بترسند! این اتهام می تواند به نوعی مسابقه تسلیحاتی در خاورمیانه بینجامد که به هیچ وجه به نفع این منطقه فلک زده نیست. طرح خروج از برجام راه مناسبی برای تامین منافع بلندمدت ملی ما نیست. این قاعده راهنمایی است که در مذاکره ها و رایزنی های خود باید به آن توجه داشته باشیم. 
چهارم: اگر قرار باشد میان «مذاکره مستقیم» و «مذاکره از طریق میانجی ها» یکی را انتخاب کنیم، به طور قطع باید مذاکره مستقیم را انتخاب کنیم! تجربه 40 سال گذشته نشان می دهد که هرگاه مذاکره مستقیم را رد کرده ایم، برای تامین امنیت و منافع ملی خود به دامن میانجیگری های غیراثربخش افتاده ایم. البته مذاکره مستقیم از موضع برابر، بدون پیش شرط، بدون بهره گیری از روش ها و ابزارهای ایجاد فشار (مانند تحریم و تهدید) و در چارچوب قواعد حقوقی مقبول امروزی باید دنبال شود. مذاکره مستقیمی که تحت نظارت نهادهای قانونی (مانند مجلس شورای اسلامی) و از سوی دستگاه مسئول دیپلماسی کشور (وزارت امور خارجه) صورت گیرد، با مسئولیت پذیری و هدایت توسط عقل جمعی انجام خواهد شد و قطعا بر میانجیگری ترجیح دارد؛ اما در شرایطی که امکان چنین مذاکره ای فراهم نیست، از همه فرصت های میانجیگری نیز باید بهره گرفت. 
پنجم: گفت وگو و رایزنی هنگامی به تامین منافع ملی کشور می انجامد که از «موضع قدرت» صورت گیرد. تا اینجا اختلافی نیست. اختلاف بر سر آن است که «موضع قدرت» را چگونه تعریف می کنیم. 
موضع قدرت متعلق به کشوری است که از نظر اقتصادی درون زا، متوازن، تثبیت شده و برخوردار از رشد مداوم باشد. موضع قدرت متعلق به کشوری است که از نظر سیاسی عرصه سیاستش به گونه مشارکتی و با توجه به خواسته های مردمی که در عین تنوع زیر چتر قانون وحدت عمل دارند، اداره می شود. موضع قدرت متعلق به کشوری است که سیاست خارجی آن توسط متخصصان و دیپلمات ها اداره می شود و سایر نهادها دنباله رو دیپلمات ها هستند. شکی نیست که برای در موضع قدرت بودن، توان دفاعی و نظامی هم لازم است و نیروی نظامی قدرتمند و تاثیرگذار باید تمرکز بر روی مسائل نظامی داشته باشد. اگر خواهان مذاکره از موضع قدرت هستیم، باید جرئت تغییر در داخل را داشته باشیم. دوران گرفتن تصمیم های دشوار است. باید با مجموعه ای از تصمیم گیری ها اعتماد به نهادهای عمومی را به مردم برگرداند. سفر نخست وزیر ژاپن برای ما یک فرصت است و البته تنها فرصت نیست. اگر آماده استفاده از فرصت ها باشیم، جهان پر از فرصت هاست! میوه ها را باید در زمان مناسب از درخت چید، نه زودتر و نه دیرتر!
                