سه‌شنبه ۲ مهر ۱۳۹۸
-----------------------------------------
سرمقاله
-----------------------------------------
دستور رسیدگی منصفانه به کجا رسید؟
-----------------------------------------

                    12 روز از خبر دستور آقای رئیسی مبنی بر اینکه «...آرای صادره از سوی یکی از شعب دادگاه انقلاب در برخی از پرونده های اخیر... به سرعت و تحت نظارت رئیس کل دادگستری تهران تجدیدنظر و رسیدگی منصفانه صورت گیرد» می گذرد. البته می دانیم که کارهای قضائی آنی نیستند و تشریفاتی در آنها وجود دارد که زمان بر است. اما توقع این بود که در همین 12 روز لااقل اخباری که حکایت از شروع به اجرای این دستور باشد، منتشر شود. مثلا گفته شود که برای اجرای این دستور چه اقداماتی شده یا در دست انجام است؟ چه برنامه ای برای اجرای این دستور وجود دارد؟ خصوصا با توجه به اینکه متهمانی که احتمالا مشمول این دستورند، هم اینک در بازداشت به سر می برند، چه مدت برای اجرای کامل دستور رئیس قوه قضائیه پیش بینی می شود؟ با دقت در متن دستوری که از آقای رئیسی نقل شده است، چند نکته خاص وجود دارد که با گذشت 12 روز لازم است درباره آنها اطلاع رسانی شود: 
یکم) در مدتی که گذشته، آیا مشخص شده است چه پرونده هایی مورد نظر ند که باید طبق دستور صادره به سرعت درباره آنها تجدیدنظر شده و به آنها رسیدگی منصفانه شود؟ در هفته های اخیر احکامی برای تعدادی از متهمان صادر شده که به عنوان فعال کارگری، مدنی، دانشجویی یا روزنامه نگار مطرح شده اند و شدت این احکام اغلب موجب تعجب ناظران بوده است. با چه ملاک و معیاری این پرونده ها تعیین شده اند یا خواهند شد؟ 
دوم) تصریح به «سرعت» در این دستور عرفا به معنای آن است که مراحل تجدیدنظر در این احکام، باید خارج از نوبت های متداول در دادگاه های تجدیدنظر طی شده و سریع تر تعیین تکلیف شوند. تمهیداتی که برای سرعت در تجدیدنظر طی شده است، چیست؟ 
سوم) در دستور آقای رئیسی به «رسیدگی منصفانه» اشاره شده است. در رسیدگی منصفانه اصولی مانند اصل برائت، بی طرفی دادگاه، دسترسی متهم به وکیل، دسترسی کامل وکیل به پرونده و خصوصا  علنی بودن محاکمه وجود دارد که نگارنده در یادداشت مورخ 21/6/98 با اندکی تفصیل به آنها پرداخته است. در اجرای دستور صادره، در این مدت چه تمهیداتی برای این پیش بینی شده است که رسیدگی به این پرونده ها در مرحله تجدیدنظر با رعایت اصول دادرسی منصفانه انجام شود؟ بعد از دستور آقای رئیسی، افکار عمومی، فعالان سیاسی و مدنی و برخی مقامات رسمی نسبت به آن واکنش مثبتی داشتند و طبیعی است که منتظر نتایج آن باشند. به نظر می رسد این مدت برای ارائه یک گزارش مقدماتی دقیق و مستدل درباره کیفیت کارهایی که برای اجرای دستور شروع شده اند، کافی باشد. آنچه مهم است و بر اذهان عام و خاص اثر می گذارد، نتیجه عملی دستور رئیس قوه قضائیه است. برخی خوف آن دارند که این دستور در اجرا چندان اثر ملموسی نخواهد گذاشت و اتفاق چشمگیری نخواهد افتاد، عده ای نیز بر این امیدند که دستور رئیس قوه قضائیه با رعایت اصول رسیدگی منصفانه منجر به تغییرات موثر و عمده در احکام سنگین چندین فعال مدنی، کارگری و دانشجویی در هفته های اخیر بشود. شاید الان برای صدور حکم تجدیدنظر این پرونده ها هنوز قدری زود باشد ولی آن گزارش اولیه و در نهایت آرای تجدیدنظری که صادر خواهند شد، مشخص می کنند آن خوف به واقعیت نزدیک تر بوده است یا این امید. شک نیست همگان به خاطر عدالت، انصاف، قانون، حرمت و مرتبه والای دستگاه، دوست دارند آن امید تحقق یابد. 
                