سه‌شنبه ۱۷ اردیبهشت ۱۳۹۸
-----------------------------------------
یادداشت
-----------------------------------------
تاب آوری حق تعیین سرنوشت در انتخابات استانی
-----------------------------------------

                    احساس رضایت مندی و خشنودی شهروندان از حکمروایی آنگاه تحصیل می شود که حق تعیین سرنوشت به بهترین و دقیق ترین وجه ممکن ابراز شده و در تمامی شئون تصمیم سازی اثربخش باشد. نزدیک بودن نظام انتخابات در تمام لایه های مسئولیت کلان به رای مستقیم مردم، اثر مستقیمی بر کاهش سطح بدگمانی اجتماعی، مشارکت پذیری عمومی، چسبندگی و هم افزایی ملی در پرتو افزایش درجه اعتماد شهروند نسبت به حاکمیت قانون و ارکان اجرائی مبتنی بر آن دارد. دست کاری و تغییر در نظام انتخابات باید به تضمین هرچه تمام تر حق تعیین سرنوشت سیاسی و تثبیت امکان دخالت بی پیرایه شهروندان در اتخاذ سیاست های عمومی ختم شود. در این رهگذر التفات به ریشه های نظری حق انتخاب کردن و انتخاب شدن منجر به دستیابی درکی صحیح از ماهیت آن و تصویری واقعی از ضرورت، حدود و گستره شمول حق می شود. این مقدمه بهانه ای است تا  «طرح استانی شدن انتخابات مجلس» در محک اصول حقوق اساسی بازبینی شود. در طرح استانی شدن انتخابات مجلس که پیش تر در سال های 1382، 1386 و 1394 از سوی شورای نگهبان رد شده و در دهه اخیر هماره در مجلس شورای اسلامی کانون مناقشه بوده است، حوزه های انتخابیه که از صدر مشروطیت و تاسیس مجلس شورای ملی در ایران، «شهرها» تلقی شده اند، به «استان ها» تبدیل شده و از رای دهندگان در شهرها می خواهد با حضور پای صندوق های رای، به یک فهرست طولانی از نامزدها برابر با تعداد نمایندگان هریک از استان های کشور، آن هم یکجا رای بدهند. به نظر می رسد با لحاظ سنت حقوقی جاریه و عقبه تاریخی که ساختار آن به سال 1290 و بیش از صد سال قبل بازمی گردد، تغییر مقیاس حوزه های انتخابی به دورشدن برد حق تعیین سرنوشت منتهی شود. اتخاذ این تصمیم تقنینی در حالی است که در استانداردهای جهانی «کیفیت رای» محل توجه حقوق دانان عمومی بوده و با این انگیزه، بر کوچک کردن حوزه های انتخابیه در قوانین انتخاباتی تاکید می شود تا فرصت رقابت واقعی میان نامزدها فراهم شده و ساکنان یک بخش انتخاباتی نیز با شناخت کامل به نامزد موردنظر خود رای دهند. عمدتا در دنیا  شهرهای بزرگ و پر جمعیت بخش بندی شده و به گونه ای که در هر بخش انتخاباتی فقط یک نماینده از سوی رای دهندگان برگزیده شود، سعی در نزدیک سازی رای دهنده به رای گیرنده دارند؛ چراکه با این وصف آزادی اراده عمومی واقعی تر و بی روتوش تر متبلور می شود. نامزدها هم به سادگی می توانند با رای دهندگان ارتباط برقرار کنند و فرصت رقابت میان نامزدها که شرط اصلی هر انتخاباتی است، فراهم می شود. هرچه انتخابات دوربردتر باشد، حس نزدیکی به اراده شهروند فروخواهد کاست. افکار عمومی باید نسبت به این تصمیم ابراز حساسیت کرده و یک جریان گفت وگو در کشور شکل بگیرد. 
باید ارزیابی شود این طرح بدیع که در ایران و هیچ کشوری نیز سابقه ندارد، آیا واقعا مبتنی بر خیر عمومی و حمایت از حق تعیین سرنوشت است یا خیر؟ بررسی روح کلی حاکم بر طرح ضمن لحاظ مفهوم حقوقی و سیاسی انتخابات با محک اصول دموکراسی، استانداردهای  تمرکز زدایی، کاهش ریسک یکه سالاری انتخاباتی، ارزیابی میزان مشارکت مردمی ، قابلیت اثربخشی حق تعیین سرنوشت و تصنعی پرهیزی در نظام رای گیری  و وزن کشی ایفای وظیفه نمایندگی در این قالب کانون توجه است. بحث تقویت نظام تحزب در کشور منطق بایسته ای است اما هیچ التزام و تقارنی با استانی شدن ندارد. احزاب سیاسی نیز در فضای انتخابات آزاد رشد می کنند و می توانند طی روند برگزاری انتخابات نقش سودمندی بر عهده گیرند. هرچه انتخابات نزدیک برد تر به اراده عمومی باشد، احزاب هم از نمایشی بودن فاصله می گیرند. هرچه فاصله بیشتر باشد، نیاز به تبلیغات و هزینه های هنگفت تر افزون و پیله رابطه های پنهانی قدرت و ثروت مجال تنیدن به دور اراده عمومی خواهند یافت. بنابراین تجمیع قلمروی حوزه های انتخابیه در مقیاس استانی با عطف به وضعیت چهار دهه پیشین و سازوکار انتخاباتی حاضر با میدان داری دو حزب عمده و نظارت استصوابی شورای نگهبان، سرنوشت انتخابات را دموکراتیک تر نخواهد کرد و شاهد افت کیفیت حق تعیین سرنوشت در تنافر با اصول 6، 56 و62 قانون اساسی خواهد بود. روح عینی انتخابات اثربخشی رای مردم و آزادی اعمال حق تعیین سرنوشت است و رژیم حقوقی توسعه مند و شهروند سالار نباید تسهیلگر انتخابات صوری، نمایشی و فرمایشی یا حتی دیکتاتوری احزاب شود. زلف حکمروایی خوب و حکمرانان شایسته مردمان کهن دیار ایران با انتخابات آزاد و واقعی گره خورده است و مباد زمینه انحصار در سایه بی اعتقادی به حقوق مردم و ناتوانی برقراری حاکمیت قانون، راه را برای حضور نیروهای کاردان و امین سد کند. ناب بودن ابراز اراده عمومی اکسیری است که به پشتوانه «رای همگانی» می تواند با سرکوب فساد و مهار قانون شکنی، تناوب قدرت و شایسته سالاری را به ارمغان آورده، مهر خاتمه به رانت بازی و باندبازی زده و عوامل پیدایش نابسامانی های اقتصادی، ناهنجاری های اجتماعی، فساد، تبعیض، نقض حقوق بشر، شهروندی و محیط زیستی را رسوا و راه حل های اثربخش برای بهبود و اصلاح ارائه کند.
                