شنبه ۷ اردیبهشت ۱۳۹۸
-----------------------------------------
سرمقاله
-----------------------------------------
معجزه ای در راه است؟
-----------------------------------------

                    «ما ایدئالیست نیستیم. ما می دانیم که قدرت نقش اساسی در روابط بین الملل دارد؛ اما این قدرت باید با برخی قوانین متعادل شود. در غیر این صورت به این می ماند که در جنگل زندگی می کنیم. ما یک امپراتوری داشتیم که بر جهان حکومت می کرد. آن هم برای مدت زمان بیشتری از کل قدمت آمریکا؛ اما تمام شد. ما می خواهیم چیزی بسازیم که از امپراتوری مان بیشتر دوام بیاورد». وزیر امور خارجه ایران با بیان این سخنان در شهر نیویورک و در نشست چندجانبه گرایی تلاش کرد از مواضع ایران دفاع کند. ظریف زمان و مکان درستی برای دفاع برگزیده بود؛ اما قصد ما تحلیل حضور ظریف و اثرگذاری اش در این مجمع بین المللی نیست. هدف رمزگشایی از جملات کلیدی وزیر امور خارجه است که خواسته یا ناخواسته بر زبان آورده است. با تحلیل این سخنان بیش از سیاست خارجی ایران به سیاست داخلی و شیوه حکمروایی آن پی می بریم. ما ایدئالیست نیستیم؛ یعنی واقع گرا هستیم. ما می دانیم که قدرت نقش اساسی در روابط بین الملل دارد؛ یعنی آگاهیم نقش زور در حقوق بین الملل انکارناپذیر است و آمریکا قدرت آن را دارد تا با اعمال زور به برخی کشورها، آنان را وادار به اطاعت کند. ظریف تلاش می کند با این ناگفته ها به شیوه سیاست ورزان ایرانشهری این قدرت خودسر را نصیحت کند؛ نصیحتی توام با تهدید. «ما یک امپراتوری داشتیم که بر جهان حکومت می کرد»، این یعنی فخرفروشی دیپلماتیک. حفظ جایگاه تاریخی خود و تخفیف واقع گرایانه تاریخ آمریکا که ردپای این گونه سخنان را می توان در سیاست نامه نویسی یافت. تذکرهایی از جنس خواجه نصیر طوسی به هلاکوخان یا خواجه نظام الملک طوسی به دربار سلجوقیان. شاید مقایسه ظریف با این چهره های نامدار تاریخی اغراق آمیز باشد که هست؛ اما قلب واقعیت نیست. «ما می خواهیم چیزی بسازیم که از امپراتوری مان بیشتر دوام بیاورد»، با اینکه ظریف به تاریخ ایران باستان می بالد؛ اما درصدد احیای آن نیست. او از سوی حکومتی سخن می گوید که قرار است بنایی نو بنا کند. همه دولت های انقلابی به فراخور رخدادی که آنان را برکشیده است، چشم اندازی اتوپیایی از جامعه مطلوب دارند. هیچ یک از دولتمردان نسل اول و دوم انقلاب نمی توانند خود را از جاذبه شگفت انگیز روزهای انقلاب خلاص کنند. «به تهران بیندیشیم، تهران سال های 57- 58. ناگهان خیابان های بزرگ تهران مملو از بدن هایی به شکل جنین می شوند. آیا ملتی در حال تولد است؟... امام... می گوید: ما کوتاه نمی آییم، حق با ماست. مردم به طرف جایی می روند که تاکنون به آنها تعلق نداشته است. به طرف شمال، به طرف دانشگاه. زن ها از خانه ها بیرون می آیند. این خروج حتی اگر با چادر باشد، خروج قطعی است. خیابان ها و دیوارها فریاد می زنند، فریادی هزارساله، فریادی که سال ها انتظار کشیده بود.... امام که... در تبعید بود، می گفت: منطق ما با منطق شاه و ارتش و کارتر فرق می کند. اهمیت امام خمینی این بود که فراتر رفتن را امکان پذیر ساخت. عملی که او را سزاوار نام امام کرد. امام کسی است که چیزها را از نظم خود خارج ساخت. امام خمینی یعنی همین امکان...». «امام» در سیاست ایران نقش تعیین کننده ای دارد؛ نقشی که صرفا محدود به معنویت نیست. شاید همان چیزی است که فوکو در هنگام سفرش به ایران از آن به عنوان «معنویت سیاسی» یاد کرد. «امام» آمیزه ای از عشق و سیاست است. این درهم تنیدگی، سیاست را پیچیده جلوه می دهد. نگاه این چنینی به سیاست به این تصور دامن می زند که انگار در ایران حکومتی دوقطبی وجود دارد که البته این گونه نیست. حکومت در ایران مانند خاستگاه دینی گردانندگان آن دو سویه دارد. باطنی دارد و ظاهری و ظاهر آن دولت است. دولت های انقلابی که از این خاستگاه برخاسته اند، در نهایت منظومه ای از یک تفکر هستند. این سیاست نسبتی با سیاست ورزی در جهان ندارد. امام خمینی از همان آغاز با ترکیب عشق و سیاست به معنای دینی، روحی در کالبد دولت های بعد از انقلاب دمیده است که از این دستگاه جداشدنی نیست. از این رو است که ظریف با اینکه در آمریکا درس خوانده، بعد از اتمام یکی از جلسات برجام مستقیم به زیارت امام رضا (ع) می رود. دولت های بعد از انقلاب به آینده نگاهی اتوپیایی دارند، با احساسی نوستالژیک به جاذبه از دست رفته روزهای انقلاب. آینده برای دولت انقلابی، آینده تقویمی نیست. آینده همان مفهوم انتظار است که همه دولت های ایران برای احیای چنین جامعه ای رو به سوی آن دارند. این سیاست انتظار به معجزه باوری می انجامد. 
اگر حسن روحانی در سیل ویرانگر اخیر معجزه ای می بیند، از همین رویکرد نشئت می گیرد؛ رویکردی که جامعه سیاسی با آن آشناست. سیل خانمان برانداز دریاچه ارومیه را سیراب کرده و قنات های خشک شده 40ساله را دوباره به زمزمه واداشته است. خسارات سیل جبران خواهد شد؛ اما از خشک سالی فقط می توان با معجزه ای خلاص شد. دولت های انقلابی باور دارند همواره معجزه ای در راه است. اگر بگوییم برخی از مردم نیز این گونه می اندیشند، اغراق نکرده ایم. بی دلیل نیست که مردم سری نترس دارند و در میان مصائب اقتصادی به آینده امیدوارند. شب ها راحت می خوابند و اگر با قرص نان شکم شان را سیر کنند، چشم انتظار معجزه ای در راه هستند. این رویکرد توامان عشق و سیاست، انتظار و معجزه تحلیل های بسیاری را به بی راهه برده است. پس جای شگفتی نیست هنگامی که در سیاست حادثه ای رخ می دهد، دولت بعد از آن به چاره اندیشی می نشیند. مردم و دولت ها همواره فکر می کنند بالاخره راهی به سوی نجات وجود دارد. تاریخ پرتلاطم و خونین آنان این را به اثبات رسانده است. چه خوشایند، چه ناخوشایند؛ این ماییم، ما مردم ایران با دولت های منحصربه فرد خودمان که همواره چشم انتظار معجزه ای هستیم.
برای نوشتن این یادداشت از کتاب «زمانی میان زمان ها: امام، شیعه و ایران» نوشته لیلی عشقی، ترجمه احمد نقیب زاده، نشر فلات استفاده شده است.
                