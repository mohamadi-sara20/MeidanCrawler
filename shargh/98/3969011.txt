شنبه ۲۰ مهر ۱۳۹۸
-----------------------------------------
یادداشت
-----------------------------------------
کیمیاگران ایران امروز
-----------------------------------------

                    می گویند رازی، دانشمند بزرگ، در ابتدای کار در جست وجوی کیمیا بود. پس از مدتی گرفتار بیماری شد و ناگزیر از مراجعه به پزشک. پزشک دستمزدی کلان از او مطالبه کرد و به او گفت کیمیا همین دانش پزشکی است نه آنچه تو در طلب آن عمرت را تباه کرده ای. همین جمله باعث شد رازی بزرگ مسیر پژوهش های خود را تغییر داده و به جای جست وجوی بی حاصل کیمیا، به کیمیاگری واقعی دست بزند. امروز مشابه همین صحنه حیرت رازی از کیمیاگری واقعی طبیب و طعنه او به بیمارش، به اشکال مختلف در جامعه مشاهده می شود.
تصور کنید فردی از جمع نخبگان جامعه، سال ها از عمر و جوانی خود را صرف کسب علم می کند و با دریافت مدارک علمی معتبر از بهترین دانشگاه های جهان، با انگیزه خدمت به کشورش بازمی گردد اما برای او فرصت همکاری با دانشگاه فراهم نمی شود؛ زیرا همه کرسی های تدریس قبلا پر شده اند و جای خالی برای او وجود ندارد. او با بررسی بیشتر متوجه می شود مثلا فلان فرد با کمترین حد تخصص و توان علمی و صرفا به دلیل وابستگی سیاسی یا خانوادگی، بر کرسی تدریس نشسته و با اشاره به موقعیت خانوادگی خود و ارتباطاتش، به او می گوید کیمیا همین است نه آنچه تو در یافتن آن خودت را گرفتار رنج و زحمت کرده ای! فرد دیگری با رنج بسیار خود را آماده شرکت در کنکور کرده و آرزوی قبول شدن در رشته مورد علاقه اش را دارد، اما با وجود شایستگی از ورود به دانشگاه بازمی ماند. بعدها متوجه می شود بخش مهم ظرفیت رشته مورد علاقه اش از طریق انواع سهمیه ها پر شده است و هم کلاسی سابق او که از نظر صلاحیت علمی به گرد پایش هم نمی رسید، بدون هیچ دردسری پذیرفته شده و مشغول کسب علم است! این ارتباط ها برای دوست هم کلاسی، نوعی کیمیاگری است! فرد سوم، کارمندی بااستعداد، سخت کوش و وظیفه شناس در یک سازمان دولتی است که تلاش می کند در سایه سخت کوشی خود ارتقای شغلی بیابد و در موقعیتی بهتر قرار بگیرد. بااین حال، او هم به در بسته می خورد؛ زیرا موقعیت شغلی بهتر و «مرغوب تر» مال افراد خاصی است که از ارتباط ها و مناسبات خاصی برخوردار هستند. این فرد هم به گونه ای با چنین پیامی روبه رو می شود که کیمیای واقعی ایجاد ارتباط های «سازنده» با کانون های بیرونی است نه سخت کوشی، امانت داری و وظیفه شناسی. او نیز مثل افراد موفق جامعه می توانست به جای هدر دادن توان و وقت خود برای کسب تجربه و فراهم کردن اسباب بزرگی، به کیمیاگری واقعی پرداخته و با رنج و زحمت به مراتب کمتری بر مسند مدیریت و ریاست تکیه بزند. آن دیگری فعالی اقتصادی است که با استفاده از سرمایه گردآمده در چندین نسل، تجارتی راه انداخته و با اتکا به هوش، استعداد و تجربه خود، مشغول کسب وکار خانوادگی است، اما پس از مدتی متوجه می شود بازرگان رقیب او بدون داشتن دارایی موروثی و با کمترین تلاش و زحمت و صرفا در سایه ارتباطات رانتی، به چنان مکنتی رسیده که تمام دارایی خانوادگی او برایش حکم «پول خرد» را دارد. اینجا هم این فعال اقتصادی همان پیام پرمعنی را دریافت می کند که او و پیشینیانش عمر خود را بیهوده در طلب کیمیا تلف کرده و از کیمیای واقعی که همانا مناسبات رانتی است، غافل مانده اند.گسترش مناسبات رانتی در جامعه، علامتی خاص به همه شهروندان می دهد؛ اینکه لازم نیست برای کسب ثروت و مکنت خود را به زحمت بیندازند و فقط کافی است راه پیشرفت را بلد باشند و با ایجاد ارتباطات، به خواسته خود برسند. برای بررسی درستی یا نادرستی این ادعا، فقط باید به بررسی کارنامه کلان سرمایه دارانی که بخش عمده دارایی خود را در سال های اخیر به دست آورده اند، پرداخت و این نکته که چند درصد از چنین دارایی هایی منشا ارثیه خانوادگی دارد.
اولویت دادن به معیارهایی غیر از شایستگی های فردی در استخدام و ارتقای نیروی انسانی و حتی در جذب کادر علمی دانشگاه ها، موقعیتی را فراهم آورده که نخبگان و شایستگان از فرصت های استخدامی محروم شوند و در مقابل نورچشمی های کم توان و کم تجربه بر کرسی ریاست بنشینند و بالطبع تصمیم های نادرست و ناصواب بگیرند. در واقع، این نخبگان نیستند که از فرصت استخدام محروم مانده اند، بلکه جامعه است که از خدمات آنان بی بهره شده است.چند سال پیش خبر استخدام دسته جمعی یک گروه در یکی از شرکت های وابسته به شهرداری تهران در رسانه ها منتشر شد و غوغایی برانگیخت، اما هرگز مردم در جریان تدابیری که احتمالا برای جبران و بازگرداندن حق به حق دار به کار گرفته شد، قرار نگرفتند. به تازگی نیز خبر ناموفق ماندن جوانان مستعد کشورمان در کنکور و تخصیص بخش مهمی از ظرفیت رشته های مرغوب دانشگاهی به افراد دارای سهمیه جلب توجه کرد، اما متولیان امر پاسخی معقول به شهروندان ندادند که چرا ظرفیت پذیرش این رشته ها با چنین دست ودل بازی بی سابقه ای از دسترس عموم مردم خارج شده است. در سایر حوزه ها هم کم و بیش چنین موضوعاتی دیده می شود.  امروزه جامعه مستعد پیشرفت ایران بیش از هر دارو و درمانی نیازمند اقداماتی جدی برای ریشه کن کردن مناسبات رانتی در همه حوزه هاست و بدون درمان این بیماری، امیدبستن به پیشرفت و تحول چیزی جز توهم نیست. 
                