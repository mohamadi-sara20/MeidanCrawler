یک‌شنبه ۲۶ آبان ۱۳۹۸
-----------------------------------------
حرف اول
-----------------------------------------
سیاست گذاری برای حضور اتباع افغانستان
-----------------------------------------

                    تصادف دو خودروی حامل مهاجران افغانستانی در محور سراوان-خاش موجب فوت 28 نفر و زخمی شدن بیش از 20 نفر شد. تصادف خودروهای اتباع غیرمجاز یا خودروهای قاچاق سوخت در استان سیستان وبلوچستان آمار بالایی را در این استان محروم شرق کشور به خود اختصاص داده است. در سال های گذشته روند قاچاق انسان از محورهای شرقی کشور به درون کشور و حتی به سمت مرزهای غربی کشور افزایش درخورتوجهی پیدا کرده است. افزون بر مهاجران عموما جویای کار افغانستانی، مهاجران از کشورهای هندوستان، بنگلادش، میانمار، هندوستان، فیلیپین و حتی آفریقای جنوبی، سودان و سومالی بخشی از آمارهای چندده هزارنفری مهاجران وارد شده به کشور و سپس اقدام بخشی از این مهاجران به خروج غیرقانونی از کشور به سمت ترکیه و اروپا را تشکیل می دهند. جدای از تحلیل چرایی افزایش شمار مهاجران وارد شده به کشور، بررسی و تحلیل این موضوع حائز اهمیت است که چرا باوجود وقوع تصادف هایی با آمار بسیار بالای تلفات در جاده های شرقی و جنوبی کشور ازجمله در استان های سیستان وبلوچستان، فارس و هرمزگان اقدامی جدی برای مدیریت موضوع تردد اتباع خارجی در کشور نشده است؟ آیا سامان دهی ورود شهروندان خارجی به درون کشور با چنان پیچیدگی ها و دشواری هایی روبه رو است که از عهده مسئولان مربوطه خارج است؟ آیا نمی توان با تهیه مقدمات کارشناسی و ملزومات قانونی راهی برای مدیریت ورود و خروج اتباع خارجی به درون کشور یافت؟ آیا برای محافظت از جان اتباع خارجی که به صورتی (قانونی یا غیرقانونی) وارد کشور شده اند، نمی توان اقدامات مناسبی را تدارک دید؟ بسیاری از اتباع واردشده به کشور به ویژه مهاجران افغانستانی از اقشار محرومی هستند که رنج و آلام زندگی در شرایط دشوار در کشورمان را پذیرفته اند. این قشر زحمتکش سهم مهمی در انجام فعالیت های سخت و کارهای دشوار کشور در چند دهه گذشته بر عهده داشته اند. سامان دهی ورود اتباع خارجی به ویژه مهاجران شریف افغانستانی و یافتن راهکارهای انسانی، قانونی و روشن برای اینکه هم باعث شفاف شدن روند و میزان ورود و خروج مهاجران افغانستانی به کشور شود و هم به نحوه تردد این گروه در درون کشور نظم و قاعده ببخشد، نیازمند استفاده از نظرات کارشناسان و مطالعه و برنامه ریزی کارشناسی شده است. 
... در سال های گذشته از آن غفلت شده است! اگرچه روند کاهش ارزش برابری ریال در برای ارزهای خارجی موجب کاهش محدود تردد مهاجران افغانستانی در ایران شد اما تردد به ایران از سوی شهروندان افغانستانی به بخشی از سنت روزمره زندگی در این کشور جنگ زده و بلازده مبدل شده است. بسیاری از شهروندان افغانستان حضور کوتاه مدت، میان مدت و طولانی مدت در ایران را تجربه کرده اند. اشتراکات فراوان فرهنگی، زبانی، تباری، دینی و هم جواری سرزمینی موجب شده است تا این گروه ایران را برای کار و درآمد انتخاب کنند و در نتیجه میلیون ها نفر از اهالی افغانستان تردد به ایران را تجربه کرده اند و افق های موجود هم بیانگر استمرار این وضعیت است. دیوارکشی در مرز ها و سایر اقدامات سخت افزاری هم نتوانسته تغییر محسوسی در این وضعیت ایجاد کند. جامعه ایران نیز به این وضعیت خو کرده است؛ بنابراین شاهدیم در بخش هایی از کشور، شهروندان افغانستانی نه تنها به عنوان مهاجران سخت کوش شهره شده اند بلکه حتی حضور طولانی مدت این مهاجران در درون کشور به پیوندهای اجتماعی و فرهنگی و حتی خانوادگی گسترده ای نیز منجر شود. این شرایط نیاز به تدوین بسته سیاستی چندجانبه ای را بیش از گذشته ضروری می سازد. برای این مهاجران سختکوش و پرتلاش تامین امنیت در هنگام ورود به کشور و تردد در درون کشور بسیار ضروری است. نباید در برابر اتفاقات ناگواری مانند تصادف روزهای گذشته که به کشته و زخمی شدن حدود 50 نفر از اتباع افغانستانی انجامید، بی تفاوتی پیشه کرد. رنج و آلام این مهاجران شریف را باید درک کرد و برای مهار آن برنامه های کارشناسی شده تدارک دید. 
                