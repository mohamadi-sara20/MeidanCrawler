یک‌شنبه ۲۵ فروردین ۱۳۹۸
-----------------------------------------
یادداشت
-----------------------------------------
اولین قتل عام در خاورمیانه
-----------------------------------------

                    24 آوریل سالروز نمادین نخستین کشتار سازمان یافته قرن بیستم است که منجر به پاکسازی نژادی نزدیک به 1.5 میلیون نفر در ارمنستان غربی یا شرق آناتولی شد. این پروژه در سال های آخر امپراتوری عثمانی پیامدهای سیاسی، اجتماعی و حتی ژئوپلیتیکی داشت که در تعیین مرزهای جدید بی تاثیر نبود.
ابعاد حقوقی این واقعه که پیش زمینه ای تجربی برای هولوکاست، کشتار کردها و شیعیان در عراق و سایر پاکسازی ها بود؛ تا به امروز گریبان گیر عاملان آن است. این نسل کشی بی رحمانه علاوه بر اینکه دموگرافی طبیعی خاورمیانه را تغییر داد، جسارت کافی به مستبدان آینده در منطقه مانند صدام برای کشتار کردها و شیعیان داد.
وجدان جمعی ترکیه، مدت ها است که درباره این تراژدی تاریخی حساس شده و زمزمه های جدی مبنی بر عذرخواهی از ارامنه در قالب کمپین های مختلف آغاز شده است. «حسن جمال» نوه پسری جمال پاشا از سران دولت عثمانی یکی از سه عامل اصلی این نسل کشی، نمادی از وجدان آزرده ترک ها در برابر این جنایت است. او با نوشتن کتابی با عنوان «نسل کشی ارامنه» سعی کرده است بخشی از آمال و رنج های تاریخی را التیام دهد.
بسیاری از روشنفکران، نمایندگان مجلس و روزنامه نگاران ابراز تاسف و شرمندگی کرده اند. رجب طیب اردوغان در 23 آوریل 2014 با انتشار بیانیه ای هرچند از عنوان نسل کشی استفاده نکرد؛ اما از این واقعه رسما عذرخواهی کرد. به هر حال وجدان ملی ترک ها از این جنایت دولتی آزرده شده و انتظار می رود ترکیه در سال های بعدی گام های مثبت تری در این باره بردارد. ترکیه دارای یکی از پیشروترین جوامع مدنی در منطقه است و همین خصلت باعث شده دینامیسم های داخلی آن مانند چراغی در تاریکی عمل کند. همین ویژگی است که ترکیه را با کشورهایی مانند عراق متفاوت کرده و یک سر و گردن فراتر قرار داده است؛ اما آنچه ژنوساید را برای مردم منطقه خاورمیانه مهم می کند، دو نکته اساسی است:
نخست اینکه جنایت ژنوساید اولین گام برای کشتار و پاکسازی نژادی از سوی عده ای افراطی در حکومت اتحاد و ترقی (دهه پایانی عمر عثمانی) بود که خاورمیانه را برای خشونت های مذهبی و قومی بعدی آماده کرد؛ بنابراین تقبیح مستمر و بدنامی «ایدئولوژی و عاملان» این جنایت، فارغ از وابستگی ملی شان جوامع را برای مدارا و هم زیستی بیشتر آماده و تضمین می کند تا شاید خاورمیانه، در برابر ذهنیت و گفتمان افراط گری تا اندازه ای بیمه شود.
نکته دوم آسیبی است که کشور و مردم ایران از این واقعه متحمل شدند. در تاریخ آمده است که دیگر اتباع مسیحی عثمانی (موسوم به جیلوها) پس از مشاهده کشتار ارامنه، دست به شورش زده و از حکاری به سمت شمال غرب ایران حمله کرده و در نتیجه ستم هایی به مردم آذربایجان وارد کردند. دولت عثمانی بدون آنکه مسئولیت رفتار اتباع خود را بپذیرد، چشم خود را بر رفتار آنها بست. 
همین نکته نشان می دهد که امنیت کشورمان تا چه حد متاثر از حاشیه بیرونی مرزهاست و سرریز اتفاقاتی از این دست چگونه می تواند امنیت ما را تحت تاثیر خود قرار دهد.
 البته ایران در آن دوران روزگار بی دولتی را در سال های پایانی قاجاریه سپری می کرد؛ اما امروز کشور ما قدرتمند است و قادریم با چشم باز رخدادهای اجتماعی و سیاسی جدار بیرونی مرزهای خود را دنبال کرده و تمهیدات پیشگیرانه برای جلوگیری از رخدادهای مشابه اتخاذ کنیم.
                