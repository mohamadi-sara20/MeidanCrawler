سه‌شنبه ۱ مرداد ۱۳۹۸
-----------------------------------------
type_unknown
-----------------------------------------
تحدید خودمختاری موسسات خیریه
-----------------------------------------

                    

درحال حاضر واقعا دولت نمی داند به افراد تحت پوشش نظام حمایتی چه خدماتی اعم از مستمری و خدمات حرفه ای ارائه می شود. بررسی های میدانی نیز نشان می دهد مثلا در استان های مختلف چه بسا مستمری ای که به مددجویان دارای شرایط یکسان پرداخت می شود، متفاوت است و وزارت رفاه و سازمان برنامه عملا تصویر شفافی از این وضعیت ندارند.در تقریبا 10 سال اخیر، کار جدیدی در این زمینه انجام نشده است و فقط پژوهش های دانشگاهی و سازمانی پراکنده ای وجود دارد. رضا امیدی، عضو هیئت علمی دانشگاه تهران می گوید: اگر فهرست و شناسنامه خدمات دستگاه های حوزه حمایتی را که از بودجه عمومی دولت تامین مالی می شوند بخواهید، هیچ مستندات درخور اعتنایی نمی یابید؛ اینکه چه خدماتی را از چه سالی، به چه کسانی، با چه معیارهایی و چه میزانی از مزایا در چه دوره زمانی اختصاص داده اند.  
سازمان های اجرائی این حوزه در برابر هر تلاشی که قدرت سازمانی یا منابع مالی آنها را محدود کند، مقاومت می کنند. به یک معنا، تاکنون عملا وجود سیاست گذار واحد در حوزه رفاهی ایران به رسمیت شناخته نشده است.
در چنین شرایطی، مجلس با تصویب ماده ای وزارت تعاون، کار و رفاه اجتماعی را مکلف به ایجاد سامانه ای کرد که در آن لازم است تمام حمایت ها و کمک های سازمان های حمایتی، به تفکیک نام افراد کمک گیرنده ثبت شود. از آنجا که این اقدام سازمان های حمایتی را محدود خواهد کرد، کارشناسان پیش بینی می کنند ایجاد این سامانه با اخلال و مقاومت روبه رو شود.

 به تازگی در قانون بودجه پیش بینی شده همه دستگاه های موضوع ماده 5 قانون مدیریت خدمات کشوری که به هر شکل از اقشار آسیب پذیر حمایت می کنند، مکلف اند تمام حمایت ها و کمک های خود را به تفکیک شناسه ملی فرد دریافت کننده حمایت در سامانه وزارت تعاون، کار و رفاه اجتماعی ثبت کنند؛ ضرورت وجود این قانون چیست؟
آنچه در تبصره 18 قانون بودجه سال 1398 آمده است، بر حوزه بوروکراسی اقدامات حمایتی دلالت دارد. پیش تر اصول و قواعدی برای ایجاد هماهنگی های بوروکراتیک در حوزه حمایتی در قوانین بالادستی مثل قانون ساختار نظام جامع رفاه و تامین اجتماعی نیز پیش بینی شده بود و حتی منابع حاصل از وجوهات شرعی و خیریه ها نیز به عنوان یکی از منابع حوزه رفاه و تامین اجتماعی مدنظر قرار گرفته است. قانون ساختار نظام جامع به دنبال انتظام بخشی و انسجام بخشی به حوزه رفاه اجتماعی و برقراری رابطه ای نهادی بین سیاست گذاری های اقتصادی و اجتماعی بود. تبصره 18 نیز سازوکاری اجرائی را تعریف کرده و دنبال ایجاد هماهنگی درون برنامه ای، بین برنامه ای و داشتن تصویری از وضعیت اقدامات حمایتی و ارزیابی آنهاست. واقعیت این است که درحال حاضر دولت واقعا نمی داند به افراد تحت پوشش نظام حمایتی چه خدماتی اعم از مستمری و خدمات حرفه ای ارائه می شود. بررسی های میدانی نیز نشان می دهد مثلا در استان های مختلف چه بسا مستمری ای که به مددجویان دارای شرایط یکسان پرداخت می شود، متفاوت است و وزارت رفاه و سازمان برنامه عملا تصویر شفافی از این وضعیت ندارند.
 تاکنون هیچ تحقیقی انجام نشده است که تصویری از خدمات حمایتی داشته باشد؟
درباره چارچوب و تصویر کلی نظام حمایتی ایران، گزارش هایی پژوهشی حتی از سوی نهادهای بین المللی تهیه شده؛ البته در تقریبا 10 سال اخیر کار جدیدی انجام نشده است. پژوهش های دانشگاهی و سازمانی پراکنده ای نیز وجود دارد؛ اما شما اگر برای مثال فهرست و شناسنامه خدمات دستگاه های حوزه حمایتی را که از بودجه عمومی دولت تامین مالی می شوند بخواهید، هیچ مستندات درخور اعتنایی نمی یابید؛ اینکه چه خدماتی از چه سالی، به چه کسانی، با چه معیارهایی، چه میزانی از مزایا را در چه دوره زمانی اختصاص داده اند. حال اگر بخواهید برای مثال تاثیر این خدمات و منابع اختصاص یافته را بر «وضعیت اقتصادی اجتماعی» خانوارهای تحت پوشش بررسی کنید، تقریبا مستنداتی وجود ندارد؛ البته شاید بخشی از مسائل محدود به حوزه حمایتی نباشد و بسیاری از حوزه های سیاست گذاری با چنین چالشی مواجه باشند.
نکته مهمی که لازم است به آن توجه شود، این است که ما داریم درباره حوزه حمایتی در معنای محدود آن صحبت می کنیم؛ یعنی اصطلاحا بخش گزینشی و هدفمند حوزه حمایتی. می دانید که برنامه های حوزه حمایتی در دو سطح همگانی (universal) و گزینشی (selective) دسته بندی می شوند.
 بسته به ارزش های حاکم بر نظام سیاست گذاری، ماهیت یک نظام حمایتی می تواند مبتنی بر یکی از این دو دسته باشد؛ مثلا در نظام هایی که «همبستگی اجتماعی» ارزشی محوری تلقی می شود، اکثر سیاست گذاری ها از نوع همگانی است؛ به ویژه در حوزه هایی مانند آموزش، بهداشت، اشتغال و مسکن؛ اما در برنامه های گزینشی تلاش می شود با انواعی از سازو کارها، تورهای ایمنی اجتماعی برای پوشش جمعیت واجد شرایط طراحی شود. اگر خیلی از پرسش اصلی شما فاصله نگیریم، مسئله این است که برای مثال در ایران که براساس مطالعات مختلف در سه مقطع 1385، 1392 و 1397 سه جهش را در جمعیت زیر خط فقر مطلق تجربه کرده و امروزه برآورد می شود نزدیک به 40 درصد جمعیت زیر خط فقر مطلق هستند، برنامه های گزینشی تا چه اندازه معنادار و قابل اجرا است؟
برگردیم به سوال شما، در آن معنای جزئی که توضیح دادم، به نظر می رسد تصویر روشنی از خدمات حمایتی در دسترس نیست؛ حتی گروه های ذی نفع گاهی آمارهای نهادهای حمایتی را به طور جدی زیر سوال می برند و مخدوش می دانند. مثالی بزنم؛ در این دولت لایحه ای به منظور حمایت از معلولان تدوین و تصویب شد و در قانون بودجه سال جاری نیز اعتباری برای اجرائی شدن آن در نظر گرفته شد. در بحث های مربوط به برآورد مالی اجرای این قانون، ذی نفعان اصلی یعنی جامعه معلولان بر این باور بودند که آمارهای ارائه شده از سوی دستگاه متولی با بیش برآورد زیادی همراه است؛ یعنی خود نمایندگان معلولان آمار واقعی معلولان را بسیار پایین تر از آنچه دستگاه متولی اعلام می کرد، می دانستند؛ یا به تازگی خود کمیته امداد که وارد مطالعه میدانی فقر از جمعیت تحت پوشش خود شده، اعلام می کند که در شهرستان های بررسی شده فقیرترین لایه جمعیتی (پنج درصد) تقریبا تحت پوشش هیچ گونه نهاد حمایتی قرار ندارد. دوباره تاکید می کنم که داریم درباره حوزه حمایتی در معنای خاص و محدود آن صحبت می کنیم؛ پس با این توضیح تصویر روشن و کاملی از نظام حمایتی موجود نیست.
  اجرای تبصره 18 در چه مرحله ای است؟
تا جایی که اطلاع دارم، هنوز اجرائی نشده است؛ یعنی بخشی از سامانه که در وزارت تعاون، کار و رفاه اجتماعی مستقر است، راه اندازی شده؛ اما سمت دیگر کار که به نظام بانکی مربوط است، با چالش مواجه است. ببینید، چنین تبصره هایی تا حد زیادی به دنبال «شفافیت» برنامه ها و هزینه کرد منابع عمومی هستند. به نظر می رسد در بخش بانکی نیز فراهم کردن امکان دسترسی به موجودی و تراکنش های حساب های بانکی و ایجاد رویه واحد هم به لحاظ فنی مسائلی دارد و هم چه بسا ملاحظات سیاسی درباره آن وجود داشته باشد. البته در یکی، دو سال اخیر تلاش های زیادی در راستای ایجاد خزانه داری واحد و شفافیت دخل و خرج دولت انجام می شود که در برخی بخش ها به نتایجی هم رسیده است.
 به نظر شما نباید سیاست های حمایتی از کانال یک دستگاه یا سامانه واحد انجام شود؟
در حوزه حمایتی حتی در همان معنای خاص و محدود آن یعنی طراحی و سازماندهی تورهای ایمنی اجتماعی، انواعی از خدمات بوروکراتیک و حرفه ای وجود دارد. منظور از خدمات بوروکراتیک خدماتی مانند پرداخت مستمری های نقدی، کمک های غیرنقدی و... است و خدمات حرفه ای به مواردی مثل مشاوره، مددکاری، توان بخشی و... مربوط می شود. در بسیاری از کشورها اصطلاحا «پنجره واحد خدماتی» وجود دارد؛ یعنی در عین وجود تعدد نهادهای دولتی و غیردولتی، سازوکار روشن و نسبتا مورد اجماع و واحدی برای ارائه خدمات تعبیه شده است؛ مثلا در ترکیه 15، 16 نهاد عمومی در حوزه مساعدت های اجتماعی فعالیت دارند؛ اما تابع سیاست ها و برنامه های وزارت خانواده و  سیاست گذاری اجتماعی هستند. کارکرد پنجره های واحد در واقع ایجاد هماهنگی و رفع واگرایی های اجرائی و نظارتی بین سازمان ها و برنامه های حوزه حمایتی و فراهم شدن امکان ارزیابی و تاثیر سنجی برنامه ها است. در ایران هم در چهار، پنج سال اخیر و با طراحی و ایجاد پایگاه اطلاعات جامع رفاه ایرانیان گام هایی در این زمینه برداشته شده و برخی خدمات حمایتی مانند بیمه کارگران ساختمانی و یارانه بیماران خاص و مواردی از این دست از طریق همین پنجره واحد انجام می شود. ملاحظه ای که باید در نظر داشت، این است که این سازو کارها باید به راهکارها و استراتژی های کلان تری مرتبط شود و به یک معنا نظام سیاست گذاری باید تلاش بیشتری هم در سطح کلان برای پیشگیری و کنترل سیاست گذاری های ضداجتماعی و تشدیدکننده فقر و نابرابری داشته باشد. با این توضیح، من فکر می کنم سازوکار بهینه برای حوزه حمایتی این است که مستمری ها صرفا توسط دولت پرداخت شود و نهادهای حمایتی فقط به ارائه خدمات حرفه ای بپردازند و در شناسایی جامعه هدف نقش داشته باشند. از این زاویه، تبصره 18 قانون بودجه درواقع سازوکاری بینابینی است؛ یعنی دولت به جای اینکه متصدی پرداخت مستمری باشد، فعلا می کوشد اطلاعات دقیقی از میزان پرداختی ها داشته باشد. البته از سال 1396 که براساس قانون بودجه، میزان مستمری خانوارهای تحت پوشش نهادهای حمایتی افزایش یافت، خود دولت یارانه نقدی را به اضافه مستمری اضافه شده واریز می کرد؛ اما این نقش دولت ادامه پیدا نکرد و سازمان های حمایتی کار را به نوعی از دست دولت خارج کردند و الان هیچ ارزیابی ای از نحوه اضافه شدن مستمری ها و میزان آن وجود ندارد. به واقع، سازمان های اجرائی این حوزه در برابر هر تلاشی که قدرت سازمانی یا منابع مالی آنها را محدود کند، مقاومت می کنند. به یک معنا، تاکنون وجود سیاست گذار واحد در حوزه رفاهی ایران عملا به رسمیت شناخته نشده است. بدیهی است یک الزام پیشبرد چنین سازوکاری رفع واگرایی های ناشی از نداشتن درک مشترک از اهداف و اولویت های سیاست گذاری از یک سو و رفع تعارض های ساختاری و اطلاعاتی و ایدئولوژیک و منفعتی بین بازیگران مختلف حوزه حمایتی از سوی دیگر است. یکی از چالش های ناشی از این تعارض ها شکل نگرفتن یک استراتژی مشخص و مورد توافق در حوزه های حمایتی است. حتی تلاش هایی مثل تدوین و تصویب قانون ساختار نظام جامع رفاه و تامین اجتماعی نیز تا حد زیادی نتوانست به چنین توافقی منجر شود.
 پس یکی از دلایل اجرانشدن چنین سازوکارهایی وجود تعارض منافع میان سازمان هاست؟
البته مسئله فراتر از صرف تعارض منافع است. انواعی از تعارض های ساختاری نیز وجود دارد. در حوزه های مختلف به ویژه در حوزه هایی که تعدد دستگاه ها و نهادهای اجرائی با منابع متفاوت مشروعیت سیاسی و بوروکراتیک وجود داشته باشد، هر نهادی براساس اهدافی آشکار و پنهان تاسیس می شود؛ اما به تدریج خود آن نهاد موجودیت مستقلی چه بسا منفک از اهداف تاسیسی خود پیدا می کند و به دنبال گسترش اقتدار سازمانی خود برمی آید و درواقع اهداف تاسیسی ماهیتی ثانویه پیدا می کنند. ما در حوزه های اجتماعی به شدت با چنین وضعیتی مواجهیم. البته منظورم این نیست که این تشتت سازمانی اصلی ترین عامل ناکارآمدی برنامه های حمایتی است، اما عامل مهمی است که سایر عوامل را درون خود جای می دهد؛ ناهماهنگی های بوروکراتیک نشانه ای از وجود تعارض در ساحت های دیگر است؛ برای مثال به لحاظ ماهیت اقتصاد سیاسی و پارادایم غالب در ایران دینامیسم های تولیدکننده و تشدیدکننده فقر و نابرابری به مراتب قوی تر از برنامه ها و اقدامات حمایتی عمل می کنند. انواعی از تعارض های ساختاری و به تعبیری تودرتویی های نهادی نیز به این وضعیت دامن می زند. از طرفی، مسئله صرفا تعارض و ناهماهنگی بین دستگاه ها یا بخش ها نیست و گاه حتی یک وزارتخانه یا سازمان در وضعیتی قرار دارد که توان پیشبرد برنامه ها را حتی درون زیرمجموعه و سلسله مراتب سازمانی خود ندارد؛ پدیده ای که تحت عنوان «درون تهی شدگی» از آن یاد می شود.
 شما اطلاعی از چگونگی اخذ مجوز برای فعالیت های حمایتی و تاسیس خیریه دارید؟ اینکه وضعیت در ایران و سایر کشورها در این زمینه چگونه است؟ به تازگی بحث های زیادی حتی از سوی برخی از خود خیریه ها درباره عدم شفافیت آنها وجود دارد.
خیر؛ از جزئیات آن اطلاعی ندارم، اما به نظر می رسد تاسیس موسسات خیریه نسبت به سایر نهادهای مردمی نظیر «ان جی او»ها راحت تر است. چند سال قبل مطالعه ای درباره رابطه «ان جی او»ها با دولت انجام دادیم. در بررسی تجربه کشورها دیده می شد که عموما تاسیس چنین نهادهایی دشوار نیست و در مواردی در حد اعلام پایبندی به منشور اخلاقی کفایت می کند، اما بر فعالیت آنها پس از تاسیس نظارت جدی می شود. حتی در برخی کشورها، سازوکارهایی برای جهت دادن به منابع خیریه وجود دارد؛ هم به لحاظ حوزه فعالیت، هم به لحاظ منطقه فعالیت و هم به لحاظ جمعیت هدف؛ یعنی سازوکارهای ارتباطی روشنی با نهادهای سیاست گذاری برقرار می شود. ما هم نمونه هایی از این دست را داریم؛ برای مثال براساس برآوردها بیش از یک سوم مدارس کشور در 40 سال اخیر توسط خیرین مدرسه ساز احداث شده است.مسئله شفافیت عملکردی و مالی خیریه ها و نهادهای این چنینی، در بسیاری کشورها از مسائل پیچیده و پرحاشیه است. اینکه گاهی خود این نوع نهادها به ابزار پول شویی و فساد مالی تبدیل می شوند یا پوششی می شوند برای فعالیت های غیرقانونی یا ابزاری برای کار و کاسبی با مسائل اجتماعی و فقرا و بسیاری از این موارد. برخی نظریه پردازان حوزه حمایتی نیز در نقدهایی رادیکال، گاهی نهادهای خیریه را در یکی، دو دهه اخیر ابزار پیشبرد سیاست های ضد اجتماعی دولت ها و به نوعی ابزار مسئولیت زدایی از دولت می دانند. برای هرکدام از این چالش ها می توان مصداق های روشنی را درباره فعالیت خیریه ها و «ان جی او»های ایران نیز فهرست کرد، اما باید به سه نکته توجه کرد: اول اینکه نظارت و گزارش گیری شفاف از این گونه نهادها در دنیا بسیار جدی است، حال این گزارش گیری یا از سوی دولت انجام می شود یا از سوی فدراسیون ها و اتحادیه هایی که خود این نهادها به طور دموکراتیک طراحی می کنند، دوم اینکه با وجود این نقدها نباید کلیت فعالیت خیریه را به چالش کشید و سوم اینکه وجود حتی گسترده خیریه ها و «ان جی او»ها بنا نیست جایگزین وظایف دولت و نظام سیاسی در مواجهه با مسائل اجتماعی باشد. 
                