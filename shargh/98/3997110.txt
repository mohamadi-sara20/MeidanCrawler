دو‌شنبه ۲ دی ۱۳۹۸
-----------------------------------------
حرف اول
-----------------------------------------
در سوگ 2 کولبر مریوانی
-----------------------------------------

                    در آستانه آخرین شب های سرد پاییزی فوت دو کولبر نوجوان اهل روستای نی مریوان غم جانکاهی بر روح و روان بسیاری از ایرانیان برجای گذاشت. دو برادر جوان و نوجوان مریوانی که برای گذران زندگی سخت و مشقت بارشان ناچار به کولبری بودند در گردنه ته ته در حالی جان به جان آفرین تسلیم کردند که تقلای زیادی شد تا بلکه از سرما نجات یابند، یخ نزنند و از رویارویی تلخ با سرما و یخبندان با پیروزی خارج شوند؛ افسوس که چنین نشد و بدن دو برادر در میان یخ و برف، سرد شد! این نخستین باری نیست که تن رنجیده و خسته هم وطنی مرزنشین با مرگ در سرما و یخبندان یا گرما و بی آبی دست وپنجه نرم می کند. کم نیست روزهایی که خبر تلخ جان باختن کولبری یا سوخت بری را در مرزهای غربی یا شرقی کشور نشنویم و افسوس و زنهار بر زبان جاری نشود؛ زنهار برای شرایط سخت و دشوار مرزنشینان کشور!
1-موضوع تجارت مرزی پدیده ای است با تاریخ طولانی و عمری چند دهه ای! نگاهی به تصویب نخستین قانون درباره قاچاق در دوره رضاشاه پهلوی در سال 1312 عمر طولانی تجارت مرزی را نمایان می کند. اما در دهه های اخیر بر ابعاد تجارت غیررسمی مرزی به صورت شگفت انگیزی افزوده شده است. هزاران نفر از مرزنشینان روی به سوی تجارت مرزی آورده و گروه قابل توجهی از آنان کولبری پیشه کرده اند! این وضعیت نشانه آشکاری از مسائل ساختاری اقتصاد کشور است که گروهی از هم وطنان را به سوی تجارت از نوع کولبری می کشاند! چرا در گذشته راه حلی ساختاری و ریشه ای برای این موضوع اندیشیده نشده است؟ دستگاه تدبیر و نظام برنامه ریزی کشور در این سال ها برای ارتقای معیشت مرزنشینان چه اقداماتی انجام داده است؟ 
نتایج این برنامه ها و اقدامات در کاهش شمار کولبران چه بوده است؟
2-درگذشت دو جوان مریوانی موجی از همدردی ملی برانگیخت. هزاران کاربر فضای مجازی و شبکه های اجتماعی ناراحتی و غم خود را بابت درگذشت این نوجوانان سرمازده و مرزنشین مریوانی پنهان نکردند. بازتاب گسترده این غم و حرمان در فضای واقعی و رسانه ای و مجازی کم سابقه بود!جامعه ایران از روندهای جاری در مناطق مرزی کشور به ویژه غرب کشور راضی نیست. برای بهبود فضای کسب وکار و ارتقای سطح معیشت هم وطنان ارجمندمان در غرب و شرق کشور چه برنامه ای در دستور کار نهادهای ذی ربط دولتی و حاکمیتی قرار دارد؟ آیا تدابیر تازه ای برای حل وفصل ساختاری معضلات و مشکلات این مردمان رنجدیده اندیشیده شده است؟
3-میلیون ها ایرانی برای درگذشت این دو نوجوان مریوانی سوگوار بودند. همان گونه که همشهری های مریوانی نیز سخت دلخور و غمبار این ماجرا بودند. اما در کنار این همدلی ملی و انسانی اهل محل و سایر نقاط کشور، شنیدن این روایت که درخواست یاری سه کولبر گرفتار در برف یعنی زانیار، آزاد و فرهاد از کولبران گذری و حتی آنانی که قاطر داشته اند، با بی مهری و بی توجهی روبه رو شده و کولبران هم پیشه تلاشی نکرده اند تا برای نجات این گرفتاران در سرما گامی بردارند، نشانه ای ناخوشایند است؛ جامعه ای که حتی به یاری پرندگان گرفتار در سرما برمی خاست، چرا گروهی ولو کم شمار در برابر درخواست یاری نوجوان گرفتار در سرما و یخبندان یاری گری پیشه نمی کند؟
4-افزون بر موارد سهمناک نظام تدبیر و دیوانسالاری فرسوده کشور چه بر سر نهادهای فرهنگی کشور آمده است؟ چرا رسانه ملی در این غم ملی به همدلی با این مردم رنجدیده مرزنشین نمی پردازد؟ آیا پخش مستقیم برنامه هایی از جست وجوی اجساد دو سرمازده مریوانی یا تشییع پیکر این دو برادر فداکار که برای امرار معاش خانوادگی به کوه زده تا از طریق کولبری نانی برای خود و والدین و عزیزانشان دست و پا کنند، کاری دشوار بود؟ آیا همه ایرانیان سهمی از تامین بودجه های دستگاه عریض وطویل رادیو و تلویزیون کشوری ندارند؟ آیا فلسفه وجودی این رسانه برای همین ملت نیست؟آزاد و فرهاد خسروی در یخ و سرما جاودانه شدند تا بلکه نهیبی  باشند برای آنانی که در اجرای تعهدات و مسئولیت هایشان کوتاهی کردند؛ شاید وجدان ها به درد آید و راهی برای زندگی و نان این مرزنشینان نجیب یافته شود.
                