سه‌شنبه ۱۲ آذر ۱۳۹۸
-----------------------------------------
یادداشت
-----------------------------------------
گذار از «بی سوادی» به «بدسوادی»
-----------------------------------------

                    هرازگاهی به بهانه چرایی و چگونگی رفتار اجتماعی ناخودآگاه و شاید خودآگاه مردم در جوامع درحال توسعه به ویژه منطقه خاورمیانه به عنوان آمیزه ای از جمع اضداد، به دور از نژاد، رنگ، زبان، دین و مرز سیاسی در بزنگاه های تاریخی-اجتماعی و به بیان صادق زیباکلام به چگونه «ما» شدن خود اندیشیده ام. به دیگر گفته، اینکه از چه زمانه و هنگامی و چرا ساکنان این کهن بوم، برخلاف پیشینه درخشان و پیشگامی و زایندگی در فرهنگ و تمدن جهانی، دیرزمانی است که جز در کوتاه زمان هایی در مقیاس تاریخ، خواب آرام و رویا را به سختی در یاد دارند؟ فرضیه اینکه خواست و اراده دیگرانی، در ناکجاآبادی، در آن سوی مرزهای جغرافیایی، روزگار و حال ما را چنین بد خواسته اند، نه تنها درمانی بر این کهنه زخم نشد که بیشتر اسباب و لوازم تشدید روزافزون روحیه انکار و خودبی گناه انگاری اجتماعی را فراهم کرد. بی گمان کردار اجتماعی هر مردمی برآمده از مجموع پندارها و باورهای نهادینه شده ناشی از فراز و فرودهای آن قوم در گذر سده ها و هزاره هاست؛ رفتاری که دارا و ندار یا بی سواد و باسواد برنمی تابد. از این دست، شوربختانه نمونه های ناهنجار بسیاری از آن، چه پس از رخدادهایی طبیعی مانند زمین لرزه و سیل و چه پیش و پس از حوادث اجتماعی- سیاسی چون گرانی ناگهانی قیمت ها و پیامد آن تشکیل آن چنانی صفوف در خاطره بلندمدت و کوتاه مدت خود به روشنی سراغ داریم؛ خاطره ای که البته حتی بازبینی و شنیدن زشتی ها و نادربودن آن را نیز به آسانی برنتابیده و پذیرا نیستیم! باری، آیا این همه را باید و می توان زاییده نقش و اراده دشمن چه آشکار و چه نهان انگاشت؟ که مانند اهریمنی توانمند و فرادست به تدبیر امور ما و جهان از خرد و کلان می پردازد و ما همگان چون عروسک و کودکان بی گناهی هستیم، بی اراده و ناچار در دستان زورمند و بازی ساز او؟! نیمه نخست سده بیستم با تغییرات و دگرگونی های اجتماعی- سیاسی برآمده از دو جنگ دهشتناک و ویرانگر جهانی در آغاز و پایان آن فرصتی شد برای بازسازی و تدوین برنامه توسعه کشورهای جهان سوم چون ایران. بی گمان سیاست نوین جهانی در قالب رقابت های بلوک های سیاسی شرق و غرب به نمایندگی از دو تفکر سوسیالیستی و لیبرالیستی و همین طور رشد فزاینده جنبش های آزادی بخش بیشتر چپ دانشجویی دهه های 60 و 70 میلادی سبب ساز تشکیل و توسعه بسیاری از ساختارهای اجتماعی و سیاسی در جهان سوم شد. در ایران نیز دهه های نخست سده بیستم و به ویژه دوران فترت پس از جنگ جهانگیر اول همراه شد با بازگشت نخستین دوره های دانش آموختگان فرنگ رفته به وطن که پایه و ساختار تشکیلات اداری نوین دولت مرکزی را در قالب دانشگاه ها و موسسات پژوهشی و اجرائی گوناگون پی افکند.
سده بیستم با هنرنمایی دانش مهندسی مهندسین در سراسر جهان به پایان خود نزدیک می شد که با نگاهی به سیر تحول و تغییرات شتابان در کشورهای پیشرو و طراز اول جهان، توجه خاص و رویکرد اجتماعی جامعه به نقش علوم انسانی در هدایت و راهبری جامعه بیش از پیش هویدا شد. به بیانی گویا بنیان ساختاری کشورها و جوامع را که زاییده تفکر مهندسی سده پیش بود، هوشمندانه و گام به گام به دستان دانش آموختگان علوم انسانی در علوم اقتصاد، حقوق بین الملل و جامعه شناسی واگذار می کردند. از دیگر سو اگرچه آفت جوامع در حال گذار در سده بیستم بی سوادی به مفهوم سنتی آن بود، در آغاز سده کنونی آنچه بیشتر گریبان گیر جوامع این چنینی شد، «بدسوادی» است تا «بی سوادی»! بی سوادی که در روندی کاهنده در سطوح مختلف مقدماتی تا عالی در چهره آموزش هدفمند در چارچوب برنامه و چشم انداز های توسعه نرخی منفی می یافت، به موازات با تغییر و گوناگونی نیازهای جوامع هدف، ماهیت و ساختار اجتماع به آفت شوم «بدسوادی» گرفتار می افتد.
«بدسوادی» که در بخشی برآمده از مدرک گرایی به دوراز درون مایه علمی حاصل نظام آموزشی ناکارآمد و بیمار و در بخشی ناشی از ناامیدی و یاس اجتماعی و بی تفاوتی طبقه روشنفکر رخ می نماید. در این مفهوم شمار روزافزون «بدسوادان» با انبوه عناوین دانشگاهی در اجتماع در حال گذار از باورهای قومی عشیره ای به مدنیت شهری چون کشورهای خاورمیانه و از جمله ایران نه تنها رهگشا نشد که با دسترسی ذاتی و فزاینده فراقانونی طبقات نوکیسه به موقعیت های تصمیم سازی سبب سکون و سپس تباهی زیرساخت های فکری و باوری مردم نسبت به آینده کشور به عنوان نهاد وحدت ملی شد. در این میان، نظام آموزشی ناکارآمدی که در دوری باطل از آزمون و خطا، کودکی فرزندان این مرز و بوم را در رقابتی نابرابر از خردسالی قربانی گذر از مسلخی به نام کنکور به همراه ده ها آزمون رنگارنگ هفتگی و ماهانه برای رسیدن به «هیچ» می کند؛ مانند کارخانه ای آلاینده، ورشکسته و معیوب در تولید مدارک و درجات «علمی» ریزودرشت بدون درون مایه ای کارساز و به دوراز توجه به زیرساخت های آموزشی و پژوهشی، اشتغال و... .
در روزگاری که پیشگامان و مسئولان کشورهای پیشرو همگی برگزیده و ناگزیر به دانش آموختگی از یکی از مدارس عالی و بنام بین المللی در اقتصاد و حقوق اساسی هستند، نگاه نادرست جامعه و نظام آموزشی در کشور، شوربختانه سبب مهاجرت و هدررفت نیروی انسانی کارآمد و نخبه کشی دانش آموزان و به دنبال آن دانشجویان در برخورد با اهمیت انکارناشدنی علوم انسانی می شود. ازاین رو شاید پربیراه نباشد اگر برای پرهیز از ایست تاریخی و تلاش و پافشاری مردود بر اختراع دوباره چرخ، اگر هنوز دلی در سینه در گرو وطن می تپد، یا اگر هنوز چشمی بر سرنوشت آینده سازان این سرزمین تر و نگران است، همگان به دوراز تعصب در هر جایگاه اجتماعی و سیاسی ای که هستیم، برای یک بار هم که شده به نیازی فراتر از روزمرگی ها بیندیشیم. تردیدی نیست که روزگار ناگزیر، تلخ یا شیرین در گذر است و مهر داوری تاریخ بر ما نیز مانند پیشینیانمان به سختی خواهد خورد!...برای روزی که از آن گریزگاهی نیست، چه خوش گفت شهریار سخن که: خوشا آنان که در میزان وجدان/ حساب خویش سنجیدند و رفتند!
                