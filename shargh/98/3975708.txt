پنج‌شنبه ۹ آبان ۱۳۹۸
-----------------------------------------
حرف اول
-----------------------------------------
مرتع یا معدن؟
-----------------------------------------

                    سال های متمادی است که عرصه های طبیعی کشور اعم از جنگل یا مراتع دستخوش بی مبالاتی بخش خصوصی و دولتی و به بهانه اشتغال زایی و رونق اقتصادی قرار گرفته اند. بی مبالاتی از آن سو که آنچه اساسا تاکنون کمتر مورد توجه بوده، تاکید بر دستیابی به راهبرد توسعه پایدار است؛ توسعه ای که در آن ظرفیت های نهفته یا فعال این منابع پس از هر چرخه بهره برداری کاهش کیفی و کمی پیدا نکند. اینکه بخشی از وظایف حاکمیتی دستگاه های اجرائی را حراست از این منابع بدانیم، اما از طرفی بنا بر وعده های انتخاباتی یا اثبات مدیریت کارآمد خود در افزایش اشتغال و رونق اقتصادی، از ظرفیت های تجدیدناپذیر هزینه کنیم، قطعا در شرایطی پارادوکسیکال گرفتار شده ایم. متاسفانه شاهد آن هستیم که بسیاری از پروژه های اقتصادی که قرار است از طرف بخش خصوصی و با واگذاری هایی از منابع عمومی اجرا شود، از عرصه های طبیعی استفاده یک سویه کرده و بنابراین سال به سال فرسایش می یابد. رابطه ای که بازنده اصلی آن مردم حال و آینده کشورمان هستند. از جمله مصادیق پارادوکس بین این کانون های اقتصادی با مدیریت منابع طبیعی، تعارضاتی است که در بهره برداری های بی نظارت از معادن با راهبرد حفظ مراتع و بهره برداران آنها رخ می دهد. در چنین شرایطی استخراج کنندگان معادن و دیگر واحدهای صنعتی که اغلب از حمایت های خاص هم بهره مند هستند، با استفاده از محمل هایی مانند نیروی انسانی به کار گرفته شده یا ادعای سوددهی کوتاه مدت بیشتر، بر مدیریت منابع طبیعی فشارهای طاقت فرسا می آورند. البته این امر فقط به این واحدهای اقتصادی و صنعتی محدود نمی شود. چه بسیار از گسترش های بی توجیه دستگاه های دولتی که به بهانه افزایش رفاه و تسهیلات عمومی و در تضاد و جدال با وظیفه حاکمیتی دولت برای حفظ عرصه های طبیعی از جمله مراتع قرار می گیرند. خاطره تلخ تخریب بخشی از کلکسیون کم نظیر و تحقیقاتی درختان جنگلی نوشهر به بهانه جاده سازی و با وجود مقاومت مدنی تشکل های مردم نهاد در ایام دولت دهم هنوز در اذهان عمومی فراموش نشده است. 
خوشبختانه مواضع و نشانه های امیدوارکننده ای از مدیریت منابع طبیعی حال حاضر کشور به چشم می خورد. انتظار می رود قلم ها و قدم هایی که همواره خود را در مسیر پایداری منابع طبیعی می دانند، فقط به گفتار و نوشتارهای نقدگونه بسنده نکنند. کنشگران و دلسوزان این عرصه و در روی دیگر سکه باید رویکردی تحسین آمیز هم به گام های مثبت در این حوزه داشته باشند. از جمله این مواضع، مخالفت قاطعانه و صریح مجموعه مدیریت منابع طبیعی کشور با پروژه انتقال آب دریاچه خزر به سمنان است؛ امری که باید آن را به فال نیک گرفته و قدر شناخت. آنان در ماه های اخیر از تریبون های مختلف تاکید بر مشارکت نیروی لایزال مردم در حراست از عرصه های طبیعی و به ویژه مرتع و نیز اجرای طرح های آبخیزداری را بیان کردند. چنین رویکردی را باید به منزله موفقیت بزرگی در مسیر توسعه پایدار تلقی کرد و قدر شناخت. پس باید چنین نگاه های مدیریتی ای را در پناه حمایت های پیگیر و آگاهانه مردمی قرار داد تا از گزند چالش های پیش رو در امان بمانند.
                