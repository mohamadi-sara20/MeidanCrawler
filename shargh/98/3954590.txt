پنج‌شنبه ۱۴‌شهریور ۱۳۹۸
-----------------------------------------
یادداشت
-----------------------------------------
گردشگری، شغل و آینده بهتر
-----------------------------------------

                    گردشگری فارغ از رسالت فرهنگی و اجتماعی ای که دارد، یک صنعت است؛ صنعتی که در کنار ویژگی های متفاوت هر کشور نسبت به کشور دیگر به عنوان یک مزیت از فعالیت اقتصادی و توسعه مناسبات اقتصادی آن تولید درآمد می کند.  
«گردشگری و مشاغل؛ یک آینده بهتر برای همه» عنوانی است که جهان از 27 سپتامبر 2019 بر آن تاکید می کند. شغل و آینده بهتر دو عنوانی است که برای یک سال جهان بر آن صحه گذاشته است.
امروزه کشورهایی همانند آمریکا که بزرگ ترین تولیدکننده نفت در جهان است، بالاترین آمار جذب گردشگر را به خود اختصاص داده اند و این بخش را به عنوان یکی از منابع مهم درآمدی خود مدنظر قرار می دهند. 
در خاورمیانه و شمال آفریقا نیز کشورهایی مانند قطر، امارات متحده عربی و بحرین که مانند ایران از منابع نفت و گاز برخوردارند، سهم عمده ای از درآمدهای خود را از طریق این صنعت کسب می کنند و سه رتبه اول جذب گردشگر را در رده بندی جهانی در این منطقه به خود اختصاص داده اند.در آخرین به روزرسانی سازمان جهانی توریسم (UNWTO)، تعداد گردشگران به میزان 3.3 درصد به طور میانگین از سال 2010 تا 2030 افزایش پیدا می کند. این موضوع نشان دهنده سفر بیشتر 43 میلیون گردشگر جهانی در هر سال و رسیدن به عدد یک میلیارد و 800 میلیون گردشگر تا سال 2030 است. به عنوان یک تجارت بزرگ و سرویس جهانی، گردشگری ورودی تبدیل به یکی از بزرگ ترین شاخه های مبادلات جهانی شده است. درآمد کلی حاصل شده از گردشگری ورودی با احتساب حمل ونقل مسافران بیش از یک تریلیارد و 200 میلیارد دلار در سال 2011 یا به عبارتی سه میلیارد و 400 میلیون دلار در هر روز به طور میانگین بوده است. حساب صادرات گردشگری به اندازه 30 درصد از مبادلات جهانی سرویس های ارتباطی و شش درصد از کل میزان مبادلات جهانی است. درآمد جهانگردی در سطح بین المللی تا سال 2005 حدود 622 میلیارد دلار بوده و هر جهانگرد از اروپا و آمریکا بین 500 تا 700 دلار هزینه کرده، درحالی که این رقم در ایران کمتر از 500 دلار بوده است.
اهمیت گردشگری در ساختار کسب وکار
آنچه سازمان جهانی گردشگری را برای انتخاب «گردشگری و مشاغل؛ یک آینده بهتر برای همه» به تامل واداشت، اهمیت این صنعت در اشتغال است. ایجاد شغل با پیشرفت تکنولوژی و رشد جمعیت به یکی از معضلات کشورها بدل شده است و کشور ما، ایران، با دارابودن بیش از 45 درصد از جمعیت جوان و نیروی کار، از این قاعده مستثنا نیست و صدالبته این ظرفیت نیروی جوان در کشور کم نظیر است.گردشگری بیش از نفع اقتصادی و درآمد، 
به طور مستقیم و غیرمستقیم بر ایجاد شغل تاکید دارد.آثار مستقیم حاصل از صنعت گردشگری، با احتساب حدود شش درصد از تولید ناخالص داخلی جهانی در این صنعت، نمایانگر تخصیص یک شغل از هر 15 شغل است.در سال 2016، سهم کل گردشگری در اشتغال زایی شامل مشاغلی که به گونه غیرمستقیم تحت پوشش این صنعت قرار دارند 6.5 درصد از کل اشتغال و یک میلیون و 398 هزار و 500 شغل بود که انتظار می رود با رشد 3.1 درصدی در سال 2026، تعداد یک میلیون و 967 هزار؛ یعنی 9.6 درصد از کل اشتغال را تحت پوشش قرار دهد.
در این بازار بزرگ سهم خواهی، ایران با دارابودن پتانسیل های زیاد در گردشگری فرهنگی، هنوز بر کامل نبودن زیرساخت های گردشگری تکیه زده است.
جا دارد در آستانه فرارسیدن روز جهانی گردشگری علاوه بر بهره گیری از ظرفیت های اشتغال در این صنعت پویا، نگاه ویژه ای نیز به سرمایه های انسانی و مشاغل صنعت گردشگری و وابسته در کشور شده و بازتعریف مشخص و معینی با کد بیمه ای برای مشاغل مرتبط با این صنعت یا مشاغلی که به واسطه گسترش این صنعت در کشور پدید آمده است، شود تا ضمن توجه بیشتر به جایگاه بی بدیل اقتصادی و اشتغال این صنعت پویا قدم هایی هرچند کوتاه برای رسیدن به استانداردهای جهانی برداشته شود.
هما ن طور که گردشگر، مسافر و جهانگرد در سطح بین المللی دارای تعاریف کارشناسی است؛ مشاغل منشعب شده از صنعت گردشگری هم نیازمند تعاریف ویژه است که کشورمان از این خلا رنج می برد که فعالیت بخشی از ارائه دهندگان خدمت مانند راهنمای گردشگری که از آن به عنوان سفیر فرهنگی نیز یاد می شود و سهمی بسزا در حلقه میانی و میزبانی گردشگری دارد، هنوز در کشور ما به عنوان یک شغل و حرفه محسوب نمی شود.
حال از یک طرف با توجه به انتخاب این شعار برای سال 2019 شایسته است که متولیان صنعت گردشگری در بعد نظری مشاغل و تعاریف گردشگری برای آینده بهتر شاغلان و علاقه مندان به فعالیت در این خدمت تجدیدنظر کنند.
از طرف دیگر چون رایج ترین نگاه به گردشگری در جهان معاصر رویکرد اقتصادمحور است و یکی از منابع عمده درآمدزایی و ایجاد اشتغال در جهان به شمار می آید، به طوری که میان توسعه گردشگری و رشد اقتصادی رابطه متقابل وجود دارد، در این صورت به طور معمول چنانچه شهرها و مقاصد از رشد اقتصادی بیشتری برخوردار باشند از گردشگر بیشتری نیز برخوردارند. بنابراین اتخاذ سیاست های عمومی مناسب در تمام لایه های مدیریتی و حمایت کامل تمام دستگاه های دولتی و نهادهای عمومی برای رونق گردشگری که منجر به تاثیرات اقتصادی مهمی در هر منطقه و افزایش اشتغال خواهد بود اجتناب ناپذیر است.
                