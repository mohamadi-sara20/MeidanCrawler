چهار‌شنبه ۲۴ مهر ۱۳۹۸
-----------------------------------------
یادداشت
-----------------------------------------
چه کسی به آنتونوف مجوز پرواز داد؟
-----------------------------------------

                    «زمانی آنتونوف 140 (ایران 140) تمام مجوزهای لازم را از سازمان هواپیمایی کشوری دریافت کرده بود، اما پس از وقوع سانحه سقوط، به دلیل آنکه الزاماتی را از دست داده بود، مجوزهای پرواز آن هواپیما لغو شد تا بررسی ها دوباره آغاز شود»؛ این بخشی از سخنان علیرضا منظری، معاون سابق سازمان هواپیمایی کشوری، در گفت وگو با روزنامه «شرق» است درباره مجوز پرواز هواپیمای آنتونوف و تاکیدی بر لغو مجوز پرواز آن به خاطر الزاماتی که از دست داده بود؛ اما معلوم نیست به چه دلیلی مجوز پرواز نوع دیگری از این هواپیما دوباره از طرف سازمان هواپیمایی کشوری صادر شده است؟ پروازی که تصاویر درون هواپیما در فضای مجازی از غیراستانداردبودن داخل هواپیما و نبود پنجره و وضع غیرمتعارف صندلی ها حکایت دارد، هرچند سخنگوی فعلی سازمان هواپیمایی کشوری معتقد است «مجوز صلاحیت پرواز بدون بررسی در زمان پرواز صادر نمی شود». مشخص نیست با سقوط های گه گاه آن چه باید کرد؟ این در حالی است که بعد از حادثه سقوط هواپیمای آنتونوفی که در اختیار شرکت هواپیمایی سپاهان بود، با 42 مسافر و شش خدمه که در مسیر تهران - طبس سقوط کرد و جان همه سرنشینانش را گرفت، به دستور رئیس جمهور به جهت حفظ جان مسافران خطوط هوایی، پرواز آنتونوف ها ممنوع شد. بیش از پنج سال از دستور پیش گیرانه رئیس جمهور گذشته است که با تاسف دوباره شرکت کمترشناخته شده هوایی در مسیر مشهد مقدس از هواپیمای آنتونوفی استفاده کرد که به گفته مسافران آن و تصاویری که از داخل هواپیما در فضای مجازی پخش شد، فاقد استانداردهای لازم است. به بخشی از گفته های یکی از مسافران هواپیما که بیشتر رسانه ها آن را نقل کرده اند، توجه کنید: «این هواپیما بدون پنجره بود و در زمان تیک آف یک تکه فلزی از سمت خروجی اضطراری روی یکی از مسافران افتاد که با کمک کادر پروازی و مسافران بسته شد». زمانی که رئیس جمهور دستور توقف پرواز آنتونوف را صادر کرد، این اطلاعیه از ناحیه آقای محمدعلی ایلخانی، مدیرعامل شرکت فرودگاه های کشور، منتشر شد: «با توجه به تاکیدی که دولت بر امنیت پروازهای مسافری دارد، رئیس جمهور پرواز ایران 140 را ممنوع کرد و پس از آن نیز در دستوری جداگانه ممنوعیت پروازهای مسافری هواپیمای آنتونوف 74 را نیز اعلام و این نوع هواپیما را از چرخه پرواز خارج کرد». حال پرسش این است از سال 93 که ممنوعیت پرواز آنتونوف ها صادر شد تا مجددا که پرواز این نوع هواپیماها از سر گرفته شده، چه تغییراتی در ساختار هواپیماهای آنتونوف ایجاد شده است که مورد قبول ایکائو قرار گرفته؟ اگر ایکائو در این خصوص مجوزی صادر نکرده است، سازمان هواپیمایی کشوری با کدام بازرسی قانونی و کسب استانداردهای متعارف پروازی مجوز پرواز این هواپیماها را صادر کرده است؟ آیا دستور ممنوعیت پروازی که رئیس جمهور در سال 93 صادر کرده، دستوری شخصی بوده یا بنا به وظایف اجرائی رئیس جمهور صادر شده است که بی تردید این دستور با تکیه بر وظایف اجرائی رئیس جمهور صادر شده است و بالطبع باید صادرکننده دستور جدید که مجوز پرواز را صادر کرده است، معایب و اشکالاتی را که باعث صدور دستور ممنوعیت پرواز توسط رئیس جمهور شده، رفع کرده باشد. خوب است به وضع شرکت سازنده اوکراینی این هواپیما هم نگاهی بیندازیم. شرکت اوکراینی سازنده هواپیماهای آنتونوف که با همکاری روسیه تمامی هواپیماهای خود را ساخته است، در شرایطی قرار گرفته که اعلام ورشکستگی کرده، زیرا با تیره شدن روابط روسیه و اوکراین امکان تامین قطعات هواپیماهای فروخته شده را ندارد و در سال های گذشته هم به علت تیرگی روابط با روسیه، هواپیمای جدیدی نساخته و علت اعلام ورشکستگی نیز همین مطلب است. حال به سابقه سقوط هواپیماهای آنتونوف در ایران و جهان نگاهی بیندازیم. آخرین سقوط آنتونوف برمی گردد به ساقط شدن هواپیمای آنتونوف چند روز پیش؛ هواپیمای چهارموتوره ای که از اسپانیا به سمت ترکیه در پرواز بود، در غرب اوکراین سقوط کرد که منجر به کشته و زخمی شدن هشت نفر شد؛ اما در ایران سقوط این هواپیما دردآور است، اولین سقوط برمی گردد به آغاز ورود این هواپیما به ایران در سال 1372 که اتفاقا نگارنده در همان تاریخ در کرمان بود و گفته می شد یکی از سرمایه گذاران خارجی خطوط هوایی، میان 17 سرنشین هواپیمای ساقط شده در کوه های جوپار کرمان بوده است.
در سال 1381 هم هواپیمای آنتونوف 74 متعلق به نیروی هوایی سپاه پاسداران در پرواز تهران- شیراز به علت ازکارافتادگی یکی از دو موتور هواپیما در منطقه مسیل رودخانه کن واقع در انتهای باند فرودگاه سقوط کرد و بنا بر اعلام رسمی سپاه پاسداران از 32 پرسنل و شش خدمه که در هواپیما بودند فقط دو نفر زنده ماندند. اما آخرین سقوط هم برمی گردد به حادثه ای که به دلیل آن رئیس جمهور دستور خروج هواپیماهای آنتونوف از آسمان ایران را صادر کرد؛ حادثه ای که در مسیر تهران- طبس اتفاق افتاد و همه 48 مسافر هواپیما جان باختند. علاوه بر سازمان هواپیمایی کشوری که ناظر بر سلامت پرواز هواپیماهاست، سازمان بین المللی هوانوردی ایکائو که هفتم دسامبر سال 1944 ضمن تنظیم و امضای پیمان حمل ونقل هوایی موسوم به پیمان شیکاگو تشکیل شد و دولت ایران هم در سال 1327 هجری شمسی رسما به پیمان شیکاگو پیوست نظام نامه ای در 96 ماده دارد که ضمن این پیمان اصول کلی حقوق بین المللی و هوانوردی از جمله اصل مالکیت دولت ها بر قلمرو و تابعیت هواپیما تاکید دارد. منشور ایکائو به این منظور تصویب و امضا شد که از رشد منظم و ایمن هواپیمایی کشوری در سراسر جهان مطمئن و ضامن تعمیم و توسعه کلی امور پشتیبانی هواپیمایی کشوری و بین المللی باشد. یکی از تعهدات کشورهای امضاکننده پیمان شیکاگو تحت عنوان «الزامات دولت ها درخصوص مدیریت ایمنی و مواردی از قبیل برنامه جامع ایمنی هوانوردی کشور، سیستم مدیریت ایمنی و جمع آوری داده های ایمنی، تجزیه و تحلیل و تبادل آنها در صنعت هوانوردی» است.
حال پرسش این است که آیا صنعت هوایی ایران می تواند به بهانه تحریم ها مقررات داخلی و تعهدات بین المللی را کنار گذاشته و با وجود دستور توقف پرواز این دسته از هواپیماها، به هر بهانه به برخی ایرلاین ها اجازه داده شود تا برخلاف همه قواعد و مقررات، هواپیمایی را به پرواز درآورند که خدای ناکرده دوباره حادثه ای از نوع حادثه کرمان یا طبس یا کن را تکرار کند؟ حفظ حقوق عمومی از وظایف دادستان کل کشور است که باید در این مورد وارد عمل شود تا جان عده ای از مردم به خطر نیفتد. وقتی اجازه پرواز به چنین هواپیمایی داده می شود صادرکنندگان مجوز در قبال مردم باید پاسخ گو باشند و مقامات قضائی باید وارد عمل شوند. آیا پسندیده است به بهانه تحریم و نبود قطعات یدکی از آنجایی که تقاضای مسافرت با هواپیما زیاد است، بعد از گذشت پنج سال از صدور دستور منع پرواز هواپیماهای آنتونوف به وسیله رئیس جمهور با جان عده ای بازی کرد؟ وقتی وضع هواپیماهای آنتونوف را با یکی از هواپیماهای ساخت آمریکا مقایسه می کنیم که پرواز منتهی به سقوطی داشت و دستور توقف پرواز همه هواپیماها از شماره سریال هواپیمای ساقط شده را صادر کرد و صدها هواپیما در فرودگاه های مختلف که در مالکیت ده ها ایرلاین بودند زمین گیر شدند تا عیب هواپیما برطرف شود و اجازه پرواز صادر نشد، از مسئولیت ناپذیری برخی مدیران کشور در تعجب می مانیم. آنها چگونه بی توجه به حقوق مسافر، قوانین کشور و البته قوانین ایکائو، اجازه پرواز به هواپیمایی را می دهند که چندین سابقه سقوط در آسمان ایران را دارد و از طرفی شرکت سازنده به علت نبود قطعات یدکی اعلام ورشکستگی کرده است. بر دادستان کل کشور به عنوان متولی حفظ حقوق عمومی فرض است موکدا دستور منع پرواز این نوع هواپیماها و هر هواپیمای غیرایمنی را از باب حراست از حقوق عمومی صادر کند.
                