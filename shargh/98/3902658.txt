دو‌شنبه ۲۳ اردیبهشت ۱۳۹۸
-----------------------------------------
یادداشت
-----------------------------------------
درآمد وکلا از شایعه تا واقعیت
-----------------------------------------

                    چندوقتی است بنا بر هر مناسبتی، برخی با پیش کشیدن میزان دستمزد وکلای دادگستری در مقام ارائه خدمات حقوقی به شهروندان، درآمد وکلای دادگستری را با ارقام نجومی توصیف می کنند و از این مقدمه نادرست، نتیجه نادرست دیگری را که همان افزایش ظرفیت پذیرش وکیل است، استنباط می کنند. همین استدلال نادرست در زمان درج و تصویب ماده 187 قانون برنامه سوم توسعه و برای اعطای مجوز به قوه قضائیه برای صدور پروانه مشاوره حقوقی به متقاضیان نیز مطرح بود و طراحان این ماده به ضرس قاطع اعلام می کردند که با افزایش تعداد وکلا از طریق جذب مشاور حقوقی از سوی قوه قضائیه، دستمزد وکلای دادگستری کاهش چشمگیری خواهد داشت اما در عمل تغییری حاصل نشد و اعضای مرکز امور مشاوران نیز دستمزدی معادل وکلای دادگستری از مراجعان دریافت می کنند و قوه قضائیه تفاوتی بین حق الوکاله مشاوران حقوقی قوه قضائیه و وکلای دادگستری قائل نشد.با این حال، آنچه درباره میزان درآمد وکلای دادگستری در برخی رسانه ها و از زبان برخی از مسئولان مطرح می شود، با واقعیت امر، فاصله زیادی دارد. متاسفانه برخی از شایعه پراکنی های رسانه ای نیز که با اهداف مشخصی انجام می شود، بر چنین استنباط های نادرستی دامن می زند و نباید درآمد زیاد معدودی از وکلا را با استقرای ناقص به تمامی وکلا تعمیم داد.
مقایسه حق الوکاله وکلای دادگستری با درآمد قوه قضائیه از محل هزینه دادرسی دعاوی مالی نشان می دهد این قوه از محل هزینه های دادرسی مراحل مختلف دادرسی و نیم عشر اجرائی، درآمدی حدود 20 درصد از ارزش و بهای خواسته را دارد که با درآمد وکلای دادگستری از همین دعاوی قابل مقایسه نیست. کمااینکه بسیاری از موکلان پس از حل مشکل خود، از پرداخت تتمه حق الوکاله وکیل خودداری می کنند و حق الوکاله وکیل صرفا محدود به همان پیش پرداخت اولیه است.
به علاوه موسسات حقوقی غیرمجاز و بی شماری که عملا نقش دلال و واسطه را در فرایند ارائه خدمات حقوقی به مردم ایفا می کنند و انتظار این است که قوه قضائیه اراده ای جدی برای خلع ید آنها از بازار خدمات حقوقی نشان دهد، حق دلالی خود را به ارقام حق الوکاله وکلای همکار خود اضافه می کنند و طبیعی است هرجا که پای دلال ها و واسطه ها در میان باشد، هزینه کالا و خدمات ارائه شده به چند برابر رقم واقعی افزایش می یابد.
واقعیت امر این است که به دلیل وجود بیش از 70 هزار وکیل دادگستری در کشور و فعالیت موسسات حقوقی غیرمجاز که با تبلیغات فریبنده، بازار خدمات حقوقی را غصب کرده اند، وکلای بسیاری از بی کاری رنج می برند و تعداد درخورتوجهی از آنان به لحاظ فقدان ممر درآمد لازم، نه تنها قادر به اجاره یک اتاق برای ملاقات با موکلان انگشت شمار خویش نیستند بلکه توان تمدید پروانه و پرداخت حق عضویت و حق بیمه، بازنشستگی و مالیات های بعضا غیرواقعی سازمان امور مالیاتی را ندارند و کم نیستند وکلایی که امروز به اجبار به مشاغل دیگری روی آورده اند.
از طرفی بدیهی است که نمی توان در حالی که هزینه های مترتب بر کار وکالت بسیار گران است و قوه قضائیه نیز سالانه از هر وکیل 800 هزار تومان دریافت می کند، انتظار داشت وکلای دادگستری با توجه به نرخ فزاینده تورم، از دستمزد متعارف چشم پوشی کنند.
به علاوه کافی است نگاهی به تعرفه حق الوکاله و هزینه سفر وکلای دادگستری که در سال 1385 به تصویب رئیس وقت قوه قضائیه رسیده است، بیندازیم. ارقام تعیین شده در این آیین نامه با توجه به نرخ فاجعه بار تورم در کشور، واقعی نیست. بدیهی است انتظار رعایت این تعرفه توسط وکلای دادگستری، حتی کفاف تردد آنها در سطح شهر را نمی دهد.
بنابراین وکلا با توجه به مجوز ماده 19 لایحه قانونی استقلال کانون وکلا، با موکلان خود قرارداد حق الوکاله تنظیم می کنند و این موکلان هستند که بر مبنای میزان تجربه و تبحر هر وکیل و قدرت انتخابی که دارند، تصمیم می گیرند با کدام وکیل باسابقه یا کم سابقه و با چه دستمزدی قرارداد حق الوکاله منعقد کنند. طبیعی است هر مقدار که از قبل دعوی و دفاعی که از ناحیه وکیل صورت می گیرد، منفعت بیشتری نصیب موکل شود، به همان میزان وکیل استحقاق دریافت دستمزد بیشتری خواهد داشت و از این حیث همواره بین دستمزد وکیل و خدماتی که از سوی وی ارائه می شود، عدالت معاوضی برقرار است.
                