پنج‌شنبه ۱۴ آذر ۱۳۹۸
-----------------------------------------
یادداشت
-----------------------------------------
نیاز به روح تازه در وزارت کشاورزی
-----------------------------------------

                    با استعفای وزیر جهاد کشاورزی، سرانجام بخش کشاورزی کشور در آستانه مدیریت و الزاما نقشه راه جدید قرار گرفته است. اگر دگرگونی های مستمر اقلیمی، کاهش منابع به ویژه آب، مشکلات خاک، تغییر کشاورزی سنتی به مدرن و افزایش مصرف را در سیاره زمین و به طور خاص کشورمان باور کنیم، ضرورت تغییر بنیادین در مدیریت و راهبردهای این بخش حیاتی را نیز باید پذیرفت. این ضرورت برای کشور ما آنگاه ابرام بیشتری می یابد که ظرفیت های پایدار تولید و اثرات فرساینده درآمد نفت در سیاست گذاری و شیوه اجرا و همچنین الگوی مصرف مورد توافق ارکان نظام و منابع پرسشگر قرار داشته باشد. اگر مطالبات دستگاه قانون گذاری از بخش کشاورزی در چند دهه اخیر را مرور کنیم، ناهمسویی آشکاری نسبت به انتظارات واقعی از متولی بخش مشاهده می شود. چنین مطالباتی موجب می شود وزرایی هم که برای رای اعتماد به مجلس معرفی می شوند در برنامه کار خود به اغراق و آرمان گرایی متوسل شوند. این وزرا در روابط متقابل با نمایندگان و به ویژه کمیسیون کشاورزی همواره کوشیده اند دورنمایی جذاب از برنامه کاری خود ترسیم کنند. بدیهی است اگر کارکردهای واقعی آنان با این دورنمای فریبنده تناقض داشته باشد، به فرجامی از قبیل استیضاح یا صدور کارت های زرد و قرمز نمایندگان می انجامد. فرجامی که تاکنون به گشودن روزنه ای برای برون رفت از تنگناهای این بخش منجر نشده است. انتصاب عباس کشاورز با پیشینه علمی و تجربی طولانی در بخش های مختلف کشاورزی به ویژه حوزه آب و خاک، این انتظار را ایجاد می کند که  چهره ای هم که در این زمینه و برای کسب رای اعتماد به مجلس معرفی می شود، شرایط مشابهی داشته باشد. فرد معرفی شده باید جسارت لازم در تدارک ساختاری نوین و کارآمد را داشته باشد و بتواند منابع پرسشگر را از آرزوهای دست نیافتنی و انتظارات رویایی در رابطه با بخش کشاورزی به واقع گرایی سوق دهد. واقعیت هایی که راهبرد افزایش بهره وری پایدار و حفاظت از منابع را جایگزین مفاهیمی از قبیل خودکفایی و افزایش عمودی تولید کند. با این انتخاب آنچه در بخش کشاورزی در آینده پیش بینی می شود، حل مشکلات ساختار نظام بهره‎برداری و بهره گیری از ظرفیت تشکل های مردم نهاد برای حراست از منابع طبیعی، اجرائی کردن برنامه جامع الگوی کشت کشور با توجه به شرایط اقلیمی و کمبودهای منابع آب و جلوگیری از مصرف غیرپایدار منابع آب های زیرزمینی، اصلاح و بازنگری آیین نامه های واگذاری اراضی ملی به بنگاه های اقتصادی و تعریف پروژه های مبتنی بر نیازهای روز کشاورزی با قابلیت تامین هزینه ها از طرف ذی نفعان در بخش تحقیقات کشاورزی از دیگر اولویت هایی است که در قفای سیاست تولیدمحوری حال حاضر از توجه لازم دور مانده است. باید اذعان کرد تلاش های وزیر قبلی، در شش سال اخیر به کالبد نیمه جان بخش کشاورزی که از دولت دهم تحویل گرفت، رمقی تازه داد... 
...اما باید پذیرفت این بخش از این پس چه در تدوین راهبرد و در طراحی ساختار نوینش به یک خانه تکانی اساسی نیاز دارد. نمایندگان مجلس با درک اهمیت انکارناپذیر کشاورزی و ضرورت این دگرگونی، به اصلاح و «به روز کردن» مطالبات واقع گرایانه خود مبادرت کنند. ازجمله موارد ضروری در اصلاح مطالبات از بخش کشاورزی همسوبودن درخواست های منطقه ای نمایندگان با منافع ملی است؛ بخشی که همواره و در نگاهی فراجناحی باید مدیریت و ارزیابی شود.
                