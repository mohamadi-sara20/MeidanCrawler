شنبه ۱۱ خرداد ۱۳۹۸
-----------------------------------------
یادداشت
-----------------------------------------
امیدواری
-----------------------------------------

                    یکی از دستاوردهای مهم 50 سال اخیر در روان شناسی، پرداختن به مفهوم امیدواری بوده است که ابتدا با کار روی ناامیدی آغاز شد. ناامیدی آموخته شده (learned helplessness) را اولین بار در دهه 70 میلادی دو محقق به نام های مارتین سلیگمن و استیون مایر مطرح کردند. این دو، پژوهش های خود را با کار روی سگ هایی آغاز کردند که در معرض شوک الکتریکی قرار می گرفتند. برخی از سگ ها کنترلی بر شوک برقی نداشتند یا نمی توانستند آن را پیش بینی کنند، حال آنکه در سایر سگ ها این گونه نبود. در این آزمایش سگ ها در محفظه ای قرار می گرفتند که با یک مانع کوچک به دو بخش تقسیم می شد که فقط در یکی از بخش های آن شوک وارد می شد. وقتی محققان سگ ها را در آن محفظه قرار دادند، با پدیده شگفت انگیزی مواجه شدند؛ با وجود آنکه سگ ها می توانستند به راحتی از روی مانع پریده و به قسمت دیگر بروند، ولی برخی از سگ ها هیچ تلاشی برای رساندن خود به قسمت ایمن نمی کردند. در ادامه محققان متوجه شدند این دسته از سگ ها، مواردی بودند که قدرت کنترل یا پیش بینی شوک را نداشتند. در ادامه سلیگمن و مایر تحقیق خود را گسترش دادند. آنان چندین قلاده سگ را در سه گروه قرار دادند؛ گروه اول متشکل از سگ هایی بود که با استفاده از وسیله ای به نام هارنس، حرکتشان محدود شد بدون آنکه شوکی دریافت کنند. گروه دوم مثل گروه اول در هارنس قرار گرفتند با این تفاوت که حین دریافت شوک می توانستند با پوزه خود، شوک برقی را قطع کنند. گروه سوم نیز به هارنس وصل بودند ولی بعد از دریافت شوک، امکان اجتناب از آن را نداشتند. در مرحله دوم این تحقیق، هریک از سگ ها در محفظه دوقسمتی قرار گرفتند. سگ های گروه اول و دوم به سرعت یاد گرفتند که با پریدن از روی مانع خود را به آن طرف برسانند و از شوک نجات یابند؛ اما بیشتر سگ های گروه سوم هیچ تلاشی برای رهایی از شوک نکردند. سگ های گروه سوم براساس تجربه قبلی، یاد گرفته بودند گریزی از شوک برقی ندارند. این دست از تحقیقات پس از تکرار روی موش ها، فیل ها و دستیابی به نتایج یکسان، روی انسان نیز آزمایش شد. در تحقیق مربوط به انسان، افراد در قالب سه گروه در معرض صدای بلند و ناخوشایند قرار گرفتند. در گروه اول، افراد می توانستند با چهار بار فشار یک کلید، صدا را قطع کنند. در گروه دوم، کلیدی که در اختیارشان بود، کار نمی کرد. در گروه سوم، افراد در معرض صدا قرار نمی گرفتند. در ادامه، همه افراد در معرض همان صدا قرار می گرفتند که می توانستند با استفاده از یک اهرم، صدا را قطع کنند. نتایج قبلی که روی حیوانات حاصل شده بود، تکرار شد: اعضای گروه اول و سوم که بر شرایط کنترل داشتند، سریع کشف کردند که چگونه می توانند صدا را خاموش کنند، ولی افراد گروه دوم برای رهایی از صدای ناخوشایند هیچ اقدامی نکردند. به این ترتیب مفهوم ناامیدی یا درماندگی آموخته شده شکل گرفت؛ وقتی که انسان در معرض موقعیت های ناخوشایندی قرار بگیرد که در ابتدا امکان رهایی از آن را ندارد، در ادامه حتی اگر امکان رهایی فراهم شود، معمولا اقدامی نمی کند. به این ترتیب وقتی افراد متوجه می شوند که کنترلی بر وضعیت خود ندارند، فکر، احساس یا رفتار آنان رنگ ناامیدی یا درماندگی به خود می گیرد. این نوع ناامیدی به این علت آموخته شده نامیده می شود، زیرا هیچ کس با آن زاده نمی شود، بلکه مبتنی بر شرایط و تجربیات، یاد گرفته می شود. در کل باید گفت انسان وقتی در معرض ناامیدی قرار می گیرد که یا نمی تواند تغییری در شرایط رنج آور خود ایجاد کند یا فکر می کند تغییر ممکن نیست. به شکل کلی، ناامیدی منجر به ایجاد نقص در سه حوزه افکار، انگیزش و هیجان می شود. نقص در افکار به این معنی است که «شرایط کنترل شدنی نیست». روشن است وقتی ارزیابی شما از موقعیت این است که وضعیت خارج از کنترل شماست، نقص در انگیزش شکل می گیرد؛ به این معنی که تمایلی به یافتن راهی برای نجات از عامل استرس زا ندارید. نقص در هیجانات به عنوان بخش دیگری از ماهیت درماندگی آموخته شده، نقش مهمی در شکل گیری افسردگی بالینی دارد. بر این اساس، دسته ای از محققان معتقدند ناامیدی، افسردگی را به دنبال دارد. به این ترتیب آنان دو نوع ناامیدی یا درماندگی را مطرح کرده اند: نوع عمومی و نوع شخصی. در نوع عمومی، شخص باور دارد که برای رفع وضعیتی که با آن مواجه است، کاری از دستش برنمی آید. در این وضعیت روان شناختی است که فرد معتقد است «هیچ کس نمی تواند وضعیت خود را بهبود ببخشد». در نوع شخصی، حس ناامیدی به مراتب شدیدتر است، چراکه فرد گمان می کند «دیگران می توانند راه چاره ای بیابند، ولی اوست که فاقد این توانایی است». 
هر دو نوع ناامیدی می تواند منجر به افسردگی شود، با این توضیح که کیفیت افسردگی در هریک متفاوت است. در نوع عمومی، افراد دلایل بیرونی را علت مشکلات دانسته و خود را از حل آنها ناتوان می دانند. برخلاف نوع عمومی ناامیدی، در نوع شخصی، افراد خود را مقصر می دانند. روشن است که این دسته از ناامیدان، به علت حس خود- ارزشمندی (عزت نفس) پایین تر، در برابر افسردگی به مراتب آسیب پذیرتر هستند. بدیهی است وقتی شرایط اجتماعی مدیریت نشود یا افکار عمومی احساس کند که مدیریتی درخور اعتماد، اعمال نمی شود، آشکارا نوع عمومی و شخصی ناامیدی افزایش می یابد که به نوبه خود، طیفی از آسیب های اجتماعی اعم از اختلالات روان شناختی و مواردی مانند اعتیاد و طلاق تشدید می شود و حتی پدیده هایی نظیر مهاجرت یا قانون گریزی افزایش می یابد. 
جالب اینکه سلیگمن که خود مفهوم ناامیدی و درماندگی را مطرح کرد، بعد از 30 سال، امیدواری یا خوش بینی آموخته شده (learned optimism) را طرح کرد. او در تحقیقات خود به این نتیجه رسید که از طریق آموزش تاب آوری (resilience) می توان امیدواری یا خوش بینی را تقویت کرد. به عقیده سلیگمن، یادگیری امیدواری به مراتب دشوار تر از یادگیری ناامیدی است. برای تقویت امیدواری علاوه بر تاب آوری (که در مقاله ای جداگانه به آن پرداخته خواهد شد) می توان با تقویت افکار، انگیزش و هیجان به نتایج مثبتی رسید. از بعد افکار، مهم است که فرد یاد بگیرد در طول روز و در مواجهه با انواع استرس های ریز و کلان به خود جملاتی گوید که او را سر پا نگه دارند. قاعدتا وقتی ذهن ما از افکار منفی (که حتی ممکن است غلط هم نباشند) اشباع شود، نمی توان انتظار داشت که توان لازم در رویارویی با مشکلات را داشته باشیم. از بعد انگیزشی، ضروری است فرد مصمم باشد تا حد توان دست از تلاش بر ندارد. تلاش و سختکوشی حتی اگر فرد را به سرمنزل مقصود نرساند، حداقل می تواند او را سالم نگه دارد. البته معمولا هنگام ناامیدی از شرایط، انگیزه بسیاری از افراد با کاهش قابل توجهی مواجه می شود. راه حل کارگشا در این مواقع این است که بتوانیم اهدافی را که از قبل برای خود تعیین کرده ایم، بدون انگیزه دنبال کنیم؛ همان طور که برخی از مواقع مجبور می شویم ماشین خود را هل دهیم تا راه بیفتد. در نهایت در بعد هیجانی، هر چقدر بیشتر سعی کنیم طیف احساسات مثبت را در خود فعال نگه داریم، نسبت به بهبود شرایط امیدوارتر خواهیم بود. از جمله مهم ترین احساست مثبتی که امیدواری و سرزندگی را در فرد تقویت می کنند، نوع دوستی، کنجکاوی، شادی و عشق هستند. قاعدتا وقتی فرد تلاش می کند این دست از احساسات را در خود فعال نگه دارد، قدرت ناامیدی به حداقل خود خواهد رسید. ضمن اینکه ورزش های هوازی نقش بسیار مهمی در ایجاد احساس مثبت در افراد دارد. از این رو می توان با اطمینان گفت که ورزش، موثرترین روش غیرروان شناختی برای پیشگیری از ناامیدی های مهلک است. 
 لازم است در پایان بر دو نکته تاکید شود. 1. همان طورکه وقتی هوا گرم می شود، دستگاه های برودتی به کار گرفته می شوند، امیدواری نیز وقتی معنا می یابد که شرایط دشوار در زندگی حاکم شده باشد. طبیعتا به وقت آسودگی، مشکلی وجود ندارد که ذهن، آشفته شود. در نتیجه در هنگامه سختی است که لازم است افراد تمامی توان خود را تجمیع کنند که با حفظ سلامتی، از پس شرایط برآیند. 2. درست است که نمی توان به راحتی امید را جایگزین ناامیدی کرد ولی تا حدود قابل توجهی خواست ما برای آسیب ندیدن در شرایط دشوار جواب می دهد. یکی از تمثیل هایی که روان شناسان برای ایجاد روحیه امیدواری مطرح می کنند، این است که احساسات و هیجانات ما آدمیان مانند اوضاع جوی است: آسمان همواره در معرض رعد و برق، باران سیل آسا یا برف و توفان های مهیب است ولی دیر یا زود آسمان صاف خواهد شد. شرایط اجتماعی-اقتصادی هر جامعه ای نیز دچار شرایط متفاوت و گاه دشواری می شود ولی در نهایت آسمان آبی هویدا خواهد شد؛ حتما در آینده ای نه چندان دور، در حوزه خودروسازی، توانمندی هایی که کشورمان را به دانش هسته ای رسانده است، ما را در زمره کشورهای تولیدکننده خودروهای باکیفیت قرار خواهد داد؛ حتما صادرات غیرنفتی، وابستگی به نفت را به حداقل ممکن خواهد رساند؛ حتما پتانسیل کشور در حوزه گردشگری، رونق اقتصادی شگرفی را ایجاد خواهد کرد؛ حتما تیم ملی فوتبال کشورمان حداقل قهرمان آسیا خواهد شد؛ حتما و... . 
یادش بخیر؛ ما دهه چهلی ها، دوران سخت سربازی را با تکرار مکرر این جمله تحمل می کردیم که: چون می گذرد غمی نیست.
                