یک‌شنبه ۱۷‌شهریور ۱۳۹۸
-----------------------------------------
سرمقاله
-----------------------------------------
مردمی بودن؛ راز ماندگاری عاشورا
-----------------------------------------

                    ماندگاری واقعه تلخ عاشورا در طول تاریخ علت های متعددی داشته است که تنها راه بقای آن توجه به تداوم آن علت هاست. علت هایی مانند مردمی بودن، پاک و زلال بودن، جاذبه داشتن، قابل فهم همگان بودن و... که می توان علاوه بر اینها از نقش شخصیت خالص و ناب امام حسین علیه السلام و یارانش از یک سو و رهاوردهای معرفتی و اخلاقی آن سوی دیگر نیز یاد کرد که مانایی این واقعه تلخ را تا به امروز تضمین کرده اند. در این میان از دو نکته مهم در راستای جاودانگی این واقعه نباید غفلت کرد که چندی است با چالش مواجه شده اند. 
عاشورا به مثابه یک امر مردمی: عاشورا را باید فراتر از نهادها دید و نباید به هیچ نهادی آن را گره زد. گرچه عاشورا در ارتباطی دوسویه با نهاد روحانیت هم به آن سود رسانده و هم از آن کام گرفته است. عاشورا را مردم با تمام فراز و فرودها مانند آب زلالی از لابه لای تمام سنگلاخ ها و گاه سدها گذر داده اند و تا امروز رسانده اند و باید تلاش کرد همین گونه آن را ادامه داد. عموم مسلمانان چه شیعیان و چه اهل سنت، چه در ایران و چه در عراق، چه در هند و چه در پاکستان و... عاشورا را از خود می دانستند و خود را موظف به حفظ و انتقال آن به نسل های پس از خویش می دانستند. عاشورا نهضت بود و باید نهضت بماند. تلاش برای مدیریت آن با حجم فراوان - از مرثیه خوانانی با اهداف ویژه تا هدایت عزاداری ها به سمت و سویه های خاص- جز آسیب برای عاشورا رهاورد دیگری نداشته است. نگرانی برخی مراجع از توسعه و تکثیر غیرطبیعی برخی مجموعه ها و تبدیل آنها به جایگزینی برای نهاد سنتی روحانیت را نباید ساده انگاشت. آنچه باید به صورت جدی یادآوری کرد این است که ورود نهادها عملا به کم رنگ شدن نقش مردم در این واقعه منجر می شود که در درازمدت نه تنها به نفع عاشورا نیست، بلکه حتما آسیب های متعددی را به دنبال خواهد داشت. به گمان نگارنده حتی ورود نهادهای عمومی مثل شهرداری ها نیز از این قاعده مستثنا نیست، بلکه در درازمدت نقش منفی خود را نشان خواهد داد. مردم باید مانند گذشته احساس کنند حسین (علیه السلام) از آن همگان است و عاشورا را باید همگان زنده نگه دارند و خود را اخلاقا به آن موظف بدانند. 
دهه محرم به مثابه امر تکرارناشدنی: هرگونه حرکتی که دهه عاشورا را تحت تاثیر قرار دهد، آسیب های چندی را به دنبال دارد که از آن جمله می توان به این موارد اشاره کرد: 
الف) ابهت و هیمنه دهه عاشورا را کم رنگ می کند یا از آن می ستاند. ب) اهتمام عموم مردم را به دهه محرم تحت الشعاع قرار می دهد.
 ج) نگاه قدسی مردم به دهه عاشورا را به نگاهی عرفی تبدیل می کند. 
نتظار می رود نخبگان جامعه از یک سو و مدیران دغدغه مند از سوی دیگر تلاش کنند تا اولا از هر رفتاری که مردمی بودن عاشورا را با چالش مواجه می کند دوری کنند؛ ثانیا تا جایی که امکان دارد از تلاش برای تحفظ بر ماندگاری دهه عاشورا به عنوان دهه ای که مشروعیت و مقبولیتش مردمی و تاریخی است، دریغ نورزند و از اهتمام دیگران به این امر حمایت کنند.
                