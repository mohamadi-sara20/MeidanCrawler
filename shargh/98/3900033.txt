دو‌شنبه ۱۹ فروردین ۱۳۹۸
-----------------------------------------
سرمقاله
-----------------------------------------
با توفان و سیل چه می توان کرد؟
-----------------------------------------

                    سیل و توفان پدیده های طبیعی در کره زمین و بسیاری از کرات آسمانی هستند. امروزه بشر می تواند روی کره مریخ و کرات دیگر مطالعه کند و شباهت آنها را با کره زمین ببیند؛ با این تفاوت که اگر روز و روزگاری موجوداتی در کرات دیگر زندگی می کرده اند، به دلیل نوسانات آب و هوایی یا جان خود را از دست داده یا به کرات دیگر کوچ کرده اند. برای مثال وجود حالت سنگلاخی و شن و ماسه و قلوه سنگ و مسیل های خشک در سطح کره مریخ موید یکسانی حرکت خاک و سنگ بر روی سطح مریخ و زمین است که به دلیل جاری شدن آب صورت گرفته است. سنگ هایی که بر اثر توفان یا زلزله از کوه جدا می شوند و با نیروی آب یا رانش به سوی پایین به حرکت در می آیند، به تدریج خرد و ساییده شده و به قلوه سنگ و شن و ماسه تبدیل می شوند. مسیر سابق آب رودخانه کرج به جنوب تهران اکنون بستر این پدیده ها و در دسترس است. قلوه سنگ و شن و ماسه در این مسیر به صورت کالا در آمده و خرید و فروش می شود.
نوسان های کوچک روزانه یا هفتگی آب و هوا برای مردم قابل تحمل اند و صدای کسی در نمی آید؛ اما نوسان های بزرگ مانند آنچه در 10 روز گذشته در سراسر ایران رخ داده است، در دوره های بلند مدت روی می دهد. به دلیل فاصله زمانی زیاد و نیز به خاطر آسیب های شدید، نوسان های بزرگ ایجاد بحران می کنند. دولت ها در طول تاریخ مدنیت با روش های کلی برخورد با این پدیده ها آشنا بوده و تمهیداتی را برای رویارویی با آنها تنظیم کرده اند. کاربرد این تمهیدات بدون جنجال و هیاهو در صورت پیش بینی و برنامه ریزی درست میسر است؛ اما به دو دلیل این رویدادها هم به جامعه آسیب می زند و هم دولت ها را دستپاچه می کند. دلیل اول، ناگهانی و غافلگیرکننده بودن رویدادهای شدید است و دلیل دوم خواب غفلت دستگاه های مسئول. این گونه نیست که راه حل وجود نداشته باشد. در دوران طولانی خواب غفلت، دو اتفاق می افتد: نخست اینکه مسئولان وقت امکانات موجود را فراموش می کنند؛ امکاناتی که حتی به صورت ناقص می تواند به کار آید. دوم اینکه دولت ها دست به اقداماتی می زنند که از تبعات تخریبی آنها آگاه نیستند، مانند سدسازی در جوار شهرها به هدف تامین آب آشامیدنی یا احداث راه آهن و شاهراه های منطقه ای که پستی و بلندی های طبیعی زمین های مسیر را از میان می برد و غفلت از ساخت مسیل و تونل و پل برای عبور آب در حجم زیاد.
در اوایل دهه 1340 سیل های بزرگی در ایران، از جمله خراسان، روی داد که هنوز آثارش روی دیوار ساختمان های قدیمی مشهد دیده می شود. من شاهد بودم که چگونه مردم در گیجی و تنبلی دستگاه های مربوطه- مانند شهرداری مشهد یا اداره کل کشاورزی استان- با دست خالی برای حفظ خانه های خود 24ساعته کار می کردند و با استفاده از کیسه های ماسه ای، مدخل کوچه ها را می بستند که سیلاب به خانه ها نفوذ نکند. روزنامه های معدود آن زمان هم علاوه بر دراماتیک نشان دادن تلفات و ضایعات سیل، دستگاه ها را به ندانم کاری و تنبلی و کم عقلی و کوتاهی متهم می کردند. یکی، دو سال پس از این رویداد، در دانشگاه واشنگتن دوره کارشناسی ارشد شهرسازی را به پایان رسانیده و باید پایان نامه خود را می نوشتم. با خودم فکر کردم که به جای پرداختن به موضوعات متداول در شهرسازی، روی کاری تمرکز کنم که به درد ایران بخورد. به فکرم رسید پایان نامه را درباره تجربیات کشورهای غربی در مقابله با سیل و روش های کاهش خسارات آن بر شهرها و سکونتگاه های انسانی بنویسم.
 استاد راهنمای من نه تنها از پیشنهادم استقبال کرد؛ بلکه شرایطی را فراهم آورد که با سفر به لندن بتوانم روش های مقابله با سیل در ایالات متحده را با انگلستان مقایسه کنم. بخش هایی از سرزمین آمریکا شباهت زیادی با فلات ایران دارند و در توفان ها و سیل های اخیر همسانی زیادی با وضع اقلیمی ایران از خود نشان می دادند. من این دو کشور را در زمینه مبارزه با خسارات سیل مقایسه کردم. این مقایسه شامل سیاست ها، برنامه ها و توزیع مسئولیت میان دستگاه های مربوطه و تامین اعتبارات و امکانات و وسایل مورد نیاز به هنگام رویداد سیل در مقیاس شهر و شهرستان و استان و نیز نقش دولت مرکزی و حفظ و تداوم هوشیاری بود. پایان نامه با تشویق و امتیاز بالا پذیرفته شد. سال ها بعد که به ایران آمدم و به هیئت علمی دانشگاه تهران پیوستم و با دستگاه های ذی ربط دولتی رفت وآمد داشتم، بارها علاقه خود را به مشاوره دادن به مسئولان مربوطه در پیش از انقلاب و پس از انقلاب مطرح کردم؛ اما در مجموع از این برخوردهای هرچند محترمانه، جز تعارفات متداول در دستگاه های دولتی چیزی در زمینه مشاوره و همکاری برای برنامه ریزی و پیشگیری به دست نیامد. به ویژه اینکه پس از انقلاب، دو کشور غربی مورد اشاره اعتبار معنوی خود را برای جمهوری اسلامی از دست داده بودند؛ اما دولت های ایران برای تامین دارو های تخصصی و صنعت هوایی  از جمله خرید هواپیما از همین آمریکا اصرار دارند. تفاوت این دو گونه برخورد ناشی از این واقعیت است که کنترل و مدیریت سیل یک کار پر درد سر است و مشت بوروکراسی تنبل و سهل انگار را باز می کند؛ اما خرید دارو و هواپیما یک تجارت دلپذیر و پرانگیزه است. امروز هم اگر موج انتقادات به راه افتاده، به خاطر تازه بودن سیل ها و توفان های اخیر است. دولت های ایران در طول تاریخ معاصر، ذخیره پولی برای خرج کردن در موارد بحران نداشته اند. اگر اعتباری به امر نجات و بازسازی تخصیص می یابد، بسیار ناکافی است. نمی توان همه تقصیرها را به گردن دولتی که سر کار است، انداخت. در کشوری که ادعای برنامه ریزی میان مدت و بلندمدت دارد، باید نظام مبارزه و مدیریت رویدادهای ناشی از سیل و توفان در یک نظام آگاه و هوشیار به وجود آید و با گذشت زمان به فراموشی سپرده نشود. جایی که برنامه ریزی حقیقی وجود داشته باشد، مدیریت نظام مند جای جنجال و جیغ و داد بنفش را می گیرد. تاریخ هم همواره در کشوری مانند ایران درس لازم را به مسئولان داده است. راه مقابله با درهم ریختگی شرایط شهرها و روستاها و مرگ و میر مردم بر اثر سیلاب های بزرگ، ناشناخته نیست. فردوسی بیش از هزار سال پیش گفته بود: «به جویی که یک روز بگذشت آب/ نسازد خردمند در آن جای خواب». اکنون نگاه کنید به آنچه در دروازه قرآن شیراز رخ داده است... .
                