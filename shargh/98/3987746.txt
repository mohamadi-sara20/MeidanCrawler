دو‌شنبه ۱۱ آذر ۱۳۹۸
-----------------------------------------
یادداشت
-----------------------------------------
چرا دولت ها شکست می خورند؟
-----------------------------------------

                    40 سال از پیروزی انقلاب اسلامی و استقرار نظام جمهوری اسلامی در ایران گذشته است؛ در این مدت، دولت های مختلف با گفتمان های متفاوت (از سازندگی تا اصلاحات، از عدالت و مهرورزی تا تدبیر و امید) بر سرکار آمده و هر یک نیز با هدف و شعار پیشرفت و اعتلای ایران و فراهم آوردن امنیت، رفاه و آسایش برای عموم مردم، ایده ها و برنامه های خود را تنظیم کرده و به اجرا درآورده اند. با این حال و باوجود پیشرفت های قابل توجه در توسعه زیربناها، گسترش کمی و کیفی خدمات بهداشتی- درمانی و آموزشی و... هنوز کشور در سه حوزه اصلی اقتصاد، فرهنگ و محیط زیست با نارسایی ها و مشکلات اساسی زیادی دست وپنجه نرم کرده و همین موضوع سبب گسترش نارضایتی های عمومی، کاهش تاب آوری ملی و آسیب پذیری کشور شده است. از همین رو، امروزه در جای جای جامعه ایران (از نخبگان و دانشگاهیان و حتی دولتیان گرفته تا مردم عادی شهر و روستا) همه و همه، نهاد دولت را مقصر اصلی بروز چنین شرایطی دانسته اند و جامعه سیاست زده ایران نیز به سبب گسترش و سلطه بی حد و حصر شبکه های اجتماعی بر اذهان و تعاملات بین فردی، با جریان دولت ستیزی که از سوی رسانه ها (رسانه ملی، رسانه های خارج نشین و شبکه های اجتماعی) در تبلیغ و پروپاگاندای وسیع قرار گرفته است، همراه شود. جالب اینجاست که نقطه عزیمت هم رسانه های خارج نشین معاند و هم رسانه های داخلی مخالف، به طور مشترک، تخریب دولت ها در ایران و نمایش ناکارآمدی آنها در تمشیت امور با ارائه دو نسخه شفابخش متفاوت (یکی اسقاط نظام و دیگری تعویض دولت) است. این فرایند همواره در 40 سال اخیر به اشکال و صورت های مختلف تکرار و سبب شده است تا جامعه ایرانی با نگاهی احساسی و در هاله ای از بی اعتمادی و نومیدی، در انتخابات همواره به دنبال منجی (آن هم انتخاب بین بد و بدتر!) بگردد و هر نامزدی که بتواند بیشتر شمایل یک منجی را برای مردم تداعی کند، شانس بالاتری برای زمامداری بیابد. اما به راستی جریان دولت ستیزی و تخریب مشروعیت و مقبولیت دولت ها در حل مسائل کشور و تلاش برای فعال کردن گسل میان دولت و ملت در ایران که در پوشش ترویج مطالبه گری جامعه صورت می گیرد، کمکی به بهبود نظام حکمرانی در کشور و برون رفت از بحران ها و نارسایی ها کرده است؟ آیا به راستی در واقعیت باید تنها دولت ها را مسئول پیدایش این وضعیت دانست؟ این در حالی است که از سوی دیگر دولت ها نیز با طرح دلایلی، از پذیرش بار مسئولیت پیدایش این وضعیت شانه خالی کرده و برخی خود را تنها یک تدارکاتچی معرفی کرده اند و برخی نیز آدرس های دیگری (افشای اسامی مفسدین و اخلالگران اقتصادی و اعلام کسانی که کشور را به تعطیلی کشانده اند و...) را برای رسیدن به علل چرایی وضعیت کنونی کشور داده اند.درباره آسیب شناسی نقش و عملکرد دولت ها در ایران تا به امروز قلم فرسایی های زیادی شده است و موارد مختلفی مانند رانتیر بودن دولت، تمایل دولت به حفظ تصدی گری، پوپولیسم، بوروکراسی پیچیده و ناکارآمد، تقابل دولت ها و مجلس ها و... به عنوان دلایل شکست دولت ها مورد اشاره قرار گرفته است. با این حال، در این نوشتار تلاش شده تا از زاویه دیگری به موضوع چرایی شکست دولت ها در ایران و راهکارهای برون رفت از آن پرداخته شود.
ریشه های شکست دولت ها در ایران
مبتنی بر قانون اساسی جمهوری اسلامی ایران و نیز بر اساس رویه ها و تجارب پیشین، نظام جمهوری اسلامی ایران متشکل از سه رکن اصلی ذیل «رهبری نظام»، «قوه مجریه (دولت)»، «قوه مقننه (مجلس شورای اسلامی)» و «قوه قضائیه» است و در 40 سال اخیر نیز دولت های مختلف هر کدام در هشت سال (دو دوره چهارساله متوالی)، زمام اداره امور کشور را برعهده گرفته و فرصت لازم برای رهنمون کردن کشور به سوی توسعه پایدار و متوازن و نیز کسب رضایت عمومی را داشته اند. با این حال، باید گفت کشور در اغلب موضوعات و حوزه ها با اشکالات، نارسایی ها و بحران های جدی و متعددی مواجه بوده و همواره نیز تنها دولت ها (یکی از سه رکن نظام سیاسی کشور) به عنوان مقصر اصلی قلمداد شده اند. از همین رو امروزه کارایی و اثربخشی مراجعه به صندوق های انتخاباتی و طی کردن فرایند «دولت قدیم، صندوق رای، دولت جدید»، در ایجاد تحول و بهبود وضعیت کشور با ابهام جدی از سوی جامعه مواجه شده و همین موضوع زنگ خطر پایان عصر شکیبایی جامعه را به صدا درمی آورد.
1- نبود اجماع بر سر مفاهیم، ارزش ها، مبدا، مسیر، مقصد و رواج مغالطه گری
یکی از چالش های اساسی فراروی توسعه کشور، نبود اجماع درباره مفاهیم، اولویت ها و رویکردها (چه در بین نخبگان و زمامداران و چه در بین مردم) و نیز نبود زمینه های گفت وگو و تفاهم بر سر آنهاست. این واگرایی و انشقاق وسیع به حدی است که گویی بر هیچ ایده و راهبرد مشخصی برای پیشبرد توسعه کشور توافقی نیست و جریان توسعه کشور در جامعه ای که هنوز برنامه ریزی و سیاست گذاری در ساختارهای اداری و اجرائی آن به مفهوم واقعی کلمه نهادینه نشده است، دستخوش دوگانگی ها، ناهمسویی ها و افتراق های متعددی بوده و چو تخته پاره ای بر موج، بی هیچ هدفی به هر سوی حرکت می کند. از همین رو، برخلاف بسیاری از کشورهای توسعه یافته، تعویض دولت ها نه به مثابه دو امدادی که توسعه را در کشور به پیش ببرد، بلکه سبب تغییر میدان بازی، جهت و سرعت حرکت دولت ها شده و انگاره ها و بایسته های جدیدی که غالبا منبعث از ادراک شخصی زمامداران و اتاق فکرهای محدود پیرامون آنهاست، بر سپهر سیاسی و اقتصادی کشور مستولی شده و کشور در کشاکش مسیرها و مقاصد مختلف مستهلک و سرگشته می شود. سال های سال است در گفتمان های دانشگاهی و فضای رسانه ای و روشنفکری بر سر موضوعات مختلف از جمله تردید در شکل گیری و وجود دولت یا جامعه در ایران، رابطه یا عدم رابطه با جهان، محلی گرایی یا جهان گرایی، تقدم توسعه سیاسی بر توسعه اقتصادی یا بالعکس، جدایی یا توامانی دین و سیاست، درون زایی یا برون زایی، توسعه یا پیشرفت و... جدالی بی پایان و بی ثمر شکل گرفته و هر صاحب تریبون و صاحب قلمی نیز بر طبق طبع منجی باور و ابرمردگرایی ایرانیان که خود را یا در پی منجی یا در هیبت ابرمرد می انگارند؛ نسخه خویش را برای توسعه کشور، بهترین می داند. از همین رو رفع سوءتفاهم ها و بدفهمی ها از مفاهیم، گریز از مهلکه و دور باطل دوگانه سازی ها برای نهادسازی به منظور اجماع حقیقی بر روی مبدا، مسیر، مقصد و نقشه راه حرکت در مسیر توسعه ملی، گامی اساسی به منظور نیل به توسعه ملی به شمار می رود. علاوه بر آنچه ذکر شد، اشکالات و اختلالات ساختاری دیگری در نظام اداری کشور از جمله فقدان ارتباط و تعامل سازنده و موثر بین عرصه نظری (دانشگاه ها و مراکز آموزش عالی) با عرصه اجرا (دولت و تولید) و  عدم تحول در فقه سنتی و هم سازی آن با الزامات زمانه، نه تنها سوالات و ابهامات زمینه (کشور) مورد واکاوی و چاره جویی قرار گرفته است بلکه بر حجم مسائل و ابهامات افزوده شده است. 
2) اختلال پارانوئیک جامعه و اشتباه «سیاسی کردن» آن
واقعیتی که در جامعه ایرانی ریشه های آن به گذشته های دور به ویژه از عصر آشنایی ایران با تمدن غرب در دوره قاجاریه بازمی گردد، «اختلال پارانوئیک» نهادینه شده در جامعه بوده که با تشدید آن در
 40 سال اخیر باور غلط مریخی بودن «دولتیان» و ونوسی بودن «جامعه» را بسط داده و سبب بلندترشدن دیوار بی اعتمادی و وهم آلودترشدن فضای تعامل بین دولت و جامعه در ایران شده است. این در حالی است که واقعیت آن است که دولتمردان در این کشور (چه از قشر روحانیت و چه از قشر دانشگاهی) از بطن همین جامعه (با همه مشخصات و ویژگی های فرهنگی و اخلاقی) برخاسته و در مناصب آموزشی یا اجرائی قرار گرفته اند و به عبارت دقیق تر دولت ها چه در ایران و چه در هر کشور دیگری، برخوردار از خصلت بازتابی از جامعه خویش هستند. علاوه بر این، آنچه در این 40 سال به تشدید این وضعیت منجر شده، اتخاذ سیاست غلط «سیاسی کردن جامعه» است که از ابتدای انقلاب از طریق تبلیغات گسترده در رسانه ملی و مدارس با هدف نهادینه سازی و بسط ارزش های مدنظر آن در جامعه اشاعه یافته است؛ ولی امروزه پس از 40 سال انتظارات و مطالبات این جامعه سیاست زده، مانند بهمنی تمامی جامعه را فراگرفته است و سبب تشدید عوارض بیماری پارانوئیک جامعه و دامن زدن به تفرق و چنددستگی گسترده جامعه درباره نقشه راه حرکت به سوی توسعه شده و در اصطلاح معروف و عرفی، باعث شده هرکس ساز خودش را بزند.
3) تودرتوی نهادی قدرت در ایران و مسئولیت ناپذیری سیاست گذاران
صاحب نظران، کشور را مفهومی مرکب از سه ضلعی «دولت»، «ملت» و «سرزمین» می دانند اما در ایران به سبب ساختارها و مناسبات خاص و متفاوت تاریخی، سیاسی و فرهنگی، مفهوم کشور را باید در قالب چهارضلعی «دولت»، «ملت»، «سرزمین» و «نظام» تعریف کرد که در درون خود به سبب تعدد انشعابات و زیرمجموعه ها، زمین بازی ماروپله گونه ای (با انواع و اقسام خطرات و مشوقات) را فراروی پیشبرد توسعه در کشور فراهم کرده است.                   
چرا دولت ها شکست می خورند؟
باید سرچشمه وقوع این وضعیت را در نظام قانون گذاری کشور دانست که در 40 سال اخیر در مسیر پیشرفت قرار نگرفته و به باور بسیاری از صاحب نظران و دلسوزان کشور، تورم و تعدد قوانین ناکارآمد و کم اثر علاوه بر اینکه خود اعتبار و مشروعیت قانون گرایی را زیر سوال برده، سبب ایجاد دست اندازها، اختلافات و خلا های جدی در مسیر پیشبرد توسعه در کشور شده و می تواند دولت را در ایران با تنگناهایی مانند وجود نهادهای موازی، فقدان وجود انسجام و یکپارچگی در نظام اداری- اجرائی کشور، مجمع الجزایری شدن قدرت و... روبه رو کند. علاوه بر این طمع چشیدن بیشتر طعم شیرین قدرت در کنار احساس مسئولیت ناشی از روحیه ابرمردپنداری و هدایت جامعه به سوی انگاره های ذهنی مراجع قدرت، همواره سبب بروز اصطکاک ها و کشمکش ها و بحران آفرینی های فراوان در مسیر پیشبرد توسعه توسط دولت ها در ایران شده است.یکی از نتایج وضعی این مسئله، نبود زمینه سیاست ورزی برای حل مسائل و در نتیجه لاینحل شدن و عمیق ترشدن بحران ها و نارسایی ها به سبب توزیع نامتوازن و پراکنده قدرت های سیاسی، اجرائی، مالی و نظارتی در بین عناصر مختلف موثر بر توسعه کشور است که موجب شده که هیچ کس مسئولیت وضعیت کنونی را برعهده نگرفته و دیگری را مقصر بداند.
4) عدم تعریف رابطه دولت با نظام، ملت، سرزمین
دولت ها در ایران به علل مختلف نتوانسته اند رابطه خود با سایر عناصر کشور، از جمله نظام، ملت و سرزمین را مشخص کنند. درباره رابطه دولت ها با نظام باید گفت از یک سو به سبب پیچیدگی، درهم تنیدگی و ابهام قوانین در حوزه اختیارات و مسئولیت ها و نیز اختلاف نظر ها، رویکردها و نگرش های بعضا متفاوت نظام با دولت های مختلف در بسیاری از مسائل مهم (از جمله رابطه با جهان و...) از سوی دیگر، رابطه دولت ها با نظام در 40 سال اخیر دستخوش فرازونشیب ها و تلاطم های زیادی بوده است. دولت ها همواره در راستای عمل به تکالیف و مسئولیت های قانونی خویش، خود را در چنبره ملاحظات و محدودیت ها گرفتار یافته و نظام نیز معمولا با تردید نسبت به تدبیر و کیاست دولت ها و حفاظت فعال آنها از منافع ملی، دولت ها را مورد پایش و نظارت مستمر قرار داده است.درباره رابطه دولت ها با ملت نیز باید گفت همان طورکه جامعه شناسان تاکید کرده اند؛ به سبب وجود زمینه های تاریخی در تقابل میان دولت و ملت در ایران، رهاشدگی و بی توجهی به ترمیم و اصلاح آن در دوران اخیر، گسل بی اعتمادی ملت به دولت و کاهش مشروعیت و مقبولیت آن به طور فزاینده ای در جامعه، به ویژه پس از تداوم و عمیق ترشدن مشکلات اقتصادی و برهم خوردن نظم اقتصادی جامعه، بیشتر شده و جامعه را نسبت به غالب اقدامات و برنامه های دولت ها برای توسعه کشور بدگمان و ناامید کرده است؛ از همین رو ملت تلاشی برای همراهی و مشارکت با دولت ها در پیشبرد توسعه در کشور نمی کند.تبلور این وضعیت در عرصه سیاسی را باید در قهر مردم با صندوق های رای، در عرصه اجتماعی امتناع از مشارکت در عرصه های رسمی و نافرمانی های ریز و درشت مدنی غیرسازمان یافته و در عرصه اقتصادی نیز خروج سرمایه از کشور، مالیات گریزی و... دانست. درخصوص رابطه دولت با سرزمین نیز باید گفت به سبب درگیری دولت ها با روزمرگی ها و غفلت از نهادینه سازی بینش راهبردی به موضوعات به عنوان یکی از اصول قطعی حکمرانی شایسته، درک و شناخت سطحی از قابلیت ها و مزیت های سرزمینی و عدم بهره گیری کارآمد از فضای توسعه ملی در کنار اضمحلال تدریجی محیط زیست و فضای زیست انسانی سبب شده است تا سرزمینی که برای بسیاری از کشورها به عنوان گنجینه ای از فرصت ها و بهشت سرمایه گذاری محسوب می شود، عملا درگیر فرسایشی فزاینده شده و بسیاری از فرصت های ناب و ممتاز آن از دست رفته یا در شرف نابودی قرار گیرد. در این راستا می توان اذعان کرد که توسل به مطالعات آمایش سرزمینی و تدوین و کاربست سندی جامع و کلان به عنوان نقشه راه توسعه بلندمدت ملی در نظام برنامه ریزی بخش محور و جزیره ای کشور، حلقه گمشده ارتقای کارایی و اثربخشی دولت ها در ایران به شمار می رود.
5) فرسودگی بدنه نهاد دولت (به ویژه طبقه میانی مدیران و کارشناسان) و فقدان ایده و اندیشه کارا
ساختار دولت متشکل از تعدادی معاونت، وزارتخانه، سازمان، شرکت و... با نزدیک به حدود دو میلیون کارمند است که در لایه سطح اول (نهایتا سطح دوم) آنها مدیران سیاسی قرار گرفته اند که در فرایند تعویض دولت ها معمولا جابه جا می شوند و سایر سطوح که نقش تصمیم سازی، کارشناسی و پیشبرد مستقیم امور را برعهده دارند، معمولا ثابت بوده و به سبب وجود قوانین اداری- استخدامی محدودکننده، دچار تغییر و تحول خاصی نمی شوند. با وجود نیروهای متخصص و زبده در لایه میانی بدنه دولت، اما واقعیت این است که سهم قابل توجهی از این بدنه به علل مختلفی همچون کم انگیزگی و نداشتن تخصص لازم، فاقد قابلیت ها و توانمندی لازم برای پیشبرد مطلوب تر امور بوده و بنابراین تعویض مدیران سیاسی در فرایند تعویض دولت ها نیز چندان به کارایی و اثرگذاری بدنه دولت در ایده پردازی، مسئله گشایی و روان سازی عمل دولت کمک شایسته ای نخواهد کرد.
جمع بندی و پیشنهاد
یکی از ام المسائل کشور در 40 سال اخیر، نبود شفافیت میان ارکان کشور و اجتناب از بیان و بازگویی واقعیات کشور (بحران ها و چالش ها) و تحلیل ریشه های واقعی آن بوده که سبب شده زنگ خطر به صدا درآید. واقعیت آن است که کشور ما امروزه در غالب حوزه ها و قلمروها با چالش ها و بحران های قطعی و جدی مواجه بوده و به اصطلاح با «وضعیت آستانه ای بحران فراگیر» که شاکله کشور و بقای ایران را در معرض تهدید قرار می دهد، مواجه است. از همین رو باید نکات زیر را درخصوص واقعیت های مدیریت کشور مدنظر قرار داد:
باید پذیرفت وضعیت موجود برایند تمامی فرایندها و ساختارهای کشور در سه حوزه کلان مدیریت اجرائی، قانون گذاری و نظارت در 40 سال اخیر بوده و تمامی این مصائب را نمی توان صرفا به پای دولت ها نوشت.
باید پذیرفت استراتژی تصمیم نگرفتن یا به آینده موکول کردن تصمیمات، یک استراتژی شکست خورده در به تعویق انداختن بحران ها بوده و فقط ما را بیشتر به وضعیت «هم آیندی بحران ها»1 رهنمون می کند. بنابراین باید برای حل مسائل و عبور از بحران ها و ترسیم آینده ای بهتر برای کشور، جسورانه، خردمندانه و با رویکرد حفظ و ارتقای منافع عمومی تصمیمات بزرگ گرفت.
 باید پذیرفت برای ساختن ایرانی باعظمت و درخور ایرانیان باید در نظام حکمرانی، به گفتمان «کشورداری» گذار کرد و با تعریف و سرمشق قراردادن منفعت عمومی، مصالح کوتاه مدت هر یک از عناصر کشور را فدای منافع عمومی بلندمدت نکرد.
باید بپذیریم فساد بزرگ در مجموعه دولت، «ناکارایی و نامولدبودن دولت» در رهنمون سازی کشور به سوی توسعه است که این خود به دلیل تضعیف تدریجی طبقه مدیران میانی و کارشناسان دستگاه های دولتی بوده که نقش تصمیم سازی و تصمیم یاری مدیران فرادست و عالی را برعهده دارند و بهتر است با آدرس های غلطی چون نقش آقازاده ها، تحریم ها و... خود و جامعه را گمراه نکنیم.
 باید پذیرفت که در 40 سال اخیر از خاصیت اکسیرگونه آموزش (از کودکستان و مدرسه گرفته تا دانشگاه) غفلت شده و برای حرکت به سوی توسعه ملی نیازمند تحولی اساسی در این حوزه هستیم تا به تعبیر پیامبر عظیم الشان (ص) بتوانیم معادنی از طلا و نقره در میان مردمان داشته باشیم.
 باید پذیرفت هنوز پس از 40 سال، توسعه و پیشرفت دستور کار اصلی کشور نبوده که این مهم جز از رهگذر یکپارچگی و انسجام ملی، دلسوزی و فداکاری و تحقق اجماع و هم رایی روی نقشه راه، خیزش و حرکت بر ریل توسعه ملی محقق نخواهد شد.
 باید پذیرفت که جز از طریق آتش بس توپخانه های تخریب دولت ها و بسط همدلی و اعتماد میان همه ارکان کشور و اصلاح و بازپیرایی افکار و اتمسفر عمومی جامعه از طریق رسانه ها و تریبون ها، هیچ اقدام موثری در مسیر به کرد و ارتقای بهره وری دولت صورت نخواهد گرفت.
سخن آخر اینکه خروج ایران از بحران و گذار آن به سوی کشورهای توسعه یافته جز از طریق دگرگونی در بسیاری از نگرش ها، رویکردها، ساختارها و رویه های جاری از یک سو و احیا و تقویت «آیین کشورداری» مبتنی بر تعریف یک سیاست مستقل و پویای ملی، تنظیم روابط و برهم کنش های میان همه ارکان کشور (نظام، دولت، ملت و سرزمین)، مبناقراردادن منافع بلندمدت ملی در سرلوحه تمامی سازوکارهای سیاست گذاری کشور و در نهایت مسئله گشایی و داشتن عزمی راسخ برای درهم شکستن بسیاری از بن بست ها و تابوهای خودساخته ممکن نیست.
                