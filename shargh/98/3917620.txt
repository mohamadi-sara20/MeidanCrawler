شنبه ۲۵ خرداد ۱۳۹۸
-----------------------------------------
سرمقاله
-----------------------------------------
انشعاب در اصلاح طلبان الزامی است؟
-----------------------------------------

                    شاید برخی از طیف های اصلاح طلب از جمله کارگزاران پی برده باشند که برای ماندگاری باید رویکرد تازه ای را در پیش بگیرند. آنان با درکی که از میزان رای و جایگاه سیاسی خود دارند، تلاش می کنند با چهره ها و جریان های محافظه کار، اتحاد و ائتلافی برقرار کنند تا به قدرتی برسند که لازمه تحقق ایده هایشان است. این طیف نخست تکنسین های قدرت هستند و هر دولتی روی کار بیاید، می توانند با حفظ جایگاه خود، این نقش را ایفا کنند. خط افتراق آنان با بخش دیگر اصلاح طلبان از همین جا آشکار می شود. طیف دوم اصلاح طلبان خصیصه ای تئوریک دارند و استراتژی آنان برمبنای توسعه سیاسی و دموکراسی استوار است. این استراتژی، مرزهای مشخصی دارد که اصلاح طلبان نمی توانند از آن بگذرند. همزیستی مسالمت آمیز را می پذیرند، اما نمی توانند اتحاد و ائتلاف با کسانی  را بپذیرند که اولویت شان توسعه سیاسی و دموکراسی نیست؛ گیرم در مقاطعی در باور به این استراتژی و عمل به آن دچار اوج و حضیض شده باشند. با این دوگانه سازی بین اصلاح طلبان با تسامح می توان گفت وضعیت این دو طیف بعد از حوادث دی 96 با یکدیگر تفاوتی بنیادی پیدا کرده است. طیف دوم اصلاح طلبان بیش از گذشته باید پاسخ گوی مردم باشند و خود را با تغییرات چشمگیری که در جامعه رخ داده است، هم زمان کنند. طیف نخست چندان دغدغه این کار را ندارد. آنان اگر با اتحاد و ائتلاف تازه به قدرت برسند، می توانند ایده های خود را حتی بهتر از زمانی که با اصلاح طلبان طیف دوم بوده اند، عملیاتی کنند. نباید نادیده انگاشت که اصول و باورهای اصلاح طلبان طیف دوم محدودیت هایی جدی برای طیف نخست به وجود می آورد. آنان ترجیح می دهند اگر قرار است با برادر بزرگ تری ائتلاف کنند که جایگاه ویژه ای در قدرت داشته باشد؛ چهره ای همچون هاشمی رفسنجانی در گذشته و اکنون هم علی لاریجانی باشد. انتخاب علی لاریجانی برای جایگزینی هاشمی رفسنجانی از سر ناچاری نیست، بلکه ماحصل مواضع مشترکی است که بین آنان در اداره امور جامعه وجود دارد. علی لاریجانی نیز در نوع خود تکنسین قدرت است و حتی در مرتبه بالاتری از چهره هایی همچون کرباسچی است و مهم تر از همه، علی لاریجانی واجد آن ویژگی است که برخی اعضای کارگزاران و برخی اصلاح طلبان دیگر همواره به دنبالش بوده اند؛ چهره ای معقول و موجه در نظام که از کاریزمای قابل قبول در مواجهه با نهاده های رسمی برخوردار است. اگر در انتخابات آینده این طیف نخست به حمایت از علی لاریجانی بپردازند، نباید این حمایت را به پای فرصت طلبی شان گذاشت و سرزنش شان کرد؛ آنان به خاستگاه خویش بازگشته اند. همان طور که نمی شود علی لاریجانی را در این معنا یعنی اصلاح جامعه از بالا، اصلاح طلب ندانست. دولت روحانی این باور را در طیف نخست تقویت کرده که باید به فکر راه دیگری باشند؛ راه سومی به نام نومحافظه کاری که جریانی جدی است و حامیانی در دولت روحانی دارد و همین طور حامیانی در بین اصولگرایان و حتی در میان اصلاح طلبان. شاید این فرصت مغتنمی باشد برای اینکه طیف نخست که به عنوان حزب فراگیر نومحافظه کاری ظهور کنند. اگرچه دولت روحانی با توان اصلاح طلبان روی کار آمد، باید اعتراف کرد حلقه حامیان روحانی بیش از آنکه به اصلاح طلبان طیف دوم نزدیک باشند به طیف نخست نزدیک ترند. با این رویکرد، مواجهه کرباسچی با اصلاح طلبان بر سر ماجرای محمدعلی نجفی بیش از آنکه جنبه شخصی و اخلاقی داشته باشد، از اختلاف استراتژیکی پرده برمی دارد و آن اینکه برادر بزرگ تر فقط در مواردی که لازم بداند گوش شنوا دارد. در مواجهه کرباسچی و میردامادی، مسائل اخلاقی را باید کنار گذاشت. 
این مواجهه شاید از بغض فروخورده طیف نخست در این چند سال اخیر باشد که نابهنگام ترکیده است و خبر از آغاز فصل سرد می دهد. با جدایی دو طیف اصلاح طلبان از یکدیگر، با دو جریان بزرگ اصلاح طلبی روبه رو خواهیم شد؛ جناح «نومحافظه کار» و «اصلاح طلبان». با این انشعاب، اصلاح طلبان به خصیصه بارز خود یعنی باور به توسعه سیاسی و دموکراسی بازخواهند گشت. طیف نخست به اصول بنیادین خود یعنی مشارکت در مهندسی قدرت نزدیک تر خواهد شد. اصولگرایان هم به جایگاه واقعی خود بازمی گردند؛ جریانی معتقد به باورهای سنتی که ملاک درستی یا نادرستی کارهایشان مردم نیستند. با این آرایش تازه در عرصه سیاست داخلی، سیاستی دیگر خلق خواهد شد؛ سیاستی که شاید وضعیت رخوتناک کنونی را تغییر بدهد. به تعبیر اسپینوزا، «هر اجتماعی برای حراست از بودن خود تلاش می کند. هیچ سیستمی به میل خود ساختارهایش را تغییر نمی دهد. با این همه، هیچ سیستمی نیز تا به امروز، نه تنها برای حفظ خود که برای ناممکن گرداندن هرگونه تغییری در اعماق، این همه سرمایه گسیل نکرده است. به هر تقدیر، تغییر اصل زندگی و قانون این سیستم است». آیا اصلاح طلبان برای حفظ وضعیت موجود خودشان که چنگی هم به دل نمی زند، از انشعاب پرهیز می کنند و همچنان در اتحاد و ائتلاف پایداری نشان می دهند؟ سوال اساسی این است نتیجه این اتحاد و ائتلاف با طیف های ناهمگون چه خواهد بود؟
                