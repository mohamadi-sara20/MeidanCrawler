سه‌شنبه ۳ اردیبهشت ۱۳۹۸
-----------------------------------------
سرمقاله
-----------------------------------------
پیشنهاد تاسیس صندوق خسارت سوانح طبیعی
-----------------------------------------

                    ایران سرزمینی است با حوادث و سوانح طبیعی گسترده که زلزله و سیل دو مورد اصلی آن به شمار می‎رود. سال‎هاست که ایرانیان بر اثر سیل و زلزله با خسارت‎ها و مشکلات بزرگی مواجه شده‎اند. ازآنجایی‎که امروزه مهم‎ترین مشکل کشور ما مدیریت برنامه‎ای و کاهش حکمروایی، به ویژه حکمروایی خوب در بخش‎های مختلف است؛ واقعه سیل فروردین امسال نیز از کمبود حکمروایی و به ویژه حکمروایی خوب در حوزه مقابله و سازگاری با سوانح طبیعی و برنامه‎ریزی برای کاهش آثار مخرب سیل و زلزله در رنج است. می توان گفت حکمروایی در امر مقابله و سازگاری با سانحه سیل فرایندی مشارکتی و اجرائی است که دولت هدایتش می‎کند و با همکاری سایر کنشگران موثر در آن به پیش می‎رود؛ یعنی شیوه تصمیم‎گیری‎های همگانی و چگونگی اعمال قدرت حکومت برای مدیریت سوانح طبیعی که در آن سازمان دهی نهادی، ابزارها و تکنیک‎ها، فرایند و چگونگی شراکت مردم و گروه‎های اجتماعی و تمامی کنشگران برنامه ریزی و اجرائی سازگاری و مقابله با سیل امری کلیدی است. حکمروایی فراتر از حکومت است و عمدتا بر نهادها و فرایندها تاکید می کند؛ بنابراین آموزش و یادگیری اجتماعی و شفافیت، در شکل‎گیری درست فرایندهای تصمیم‎سازی نقش اساسی دارد.
بنابراین مشکل بزرگ آن است که از قبل الزامات و ضرورت‎های مشارکتی در آمادگی نهادها و مردم و حتی دستگاه های دولتی برای شراکت در راه و رسم سازگاری و مقابله با سیل شکل نگرفته است. این امر در قالب برنامه‎ریزی سوانح طبیعی خود را نشان می‎دهد. محصول چنین آمادگی و حکمروایی در سازگاری و مقابله با سیل تاب‎آوری است. تاب‎آوری مفهومی کلان‎تر از برنامه‎ریزی سوانح طبیعی است. تاب‎آوری در حوزه‎های اقتصادی، اجتماعی، اکولوژیکی و محیط‎زیستی و سوانح طبیعی تعریف شده است، ولی تاب‎آوری در سوانح ظرفیتی دارد که قدرت مقابله با خطرات غیرمترقبه از خود نشان می‎دهد، به نحوی که با استفاده از منابع بتواند میزانی از تخریب و زیان را جذب کند که از پایداری و تعادل خارج نشود و نظامات شهری و منطقه‎ای بتوانند خود را مجددا سازمان دهند. میزان توانایی یک سامانه در ایجاد ظرفیت برای پایداری، تعادل و سازگاری میزان تاب‎آوری آن است. البته طبق نظر استادان اقلیم‎شناسی سیل اخیر عمدتا بر اثر تغییرات اقلیم جهانی و گرمایش زمین و جابه‎جایی اکولوژیک کره زمین بوده است، اما اگر حکمروایی مناسب و در نتیجه تاب‎آوری لازم در سدهای تنظیمی با آبخیزداری و آبخوان‎داری و احیای جنگل‎ها و مراتع، لایروبی مسیل‎ها و آزادگذاشتن مسیل‎های خشک شهری و سیل بندها، آموزش‎های لازم به مدیران و کارشناسان داده شده بود، با وجود تخریب‎های سیل مهیب و خارج از کنترل شرایط اقلیمی ایران تخریب‎ها و آسیب‎ها به مراتب کمتر می‎شد.یکی از مهم‎ترین مشکلات بعد از این واقعه تامین اعتبار برای جبران خسارت‎های ناشی از سیل است. طبق گزارش‎های رسمی تاکنون بیش از 35 هزار میلیاردتومان خسارت سیل در استان‎ها بوده و هنوز خسارت‎های استان خوزستان به درستی محاسبه نشده است. این مبلغ در مقابل 470 هزار میلیاردتومان بودجه عمومی و حدود 14 درصد بودجه دولت است و تامین آن مشکلات زیادی به مالیه دولت وارد می‎ کند. تاجایی‎که دولت می‎خواهد دو میلیارد یورو از صندوق توسعه ملی برداشت کند. سوال اینجاست که قانون اساسی و قوانین کشور چه راهکاری برای تامین منابع خسارت آثار سوانح طبیعی در نظر گرفته است.
در اصل بیست و نهم قانون اساسی حوادث و سوانح جزء تامین اجتماعی کشور دانسته شده و برخورداری از آن را حقی همگانی می‎دانند؛ این اصل دولت را مکلف به تدوین قوانینی کرده است که از محل درآمدهای دولت و درآمدهای حاصل از مشارکت مردم، خدمات پیش گفته را به مردم ارائه دهد. قانون ساختار نظام جامع رفاه و تامین اجتماعی کشور، نظام تامین اجتماعی را در سه حوزه بیمه‎ای، امدادی و حمایتی تعریف کرده است. در حوزه بیمه‎ای حوادث و سوانح را قرار داده و در ماده سه این قانون ذیل اهداف و وظایف حوزه بیمه‎ای در بند ه - گسترش بیمه‎های خاص، جبران خسارت ناشی از حوادث طبیعی از قبیل سیل، خشک سالی، زلزله و توفان درج شده و در بندهای قانون، دولت و وزارت رفاه و تامین اجتماعی موظف به اجرای اهداف و وظایف بیمه‎ای شده اند.
از سوی دیگر، گزارش‎های رسمی از واقعه سیل اخیر نشان می‎دهد به جز خسارت های استان خوزستان، تا به حال 152 هزار واحد مسکونی در شهرها و روستاهای سیل زده آسیب دیده‎اند که از این تعداد، 52 هزار واحد قبلا از سوی 19 شرکت بیمه‎ای، بیمه خسارت شده‎اند. برای مثال، در گنبد، شهرداری 26 هزار واحد مسکونی را برای بیمه خسارت هدایت کرده است. همچنین در آق قلا دوهزارو 500 واحد مسکونی بیمه و 10 روستایی که خسارت زیادی دیده اند، از سوی دهیاران عاقل و دوراندیش بیمه خسارت شده‎اند. در لرستان صد هزار واحد مسکونی و در خوزستان 250 هزار واحد بیمه شده‎اند. در نتیجه یک سوم واحدهای ساختمانی خسارت دیده در استان‎‎های غیر از استان خوزستان بیمه شده‎اند. بیمه، مشارکت مردم برای خرید ریسک‎های آینده و نوعی مشارکت در برنامه‎ریزی سازگاری و مقابله با سوانح طبیعی است.
بیمه، کمک افراد نیست و از محل اعانات تامین نمی‎شود، بلکه بیمه‎گذاران با اختیار خود را برای خرید ریسک‎های آینده به اشتراک می‎گذارند و زمان دریافت خسارت مطالبه‎گر هستند و با کرامت انسانی، خسارت‎های خود را از شرکت‎های بیمه دریافت می‎کنند. امید به تامین بخش‎های مهمی از خسارت‎ها از سوی بیمه از نگرانی‎ها، شوک‎های ناشی از سوانح و ناامیدی ازدست دادن زندگی می‎کاهد و به امید برای ساختن مجدد زندگی و بازگشتن به چرخه دوباره حیات اجتماعی کمک می‎کند.
در دولت اصلاحات، صندوق بیمه خسارت‎های حوادث طبیعی طراحی و در دولت مطرح و به مجلس ارائه شد که با اتمام آن دولت به سرانجام نرسید. شاید اگر این صندوق بود، شورای عالی رفاه اجتماعی می‎توانست با گسترش و ایجاد شمولیت آن در استان‎های مختلف، تامین‎کننده خسارت‎های مردم سیل زده و موجب آسایش خاطر ایشان و کاهش آلام هم وطنان شود.
دقیقا امروز می‎توانیم کاهش حکمروایی در به کارگرفتن اصل 29 قانون اساسی و مواد قانون در ساختار نظام رفاه و تامین اجتماعی را که بر اساس مشارکت مردم از طریق بیمه شدن در صندوق بیمه خسارت‎های طبیعی است، به‎عنوان مصداقی روشن از مدیریت دولت و فراتر از دولت مشاهده کنیم؛ امری که می‎توانست با بیمه شدن مردم در خسارت‎های سوانح طبیعی، تاب‎آوری جامعه و سرزمین ایران را مقابل سیل افزایش دهد.
نگارنده به‎عنوان یکی از علاقه مندان به توسعه و سعادت ملت ایران و با توجه به سوابق گذشته در بخش‎های رفاهی، بیمه‎ای و تامین اجتماعی کشور، شرایط کنونی کشور را انگیزه مناسبی می‎دانم تا دولت در اسرع وقت برای تاسیس صندوق خسارت‎های سوانح طبیعی نزد بیمه مرکزی اقدام کرده و لایحه آن را با قید دوفوریت به مجلس ارائه کند.
مشخصات این صندوق می‎تواند چنین باشد که دولت دو هزار میلیارد تومان به عنوان سرمایه اولیه صندوق و هزارو 800 میلیارد تومان به عنوان سهم 50درصدی دولت در یک سال پرداخت کرده و مردم نیز هزارو 800 میلیارد تومان به‎عنوان سهم خود پرداخت کنند. محاسبات بیمه‎ای نشان می‎دهد سهم بیمه‎گذاران از آنجایی‎ که این نوع بیمه صرفا مشمول ساختمان و آن هم اعیان است نه عرصه یا زمین، سالانه به‎طور متوسط 120 هزار تومان است که سهم 50درصدی مردم، ماهانه پنج هزار تومان به‎عنوان بیمه پایه و در صورت دریافت خدمات بیشتر و مازاد هزینه‎های بیشتر پرداخت می‎شود. سازمان بیمه‎گر نیز می‎تواند در بیمه پایه بیش از 30 میلیون تومان به واحدهای خسارت دیده پرداخت کند.
تاسیس صندوق بیمه خسارت‎های طبیعی، هم مردم را تا حدی از نگرانی‎های ناشی از حوادث طبیعی می‎رهاند و هم سهم دولت را از تامین منابع آن و دست یازیدن به صندوق توسعه ملی به مسیری شناخته شده، انسانی‎تر و مدنی رهنمون می کند. دولت نیز می‎تواند برای تامین سرمایه اولیه یا تامین 50درصدی سهم خود، به ازای هر بیمه‎گذار درصد کمی از قیمت بنزین را به این امر اختصاص دهد.
تعلل و سستی در تامین این صندوق، سوال جدیدی را مطرح می‎کند که چرا باید دولت و مجلس در حکمروایی حوادث طبیعی بمانند؟ آنچه در دولت نهم و دهم و دولت اول آقای روحانی گذشت، نشان می دهد دولت‎ها به وظایف قانونی خود در ایجاد تاب‎آوری سرزمینی، شهری و منطقه‎ای برای کاهش آلام و افزایش امید مردم به آینده در مقابل حوادث طبیعی عمل نمی‎کنند.
                