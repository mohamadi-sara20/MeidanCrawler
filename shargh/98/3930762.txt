سه‌شنبه ۱۸ تیر ۱۳۹۸
-----------------------------------------
یادداشت
-----------------------------------------
آیا تنگه هرمز اهمیت خود را از دست خواهد داد؟
-----------------------------------------

                     تنگه هرمز اهمیت استراتژیکی در عرصه رفت و آمد کشتی های تجاری و نفت کش ها دارد، شرایط فعلی حاکم بر روابط ایران و دنیای غرب از یک طرف و جبهه گیری دنیای غرب از دیگر سو و تهدید هرازگاهی بستن تنگه هرمز و اتفاقاتی که این اواخر در بندر فجیره و نیز دهانه دریای عمان درباره کشتی های نفت کش رخ داد، آیا نگاه جهانی را به این تنگه تغییر خواهد داد؛ تا جایی که به فکر بنادر جایگزین در خارج از تنگه هرمز باشند؟ عربستان و امارات سال ها قبل برنامه پرهزینه ای را برای انتقال نفت به خارج از تنگه هرمز تدارک دیدند، خط لوله ای که نفت عربستان را از مناطق نفت خیز حاشیه خلیج فارس به کنار دریای سرخ انتقال می دهد و همچنین خط لوله ای که نفت امارات را تا بندر فجیره - خارج از تنگه هرمز- انتقال می دهد و بندر فجیره که تا دو، سه دهه قبل، بندری پرت و دورافتاده بود و جز کشتی های محلی که توسط صیادان برای صید راهی به دریا داشتند، ناوگان دریایی دیگری در اسکله های فرتوت و قدیمی این بندر دورافتاده پهلو نمی گرفتند. در سال های گذشته بندر فجیره از یک بندر ماهی گیری به بندری نفتی که بخش اعظم نفت امارات را از طریق خطوط انتقال نفت به ساحل خود می کشاند، تبدیل شده است. علاوه بر خطوط لوله نفتی و شکل گیری بنادر نفتی خارج از تنگه هرمز، کشورهای شرق دور آسیا به دنبال احداث بنادری خارج از تنگه هرمز هستند تا از اهمیت استراتژیکی خلیج فارس و تنگه هرمز بکاهند. نخستین منطقه ای که مورد توجه قرار گرفته است و موقعیتی راهبردی به بازارهای جنوب آسیا مانند هند و پاکستان دارد و فاصله کمی هم با بازارهای شرق آفریقا دارد، منطقه «دقم» است. بندر «دقم» در حدفاصل خلیج عمان (دریای عمان) و خلیج عدن واقع شده است. در اهمیت این منطقه همین بس که دولت چین سرمایه گذاری هنگفتی برای مدرن سازی بندر «دقم» کرده است که به علت هم جواری با منطقه وسیعی از خارج تنگه هرمز - دریای عمان- دریای عرب و اقیانوس هند حائز اهمیت است و بازارهای جنوب آسیا مانند هند و پاکستان را هم پوشش می دهد. این منطقه تا چند سال پیش کمترین امکانات را داشت و درواقع بندری خالی از سکنه بود که امروزه به شهری مدرن در غرب کشور عمان تبدیل شده است؛ شهری مدرن و صنعتی با هتل های لوکس، شهرک های صنعتی و امکانات اقامتی با جمعیتی بیش از 120 هزار نفر. این بندر 480 کیلومتر با مسقط فاصله دارد و یکی از اهداف مشترک چین و عمان در کناره اقیانوس هند است که به صورت منطقه آزاد اقتصادی چندین کشور را هدف قرار داده است و با افتتاح چندین شبکه بزرگراهی، اسکله مدرن بندری، چندین هتل پنج ستاره و برنامه احداث پالایشگاه که با تزریق نفت خام به این پالایشگاه سوخت کشتی های عازم خاور دور و شرق آسیا را از پالایشگاه جدیدالتاسیس این بندر تازه تجهیز شده فراهم کند. بندر «دقم» که مورد توجه دولت چین واقع شده تا بنادر خلیج فارس و دریای عمان در بن بست قرار گیرند، تاکنون بیش از 10 میلیارد دلار خرج نوسازی آن شده است. دولت چین درصدد است تا سال 2020 که اولین فاز توسعه بندر «دقم» راه اندازی می شود، مناطق ویژه اقتصادی و شهر صنعتی آن در کنار اسکله ها و هتل ها راه اندازی شود. دولت عمان نیز توسعه مناطق مسکونی و دانشگاهی این بندر را در دستور کار قرار داده است و بر این باور هستند که با افزایش تردد کشتی ها در منطقه و وجود پالایشگاه، اقتصاد این ناحیه را دگرگون خواهد کرد و بار اندازی برای همه کشتی ها در منطقه ای دور از تنش های خلیج فارس و تنگه هرمز خواهد شد. دولت چین تا هم اکنون یک پالایشگاه، یک واحد متانول، کارخانه ساخت سلول های خورشیدی، مرکز تولید خودرو و کارخانه تولید مصالح ساختمانی، یک مجتمع گردشگری با هتل پنج ستاره که بیش از 200 میلیون دلار هزینه آن شده است و یک شهرک صنعتی و گردشگری برای سکونت بیش از 25 هزار نفر را در حال ساخت دارد یا ساخت آن را به پایان رسانده است. علاوه بر چین، کشورهای کویت، ژاپن، عربستان و کره جنوبی هم در منطقه آزاد تجاری «دقم» سرمایه گذاری کرده اند. این حجم از سرمایه گذاری در این منطقه نشانه حضور پایدار دولت چین در منطقه و حضور دیگر کشورهاست. بندری که رقیب بنادر واقع در خلیج فارس و دریای عمان شده است، با این تفاوت که از درگیری های احتمالی تنگه هرمز دور است، دومین بندری که خارج از تنگه هرمز است و توجه دولت چین واقع شده، بندر گوادر پاکستان است. چینی ها به بهانه توسعه راه ابریشم جدید و گسترش سرشاخه های دریایی این راه تاریخی از سال ها قبل بندر گوادر را در برنامه توسعه ای خود قرار دادند. خلیج گوادر دارای مزیتی است که این بندر را از دیگر بنادر حاشیه خلیج فارس و دریای عمان مستثنا کرده است. 
دولت چین با ظرافت خاصی که از فرهنگ توسعه طلبانه چینی ها نشئت گرفته، بندر تازه توسعه یافته «دقم» را از نفوذ هر نوع پایگاه های نظامی و حضور ناوهای جنگی دور نگه داشته است؛ اما در بندر گوادر از همان ابتدا حضور نظامی هم داشته و این بندر به عنوان پایگاه منطقه ای ناوهای چینی هم محسوب می شود. از اهمیت این منطقه همین بس که چین علاوه بر بندر «دقم» در عمان و بندر گوادر در پاکستان، در چند بندر دیگر در پاکستان، میانمار، سریلانکا و حتی بنگلادش علاوه بر حضور تجاری و فعالیت های اقتصادی، حضور نظامی هم دارد و دلیل این حضور حفظ امنیت کریدورهای انرژی و تجاری منطقه و به گفته چینی ها راه ابریشم جدید است. توسعه چین در داخل کشور و پروژه های بلندپروازانه این کشور به ویژه در حاشیه دریایی جهان به بهانه ایجاد راه ابریشم جدید تحرکی در منطقه هم به وجود آورده و دولت های ناحیه -به ویژه دولت های عربی- نتیجه حضور چینی ها را در اقتصاد منطقه خود با تزریق دلارهای فراوان بعینه لمس می کنند. 
توسعه صنایع مختلف و ایجاد فرصت های شغلی و تاسیس و ایجاد مشاغل جدید باعث رونق این نواحی و از همه مهم تر باعث مشروعیت حضور چینی ها شده است که دولت های منطقه موافقت نامه های مختلفی را با کشور چین منعقد کرده اند.
هم اکنون طرف چینی به عنوان بزرگ ترین شریک تجاری کشورهای عضو شورای همکاری خلیج فارس هستند. ثبات سیاسی چین، رونق اقتصادی این کشور و مهم تر از آن پروژه های بلندپروازانه ای که مناطق کمتر توسعه یافته شاهد افتتاح آن هستند که برای آنان مشکل و رفاه آورده است، حضور چینی ها را در اذهان مردم عادی مشروع جلوه می دهد. سختکوشی چینی ها که در مدت چند سال بندر متروک «دقم» را که بندر ماهی گیری با وسایل و ابزار سنتی بود، به بندری مدرن و توسعه یافته تبدیل کرده است، با توسعه سریع بندر گوادر که تحرک خاصی به منطقه داده و بر زندگی مردم آن اثر گذاشته است، به برگ برنده چینی ها تبدیل شده؛ در حالی که دیگر بنادر منطقه مثل بندرعباس، بندر امام، بوشهر و بنادر حاشیه جنوبی حتی بندر پیشرفته ای مثل جبل علی که پیشانی دولت امارات بود، دیگر اهمیت سابق را ندارند. آیا تنگه هرمز اهمیت خود را از دست خواهد داد؟ توسعه صنایع مختلف و ایجاد فرصت های شغلی و تاسیس و ایجاد مشاغل جدید باعث رونق این نواحی و از همه مهم تر باعث مشروعیت حضور چینی ها شده است که دولت های منطقه موافقت نامه های مختلفی را با کشور چین منعقد کرده اند.هم اکنون طرف چینی به عنوان بزرگ ترین شریک تجاری کشورهای عضو شورای همکاری خلیج فارس هستند.
                