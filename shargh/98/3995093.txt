چهار‌شنبه ۲۷ آذر ۱۳۹۸
-----------------------------------------
حرف اول
-----------------------------------------
به بهانه 27 آذر، روز جهانی منع خشونت و افراطی گری
-----------------------------------------

                    ظاهرا تمام شد، اما هنوز صدای آدم ها را می شنوی که درباره اش با یکدیگر حرف می زنند. شبکه های اجتماعی همچنان از حضورش داغ اند. در دانشگاه ها، میهمانی های خانوادگی، جمع های کاری، حتی در تاکسی و اتوبوس هم سوژه گفت وگوست؛ گاه آرام و محافظه کارانه و گاه تند. شنبه بود، 25 آبان؛ خبر گران شدن بنزین پیچید. هنوز اینترنت قطع نشده بود و یکی از همکارانم گزارش لحظه به لحظه می نوشت از آنچه در یکی از بزرگراه های تهران برفی داشت رخ می داد: عده ای با چوب و سنگ جلوی راه اتومبیل ها را سد کرده اند و نمی گذارند هیچ کس تکان بخورد. اتوبوس تندرو در خط ویژه بی حرکت مانده است. جرثقیل می آید تا ماشین ها را جابه جا کند، اما با سنگ و چوب به آن حمله می شود و صحنه را ترک می کند. کم کم از گوشه و کنار خبر می رسد که در سراسر کشور، اتومبیل هایی به نشانه اعتراض خاموش شده اند، راه هایی سد شده اند، برخی اماکن دولتی به آتش کشیده شده اند و حتی جان هایی از دست رفته... اوج درگیری ها سه روز است و در بعضی شهرها شدت بیشتری دارد. گرانی بنزین، جرقه ای بود که آتش خشم فروخفته ای را شعله ور کرد و با واکنش هایی روبه رو شد که نشانی از درک و همدلی نداشت. واژه ای در هر دو سوی ماجرا (چه از سمت معترضان و چه نهادهای حاکمیتی) به چشم می خورد: خشونت. اما خشونت چیست و از کجا آب می خورد؟ خشونتی که مردم اعمال می کنند، با خشونت ورزی دستگاه های رسمی تفاوت دارد؟ در میان انبوه اندیشمندانی که درباره این مفهوم نوشته اند، نام یک فیلسوف و مورخ آلمانی می درخشد: هانا آرنت؛ او می نویسد: «خواه فرمانروایان و خواه فرمانبرداران، هنگامی که احساس کنند سر شته از دستشان بیرون می رود، همواره دچار این وسوسه می شوند که خشونت را جانشین قدرت کنند و خلاصی از این وسوسه همیشه برایشان دشوار بوده است». بیشتر تحلیل هادرباره اعتراض های آبان ماه اتفاق نظر داشتند که تخریب های گسترده، از بی اعتمادی، ناامیدی و خشم کسانی سرچشمه گرفت که شرایط اقتصادی و شکاف های عمیق طبقاتی، آنان را به ستوه آورده است... 
هرچند خودشان شاید نتوانند آن را به روشنی توضیح دهند. پراکندگی اعتراض ها به ویژه در ساعات اولیه اش نشان می دهد که طبقات از حیث اقتصادی فرودست، آغازگر بوده اند.  «مفهوم دور باطل فقر» به ما می گوید هرگاه فقر ظاهر شود، تمام درها بسته می شوند و دایره پایان ناپذیری از محرومیت ها سر برمی آورد که خروج از آنها دشوار است. کسی که از فقر مفرط رنج می برد و هیچ چیز برای ازدست دادن ندارد و از سوی دیگر راهی برای رساندن صدایش نمی بیند، عجیب است اگر بانکی را به آتش بکشد که سپرده ای در آن ندارد؟ او را می توان همچنان با عباراتی مثل ریاضت اقتصادی آرام نگه داشت و به شکیبایی دعوت کرد؟ این در حالی ا ست که مطالعات نشان می دهند شناخت دنیای سیاست در میان طبقات پایین جامعه، کمتر از طبقات بالا و متوسط است.  در همان تلویزیونی که مخاطبان خود را به مصرف گرایی ترغیب می کند و خانه هایی را نشان می دهد که درصد اندکی از مردم، توانایی زندگی در آنها را دارند، کارشناسان و مسئولان حاضر می شوند و از مردم می خواهند که با سیاست های نسنجیده دولت همراهی کنند و در صورت همراهی نکردن و شاکی شدن نیز آنان را اغتشاشگر و دست نشانده بیگانگان می نامند. آیا این غیر از خشونت است؟ خشونت، تنها به استفاده از زور فیزیکی منحصر نیست و می تواند دربرگیرنده تهدید، فشارهای روانی و عاطفی، تحقیر و تمسخر هم باشد که تاثیرشان اگر بیش از خشونت های فیزیکی نباشد، کمتر نیست. در جامعه ای که دچار نابرابری های اقتصادی- اجتماعی است، افراد برای رسیدن به ارزش هایی که عمدتا درآمد و شغل و منزلت است، تشویق می شوند؛ اما وسایل ضروری دستیابی به آنها در اختیارشان قرار نمی گیرد. رابرت مرتون به ما می گوید در این وضعیت برخی افراد ممکن است به خشونت و جرائم روی آورند تا به خواسته های خود دست یابند. انسان ها عموما در روابط اجتماعی شان، خود را با دیگران مقایسه می کنند و چنانچه احساس فقر و بی عدالتی کنند، واکنش های شدید عاطفی و هیجانی نشان می دهند که در بالاترین سطح می تواند به تضاد اجتماعی بینجامد و اعمال خشونت و ارتکاب جرم را به دنبال داشته باشد. به تعریف آرنت اگر بازگردیم، هم خارج شدن بخشی از اعتراض های واقعی مردم را به سمت آتش زدن و تخریب اموال عمومی می توان توضیح داد و هم واکنش هایی که دریافت شد: سررشته از دست بیرون رفته است. چاره چیست؟ آرنت، در دفاع از قدرت شورایی توضیح می دهد که مشارکت در امور جاری توسط فردی که قبلا خود را به کلی منزوی و عاجز می پنداشت، موجب شعله ورشدن آتش شور و هیجان زندگی می شود، به تفاهم جمع دامن می زند و روحیه تساهل و مدارا با دیگراندیشان و رعایت حق و حقوق آنان را پرورش می دهد. به جای اضطراب و سوءظنی که در میان مردمان محروم شده از فعالیت های سیاسی و جمعی به چشم می خورد، شورا برانگیزاننده شور و اعتماد متقابل در میان مردم می شود: «هر فردی خودش را شریک در اقدام می یابد و سهم عملی خویش در دستاوردهای روزانه زندگی را بلافاصله پیش روی خود دارد»؛ بنابراین راهکار اساسی بلندمدت، چیزی نیست جز فضای سیاسی باز برای طرح نقدها و نارضایتی ها و افزایش مشارکت واقعی مردم و همچنین فراهم آوردن امنیت اقتصادی که می تواند فقر، این سرچشمه بسیاری از درگیری ها و خشونت ها را کاهش دهد؛ آنچه بسیار گفته اند و نوشته اند، به این امید که شنیده شود... . 
 موسسه رحمان به عنوان سازمانی مردم نهاد که در زمینه مسائل اجتماعی، به انجام پژوهش ها و مطالعات تخصصی می پردازد، هم اکنون برگزاری مجموعه نشست هایی را با عنوان «واکنش های ما به چالش های اجتماعی» در دستور کار دارد. یکی از واکنش های رایج مورد تاکید در این مجموعه نشست ها، خشونت و پرخاشگری است و البته در سوی دیگر طیف، به تاب آوری می پردازد. این نشست ها نخستین دوشنبه هر ماه در موسسه رحمان برگزار می شوند و حضور در آنها برای عموم آزاد و رایگان است.
                