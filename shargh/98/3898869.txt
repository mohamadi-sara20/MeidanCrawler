چهار‌شنبه ۲۱ فروردین ۱۳۹۸
-----------------------------------------
یادداشت
-----------------------------------------
برنامه هایی برای بهبود تولید و اشتغال
-----------------------------------------

                    افزایش یا کاهش نرخ اشتغال در کشورها به شدت متاثر از متغیرهای اقتصادی به ویژه نرخ رشد است که متاسفانه در برهه ای از زمان اقتصاد ایران نرخ رشد منفی شش درصد را تجربه کرد و آسیبی جدی به تولید، اقتصاد و بازار کار کشور زد. به دلیل کاهش نرخ رشد اقتصادی در آن سال ها، ریزش بخشی از نیروی کار در فعالیت های اقتصادی رخ داد. قطعا هر دولتی که بخواهد در راستای اشتغال مولد حرکت کند، گام نخست باید تمرکز بر افزایش نرخ رشد باشد که نقش درخور توجهی در افزایش نرخ اشتغال دارد و این در سال 98، از الزامات رونق تولید به شمار می رود. نبود اشتغال متناسب با نیروی ورودی به بازار کار، در هشت سال پیش از دولت روحانی، منجر به انباشت نیروی بی کار شده؛ بنابراین امروز علاوه بر نیروهای جدیدالورود متقاضی شغل همواره با حجم نیروی بی کار از سال های گذشته مواجه هستیم و این یکی از مشکلات امروز بازار کار است. در کنار افزایش نرخ رشد اقتصادی، سیاست های مکمل اشتغال زایی نیز باید به صورت مدون مدنظر باشد؛ چراکه صرفا با رشد متغیرهای اقتصادی، فقط می توان به بخشی از نیاز بازار کار پاسخ داد. د ر عین حال نبود تناسب بین عرضه نیروی کار و تقاضا را می توان یکی از عوامل بروز بحران بی کاری ارزیابی کرد. نباید فراموش کرد سیاست نادرست اقتصادی پیامدهایی مانند افزایش بی کاری و لطمه به تولید داخلی را به همراه می آورد. نبود شغل برای بخش زیادی از فارغ التحصیلان دانشگاهی تهدیدی است که باید اقداماتی برای ساماندهی اشتغال با اولویت دانش آموختگان دانشگاهی انجام داد. وزارت علوم، تحقیقات و فناوری باید با هدف تربیت نیروی آماده به کار از سوی دانشگاه ها، به گونه ای برنامه ریزی کند تا پس از شناسایی دقیق وضعیت بازار کار، رشته های متناسب با نیاز بازار کار را گسترش دهد؛ چراکه در حال حاضر برخی دانشگاه ها در رشته هایی به پذیرش دانشجو اقدام می کنند که ظرفیت اشتغال زایی آنها بسیار پایین است و آنان نمی توانند با ورود به حوزه تولید، به رونق بخشی این حوزه کمک کنند. در مقابل بخش هایی از اقتصاد کشور نیازمند نیروی کار ماهر است؛ اما افراد دارای مهارت متناسب با آن وجود ندارد. مسئله بعدی نرخ رشد سرمایه گذاری است که با توجه به تحریم های شدید ایالات متحده، نیازمند به کار گیری تدابیری در سیاست خارجی و مذاکره با طرف های غیر آمریکایی است. افزون بر آن وجود موانع سرمایه گذاری و قوانین دست و پاگیر منجر به ازدست رفتن انگیزه سرمایه گذاران و در نهایت کاهش نرخ جذب سرمایه گذاری خواهد شد. این در حالی است که شاخص نرخ رشد سرمایه گذاری به تنهایی می تواند حجم زیادی از ظرفیت های اشتغال را در اقتصاد فعال کند و این هدف جز با رفع موانع بوروکراتیک سرمایه گذاری محقق نمی شود. رونق تولید حتما ظرفیت های بالقوه و بالفعل اشتغال را بهبود می بخشد و از دیگر سو، قیمت کالا را کاهش می دهد که به افزایش تقاضای خانوار خواهد انجامید. امروز تولیدکننده باید سرمایه در گردش و نقدینگی داشته باشد تا بتواند ضمن ایجاد ارزش افزوده و توان رقابت با رقبای خارجی خود، برای نیروی کار خود نیز انگیزه ایجاد کند که در این بخش پرداخت تسهیلات بانکی به تولید کننده با سودهای منطقی باید مورد توجه باشد. کنترل تورم نیز از مهم ترین اولویت ها برای رونق تولید است. در اقتصادی که از تورم رنج می برد، سرمایه ها به سمت تولید حرکت نمی کند؛ بلکه هر بازاری سود بیشتری به سرمایه گذار بدهد، مد نظر قرار می گیرد. البته اینجا منظور از سود، سود واقعی نیست. هر بازاری امکان حفظ بیشتر قدرت خرید را داشته باشد، مورد توجه سرمایه گذاران قرار می گیرد. در این شرایط رونق تولید در گرو کنترل تورم و ایجاد فضای باثبات در اقتصاد است. نباید اجازه داد دلالان و بازارهای غیرمولد در اقتصاد قدرت نمایی کنند و در نتیجه غیرمولدها فضا را برای حیات از مولدها، تیره و تار کنند. معضل دیگر وجود برخی گرایش ها در دولت روحانی است که نگرانی هایی را در جامعه کارگری ایجاد کرده است. اصرار بر واگذاری بنگاه هایی که به عنوان دیون به صندوق های بیمه گر واگذار شده، از جمله مباحث پرچالش سال گذشته بود. بازنگری در برنامه خصوصی سازی باید در دستور کار قرار گیرد؛ چرا که خصوصی سازی با این شیوه نتوانست به افزایش سهم بخش خصوصی منجر شود. در این شیوه متاسفانه خصولتی ها روز به روز بزرگ تر شدند؛ تا جایی که خودشان به مخل فعالیت های اقتصادی بخش خصوصی از یک سو و نبود امکان سرمایه گذاری و رقابت برای بخش خصوصی واقعی از سوی دیگر تبدیل شدند و وضعیت سرمایه انسانی کارگری کشور نیز به مخاطره افتاده است. در یادداشت های گذشته خود در «شرق» بر اهمیت بهبود ساختاری اقتصاد ایران تاکید کردم. مزمن شدن دردهای اقتصاد ایران و همچنین تدوین برنامه هایی با انبوه اولویت ها، عملی نشدن این برنامه ها را در پی داشته است. 
تعریف تعداد زیادی اولویت و کارویژه در یک برنامه، شکست آن را تسریع می کند. قوانین بسیار زیاد و اغلب ناکارآمد، در صورت بازنگری می توانند به رونق تولید کمک شایانی کنند. قوانین و قواعد بانکی در حال حاضر بیشتر نفع غیرمولدها را مد نظر قرار داده است. افراد با استفاده از منابع بانکی با هدف کسب سود بیشتر دلالی می کنند و دست به خرید ملک و طلا و سکه می زنند؛ در حالی که اگر تورم مهار شده و قوانین بازنگری شود، شرایط به سود تولید ملی و افزایش بهره وری آن با نوسازی و به روزرسانی تغییر می کند.
                