چهار‌شنبه ۱ خرداد ۱۳۹۸
-----------------------------------------
سرمقاله
-----------------------------------------
ترامپ و تبلیغات خصمانه علیه ایران
-----------------------------------------

                    با روی کارآمدن ترامپ، تبلیغات خصمانه علیه ایران از سوی رژیم ایالات متحده آمریکا و رسانه های وابسته به آن شدت گرفت. هیاهوهای توییتری روزهای اخیر، اعزام ناو جنگی، تبلیغات پرسروصدای فاکس نیوزی و رجزخوانی های عناصر وابسته منطقه ای و صهیونیستی بخشی از تبلیغات خصمانه علیه ایران به شمار می آید. اما از منظر حقوق بین الملل، تبلیغات خصمانه چه وضعیتی دارد؟ تبلیغات خصمانه یا پروپاگاندا را می توان یکی از خطرناک ترین بسترهای ایجاد اختلاف و جنگ تلقی کرد و دلایل بسیاری وجود دارد تا بر این باور باشیم که تاثیر و خطر آن از این حدود هم فراتر خواهد رفت. در حقیقت، واکنش کشورها در برابر تحریک و ترغیب ملت ها به پذیرش یا ارتکاب اعمال ممنوع بین المللی از طریق تبلیغات خصمانه می تواند فاصله میان جنگ و صلح را تعیین کند.امروزه کشورها برای توجیه، زمینه چینی یا ترغیب هرچه بیشتر افراد به شرکت در نبرد، به تبلیغات در حوزه ای گسترده دست می زنند. در این میان، از تبلیغات خصمانه برای جنگ به عنوان نوعی از تبلیغات ممنوع طبق حقوق بین الملل استقبال بیشتری می شود. یکی از نمونه های بارز تبلیغات خصمانه که شاهد آن بودیم، قضیه حمله آمریکا به عراق بود که تاثیر گسترده این نوع تبلیغات بر مشروعیت بخشیدن افکار عمومی به آغاز جنگ، قابل چشم پوشی نیست. از یازدهم سپتامبر 2001 ماشین تبلیغاتی ایالات متحده و بریتانیا با چنان شتاب فزاینده ای فعال شد که جز سال های جنگ جهانی دوم، یعنی در سال های  1939 تا 1945، تاریخ مانند آن را به خود ندیده بود. 
محصولات این ماشین تبلیغاتی، صدام و عراق را «تهدیدی» بالقوه برای جهانیان معرفی می کرد. این تهدید، معروف به تهدید «45دقیقه ای» بارها در رسانه های بریتانیا عنوان و اعلام شد بررسی های انجام شده از سوی دولت بریتانیا نشان می دهد که سلاح های کشتارجمعی عراق می تواند «در 45 دقیقه آماده بهره برداری شود». این ادعاها اساسا ادعاهای نادرستی بود. بنا بر گزارش های سازمان ملل و مدارکی که از فراری عراقی، حسین کامل، داماد صدام به دست آمده بود، حکومت عراق 90 تا 95 درصد از تسلیحات بیولوژیکی و شیمیایی خود را نابود کرده و اگر چیزی هم بازمانده بود (جز یک مورد گاز خردل) در مدت 10 سال، خلوص و میزان آن به اندازه ای پایین آمده بود که عملا قابل استفاده محسوب نمی شد؛ اما رسانه ها بر داستان خبری خود اصرار ورزیدند و این گونه بود که روزنامه لندن ایونینگ استاندارد2 همان روز در تیتر اخبار خود آورد که «فقط 45 دقیقه کافی است تا...» (بیست وچهارم سپتامبر 2003) یا روز بعد بر صفحه اول روزنامه دیلی اکسپرس3 این تیتر درشت دیده شد که «صدام می تواند در 45 دقیقه آماده حمله شیمیایی و بیولوژیک شود». این پیام های منتشره در روزنامه ها و برنامه های تلویزیونی بعد از آغاز جنگ نیز با قوت ادامه داشت. حتی در جریان مرگ دکتر کلی4، به عنوان اولین کشته آمریکایی، نیز رسانه ها یک جنگ تبلیغاتی به راه انداختند: «جنگ اولین قربانی خود را گرفت»؛ گویا کسی حدود 20 هزار کشته عراقی را نشمرده بود.در اینجاست که شاهد اثر حیرت انگیز رسانه ها بر دیدگاه عمومی هستیم. بی دلیل نیست که هنری کسینجر5 آمریکایی، به عنوان یکی از قوی ترین استراتژیست های قدرت در جهان، درباره رسانه رادیویی معتقد است: «قدرت یک فرستنده رادیویی محلی، بسیار برتر از اسکادران های بمب افکن بی-52 آمریکاست».سال ها به کارگیری آشکار تبلیغات خصمانه از سوی ایالات متحده آمریکا در تهدید جمهوری اسلامی ایران، ونزوئلا، کره شمالی و... به جنگ و تجاوز به عراق، افغانستان و سوریه نشان می دهد در نتیجه ضعف نوشته های حقوقی یا غیبت آن در مباحث عمومی و آکادمیک، خلا ظاهری حقوقی در این حوزه، همچنان پابرجاست.از سوی دیگر این رویکرد ایالات متحده به گروه های تروریستی تحت حمایت او مانند داعش و جبهه النصره تسری پیدا کرده است و آنان نیز با استفاده از ابزارهای ارتباطی، هرچه بیشتر به مقصود اصلی خود یعنی انتشار ترور و وحشت، جامه عمل می پوشانند. به علاوه این گروه ها از طریق همین تبلیغات، به جذب نیروی انسانی مبادرت می ورزند. این گونه تبلیغ که سابقه زیادی ندارد، رواج تبلیغات تروریستی را در پی دارد که با افزایش تعداد و حوزه فعالیت های سازمان ها و گروه های تروریستی در دهه های اخیر، بیش از پیش مطرح شد. واقعیت این است که این گروه ها دیگر به جمعیت های مستقر درون یک کشور و با اهداف منحصر به قلمرو یک کشور محدود نمی شوند و گستردگی اعمال آنان بارها منجر به وقوع مخاصمات مسلحانه داخلی یا بین المللی شده است. البته نباید فراموش کرد که حمایت و کمک های مالی - تسلیحاتی برخی کشورها تا حد زیادی بر بقای گروه های تروریستی موثر بوده است. به علاوه، حمایت های تبلیغاتی کشورها را نباید بی اهمیت پنداشت.در این راستا، تحقیقات نشان می دهد که حقوق بین المللی ناظر بر تبلیغات یا پروپاگاندای تروریستی وجود دارد که معیارهایی دقیق و منطقی ارائه می دهد. واقعیتی که می تواند ملت ها را ترغیب کند تا از تخلفات آشکار این معیارها خودداری کنند. از آن گذشته، در این حوزه می توان ضمانت اجرا و راهکارهای جدی تری به کار گرفت تا نیروی بیشتری به پشتیبانی از توصیه حقوق بین الملل برای ممنوعیت تبلیغات یا پروپاگاندای تروریستی اختصاص یابد.ممنوعیت پروپاگاندا یا تبلیغات در حقوق بین الملل از تاریخچه ای نسبتا غنی برخوردار است و در قطع نامه ها و معاهدات و آرای قضائی محکوم شده است. حقوق بین الملل برای مقابله با این تکنیک رو به رشد، اقداماتی اتخاذ کرده و اسناد و آرای محدودی منتشر کرده است که از مهم ترین آنها می توان به کنوانسیون 2005 شورای اروپایی درباره پیشگیری از تروریسم مبنی بر ممنوعیت تحریک به تروریسم اشاره کرد. شورای امنیت، اتحادیه اروپا و دادگاه اروپایی حقوق بشر نیز به نسبت در این زمینه فعال بوده اند که برخی موارد اشاره می شود.شورای امنیت سازمان ملل متحد در قطع نامه 1373 (سال 2001)  با عنوان «خطرات برای صلح و امنیت بین المللی ناشی از اعمال تروریستی» تصریح کرد که تامین مالی، طراحی و تحریک به اعمال تروریستی عامدانه، با اهداف و اصول منشور مخالف است (Security Council، S/RES/1373، 2001)  . در سپتامبر سال 2005، چند ماه پس از حملات تروریستی در متروی لندن، شورای امنیت قطع نامه 1624 را صادر کرد و همه کشورهای عضو را به وضع قوانینی مبنی بر ممنوعیت «تحریک به ارتکاب عمل یا اعمال تروریستی» و جلوگیری از تحریک به تروریسم فراخواند (Security Council، S/RES/1624، 2005). اتحادیه اروپا در تصمیم چارچوبی شورا در 13 ژوئن 2002 درباره مقابله با تروریسم، از اعضا درخواست کرد تا اقدامات لازم را انجام دهند تا از وضع مجازات برای تحریک، کمک و معاونت جرائم تروریستی اطمینان حاصل کنند. این تصمیم چارچوبی، تعریف جرائم تروریستی را در تمام کشورهای اتحادیه اروپا یکسان کرد و تعریف مشترکی از تروریسم ارائه داد. 
ماده یک این تصمیم، تروریسم را به اعمالی از قبیل تخریب گسترده ساختمان ها و سازمان های دولتی یا عمومی تسری داد. این عمل باید به طور جدی به هر کشور یا سازمان بین المللی آسیب بزند. این اعمال باید با هدف ترساندن جدی جمعیتی از مردم باشد یا دولت یا سازمان بین المللی را به طور نامناسب و افراطی به اجرا یا خودداری از فعلی اجبار کند یا به طور جدی ساختارهای بنیادی یک کشور را بی ثبات یا نابود کند.
در رای نوروود6  (Norwood v. UK (admissibility decision)، ECHR 2004-XI 343) دادگاه اروپایی حقوق بشر، عمل فردی را محکوم کرد که پس از 11 سپتامبر اقدام به انتشار پوسترهایی با این پیام کرده بود که «اسلام باید از بریتانیا بیرون برود- از مردم بریتانیا حفاظت کنید». استناد این رای دادگاه به ماده 17 کنوانسیون اروپایی حقوق بشر بود و دادگاه اعلام کرد که این پوستر، «یک حمله پرشور و کلی» علیه تمام مسلمانان در بریتانیا بود و ارتباط همه افراد یک گروه مذهبی با اعمال شدید تروریستی، با ارزش های این کنوانسیون ناسازگار است. در این رای همچنین اشاره شد که تحدید آزادی بیان، نه بر اساس انتقاد؛ بلکه تحریک به خشونت است (Buyse، 2014: 495).
با وجود این اسناد، خطر این گونه تبلیغات در دوره کنونی ریاست جمهوری ترامپ به قدری جدی است که اقدامات و همکاری بیشتری را از سوی جامعه جهانی می طلبد.
در این باره در وهله اول قانون گذاری داخلی کشورها می تواند راه گشا باشد. همچنین به نظر می رسد زمان آن فرارسیده که برای اجرای موفق مقررات موجود، کشورها در تشکیل سازمانی برای بررسی محتویات شبکه های اجتماعی و انواع رسانه ها و اخطار به کشورها و گروه های مسئول بکوشند. البته نباید از یاد برد که نظارت صحیح بر پیام های رسانه ای نیازمند معیارها و اصول مشترک و یکسان جهانی است تا تشخیص برنامه های ممنوع طبق حقوق بین الملل با رعایت اصل قطعیت حقوقی و بدون هرگونه تبعیض صورت گیرد.
 1- Propaganda
2-  London Evening Standard
3-  Daily Express
4-  Dr. David Kelly
5-  Henry Kissinger
6-  Norwood
                