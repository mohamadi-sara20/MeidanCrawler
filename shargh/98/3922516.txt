شنبه ۱ تیر ۱۳۹۸
-----------------------------------------
یادداشت
-----------------------------------------
از شریعتی چه چیزی مانده است
-----------------------------------------

                    پس از آن همه عبور ها که از شریعتی صورت گرفت، هنوز هم انگار چیزی از آموزه های او با ماست. شاید نخستین نسلی که از شریعتی عبور کردند، مجاهدین خلق قبل از انقلاب بودند که او را ذیل عنوان «روشنفکر خرده بورژوایی» طبقه بندی کردند. این عبور نفاق آلود، نه در جریان بحثی آزاد و انتقادی بلکه در پس تاریک خانه های تیمی انجام گرفت؛ اما از بیان علنی آن خودداری شد. این عبور نمونه ای آشنا از محاکمه های درون گروهی سازمان بود که دامنه آن شامل مردگان نیز می شد. سال ها بعد، وقتی سازمان  یادشده نقشی در حاشیه ماشین جنگ و تجاوز بعثی بر عهده گرفت، عبور از شریعتی نیز علنی شد. در جریان اعتراف سازی هایی که «انقلاب ایدئولوژیک» نام گرفت، برخی از اعضا را به آنجا کشاندند که شریعتی درون را «بالا بیاورند» و مرزبندی های ضد او را تیز تر و علنی تر کنند. در سطح درون گروهی گفتند «شریعتی اگر می ماند، با رژیم می رفت» و در سطح علنی، روزنامه «مجاهد» به نقل از یکی از کادرهای سازمان به نام محمدعلی توحیدی نوشت: شریعتی «راه سومی» بود، به قول خودش «مارکس-وبری» بود و بنابراین اسلام او نمی توانست از جنس اسلام سازمان باشد. چه تهمت های شیرینی و چه توصیف خوبی برای جامعه شناسی که در فراسوی مارکس و ماکس وبر، جایی مستقل برای خود دست وپا کند و ضمن پرهیز از عیوب هر دو، منظرنگری اقتصاد سیاسی را با جامعه شناسی وبری درهم آمیزد. پنجشنبه در چهل ودومین یادمان شریعتی، احساس کردم هر نسلی انگار شریعتی خودش را دارد. این را می شد در بازتوصیف گفتمانی شریعتی دید؛ آنجا که جامعه شناسی جوان در بازتوصیف تز «چهار زندان» شریعتی از توان انسان در عصیان بر جبر های زندان خود، جامعه، تاریخ و طبیعت سخن می گفت و پرسش واره ای دشوار مطرح می کرد؛ در شرایطی که «خود» در مرکز و محور کنش های هر روزه شهروندان قرار گرفته است، چگونه می توان هویت جمعی را حول دموکراسی و عدالت شکل داد؟ به تعبیر دقیق تر آن سخنران، آن ایدئال مشترک که در دوره دوران ساز انقلاب منجر به شکل گیری «ما»ی همبسته شد، چگونه می تواند یک بار دیگر در تراز تکاملی تازه ای تکرار شود، بی آنکه استقلال فردی را در تابعیت از یک امر کلی مستحیل کند؟ 
درست در همین نقطه است که فراخوان شریعتی به  بازگشت به مردم و مسئولیت داشتن در مقابل مردم  سخت به دل می نشیند؛ چراکه او نیاز مبرم به تجدید حیات دینی و اخلاقی را با نیازی به همان اندازه مبرم برای حفظ خوداتکایی فردی و تبدیل شهروند به سوژه گزینشگر ترکیب می کرد. اینجاست که به تحلیل درخشان سخنران کانون توحید، شریعتی یک بار دیگر به عنوان پاسخی مدنی در برابر زوال اخلاقی، بحران معنا و پوچی رخ می نماید. 
سخنران دیگری از آسیب های ملی گرایی فاشیستی و اقتدارگرا و از همه آن حرف هایی که شریعتی برای ملی گرایی مدنی دارد، گفت؛ ملی گرایی، به این شکل یا آن شکل، اندک اندک تبدیل به گفتمان مسلط می شود. ائتلافی اعلام نشده میان نوعی خاص گرایی شیعی با نوعی خاص گرایی ملی و نژادی شکل گرفته که به یک اندازه از اسلام وحدت بخش عصر شریعتی و ارزش های عام و جهان شمول بشری فاصله دارد. شریعتی در همان حال که از هویت ملی سخن می گفت، تک هویتی و تک بعدی نبود و سعی داشت ملیت را با زیست جهان جهانی شده امروز ترکیب کند. به تعبیر سخنران، تلاش شریعتی برای جمع میان هویت ملی و ارزش های جهانی، به آرمان کانت برای یک «فدرالیسم دموکراتیک جهانی» پهلو می زند. 
به باور او، «دموکراسی ها با یکدیگر نمی جنگند» و به باور من برای غیرممکن کردن جنگ در این جغرافیای اسلام، بازگشت به هویت ملی باید با بازگشت به جامعه با همه تنوعات فرهنگی، زیستی و زبانی آن توام شود تا از آسیب ها ملی گرایی پرخاشجو برکنار باشیم. اگر به فراخوان «بازگشت به جامعه» پاسخ مثبت دهیم، در فرایند همین بازگشت به گوناگونی های فرهنگی و زیست جهانی و زیست مسلمانی جامعه، خواهیم دید جامعه ایرانی تا عمیق ترین لایه های چندهویتی آن با جوامع همسایه خویشاوند است و ما برای ایرانی بودن نیازی به تقلید از ملی گرایی های ضدهمسایه نداریم. احسان شریعتی در مقام سخنران پایانی این مراسم، گاه در جلد پدر می رفت و از یک اسلام متفاوت می گفت که در فضای حسینیه ارشادی تبلیغ می شد و هیچ شباهتی به فضای گشت ارشادی امروز نداشت؛ اسلامی که بر کنشگری آزادانه و انتخابی نسلی جدید تکیه داشت و درس آزادی را از پیام توحید استخراج می کرد. 
                