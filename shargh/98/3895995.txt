شنبه ۷ اردیبهشت ۱۳۹۸
-----------------------------------------
یادداشت
-----------------------------------------
نمایشگاه کتاب و ‎پیامی که رسید!
-----------------------------------------

                    نمایشگاه کتاب تهران تنها یک فروشگاه بزرگ نیست؛ بلکه بزرگ ترین گردهمایی و نماد فرهنگی کشور است و نماد شایسته ای نیز هست. چه چیزی برای نشان دادن پویایی فرهنگی امروز ما شایسته تر از گردهمایی خودانگیخته دست اندرکاران، آفرینندگان و نیز علاقه مندان فرهنگ است؟ ‎نمایشگاه کتاب تهران از سویی از ریشه دارترین اجتماعات فرهنگی ادواری پس از انقلاب است و از سویی از مقاوم ترین این اجتماعات. پس از گذشت این همه سال و این همه فشار پیدا و پنهان و آگاهانه و ناآگاهانه در راستای تبدیل نمایشگاه به فروشگاه، هنوز این تجمع عظیم فرهنگی در برابر تبدیل شدن به یک فروشگاه صرف مقاومت می کند.‎می خواهم به نمایشگاه کتاب تهران با عنوان بزرگ ترین باشگاه فرهنگی کشور اشاره کنم که تمام دوست داران کتاب و فرهنگ را از «سراسر کشور» و با هزینه خودشان دور هم جمع می کند. ‎در همه این سال ها نیز نمایشگاه کتاب با استقبال بلند پایه ترین مقام های کشور رو به رو شده است و گمان می رود روسای محترم و فرهیخته جمهوری اسلامی نیز به این کار خود به چشم کسب اعتبار از محفل فرهنگ نگاه می کرده اند؛ نه اعتباربخشیدن به این محفل.‎امسال در چند واقعه بدون توضیح، رفتاری با نمایشگاه کتاب انجام شد که خواسته یا ناخواسته تصور بی توجهی به این نماد فرهنگی را به ذهن متبادر می کند. ابتدا گفتند که افتتاحیه با حضور رئیس جمهور در محل کتابخانه ملی برگزار خواهد شد. این کار بی سابقه ای است. کتابخانه ملی نهادی مستقل و ارزشمند است؛ اما نمایشگاه جای کافی و مناسب برای برگزاری افتتاحیه را دارد و نیازی به این کار نبوده است؛ به ویژه آنکه در این سی و چند دوره همیشه افتتاحیه در محل نمایشگاه برگزار شده است.‎سپس گفتند برگزاری افتتاحیه به همان محل نمایشگاه بازگشته است؛ اما باز کسی سبب را درنیافت که آن رفتن چه دلیلی داشت و این بازگشتن چه انگیزه ای و چرا این همه دیر این تغییر مکان را اطلاع دادند.‎در نهایت نیز این مراسم برگزار شد؛ اما نه چنان که انتظار می رفت؛ بلکه بدون حضور رئیس جمهور، معاون اول و هیچ یک از معاونان او و در فضایی از دلسردی و دور از شان این واقعه فرهنگی.‎اینجا نیز کسی علت این اوضاع را با اهل فرهنگ در میان نگذاشت و جای خالی دست کم پیامی تصویری از ریاست محترم جمهور به خوبی حس می شد.‎قابل درک است که بالاترین مقام اجرائی کشور در شرایط خاصی نتواند در تجمعی حتی چنین مهم شرکت کند. آنچه قابل درک نیست، نبودن رفتارهای جبرانی در این زمینه است که چنان که اشاره شد، فرستادن پیام تصویری از ساده ترین این کارها بود. ‎به هر روی آنچه رخ داده، این است که آن پیام که اهل فرهنگ انتظار داشتند، نرسید و پیامی دیگر رسید؛ پیامی که در ابتدا مفهوم زیبایی به ذهن متبادر نمی کند و البته تغییر این تفسیر تنها به دست ریاست محترم جمهور میسر است که خود انسانی فرهیخته، اهل تحقیق، تالیف، علم و فرهنگ است. ‎درست است که شرایط دشوار است؛ اما فرهنگ به قول حافظ همان «کیمیای هستی» است که در دشواری ها و گرفتاری ها جلوه ای دو چندان می یابد و کارساز می شود و ایران همان عزیز نگینی است که دست آن اهریمن به آستان آن نخواهد رسید.
‎به صبر کوش تو ای دل که حق رها نکند
‎چنین عزیز نگینی به دست اهرمنی
                