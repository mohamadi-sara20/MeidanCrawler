شنبه ۲۲ تیر ۱۳۹۸
-----------------------------------------
حرف اول
-----------------------------------------
«شمس اردکانی»؛ وزیر ردی دولت ها
-----------------------------------------

                    اقتصاددانی با سوابق دیپلماتیک یا دیپلماتی اقتصاددان چندان تفاوتی نمی کند؛ او بعضی وقت ها غیرقابل تحمل است؛ وقتی پای منافع ملی به میان می آید، صراحت لهجه اش برای خیلی ها که یا سوادش را ندارند یا منافعشان ایجاب نمی کند، غیرقابل تحمل می شود. به دور از دعواهای سیاسی دیدگاه ها و نظراتش را درباره هرآنچه در اقتصاد و انرژی منافع کشور را تامین می کند می گوید اما با مدیران نالایق و سیاسی کار، بی ملاحظه دعوا می کند. بی پروا سخن گفتنش از موضوعات ملی و منافع کشور بدون توجه به گرایشات سیاسی مدیران عالی، البته بعضی جاها برایش گران تمام شده اما خودش را به پست ارزان نفروخته است. یکی از سمت هایش در دولت های مختلف وزیر ردی است! چون فهمیده اند که بعضی وقت ها غیرقابل تحمل می شود!
مدیران زیادی را سراغ داریم که قبل از جلوس ایده های ناب و رویاهای بزرگی داشته اند. بعد از آن یا به دلایل مختلف دچار فراموشی شده اند، یا مطالبات دوروبری ها و نزدیکانشان فرصتی برای اجرای آن ایده ها نگذاشته یا فقط در حد ایده پرداز بوده اند و اطمینان به توان مدیریتی شان از اساس اشتباه بوده است یا استادان دانشگاهی فراوانی را می شناسیم که با وجود تبحر و تسلطشان در تدریس واقعا توان اداره یک کارواش را هم نداشته اند و به وزارت و امثال آن هم رسیده اند و نتیجه اش را با گوشت و پوست و استخوان و بلکه با اعصابمان لمس کرده ایم. او از آن دسته ای است که هم کلاس درسش جذاب و آموزنده و البته سخت است، هم مدیریت اجرائی اش را می توان به عنوان نمونه تدریس کرد. یکی از شاگردانش تعریف می کرد در کلاس درس وقتی دکتر گفت فقط قرار است به زبان انگلیسی صحبت کنیم، ایراد گرفتم که ما فارسی زبان هستیم، دکتر گفت پس مقدمه گلستان سعدی را بخوانید و در مقابل ناتوانی مان، از حفظ شروع به خواندنش کرد. وقتی وارد جزیره قشم می شوید، بعد از تقریبا 26 سال هنوز از او به عنوان مدیر موفقی یاد می کنند که هم درست مدیریت کرد هم نخورد و البته او هنوز هم برای درختانی که مدیران نالایق قلع و قمع کرده اند، اقامه دعوا می کند. درختانی که بعضی هایشان را وقتی مدیرعامل مقتدر قشم بوده، به دست خودش کاشته است.
آنچنان سرحال و قبراق و منظم حرف می زند که جز آنجا که از تجربیات سال های دورش می گوید، سن وسالش به چشم نمی آید. پابه پای جوان ترها وقت و انرژی می گذارد و این هم از خصوصیات اردکانی او سرچشمه می گیرد! هنوز هم ایده های قابل اجرای نابی دارد که مطابق تغییرات دنیا به روزشان می کند. این روزها پای حرف هایش که می نشینی، با وجود طبع گرم و خوش ذوقی اش در انتخاب جملات و با وجود همچنان امیدواربودنش به آینده، عجیب تلخ می شوی، آنجا که از فرصت هایی می گوید که به راحتی در دعواهای بیهوده سیاسی و جناحی نابود شده یا با نظرات غیرکارشناسی به تهدید تبدیل شده اند. اقتصاددانی با سوابق دیپلماتیک یا دیپلماتی اقتصاددان، چندان تفاوتی نمی کند؛ تجربه های علی شمس اردکانی در اقتصاد و دیپلماسی را نمی توان و نباید نادیده گرفت؛ تجربه هایی که شاید برای امروزمان به کار آید و روز تولدش، بهانه ای برای یادآوری آنهاست. تجربه هایش شانه ای است که باید قبل از کچل شدنمان به دستمان برسد!
                