سه‌شنبه ۵‌شهریور ۱۳۹۸
-----------------------------------------
یادداشت
-----------------------------------------
به بهانه تعطیلی پنجشنبه ها
-----------------------------------------

                    این روزها موضوع تعطیل کردن روزهای پنجشنبه برای کارکنان مدارس، کارمندان دولت، بانک ها و موسسات اقتصادی از گفت وگو گذشته و دولت به دنبال تصویب لایحه آن در مجلس شورای اسلامی است. همه کارکنان اشاره شده هم از چنین طرحی استقبال می کنند؛ زیرا در صورت قانونی شدن تعطیلی پنجشنبه ها، کارمندان با حقوق دریافتی فعلی، یک روز کمتر کار خواهند کرد. چه چیز بهتر از این؟ اما از دید مصالح کشور، هر بحثی در این زمینه باید از دو دیدگاه کاملا متفاوت صورت گیرد: نخست، پیشینه تعطیلات هفتگی و دوم مصالح کشور در جهانی به هم پیوسته.
تعطیلات پایان هفته در کشورهای غربی و مستعمرات پیشین و کنونی آنها مانند پاکستان ریشه های سنتی و مذهبی دارد. جمعه روز گردهمایی (جماعت) مسلمین است. شنبه روز مقدس یهودیان است که از قدیمی ترین ادیان سه گانه ابراهیمی است و یکشنبه هم روز مقدس مسیحیان است. در این روزها، پیروان ادیان الهی دست از کار می کشند تا ضمن گردهمایی و عبادت به درگاه خداوند، خستگی کار هفته را از تن به در کرده، به کارهای شخصی مانند نظافت و دیدو بازدید خویشان خود بپردازند. پیروان این ادیان تاکنون نتوانسته اند با هم برای یک روز واحد از سه روز اشاره شده به توافق برسند. صاحبان صنایع در بریتانیای مسیحی در اوج انقلاب صنعتی قرن نوزدهم، برای افزایش بهره وری کارگران تصمیم به افزودن عصر شنبه به تعطیلات یکشنبه آخر هفته گرفتند. در آمریکا، حضور کارگران مهاجر یهودی در کارخانجات به تدریج به تعطیلی کامل روز شنبه انجامید؛ سنتی که در صد سال گذشته در دنیای صنعتی و به تبع آن در بیشتر کشورهای جهان به صورت یک امر جا افتاده در آمده است. در دنیای مدرن امروز و روابط تنگاتنگ کشورهای شرق و غرب و مسلمان و غیراسلامی، تعطیلی روز جمعه ارتباطات تجاری، اطلاعاتی و بانکی شرق و غرب را دچار مشکل کرده است. این مشکل ناشی از تعطیلی سه روز پشت سر هم از هفت روز هفته در ارتباط شرق و غرب است؛ تا چه رسد به اضافه کردن پنجشنبه به تعطیلات ایران اسلامی که منجر به قطع ارتباطات اشاره شده در چهار روز از هفت روز هفته خواهد شد. وقتی 30، 40 روز تعطیلات عمومی در سال را هم به این چهار روز بیفزایید، عملا در برخی از هفته ها پنج روز رابطه ایران با جهان قطع می شود. این مشکل را شاید مردم کوچه و بازار به راحتی لمس نکنند یا به آن اهمیت ندهند؛ اما اهمیت آن در اتاق های بازرگانی و سیستم بانکی ایران با جهان به صورت برجسته ای محسوس است. یک راه حل شاید این باشد که به جای پنجشنبه از روز شنبه استفاده شود تا مشکل ارتباطات و مبادلات از همین سه روز کنونی بیشتر نشود؛ اما آیا دولت جمهوری اسلامی ایران این راه حل را می پذیرد؟ 
اما گفت وگو درباره تعطیلات آخر هفته ما را به بحث درباره یک موضوع اساسی دیگر می کشاند که عبارت است از حجم بسیار زیاد کارکنان دولتی در همه ادارات و سازمان ها. اقتصاد نفتی و کمبود فعالیت های تولیدی - چه در صنعت و چه در کشاورزی - موجب بی کاری بسیار گسترده ای در میان جوانان ایران شده؛ تا جایی که تنها دو راه حل برای جوانان و دولت ها باقی مانده است: نخست، استخدام در دستگاه های دولتی و شبه دولتی و دوم مهاجرت به کشورهای غربی و صنعتی تر. درباره نخستین راه حل، شمار کارمندان دولتی در ایران در مقایسه با غرب صنعتی دو برابر است. این دوبرابربودن از یک سو موجب هدررفتن امکانات مالی دولت می شود که باید علاوه بر حقوق ماهانه، بازنشستگی و بیمه همه این کارمندان را تا آخر عمر آنها بپردازد. دوم اینکه اگرچه استخدام دولتی در یک اقتصاد غیر فعال به صورت آرزوی جوانان تحصیل کرده در آمده؛ اما به دلیل کاهش تدریجی ارزش پول (حتی در شرایط عادی و خارج از فشار تحریم ها) قدرت خرید کارمندان کاهش می یابد و راه را برای فساد اداری باز می کند. در این باره دو نمونه را که شنیده یا دخیل بوده ام، در اینجا بیان می کنم: دوستی می گفت چندین سال پیش هنگام مراجعه به یک دستگاه شخصا شاهد بودم که مراجعه کننده ای که پیش از او آمده بود، تقاضای مشروع خود را برای مسئول مربوطه مفصلا بیان کرد. مدیر مربوطه در پایان توضیحات مراجعه کننده گفت: «فرمایشات جناب عالی کاملا متین است؛ اما برای ما کرایه خانه نمی شود». مورد دیگر، مراجعه خودم به یک دستگاه دولتی بود. کارشناس مربوطه که من را دورادور می شناخت، در مدتی که در انتظار انجام کارم بودم، گفت «آقا، من دارای کارشناسی ارشد در زمینه... هستم و از اینکه در این سمت در اینجا کار می کنم، بسیار خوشحالم. اگر شما جای من بودید، چه می کردید؟». در پاسخ گفتم اگر من جای شما بودم، همین الان استعفا می دادم و به دنبال یک کار در بخش خصوصی می گشتم. 
پرسید چرا؟ گفتم زیرا قدرت خرید حقوقی که اکنون می گیری، به تدریج کاهش می یابد و تو چاره ای نداری که برای تامین مخارج خود دست نیاز به ارباب رجوع دراز کنی. به فکر فرو رفت؛ اما حرفی نزد. تجربه تحریم اقتصادی کنونی که از سوی غرب به ویژه آمریکا به ایران تحمیل شده، باید درس عبرتی برای دولت باشد که اقتصاد ایران را از قید تک محصولی در آورده و جوانان را به جای استخدام در دستگاه های دولتی تشویق به فعالیت تولیدی در صنعت و کشاورزی کند. در صورت انجام این تغییر، خواهید دید که جوانان کار هفت روز در هفته را به وقت گذرانی و کار اداری در پنج روز ترجیح خواهند داد. مهاجرت هم کاهش خواهد یافت و دولت با صرفه جویی در پرداخت حقوق و مزایا به 50 درصد کارکنان اضافی می تواند بسیاری از فعالیت های اقتصادی را رونق بخشد. این دو موضوع در ظاهر امر کاری به هم ندارند؛ اما در باطن به هم پیوسته هستند. هم اکنون اگر در شهر سوار تاکسی یا ماشین های شخصی و «اسنپ» شوید و با راننده ها گپی بزنید، خواهید دید که شمار زیادی از رانندگان کارمندان دست و دل پاک دولت هستند که برای تامین زندگی خود در ساعات یا روزهای تعطیلی به مسافر کشی می پردازند تا بتوانند هزینه زندگی خانواده خود را تامین کنند.
                