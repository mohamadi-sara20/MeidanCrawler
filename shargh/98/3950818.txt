دو‌شنبه ۴‌شهریور ۱۳۹۸
-----------------------------------------
یادداشت
-----------------------------------------
شرح وظایف مسئولان و مواجهه میان 2 فقیه
-----------------------------------------

                    مباحث درگرفته بین آیت الله یزدی و آیت الله لاریجانی، از اعضای فقیه شورای نگهبان، ابعاد مختلفی دارد. آنچه مهم است، این است که این دو بزرگوار در مناصب گذشته و حال خود منصوب مقام معظم رهبری هستند؛ پس به دلیل داشتن اوصافی، به این سمت ها منصوب شده اند.
1-ریاست بر قوه قضائیه
این قوه بعد از بازنگری قانون اساسی و حذف شورای عالی قضائی و تمرکز مدیریت، فعالیت کرده است و طبق موازین اسلامی باید به حل وفصل دعاوی و حفظ حقوق عمومی و گسترش و اجرای عدالت و اقامه حدود الهی بپردازد. حسب قانون اساسی، قوه ای است مستقل که پشتیبان حقوق فردی و اجتماعی و مشمول تحقق بخشیدن به عدالت است. انجام مسئولیت های این قوه در قانون اساسی نخستین مصوب سال 1358 بر عهده شورای عالی قضائی مرکب از رئیس دیوان عالی کشور، دادستان کل کشور و سه نفر قاضی مجتهد و عادل به انتخاب قضات کشور بود. این قضات به مدت پنج سال طبق قانون انتخاب می شدند و انتخاب مجدد آنان بلامانع بود. بعد از بازنگری قانون اساسی، این مسئولیت بر عهده یک نفر مجتهد عادل و آگاه به امور قضائی و مدیر و مدبر قرار گرفت که از سوی مقام معظم رهبری برای مدت پنج سال به عنوان رئیس قوه قضائیه منصوب می شود. اولین رئیس قوه قضائیه بعد از بازنگری قانون اساسی آیت الله شیخ محمد یزدی بودند که در دو دوره پنج ساله ریاست بر این قوه را عهده دار شد.
آیت الله آملی لاریجانی سومین رئیس قوه قضائیه است که بعد از بازنگری به این سمت منصوب شد. قوه قضائیه که پشتیبان حقوق فردی و اجتماعی و مسئول تحقق بخشیدن به عدالت است، عهده دار وظایفی است که یکی از این وظایف حسب بند 4 اصل 156 قانون اساسی، کشف جرم و تعقیب و مجازات و تعزیر مجرمان و اجرای حدود و مقررات مدون جزایی اسلام است. علاوه بر وظیفه خطیر کشف جرم و تعقیب مجازات مجرمان، نظارت بر حسن اجرای قوانین و اقدام مناسب برای پیشگیری از وقوع جرم و اصلاح مجرمان برعهده قوه قضائیه است که ریاست آن را رئیس قوه قضائیه برعهده دارد. مجتهدبودن یکی از اوصاف اصلی رئیس قوه قضائیه است؛ پس رئیس منصوب علاوه بر اشراف بر قوانین موضوعه از باب اجتهاد و صاحب فتوا بودن می تواند حسب اصل 167 قانون اساسی به احکام قضائی ورود کند؛ یعنی در جایی که قاضی با وجود کوششی که برای حکم هر دعوا به کار برده تا در قوانین مدون، حکم موضوع را پیدا کند؛ ولی نتوانسته، رئیس قوه با استناد به منابع معتبر اسلامی یا فتاوی معتبر حکم قضیه را صادر می کند. یکی از رهنمودهای ریاست وقت قوه قضائیه آیت الله آملی لاریجانی در پرونده اعدام دو جوان زورگیر است که با چاقو و قمه موجب وحشت شده بودند.
 قضیه از این قرار است که برابر تصاویر برگرفته از فیلم مربوط به زورگیری و ضرب و شتم یک شهروند تهرانی که از تلویزیون پخش شد، چهار متهم زورگیر بر اساس اظهارات نماینده دادستان تهران که همگی زیر 24 سال داشتند، به مردی که در حال خروج از بانک سامان در خیابان بهشهر واقع در ضلع شمالی پارک هنرمندان بود، با قمه و کارد حمله کردند. با پخش فیلم که با دوربین بانک از ضاربان گرفته شده بود، ضاربان شناسایی و دستگیر شدند. وجهی که سرقت شده بود، کمتر از صد هزار تومان بود. دادسرا بر این باور بود که افرادی که از سلاح سرد استفاده می کنند، محارب محسوب می شوند؛ در حالی که این موضوع بین حقوق دانان از موارد اختلافی است که آیا قمه و کارد جزء سلاح هایی محسوب می شوند که استفاده کننده از این سلاح ها محارب شناخته می شود؟ دو متهم اول یکی متولد 1368 و دیگری متولد 1371 بودند و نفر اول مدعی بود پدرش در 12سالگی او فوت کرده و مادرش که او و خواهرش را در یتیمی بزرگ کرده بود، بیمار است و بیمارستان برای عمل او مبالغ زیادی مطالبه کرده است. او موضوع را با رفقای خود مطرح می کند و با تاسف سه نفر از دوستان او پیشنهاد سرقت به وسیله قمه و چاقو را می دهند. نظر فقهی آیت الله آملی لاریجانی، ریاست وقت قوه قضائیه، این بود که سرقت با سلاح سرد هم از مصادیقی است که استفاده کننده از آن محارب است و قاضی شعبه 15 دادگاه انقلاب، آقای ابوالقاسم صلواتی که صادر کننده رای اعدام دو نفر از چهار متهم بودند، در دادگاه اعلام کرد: «در خاتمه لازم می دانم با توجه به رهنمودهای ریاست محترم قوه قضائیه عرض کنم که کشیدن سلاح اعم از سرد و گرم به قصد اخافه الناس و ترساندن مردم و ایجاد رعب و وحشت در جامعه از مصادیق محاربه است و اگر پرونده ای به دادگاه انقلاب اسلامی تهران ارجاع داده شد، دادگاه انقلاب اسلامی تهران به شدت و با قاطعیت با آن برخورد خواهد کرد». این یکی از نظریات فقهی ای بود که از سوی ریاست وقت قوه قضائیه آیت الله آملی لاریجانی صادر و مبنای فقهی رای اعدام متهمان پرونده شد.
حالا در نامه آیت الله آملی لاریجانی به آیت الله یزدی آمده است: «بنده سینه ام خزانه الاسرار اتهامات مجموعه ای از معاونان، قائم مقامان و آقازاده های مسئولان و شخصیت هاست و ظاهرا امروز هم هزینه ایستادگی در رسیدگی به آنها را می پردازم». یا نوشته اند: «آیا همین کار را برای آقای شریفی، قائم مقام شهردار اسبق تهران و آقای سیف، معاون اقتصادی اطلاعات سپاه... کردند». این چند نقطه جای خالی را لابد اسامی دیگری پر می کند! اگر اتهامی متوجه آقایان شریفی و سیف است، رئیس قوه قضائیه می توانسته حسب بند چهار اصل 156 قانون اساسی که کشف جرم و تعقیب و مجازات و تعزیر مجرمان و اجرای حدود و مقررات مدون جزائی اسلام را بر عهده ایشان قرار می دهد، عمل کند. اگر هم اتهام این آقایان هنوز در محکمه ای ثابت نشده است یا اصلا تحت تعقیب قرار نگرفتند چرا در مظان اتهام قرار گرفته و در نامه سرگشاده از اتهام آنان پرده برداری می شود؟ 
2- عضویت در شورای نگهبان: حضرات آیات شیخ محمد یزدی و آملی لاریجانی هر دو عضو فقیه شورای نگهبان هستند بوده و شورای نگهبان به منظور پاسداری از احکام اسلام و قانون اساسی از نظر عدم مغایرت مصوبات مجلس شورای اسلامی با آنها تشکیل شده است و 12 عضو دارد، شش عضو فقیه آن که باید از بین فقهای عادل و آگاه به مقتضیات زمان و مسائل روز انتخاب شوند، برای مدت شش سال در این جایگاه حضور خواهند داشت. 
به باور نگارنده، دعوای کلامی بین حضرات آیت الله شیخ محمد یزدی و آیت الله آملی لاریجانی برخلاف آنچه گفته می شود، دعوای طلبگی نیست که ناشی از استنباط احکام باشد که امری طبیعی در حوزه هاست. آنان از ادبیاتی استفاده کرده اند که تامل برانگیز است. مثلا «ما از شما فهم کلمات محقق نائینی و محقق عراقی و محقق اصفهانی را نمی خواهیم که انتظارش بی مورد است، اما دقت در همین عبارت های فارسی قوانین مصوب مجلس و دقت در بررسی خلاف قانون یا خلاف شرع بودن آنها انتظار بحقی است که متاسفانه گاه این هم مفقود است» و فقیه دیگر به صراحت می گوید: «شما در قم بودنتان هم خیلی موثر نبود، چه رسد به نجف بروید»؛ این در حالی است که آیت الله آملی لاریجانی در سه منصبی که برعهده داشته و دارند، منصوب مقام معظم رهبری بوده و این ادبیات و برخورد زیبنده نیست. کاش مسئولان در زمانی که در منصب خود انجام وظیفه می کنند به یاد داشته باشند وامدار 80 میلیون نفر جمعیت کشور بوده و باید در احقاق حقوق آنان بکوشند. حمله به افراد بعد از مسئولیت یا اعلام اینکه من مسائلی را از زمان مسئولیت می دانم که گفتن آنها باعث اتفاقاتی خواهد شد، خلاف رویه های معمول است.
                