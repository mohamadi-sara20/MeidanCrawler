چهار‌شنبه ۲۷ آذر ۱۳۹۸
-----------------------------------------
سرمقاله
-----------------------------------------
روحانی در ژاپن و مالزی چه می خواهد؟
-----------------------------------------

                    با توجه به پاسخ قاطعی که آقای شینزو آبه، نخست وزیر ژاپن در دیدار ظاهرا میانجیگرانه اش به تهران دریافت کرد و با دلسردی بازگشت، این پرسش مطرح می شود که دکتر روحانی، آن هم پس از وقایع آبان ایران که به سرمایه اجتماعی و سیاسی او نیز آسیب رساند، با چه هدف و به چه امیدی به ژاپن می رود؟ آیا نشان از ابراز تمایل یا امیدی به ازسرگیری اقدامات میانجیگرانه شینزو آبه دارد؟ آیا به دنبال پیداکردن راهی برای تسویه مطالبات بلوکه شده ایران خصوصا در شرایط بحران مالی کنونی است؟ آیا برای تشویق ژاپن به ازسرگیری خرید نفت از ایران است؟ پیشاپیش تریبون های محافل سایه از اینکه مبادا روحانی بخواهد موضوع برجام را در ژاپن تکرار کند، هشدار داده اند. آنان اصل برجام را نیز از همان آغاز نپذیرفتند و آن را با تلاش شبانه روزی و کارشکنی، خنثی کردند. به این ترتیب باید مسئله میانجیگری را منتفی دانست. اگر برای تسویه حساب های معوقه می روند که بهانه تحریم بانکی آمریکا به جای خود باقی است. اگر برای بازاریابی نفت می روند، آن هم منتفی است؛ زیرا نفتی که نتوان پولش را گرفت یا حتی در مقابل آن کالایی دریافت کرد، فروش یا عدم فروشش چه فرقی می کند؟ خصوصا در زمانی که از تریبون های مختلف، نواهای خواب نماشدن درباره برکناری مقام مهم اجرائی در بهمن ماه، یا سخنرانی هایی افشاگرانه با پیش بینی برکناری رئیس جمهور پیش از 22 بهمن، یا برکناری با رای مجلس آینده -که فکر می کنند در اختیار اصولگرایان خواهد بود- به گوش می رسد. تنها امید این است که رئیس جمهور با کسب اختیارات ویژه ماموریتی امیدبخش داشته باشد؛ زیرا اوضاع واحوال ملتهب کنونی و جو نومیدانه ناشی از تورم و بی کاری، اقدامی درمانی را برای پیشگیری از شرایط بدتر تجویز می کند. اگرچه شعار «تحریم ها نتوانست موثر واقع شود»، در حد اینکه کشور همچنان زمین نخورده واقعیت دارد اما باید به درد آنهایی که درد را حس می کنند رسید. اگر در وقایع آبان مداخلات خارجی هم موثر بوده است، لابد زمینه ای هم بوده که با آن جمع و بحران آفرین شود. اما نگاهی به دیدار معروف به نشست قلب آسیا در استانبول که در آنجا مهاتیر محمد، نخست وزیر سالخورده مالزی سخنانی در انتقاد از سیاست تحریم های یک جانبه آمریکا بیان کرد، می تواند بازتاب انگیزه ژاپن برای میانجیگری یا مصالحه ایران و آمریکا نیز باشد. آقای مهاتیر محمد که کشورش به ناچار تحریم های آمریکا را علیه ایران اجرا و اعمال می کند و البته دیروز و امروز، اولین میزبان رئیس جمهور ماست، تحریمی را که خارج از مجرای سازمان ملل وضع شده باشد، غیرقانونی نامید. خصوصا آنکه آمریکا فقط تحریم یک جانبه نمی کند، آن را به بانک ها و شرکت های بیگانه نیز تحمیل می کند. دلیل آقای مهاتیر محمد دفاع از ایران نبود بلکه کشورش را که از تجارت با ایران منتفع بود، از تحریم آمریکا متضرر می دید و اعتراض داشت. حال باید دید روحانی در سفر به مالزی می تواند از این موضع گیری مهاتیر برای ایجاد کانالی دوجانبه برای دادو ستد بهره بگیرد؟ وزیر خارجه چین نیز در هفته گذشته به زیان های تحمیلی ناشی از اعمال سیاست های تحریمی یک جانبه آمریکا  اعتراض کرد. با توجه به اینکه ایران همواره بازار مناسبی برای کالاهای و صنایع ژاپن بوده و ژاپن نیز خریدار مهم نفت و برخی کالاها و مواد خام ایران بوده است، می توان نتیجه گرفت توکیو هم از این دیدگاه احساس مشابهی با مالزی و چین دارد. 
                