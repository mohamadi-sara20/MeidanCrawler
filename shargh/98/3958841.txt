چهار‌شنبه ۲۷‌شهریور ۱۳۹۸
-----------------------------------------
سرمقاله
-----------------------------------------
برکناری بولتون و اهداف ترامپ
-----------------------------------------

                    برکناری جان بولتون نشان از آن دارد که دونالد ترامپ بنا بر ملاحظاتی شخصی، سیاست ایران ستیزی خود را تعدیل کرده است. بولتون از زمانی که نماینده آمریکا در سازمان ملل بود، نشان داد خصومت عمیقی با ایران دارد. دلیل آن هم این است که او از نظر دیدگاه سیاسی متعلق به طیفی از جناح محافظه کار افراطی آمریکاست که به جبهه مسیحیت صهیونیستی وابستگی دارند. جبهه ای بسیار افراطی که خصوصیت بارز اعضای آن ضدیت و خصومت با اسلام و مسلمانان است. از طرز تلقی های این جبهه یکی این است که معتقدند آمریکا دشمنانی دارد که امکان مذاکره با آنها وجود ندارد. آنها تنها یک راه برای مواجهه با مخالفان آمریکا می‎شناسند و آن راه نظامی است و معتقدند آمریکا فقط باید از طریق حمله نظامی با دشمنان و مخالفان خود روبه رو شود. همان کاری که دولت آمریکا در دوره جورج بوش با طالبان کرد. چون خانواده بوش هم مثل بولتون وابسته به همین جبهه مسیحیت صهیونیستی بود. البته خود دونالد ترامپ هم از وابستگان جنبش تی پارتی  (tea party movement) است. گروهی که خود یک شاخه از همان جبهه مسیحیت صهیونیستی است. با این حال ترامپ به این نتیجه رسید که در آستانه انتخابات، سیاست خارجی بر اساس دیدگاه های جبهه مسیحیت صهیونیستی، رفتار نادرستی است. ضمن اینکه می بیند این رفتار تاکنون جواب نداده و موفق نبوده است. برای مثال می توان به حمله به سوریه و عراق اشاره کرد که ناموفق بود و از درونش طالبان و داعش پدید آمدند. در مصر و شمال آفریقا هم اخوان المسلمین قدرت گرفتند. ترامپ با برکناری بولتون می خواهد بگوید به دنبال سیاست ملایم تری در روابط خارجی آمریکاست. اگرچه بولتون بیشتر از 16 ماه مشاور ترامپ نبود اما در نیمه دوم همکاری خود با ترامپ به ویژه شش ماه آخر، نشانه هایی وجود داشت حاکی از اینکه ترامپ و بولتون با هم ناسازگاری دارند. به هر حال ترامپ دارد خودش را برای انتخابات 2020 آماده می کند. بولتون در یک سخنرانی گفته بود کارهایی که ترامپ می کند به نفع دموکرات ها و دشمنان حزب جمهوری خواه است. از ناسازگاری میان ترامپ و بولتون، خیلی از دوستان آمریکا ناراحت هستند؛ مثل اسرائیل، عربستان سعودی و امارات متحده عربی؛ چرا که در حقیقت بولتون بود که بین کشورهای عربی منطقه ما با اسرائیل، رابطه پنهانی نسبتا خوبی برقرار کرده بود. این روابط در مجموع به نفع انتخاب مجدد ترامپ در انتخابات ریاست جمهوری آینده آمریکا نبود. بولتون فضا را خشن کرده بود و این به کار او پایان داد. جمهوری خواهان نسبت به دموکرات ها قدری خشن تر هستند. آنها به دنبال بحث حقوق بشر هم نبوده اند. حقوق بشر شعار دموکرات هاست. مروری بر تاریخ چند دهه اخیر آمریکا این را به خوبی نشان می دهد. کندی به خاطر رعایت نکردن حقوق بشر با شاه ایران روابط مناسبی نداشت. اگرچه بعدا رابطه شان برقرار شد ولی در شروع کار، کندی شاه را خیلی اذیت کرد. در حالی که شاه با نیکسون که رئیس جمهور حزب جمهوری خواه آمریکا بود، روابط نزدیکی داشت و در انتخابات هم کمکش می کرد. در سوی دیگر قضیه، جمهوری خواهان اصولا یک تفکر خودبرتربینی و جدایی از دیگران دارند. بنابراین در سیاست خارجی خود هم تغییر عمده ای به وجود نمی آورند. 
کسی که بعد از جان بولتون می آید، طبعا خشونت و دیدگاه سنتی او را نخواهد داشت. بولتون حتی با اظهارنظرهای ترامپ مبنی بر اینکه ما حاضریم بیرون از قیدوشرط با ایران مذاکره کنیم هم مخالف بود. این مخالفت دقیقا برآمده از همان موضع مسیحی-صهیونیستی بولتون بود که دربردارنده تفکرات شدیدا خشنی است. همه می دانیم که ترامپ را این لابی های یهودی به کاخ سفید فرستادند اما اگرچه رابطه ترامپ با یهودی ها بسیار صمیمانه بود اما برای او -مثل خیلی از سیاست مدارها- پذیرفتنی نبود که صدایی فراتر از صدای او شنیده شود. چون جان بولتون از سوی نهادهای دیگری حمایت می شد، خیلی با شیوه های مسالمت‎آمیز درباره ایران، کره شمالی و روسیه موافق نبود. ترامپ اینها را مخل منویات خود می دید. ضمن اینکه بولتون در ماموریت ونزوئلا هم موفق عمل نکرد و ترامپ این عدم موفقیت را به عنوان یک نقطه ضعف برای بولتون در نظر گرفت. چون عملکردش حق مطلب را درباره هزینه ای که آمریکا در ونزوئلا کرد، ادا نکرد. الان هم شنیده می شود که ترامپ درباره مسئله ونزوئلا آماده مذاکره است. با این حال، حزب جمهوری خواه، یک حزب واحد نیست و مجموعه های مختلف و نگرش های متفاوتی در آن وجود دارد. وقتی نتانیاهو شدیدا با برکناری بولتون مخالف بود، نشان می دهد بولتون رابطه مستقیمی ببین نتانیاهو و کاخ سفید برقرار کرده بود. بنابراین طبیعی است که بخش افراطی حزب جمهوری خواه از برکناری بولتون شدیدا ناراضی باشد. 
                