دو‌شنبه ۱ مهر ۱۳۹۸
-----------------------------------------
حرف اول
-----------------------------------------
پدیده موتورسواران قانون شکن را جدی بگیریم
-----------------------------------------

                    چندی پیش در یک پیمایش میدانی از گروهی از شهروندان خواسته شد میزان رضایت خود از رفتار ترافیکی موتورسواران را بازگو کنند. نتیجه نشان داد که قریب 75 درصد شهروندان در حد خیلی زیاد تا زیاد از موتورسواران ناراضی و ناخرسندند. جالب آنجا بود که شمار زیادی از خود موتورسواران از رفتار ترافیکی هم قطاران خویش ناخشنود هستند.  نیازی به گفتن نیست نارضایتی شدید شمار پرتعدادی از شهروندان از رفتار ترافیکی موتورسواران از سر اتفاق و بی دلیل شکل نگرفته است بلکه ریشه در چند عامل مربوط به آن گروه دارد. برخی از آن عوامل و دلایل را چنین می توان فهرست کرد: 
نخست- شمار نه چندان کمی از موتورسواران با رفتارهای ناهنجار و خلاف ترافیکی، نظیر رانندگی در پیاده روها، اتوبان ها، خلاف جهت و جز آن، نظم عمومی شهر را دستخوش اختلال  و ذهن و ضمیر شهروندان را مکدر و آزرده می کنند. افزون بر آن آنان با چنین رفتارهای خلافی زمینه بروز حادثه و تصادف را فراهم می کنند و لاجرم خود و تعدادی از شهروندان را مصدوم و مجروح و خسارت مادی زیادی را بر خود و دیگران وارد می کنند. 
دو- شماری از موتورسواران با ایجاد صداهای ناهنجار موجب ایجاد آلودگی صوتی می شوند و آرامش، تمرکز و ایمنی را از شهروندان می ستانند. 
سه- رفتارهای ترافیکی شماری از موتورسواران متخلف در حد موارد مذکور محدود نمانده است بلکه آنان با تخلفات دیگری نظیر 
- عبور از چراغ قرمز
- عدم توقف در پشت خط عابر
- رعایت نکردن حق تقدم
- عبور از پیاده روها
 استفاده از تلفن همراه به هنگام موتورسواری و انجام حرکات زیگزاکی و نظیر آن نظم و انضباط شهر را فرو می کاهند و سیمای شهر را آشفته و آشوب زده می کنند. آنان با چنین کنش های ناهنجار و غیرمتمدنانه ای هر ناظر بیرونی را دچار بهت و حیرت  و لاجرم «حیثیت عمومی» مردم فهیم و متمدن کشورمان را دچار آسیب می کنند. چهار- شماری از موتورسواران به سبب عواملی نظیر نداشتن کلاه ایمنی، نداشتن مهارت کافی، رعایت نکردن شرایط تردد، سرعت و ارتکاب خلاف های پیش گفته، حوادث دردناک و آزار دهنده ای را رقم می زنند که تا مدت های مدید پیامد ذهنی و روانی آن پا برجا می ماند. بد نیست بدانیم که بالغ بر 25 درصد کل تصادفات و حوادث شهری ناشی از وسائط نقلیه، مربوط به موتورسواران است و حدود70 درصد موتورسواران سانحه دیده متاسفانه دچار ضربات مغزی می شوند و شماری از قربانیان تخلفات موتورسواران، کودکان نگون بخت هستند که مظلومانه قربانی قانون گریزی تعدادی از موتورسیکلت سواران می شوند. پنج- از آنچه گفته شد به سادگی می توان نتیجه گرفت که رفتار ترافیکی موتورسیکلت سواران باید بیش از پیش مورد مداقه و ساماندهی قرار گیرد. بی تردید قصور و اغماض در این زمینه بیش از پیش جامعه را از حیث جانی، اجتماعی، روانی و مالی دچار ضرر و زیان خواهد کرد.حتما تئوری پنجره شکسته را شنیده اید. این تئوری می گوید جرم نتیجه یک نابسامانی است، اگر پنجره ای شکسته باشد و مرمت نشود، آن کس که تمایل به شکستن قانون و هنجارهای اجتماعی دارد، با مشاهده بی تفاوتی جامعه به این امر، دست به شکستن شیشه های دیگر می زند و دیری نمی پاید که شیشه های بیشتری شکسته و احساس بی نظمی و هرج ومرج و آنارشی از یک خیابان به خیابان دیگر و در کسری از زمان در کل شهر رواج پیدا می کند.این اتفاق برای قانون شکنان پیامی از این قرار را به همراه دارد که هرکاری بخواهید مجازید انجام دهید؛ بدون آنکه کسی مزاحم شما شود. ماحصل این تئوری این است که اگر آحاد جامعه به پدیده ها و ناهنجاری ها (ولو کوچک)، حساسیت نشان دهند و بی تفاوت نباشند، تحولی سریع، ناگهانی و همه گیر در جامعه به وجود می آید و در تعاقب آن جرائم بزرگ تر نیز به طور باورنکردنی ای کاهش می یابد.پس باید نسبت به جرائم و تخلفات کوچکی مانند موتورسواران قانون گریز بی تفاوت نبود و هرکس به سهم خویش اقدام کند. پلیس نیز باید در این زمینه اقدامات بیشتری انجام داده و با کمک مردم این پدیده دردسرساز را مدیریت کند؛ زیرا بی تفاوتی نسبت به آن، حتما هزینه های بیشتری در آینده به بار می آورد. از سایر نهادهای ذی ربط نیز انتظار داریم گام های بیشتری فراسو نهند و علی الخصوص رسانه ها نسبت به حساس سازی جامعه و آموزش شهروندان و همچنین مطالبه گری از مسئولان اقدام کنند. بی شک تردیدی نمی توان داشت که در اصلاح رفتار ترافیکی موتورسیکلت سواران دو گروه نقش بیشتری دارند. آن دو گروه یکی خود موتورسیکلت سواران هستند که به پیامدها و عواقب رفتار خود بیندیشند و خود را با قانون وفق دهند (همان گونه که شماری از موتورسواران هرگز گام در راه خلاف و قانون شکنی و ایجاد مزاحمت برای سایر شهروندان نمی نهند و لاجرم رفتارشان تقدیرآمیز و ستودنی است و باید آنان تشویق شوند). گروه دوم شهروندان محترم جامعه هستند. شهروندان با انجام «فشار هنجاری» (یا آن چیزی که در فرهنگ دینی مان امر به معروف و نهی از منکر نامیده می شود) می توانند موتورسیکلت سوارا ن متخلف را ناگزیر از تن دادن به قانون کنند و مطمئنا در این خصوص پلیس از رفتار متمدنانه و محترمانه و تربیتی آنان حمایت خواهد کرد.
                