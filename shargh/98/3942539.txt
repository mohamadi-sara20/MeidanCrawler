دو‌شنبه ۱۴ مرداد ۱۳۹۸
-----------------------------------------
حرف اول
-----------------------------------------
تحریم ظریف و مسیری که باید مسدود شود
-----------------------------------------

                    خبر اعمال تحریم علیه وزیر امور خارجه ایران از نخستین لحظه انتشار موجی رسانه ای ایجاد و هر شخصیت یا کارشناس سیاسی را مجبور به اندیشیدن حتی در حد چند دقیقه کرد.
تحلیل ها و اظهارنظرهای متفاوت و جالب بسیاری مطرح شد؛ اما برخی تحلیل های (ترکیبی از تخیل و تحلیل) داخلی واقعا حس تعجب و تاسف را برمی انگیزد. این را که تحریم کنونی بخشی از یک پروژه دوساله برای تبدیل کردن ظریف به قهرمانی ملی و آماده سازی ورود او به عرصه انتخابات 1400 است، نمی دانم کدام ذهنی برای اولین بار تخیل کرده است؛ اما حداقل این تحلیل بسیار دور از واقع و ناهمگون با حقیقتی است که در ایالات متحده و ذهن ترامپ می گذرد.
پرسش مهم و اساسی این است که ترامپ از این تحریم چه هدفی را دنبال می کند و چه دستاوردی از این تحریم مطلوب دولت کنونی حاکم بر ایالات متحده است؟ 
برای درک این مطلب باید به دو مقدمه توجه کرد: 
1. ترامپ همواره برجام را یک فاجعه ناشی از بی مسئولیتی و ضعف سیستم سیاست خارجی اوباما نامیده و در تبلیغات خود بر لزوم خروج از برجام و انجام مذاکرات جدید برای رسیدن به توافقی بهتر سخن گفته است. امری که با خروج ایالات متحده از برجام اجرائی شد و حجم عظیمی از فشارهای تحریمی برای نشاندن دوباره ایران بر سر میز مذاکرات اما با مختصات و موضوعاتی متفاوت را به همراه داشت. ترامپ نیز با اعمال فشار زیاد رسانه ای تلاش کرد ایران را وادار به حرکتی شتاب زده کند و با استفاده از آن جبهه جهانی را علیه ایران راه اندازی کند، اما درایت مسئولان کشور مانع شکل گیری مجدد اجماع جهانی علیه ایران شد.
نپذیرفتن مذاکرات مجدد و شکست در ایجاد جبهه جهانی علیه ایران تمام محاسبات سیستم اطلاعاتی ایالات متحده را بر هم زد. گام بعدی ایجاد جوی روانی و رسانه ای حول محور جنگی قریب الوقوع بود تا شاید سایه جنگ بتواند ایرانی ها را به میز مذاکره بکشاند. صلابت رهبر معظم انقلاب در مقابل این تبلیغات و یکی، دو اقدام نظامی صریح و قاطع مانند ساقط کردن پهپاد آمریکایی، خط بطلانی بر کارایی این راهبرد بود و این گونه آنچه در واشنگتن و تل آویو برنامه ریزی شده بود، شکست خورد.
2. ترامپ همواره معتقد بوده دموکرات ها می کوشند از راه های گوناگون دولت او را سرنگون کنند و هر اقدامی را به منظور ناکام گذاشتن سیاست های داخلی و بین المللی در دستور کار قرار داده اند. ایجاد فشار از طریق کمیته تحقیق درباره احتمال دخالت روسیه در انتخابات آمریکا، طرح استیضاح ترامپ، فشارهای حقوق بشری در برابر طرح های ضد مهاجرتی و امور دیگر از دید ترامپ توطئه ای طراحی شده توسط ترامپ تلقی می شود. با توجه به دو مقدمه بالا باید گفت ترامپ چنان که بارها در سخنرانی های خود گفته، معتقد است حضورنیافتن ایران پای میز مذاکره، ناشی از دخالت تیم سیاست خارجی دموکرات ها  با رهبری جان کری در این زمینه است. ترامپ به صورت علنی ادعا می کند رفتار ایرانی ها نتیجه توصیه ها و دستورات کری است. او در یکی از مصاحبه های خود گفت: «کری با ایران صحبت می کند و کرده است. او ملاقات ها و تماس های تلفنی زیادی داشته و به آنها می گوید که چه کار کنند». این برداشت ترامپ از رفتار ایرانی ها باعث شد همواره به دنبال قطع ارتباط ادعایی خود برآید که استناد به قانون لوگان و متهم کردن جان کری به نقض این قانون و درخواست پیگیری قضائی یکی از این اقدامات بود.تحریم دکتر محمدجواد ظریف در واقع آخرین حربه ترامپ برای قطع این ارتباط است، چراکه ترامپ معتقد است ارتباط نزدیک کری و ظریف شاهراه ارتباطی دموکرات ها و مسئولان ارشد جمهوری اسلامی است، به همین دلیل این تحریم فرصتی دوگانه ایجاد می کند: یک: با وضع تحریم بر شخص دکتر ظریف، هرگونه ارتباط با او کاملا غیرقانونی و ردگیری مخفیانه ارتباط ها با دکتر ظریف کاملا قانونی قلمداد می شود که دست دولت ترامپ برای ایجاد سدی در ارتباط کری و ظریف را باز می گذارد.دو: دولت ایالات متحده اگر بتواند با استفاده از این تحریم، همکاری کشورهای متحد و اعمال فشار بر کشورهای دیگر، در انجام وظایف وزیر امور خارجه ایران اختلال ایجاد کند، می تواند امیدوار باشد دولت ایران مجبور به برکناری ظریف شود و این پایان مسیر تاثیرگذاری دموکرات ها بر مسئولان ایرانی خواهد بود.تبیین بالا علاوه بر روشن سازی چرایی وضع این تحریم به وضوح نشان می دهد کسانی که معتقدند ترامپ با این تحریم قصد دارد در جهت قهرمان سازی از ظریف گام بردارد تا چه میزان از واقعیت های موجود در ایالات متحده و جهان دور هستند و صرفا براساس منافع سیاسی و جناحی دست به قلم می شوند.
                