سه‌شنبه ۲۵ تیر ۱۳۹۸
-----------------------------------------
یادداشت
-----------------------------------------
درباره مهاجرت پزشکان ایرانی
-----------------------------------------

                    متخصص طب اورژانس است؛ خانمی میان سال که می گوید 10 سال پیش فارغ التحصیل شده است. پیگیر جدی مهاجرت به اسکاندیناوی است؛ سوئد، دانمارک یا نروژ. سرزمینی که رویای بسیاری از ایرانیان و پزشکان ایرانی شده است. مدرک زبان آلمانی نیز دارد و آزمون های استرالیا را هم گذرانده است. دیگری فوق تخصص خون و انکولوژی در تهران است، آن یکی ارتوپد، دیگری چشم پزشک و بخش زیادی از مهاجران را پزشکان عمومی تشکیل می دهند؛ همه به دنبال مسیرهای پرپیچ و خم رفتن از ایران. در بعضی از کشورها حتی مدرک پزشکی عمومی ایران نیز مورد تایید نیست و پزشکان ایرانی در هر رده ای مجبور به گذراندن دوره های بازآموزی پزشکی عمومی و قبولی در امتحانات اولیه اند. بعضی از آنها قید طبابت را زده اند، از محل کار استعفا داده اند یا مطبشان را تعطیل کرده اند، توشه ای اندوخته اند و با تبدیل آن به ارز بین المللی درصدد مهاجرت از طریق سرمایه گذاری هستند. بخشی از آنها دانشجویان پزشکی اند که قبل از اتمام تحصیل، پیش پرداخت آزادکردن مدرکی را که قرار است داشته باشند، برای فرار از وضعیت فعلی پرداخته اند. بعضی ها دانشجویان تخصص پزشکی اند که در تب و تاب انصراف و گریختن اند. این قصه طولانی مهاجرت سرمایه های انسانی این کشور است که به امید زندگی بی دغدغه، حتی به قیمت عقب گرد یا درآمد کمتر، وقت زیادی را برای مهاجرت در کلاس های زبان، سفارتخانه ها،  صرافی ها و موسسات مهاجرتی می گذرانند. تعهدات متعدد محضری، طرح نیروی انسانی، ایده افزایش بهای خرید تعهد آموزش رایگان و سایر ایده های مدیریتی نیز نتوانسته است موج مهاجرت را خنثی کند. ما آمار دقیقی از پزشکان در حال مهاجرت یا مهاجرت کرده در شرایط فعلی و به ویژه پس از مشکلات اقتصادی اخیر، در دست نداریم و ممکن است مشاهدات عینی دچار سوگیری شده باشند؛ اما با توجه به اظهارنظرهای پراکنده مسئولان به نظر می رسد تا حد مطلوب تعداد پزشک به ازای هر هزار نفر، فاصله زیادی داریم که بخشی از این کمبود مربوط به مهاجرت پزشکان است. اما دلیل این حجم از مهاجرت چیست؟ مگر نه اینکه در بادی نظر، ایران را به دلیل درآمد بالاتر از دیگر اقشار جامعه، مالیات کمتر از سایر کشورها، قوانین محدودکننده کمتر و امکان انجام کار خصوصی، بهشت پزشکان می نامند؟ برای این رفتار پزشکان چند دلیل عمده می توان برشمرد: 
اول: شرایط اقتصادی از ادله مهم مهاجرت است. خلاف تصور عامه، میزان درآمد پزشکان به ویژه پزشکان عمومی در مقایسه با دیگر شغل ها و همچنین پزشکان هم رده در سایر کشورها درخورتوجه نیست. همچنین بخش زیادی از پزشکان عمومی امنیت شغلی لازم را ندارند و جایگاه اجتماعی آنها به ویژه در سال های اخیر تحت الشعاع قرار گرفته است. نظام سلامت نیز جایگاه تعریف شده مشخصی برای پزشکان عمومی در نظر نگرفته است. به همین دلیل نقش این پزشکان از پست های مدیریتی، پزشکان روستا، پزشکان خانواده شهری، پزشکان اورژانس، محققین مراکز تحقیقاتی تا مطب داران کلینیک های زیبایی و... متغیر است. این جایگاه تعریف نشده باعث شده بخشی از پزشکان عمومی در بی کاری یا شغل های غیرمتعارف و غیرمرتبط به سر ببرند یا تعداد زیادی از آنها عزم مهاجرت یا ادامه تحصیل داشته باشند. به دلیل شرایط نامناسب اقتصادی به ویژه در مراکز دولتی، طرح های تعدیل درآمد پزشکان، کسورات بیمه ها و تاخیر زیاد در پرداخت کارانه ها، تعدادی از متخصصان نیز مهاجرت را بر تحمل شرایط فعلی ترجیح می دهند. 
دوم: علاوه بر دلایل اقتصادی، ضعف ساختار مدیریت وزارت بهداشت به افزایش نارضایتی پزشکان دامن زده است. این ضعف مدیریتی از نحوه پذیرش و انتخاب دانشجویان پزشکی، نحوه آموزش پزشکان، تبدیل آزمون های پزشکی به ویژه دستیاری به بازاری شبیه به کنکور سراسری با سنجش صرف از طریق سوالات چندگزینه ای، سهمیه های مختلف در آزمون ها، افزایش بی رویه ظرفیت های پزشکی عمومی و تخصص بدون درنظرگرفتن فضای آموزشی مناسب، گسترش پذیرش دانشجویان شهریه پرداز در واحدهای بین الملل، عدم پشتیبانی مالی و بیمه ای در دوران تحصیل، طرح اجباری برای پزشکان عمومی و متخصص، نداشتن امکانات رفاهی مناسب در مناطق محروم و دیگر تقاضاهای برآورده نشده صنفی، کارزار طبابت در ایران را به مسیری طولانی و بدون پشتوانه مناسب تبدیل کرده که سال های مفید زیستن یک پزشک را تحت الشعاع قرار داده است. 
این چشم انداز نامناسب نسبت به شرایط ناعادلانه نظام سلامت، پزشکان را به مهاجرت ترغیب می کند. 
سوم: کاهش ارزش پول ملی و افزایش ناگهانی ارزش ارزهای بین المللی در مقابل ریال ایران، در کنار عقب افتادن افزایش سالانه تعرفه ها از نرخ تورم، پزشکان را به فکر تغییر محل درآمد انداخته است. کشورهایی که تا پیش از این طبابت در آنها به نسبت ایران از نظر اقتصادی مقرون به صرفه نبوده اند، به کشورهایی تبدیل شده اند که حالا پزشکان ایرانی خواهان طبابت در آنها باشند. کشورهای اسکاندیناوی و اروپایی و کشورهای حاشیه خلیج فارس و ترکیه از این دسته اند. 
چهارم: ساعات کاری و حجم کار پزشکان در ایران به دلیل خدمات ارزان پزشکی (درمقایسه با سایر کشورهایی که سیستم سلامت نیمه خصوصی در آنها حکم فرماست)، به مقدار قابل توجهی بیشتر است؛ به عبارت دیگر پزشکان برای داشتن درآمدی در حد سایر کشورها مجبورند چند برابر پزشکان دیگر به طبابت بپردازند؛ به همین دلیل، عوارض و خطای پزشکی نیز به همین نسبت افزایش می یابد. همچنین ساعت کاری غیراستاندارد و ناهمگونی مراجعه کنندگان می تواند به درمان غیراصولی و غیرعلمی بینجامد. بخشی از پزشکان ترجیح می دهند با ساعات کاری معقول تر، درمان آکادمیک و به روز را به مراجعه کنندگان ارائه دهند که در کشورهای دیگر این مقوله در دسترس تر جلوه می کند. 
پنجم: تحریم و شرایط ویژه کشور مشخصا ارتباط مستقیمی با گرایش به مهاجرت در تمام اصناف، از جمله پزشکان خواهد داشت. کمبودهای ناشی از تحریم در زمینه دارو و تجهیزات پزشکی نیز تاثیرات سوء زیادی بر طبابت طیف گسترده ای از پزشکان بر جای گذاشته است. 
ششم: میزان درآمد یکی از شاخص های کیفیت زندگی است؛ سلامت جسم و روان، ثبات سیاسی و امنیت، زندگی خانوادگی بدون مخاطره، زندگی اجتماعی، آزادی های سیاسی، برابری جنسیتی و محیط زیست از دیگر شاخص های کیفیت زندگی است. به نظر می رسد درآمد بهتر می تواند تقاضا برای دیگر شاخص های زندگی با کیفیت را افزایش دهد که یکی از دلایل مهاجرت پزشکان، دستیابی به آنها است. 
هفتم: در سال های گذشته به دلیل تجاری سازی مراودات اجتماعی در ایران و برجسته شدن اصل سود اقتصادی در نظرگاه مردم، جایگاه اجتماعی پزشکان به عنوان گروه مرجع رو به افول بوده و با مسائل مالی ارتباط تنگاتنگی داشته است. هر چند دلایل بسیاری برای این امر می توان برشمرد اما نتیجه این افول جایگاه اجتماعی، در ارتباط پزشک و بیمار و اعتماد دوجانبه آنها کاملا هویداست. از این منظر، پزشکان به دلیل احساس ناامنی اجتماعی، مایل به مهاجرت به کشورهایی هستند که این ارتباط در آنها، نظام مندتر تعریف شده باشد. 
در انتها هرچند به عقیده نگارنده به دلیل افزایش قابل توجه تربیت پزشک در ایران، مهاجرت پزشکان در کیمیت پزشکان در دسترس نمی تواند تاثیر بسزایی داشته باشد، اما قطعا کیفیت خدمات ارائه شده ازسوی صنف پزشکان را تحت الشعاع قرار خواهد داد و در صورت ادامه روند فعلی باید منتظر افزایش حجم مهاجرت گروه پزشکی از ایران باشیم. 
                