پنج‌شنبه ۳۰ آبان ۱۳۹۸
-----------------------------------------
یادداشت
-----------------------------------------
چالش های قطع اینترنت
-----------------------------------------

                    با قطع اینترنت در پی ناآرامی های اخیر، بسیاری از شغل هایی که به صورت مستقیم و غیرمستقیم از اینترنت استفاده می کردند، دچار چالش شده اند. در واقع نه تنها کسب وکار های اینترنتی که بسیاری از کسب وکارهای سنتی که از اینترنت به عنوان بستری برای نقل وانتقال داده، ارتباطات و تبلیغات بهره می گرفتند نیز متاثر شدند. در دستگاه های دولتی و غیردولتی نیز اتوماسیون های اداری با ادامه این روند دچار اختلال شده است. با این اوصاف به سهولت می توان مدعی شد که 90 درصد مشاغل، نه تنها از قطع شدن اینترنت متاثر شده، بلکه با کاهش سود همراه بوده و خسارت هایی را متحمل شده اند. اینترنت ملی می تواند در قالب زیرساخت جابه جایی داده ها و دیتاها عمل کند اما این اقدام مثل آن است که جاده ای را فراهم کنیم، بدون آنکه اتومبیل های مناسبی را در اختیار استفاده کنندگان آن قرار دهیم. مسئله آن است که بسیاری از سرویس دهندگان ما به آن سطح از توانایی نرسیده اند که بتوانند اپلیکیشن ها یا خدماتی را آماده کنند که برای جمعیت میلیونی کاربرد داشته باشند و بتوانند خدمات خود را ارائه دهند. بنابراین صرفا وجود یک مسیر نمی تواند امکان برقراری ارتباطات و خدمات دهی را فراهم کند. علاوه بر اینها برای اینکه بتوانیم بسیاری از خدمت رسانی ها را به کاربران داشته باشیم به تعاملات بین المللی نیاز داریم. ضمن آنکه اپلیکیشن ها، وب سایت ها و سرویس های بین المللی هستند که در سطح کلان و بین المللی مورد استفاده قرار می گیرند و استانداردهای بسیار بالایی دارند و به راحتی نمی توانیم به آنها دسترسی پیدا کنیم، فارغ از آن، مقرون به صرفه هم نیست که آن میزان هزینه کرده و شبکه اجتماعی ای را ایجاد کنیم که پاسخ گوی چندصدمیلیون نفر باشد. بنابراین شبکه ملی اطلاعات در سطح ارائه خدمات معمول به کاربران می تواند امکان خوبی ارائه دهد اما برای آنکه بتوانیم در سطح عمده از اینترنت استفاده کنیم، هنوز چندسالی زمان نیاز است.
امنیت از جنبه های مختلف مد نظر قرار می گیرد و باید آن را در لایه های گوناگون ارزیابی کرد. 
زمانی امنیت را در سطح هک شدن یک سایت در نظر می گیریم و زمانی نیز باید آن را در قالب حفظ هویت کاربران از نظر شخصی، مالی و... در نظر داشته باشیم. البته در شبکه های اینترانتی، دست کم امنیت از ضریب بالایی برخوردار است اما باید دید چقدر دست اندرکاران این شبکه به امنیت آن توجه می کنند.اگر بخواهیم از شبکه ملی اطلاعات به هر دلیلی استفاده کنیم، لازمه آن فرهنگ سازی و آموزش عمومی است. در آن صورت، نیازمند آمادگی بسیاری از خدمات دهندگان روی این شبکه هستیم که این امر نیز نیازمند زمان است تا سرویس دهندگان و سرویس گیرندگان هر دو بتوانند خود را با این بستر جدید هماهنگ کنند.
                