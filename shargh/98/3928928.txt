شنبه ۱۵ تیر ۱۳۹۸
-----------------------------------------
یادداشت
-----------------------------------------
موهبت در مصیبت توسعه نه بازسازی
-----------------------------------------

                    پس از هر رخداد طبیعی مخرب و مصیبت زا مانند سیل و زلزله، همه از بازسازی سخن می گویند. برای بازسازی هم فرمانده تعیین می شود تا همه را به خط کند و هرچه سریع تر، توسعه نیافتگی گذشته را که آسیب زا و رنج آور شده است، به جای خود بازگرداند. گذشته ای که به ویژه کشاورزی و محیط زیست ایران را به سوی نابودی برده است. پژوهش های ارزنده متعددی (که از پژوهندگان آنها به دلیل نبود امکان نام بردن شان در این مختصر پوزش می خواهم)، این واقعیت را آشکارا نشان می دهند که سرمشق گذشته توسعه روستایی در ایران به راه خطا رفته و شرایطی فوق بحرانی ایجاد کرده است: بهره برداری بیش از 86 درصد از منابع تجدیدپذیر آبی در ایران، در حالی که حد مجاز آن 40 درصد است؛ 1.7 برابر شدن میانگین شوری آب در سه دهه گذشته که علت اصلی آن برداشت بیش از اندازه از سفره های آب زیرزمینی با بیش از 400 هزار حلقه چاه عمیق مجاز و 300 هزار غیرمجاز است؛ رتبه 130 ایران در زمینه مدیریت آب بین 133 کشور؛ وابستگی 56 درصد امنیت خوراکی کشور به خارج؛ اختصاص 200 هزار هکتار از زمین های کشاورزی به کشت خربزه و هندوانه، در حالی که سهم محصولات استراتژیک پنبه آبی 69 هزار هکتار، چغندر قند 110 هزار هکتار، سویا 45 هزار هکتار و کلزا 37 هزار هکتار بوده و برای کشت سالانه 200 هزار هکتار خربزه و هندوانه نیاز به حجم آب ذخیره شده در 25 سد به بزرگی سد امیرکبیر کرج است؛ جنگل زدایی 1.6 میلیون هکتار در جنوب دریای خزر؛ تولید تنها 500 گرم گندم در ایران با یک متر مکعب آب، در حالی که میانگین جهانی آن 930 گرم است؛ کاهش 160 هزار نفری (شش درصدی) تعداد بهره برداران با زمین و کاهش 1.3 میلیون هکتاری اراضی (آبی و دیم) کشاورزی، به همراه کاهش متوسط مساحت زمین هر بهره داری از 5.08 به 4.9 هکتار بین دو سرشماری کشاورزی 1382 و 1393 در حالی که تغییر کاربری هر هکتار زمین فاریاب کشاورزی امنیت غذایی 20 نفر را به خطر می اندازد، به ویژه آنکه سالانه 200 هزار هکتار از اراضی کشاورزی تفکیک و افراز شده و کوچک تر می شود و امکان مکانیزاسیون و فعالیت های فنی و علمی را غیرعملی می کند و شرایط را برای تغییر کاربری آماده تر می کند و... . ریشه همه اینها سرمشق خرده بورژوایی خرده مالک سازی است. در بخش کشاورزی این سرمشق به جای تعریف نظام تعاونی تولید بر پایه سرمایه اجتماعی گذشته آن (بنه)، اصلاحات ارضی دوباره و خردکردن بیشتر زمین را برای رشد کشاورزی و جلوگیری از مهاجرت در دستور کار قرار داد، به این گمان غلط که ازدیاد شاغلان بخش کشاورزی با خرده مالک سازی ممکن است. این نوع انقلابی گری خرده بورژوایی، امکان پیوستن خرده مالکان فقیر را به «انقلاب سبز» یا ازدیاد تولید و بهره وری را با فناوری نوین از آنها گرفت، در نتیجه آنها به 
بیش بهره برداری از مشاعات (آب، جنگل، مرتع و...) روی آورده، باعث انهدام مشاعات (tragedy of the commons)  خود شدند که پیش تر حفظ آنها برایشان فریضه بود. این انهدام،  آسیب های شدید و جبران ناپذیری به زمین های کشاورزی و محیط زیست زد و از جمله میزان آسیب پدیده های طبیعی مانند سیل در روستاها را بالا برد تا خرده مالکان کم درآمد به مهاجرت و تغییر کاربری زمین روی آورند تا نه این سرمایه جهانی و مباشران داخلی آن؛ بلکه انقلابی گری خرده بورژوایی باشد که خلع مالکیت از آنها را در فرایندی پردرد و رنج عملی می کند. تحقیقات نشان می دهد ابعاد بهره برداری 84 درصد از بهره برداری ها با زمین غیر اقتصادی است؛ به ویژه 45 درصد از واحدهای بهره بردار کشاورزی که در اراضی کمتر از دو هکتار واقع شده اند و تنها مالک شش درصد اراضی کشاورزی کشور هستند. از سوی دیگر روستاهای بزرگ، بزرگ تر شده و تبدیل به شهر می شوند؛ اما روستاهای کوچک، کوچک تر شده و برخی نیز تخلیه می شوند.
در نتیجه 52 درصد اراضی کشاورزی که در محدوده (حوزه ملکی) روستاهای کوچک قرار دارد، در حال رها شدن است.تحقیقات نشان می دهد که اساسا تخلیه جمعیتی و مهاجرت جمعی به عنوان پدیده ای نوظهور به دلیل فقر فزاینده، در روستاهای کوچک رخ داده و این روستاها هرچه کوهستانی تر و در مناطق گرم و خشک تر باشند، بر شدت آن افزوده می شود؛ نه به گفته شگفت آور معاون توسعه روستایی و مناطق محروم نهاد ریاست جمهوری: به دلیل آنکه حکومت و دولت حوزه ملکی روستا را افزایش نداده، روستاییان ناچار به مهاجرت هستند (خبرگزاری ایلنا، 20 تیر 1397). برآورد من نشان می دهد حدود 1.6 میلیون بهره بردار زراعی که در سال 1393 کمتر از پنج هکتار زمین زراعی (آبی و دیم) در اختیار داشته اند، با خانوارهای خود (با بعد خانوار 3.4 در مجموع 5.5 میلیون نفر) در آستانه مهاجرت قرار دارند؛ به این گمان که خود را از تله فضایی فقر (spatial poverty trap) رها خواهند کرد. چنین مهاجرتی بی شک برایندی ویران کننده بر کشاورزی، محیط زیست، اقتصاد، فرهنگ، اقوام... و امنیت کشور خواهد داشت و با شرایط کنونی شهرها، خلاف گذشته اندکی هم وضع مهاجران را بهبود نخواهد بخشید بلکه به تله های فضایی فقر رنج آورتری وارد خواهند شد.لازم به ذکر است به دلایلی که پیش تر در مقالاتی متعدد به آنها پرداخته ام، در گذشته نیز همین سرمشق خرده بورژوایی بوده است که باوجود اقدامات زیربنایی انجام گرفته در روستاها، به گسترش اسکان غیررسمی (حاشیه نشینی) انجامیده است و باعث شده سهم آن از دو درصد در آستانه انقلاب به 20 درصد از جمعیت شهرها (در برخی بیش از 30 درصد) برسد. پس در راس هر برنامه برای توسعه پایدار ایران، ضرورت تغییر نظام بهره برداری کشاورزی و توسعه روستایی با توجه به خرده دهقانان قرار دارد تا آنها را از تله فضایی فقر که هر دم حلقه آن تنگ تر می شود، رهایی بخشد و نیز از گسترش تله فضایی فقر شهری (اسکان غیررسمی) جلوگیری کند. البته شرطی کلان تر از این هم وجود دارد و آن تبدیل اقتصاد نوفئودال ایران به اقتصادی مولد و دانش بنیان، با تبدیل دولت مسخر (captured state) توسط رانت جویان، به دولت توسعه بخش (developmental state) است که در اینجا مورد بحث نیست. ازآنجا که موهبتی در هر مصیبت نهفته است، می توان و باید به جای بازسازی مصیبت، برنامه جامع توسعه پایدار را به ویژه در مناطق روستایی آسیب دیده آغاز کرد. تا آنها نه تنها از سیل و زلزله مصون مانند بلکه به سرمشق توسعه پایدار دیگر مناطق تبدیل شوند. برای چنین اقدامی مردم رنج دیده نیز انگیزه لازم را دارند. در 40 سال اخیر اقدامات عمرانی بسیاری در مناطق روستایی با هزینه های بالا به انجام رسیده است. اما این اقدامات در اساس خصلت بخشی داشته و به صورت نقطه ای یا در حد یک روستا بدون ارتباط هم افزا با دیگر روستاها و شهرها عمل شده که به مصیبت انجامیده است. بیش از 15 دستگاه و سازمان فعال در حوزه روستایی و کشاورزی که اخیرا صندوق های اشتغال روستایی هم به آنها افزوده شده اند، نه برنامه ای واحد داشته اند و نه مدیریت یکپارچه مکان محور و مردم پایه. برای مثال فقط یکی از اقدامات در این زمینه، پیوند آنها در چارچوب طرح های منظومه ها و مجموعه های روستایی است؛ تا از پول پاشی در روستاها که تاکنون حاصل آن نه توسعه روستا بلکه فربگی رانت خواران بوده جلوگیری شود. تدوین چنین برنامه و تشکیل چنین مدیریتی از عهده و بضاعت یک دستگاه مانند بنیاد مسکن خارج است و نیاز به اراده سیاسی دولت برای تبدیل فرماندهی بازسازی به فرماندهی توسعه پایدار و تجمیع خرد همه کارشناسان و پژوهشگران در چارچوب برنامه ریزی مکان محور و مردم پایه دارد. آیا دولت می تواند تله ای را که در آن گرفتار آمده بشکند و به دولت توسعه بخش بدل شود؟
                