دو‌شنبه ۱۰ تیر ۱۳۹۸
-----------------------------------------
یادداشت
-----------------------------------------
صلاح قیمت بنزین با راهکار «انسان محور»
-----------------------------------------

                    اصلاح قیمت بنزین به ویژه از سال گذشته که شاهد افزایش گسترده قیمت ها بوده ایم، یکی از موضوعات پرچالش در سطح مدیران و کارشناسان این حوزه بوده است. این اختلاف نظر در جلسه اخیر شورای عالی هماهنگی اقتصادی کشور به ویژه بین رئیس جمهور و معاون اول ایشان به طور وسیع رسانه ای شد. با توجه به اهمیت کارشناسی این موضوع در این یادداشت، ضمن مرور دیدگاه های مختلف، به دیدگاه دیگری که کمتر به آن توجه می شود، اشاره ای خواهم کرد.
1-قیمت بنزین در چند سال گذشته ثابت بوده است و در شرایط کنونی که همه ساله - به ویژه در سال جاری - با تورم قابل توجهی روبه رو بوده ایم و سایر قیمت ها افزایش چشم گیری داشته اند؛ قیمت بنزین نه تنها  افزایشی نداشته، بلکه قیمت آن از آب معدنی هم ارزان تر است. در مقایسه با کشورهای همسایه مانند افغانستان و عراق، قیمت بنزین در ایران حدود 10 درصد است (هفت سنت در مقابل حدود 70 سنت). البته این تفاوت با ترکیه و اروپا بسیار بیشتر است. برای پایین نگه داشتن قیمت بنزین و البته سایر حامل های انرژی، دولت مجبور است بخش درخور توجهی از اعتبارات خود را بین 250 تا 350 هزار میلیارد تومان در سال به این امر اختصاص دهد. این رقم که بخش قابل توجهی از بودجه دولت را می بلعد، فقط هزینه اقتصادی این سیاست یارانه ای حامل های انرژی و بنزین است. هزینه های دیگر که از جهاتی مهم تر است، به لحاظ جنبه های زیست محیطی و اجتماعی درخور توجه است که در ادامه به آنها اشاره خواهم کرد.
2- برای اصلاح قیمت بنزین، به طور خلاصه سه راهکار در سطح مدیران ارشد دولت مطرح شده است: راهکار اول آزادسازی قیمت بنزین است، چون افزایش قیمت موجب تورم و اعتراض عمومی خواهد شد، دولت به دلیل ملاحظات سیاسی، موافق این راهکار نیست. دوم راهکار دونرخی با سهمیه بندی و مصرف مازاد با افزایش قیمت در حد پنج هزار تومان است. سوم راهکار پرداخت ریالی سهم بنزین به هر شهروند در حد 250 هزار تومان ماهانه برای هر خانواده و آزادسازی قیمت بنزین است. البته در غیاب تصمیم گیری دولت، عملا تاکنون در سال های اخیر،  به راهکار چهارم یعنی ادامه وضعیت موجود عمل  نشده است.
3- موافقان و مخالفان هر یک از راهکارها، نگاه خاص خود را دارند. مخالفان طرح سهمیه بندی، بهره مندی بیشتر دهک های بالا را که خودروی سواری بیشتری دارند و موجب تبعیض است، مطرح می کنند. مخالفان طرح «هر شهروند یک سهمیه بنزین» با نگاه اقتصادی، این طرح را پوپولیستی و موجب تورم شدید ارزیابی می کنند. درباره راهکار آزادسازی قیمت بنزین، مخالفان با نگاه اقتصادی، بر فشار به طبقات متوسط و فرودست و پیامدهای  سیاسی آن تاکید  می کنند. البته هر دیدگاهی با نگاه صرف اقتصادی و ملاحظات سیاسی، منطق خاص خود را ارائه می کند، اما نتوانسته اند به جمع بندی و تصمیم گیری برسند.
4- مبانی دیدگاه های متفاوت که به آن اشاره شد، عمدتا با نگاه «خودرومحور»، «اقتصادمحور» و «سیاسی محور» مطرح شده است؛ یعنی وضعیت موجود نظام حمل و نقل خودرومحور را پذیرفته اند و با ملاحظات اقتصادی و البته سیاسی به دنبال توجیه بهترین راهکار ممکن در شرایط بحرانی کنونی هستند. اما واقعیت این است که نظام حمل و نقل ما، به ویژه حمل و نقل شهری که با نگاه خودرومحور شکل گرفته است و مدیریت می شود، خود یکی از عارضه های وضعیت موجود است و اگر در سیاست گذاری اصلاح قیمت بنزین به آن  توجه  نشود، با انتخاب هر یک از راهکارها نه فقط مشکل حل نخواهد نشد، بلکه روند موجود با پیچیدگی بیشتر تداوم خواهد یافت.
5- برای دستیابی به راهکار مطلوب اصلاح قیمت بنزین باید نگاه «خودرومحور» کنونی در مدیریت حمل و نقلی کشور به نگاه «انسان محور» و تامین زیست سلامت شهروندان با توجه به دیدگاه کارشناسی و تجربه بسیاری از کشورهای جهان متحول شود. در شرایط موجود، سامانه حمل و نقل شهری ما با نگاه خودرومحور با چالش هایی جدی روبه روست: کمبود تسهیلات حمل و نقل عمومی، عرضه تسهیلات شهری برای خودروی سواری، تسهیلات برای تولید و واردات خودروی سواری، عرضه بنزین با یارانه زیاد و ارزان و... . در این شرایط، مردم به طور طبیعی برای جابه جایی روزمره خود، به اجبار وابسته به خودروی سواری با هزینه های بالای آن بوده و ناچار به پذیرش تبعات آن از جمله اتلاف وقت روزانه در ترافیک، خسارت های مالی و جانی ناشی از تصادفات و مشکلات زیست محیطی و آمار بالای مرگ ومیر شهروندان ناشی از آلودگی هوا هستند. راهکار شناخته شده جهانی برای کاهش این چالش جدی مدیریت شهری، تقویت و توسعه حمل و نقل عمومی (شامل اتوبوس رانی و مترو) برای سفرهای متوسط و طولانی شهری، ایجاد و توسعه تسهیلات دوچرخه رانی برای سفرهای کوتاه و متوسط شهری و تقویت تسهیلات پیاده روی برای سفرهای کوتاه شهری است. اگر بر اساس این واقعیات ملموس در شرایط کنونی، سرمایه های انسانی و ملی در معرض مخاطره قرار دارند، برای جلوگیری از هدردادن این سرمایه ها، ضرورتا باید با عزم ملی به فکر سرمایه گذاری بزرگ ملی باشیم و اصلاح قیمت بنزین را در این راستا برنامه ریزی کنیم.
6- در این راهکار «انسان محور»، در  گفت وگویی ملی و اقناع و جلب همکاری مردمی، می توان از طریق افزایش تدریجی قیمت بنزین و اختصاص افزایش قیمت در حساب جداگانه شفاف و مشخص دولت، برای تقویت زیرساخت های اقتصادی کشور؛ از جمله  توسعه تسهیلات حمل و نقل شهری، به ویژه حمل و نقل عمومی، این فرایند ضروری را با آرامش طی کرد. منابع مالی به دست آمده از اجرای چنین برنامه راهبردی، با حذف تدریجی یارانه حامل های انرژی از جمله بنزین، می تواند در خدمت اقتصاد شهری و سلامت شهروندان و اصلاح گردش اقتصادی کشور قرار گیرد. اجرای این برنامه که  به اجمال به آن اشاره شد، اگرچه در شرایط تحریم های کنونی ممکن است با مشکلاتی مواجه شود، اما با شفافیت مالی و جلب اعتماد عمومی و همکاری های مردمی، می توان با موفقیت بیشتری بر چالش های راهکار «انسان محور» نسبت به سایر راهکارها، غلبه کرد.
                