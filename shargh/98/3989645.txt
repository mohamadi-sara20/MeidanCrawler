شنبه ۱۶ آذر ۱۳۹۸
-----------------------------------------
سرمقاله
-----------------------------------------
خط مقدم سیاست
-----------------------------------------

                    سخنان هفته اخیر رئیس جمهوری درباره بی خبری از زمان اعلام افزایش بنزین و تهدید و شناسایی معترضان توسط دوربین های مداربسته در سطح شهر، واکنش های منفی بسیاری را در داخل و خارج برانگیخت. این سخنان چه خواسته و چه ناخواسته بر زبان آمده باشد، نتیجه ای یکسان دارد و آن چیزی نیست جز تحریک مردم و حتی مسئولان دولتی. اما این اظهارنظرها بیش از اینکه به روحانی آسیب بزند که می زند، به نهاد انتخابی ریاست جمهوری و باور مردم به این نهاد لطمه می زند. خاصه اینکه مجلس هم یکی دیگر از رکن های اساسی نهادهای انتخابی کشور در بی خبری و انفعال در برابر افزایش قیمت بنزین با بحران مقبولیت روبه رو شده است و از سوی دیگر تصمیم زودهنگام برخی از نمایندگان مجلس برای استعفا و بعد صرف نظرکردن از استعفا، تیر خلاص را به این نهاد انتخابی زد. نهاد ریاست جمهوری، مجلس شورای اسلامی و شورای شهر تهران، از نهادهایی هستند که در دوره ریاست جمهوری حسن روحانی و علی لاریجانی و محسن هاشمی اعتبار و جایگاه خود را از دست داده اند و ناگفته پیداست این نهادها اغلب در دست اصلاح طلبان بوده و یکی از نقاط قوت آنان به شمار می آمده است. به جرئت می توان گفت هیچ نهاد انتصابی ای در اختیار اصلاح طلبان نیست و همین نکته در رقابت های سیاسی از اهمیت بسیاری برخوردار است. اگر اصلاح طلبان بیش از اصولگرایان چهره مردمی دارند، یکی از دلایل آن این است که آنان اغلب مسندنشین نهادهای انتخابی بوده اند. پس عملکرد نسنجیده اصلاح طلبان در ریاست جمهوری، مجلس شورای اسلامی و شوراها نه تنها آنان را تضعیف می کند بلکه از شان و منزلت این نهادها نزد مردم می کاهد و این چه بسا خسارت بارتر از تضعیف اصلاح طلبان باشد. چون آنچه از دست می رود، مفهوم انتخابات، رای مردم و نهادهای انتخابی است که خط مقدم سیاست اند. هرگونه رفتار نامتعارف روسای جمهور و نمایندگان و عملکرد نامناسبشان در آینده دموکراسی ایران نقش تعیین کننده ای دارد. خاصه آنکه نهادهای انتصابی در ماه های اخیر و در برخورد با معترضان مواضعی معتدل تر داشته اند. برای نمونه می توان از مواجهه مناسب شورای نگهبان با انتقادات جریان های سیاسی به این نهاد و برخورد مناسب تر قوه قضائیه با معترضان نسبت به موارد مشابه نام برد. مسئله اینجا رقابت بین نهادها نیست، مسئله اصلی سطح انتظارات مردم از نهادهای انتخابی و انتصابی است که قابل مقایسه با یکدیگر نیستند. بدیهی است مردم تحقق مطالبات خود را بیش از هر نهاد دیگری از منتخبان خود طلب می کنند. انکارناپذیر است که وضعیت کنونی ماحصل عملکرد دولت ها و نهادهای رسمی است که جامعه مدنی را به انزوا کشیده اند. در انزوای جامعه مدنی با قدرت های پراکنده ای روبه روییم که هریک تلاش می کنند جایگاه پراهمیت تری را به خود اختصاص دهند. نکته تامل برانگیز این است که جامعه مدنی مترادف جامعه نیست، جامعه مدنی بخش مهندسی شده یک جامعه یا یک میدان نیرو است و نه همه آن جامعه. جامعه مدنی و دولت یکدیگر را تقویت و گاه تضعیف می کنند و همواره رقابت هایی بین جامعه مدنی و دولت وجود دارد و در فرایند این کنش و واکنش هاست که بحران ها تعدیل می شوند. نزد هگل جامعه مدنی اهمیت ویژه ای دارد و این جامعه مدنی است که باعث ایجاد دولت می شود. اما مارکس نگاهی انتقادی به جامعه مدنی هگل دارد و آن را مفهومی مادی می داند که کار آن صرفا دفاع از منافع مالکان و حقوق ویژه آنهاست. اما دیدگاه گرامشی درباره جامعه مدنی و فقدان آن در جامعه با وضعیت کنونی ما مطابقت بیشتری دارد. به تعبیر گرامشی عناصر جامعه مدنی خاکریزهایی هستند که از دولت در برابر تندبادهای اجتماعی صیانت می کنند. او حتی در جایی به صراحت می گوید ایجاد جامعه مدنی کار انقلابیون را برای تسخیر دولت ها دشوار کرده است. این جامعه مدنی است که از طریق نهادهای آموزشی، سازمان های مردمی و دستگاه های سیاسی و فرهنگی، هژمونی خود را به کل جامعه تسری می دهد. در فقدان جامعه مدنی، دولت در برابر مخالفان و منتقدان خود دست تنها می ماند؛ دولتی بدون حفاظ که ناگزیر است در هر شرایطی با نیروهای اجتماعی مواجهه مستقیم داشته باشد و این، دولت بماهو دولت را رودرروی مسائلی قرار می دهد که آمادگی برخورد با آنان را ندارد. اکنون مشکلات دولت روحانی و برخوردهای نه چندان مناسب رئیس دولت و کابینه آن در بحران ها قابل فهم است. در ایران دولت ها رفتنی هستند و عملکرد نامناسب شان به دولت دیگر ارث می رسد و این نهاد انتخابی بیش از پیش ضعیف می شود. از سوی دیگر در غیاب جامعه مدنی، نیروهای اجتماعی دیگری در خفا شکل می گیرند که با ظهور و بروز ناگهانی شان نهادهای انتصابی و انتخابی را غافلگیر می کنند. در اعتراضات آبان 98 این نیروهای اجتماعی که در خفا شکل گرفته بودند، پا به میدان گذاشته و دولت را غافلگیر کردند. این غافلگیری به وضوح در موضع گیری های اخیر رئیس جمهوری دیده می شود؛ گاه معترضان را اغتشاشگر می نامد که از بیرون تحریک می شوند و گاه آن را مردمی می خواند که در پی مطالبات خویش هستند. این همان حسن روحانی است که چندی پیش بارها برای حل مشکلات جامعه رفراندوم را پیشنهاد داده بود. دلیل این برخوردهای چندگانه چیزی نیست جز غافلگیری در غیاب جامعه مدنی و بروز گروه دیگری از مردم که ناشناخته اند؛ جریان سومی که دست بر قضا بیشترین اثرگذاری را در این اعتراضات داشته اند. شاید بتوان این جریان سوم از مردم را با مفهوم «ستیزه گری نیروی جهانی درونی شده» کدگذاری کرد. کسانی که ایده ها و مطالبات مخالفان جمهوری اسلامی را درونی کرده و آن را با مطالبات و ایده های خود گره زده اند. مطالبات منطقی و غیرمنطقی این گروه از مردم که تعدادشان بیش از دو گروه دیگر است، چنان درهم تنیده شده است که تفکیک آن برای خودشان نیز دشوار است. از این روست که مواجهه با آنان دشوار و مشکلاتشان لاینحل به نظر می رسد. اما روشن است که این گروه از مردم به دنبال جایگاهی هستند که با استقرار در آن، از اهمیت بیشتری برخوردار شوند و بالطبع بیشتر دیده شوند. این گروه بیش از مردمی که دغدغه معیشتی و اقتصادی دارند، مستعد تحریک به خشونت اند و در غیاب جامعه مدنی به سختی می توان آنان را اقناع کرد.
                