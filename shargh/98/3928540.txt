پنج‌شنبه ۱۳ تیر ۱۳۹۸
-----------------------------------------
سرمقاله
-----------------------------------------
آینده ایران و ابهامات جامعه
-----------------------------------------

                    همه با نگرانی می پرسند آیا جنگ می شود یا نه؟ اگر جنگ شود چقدر گسترده و جدی خواهد بود؟ تا چند ماه پیش همه می پرسیدند که بعد از خروج ترامپ از برجام چه خواهد شد؟ قبل تر می پرسیدند آیا آمریکا از برجام بیرون خواهد رفت یا نه؟ پیش تر سوال می کردند آیا مذاکرات 22 ماهه هسته ای به نتیجه می رسد یا نه؟ کمی قبل تر درباره حضور نظامی ایران در لبنان و سوریه و تهدیدات رژیم اشغالگر قدس، دغدغه هایی وجود داشت. قبل تر نگران پیش روی داعش در عراق و احتمال نزدیک شدن به مرز ایران بودیم. قبل تر، تصویب قطع نامه های تحریم ایران در شورای امنیت و تاثیرات محدودیت های جهانی بر زندگی ایرانیان نقل محافل بود. کمی بیش از دو دهه قبل تر می گفتیم آیا جنگ با عراق روزی تمام خواهد شد؟ واقعیت این است که رویدادهای خارجی در سال های پس از انقلاب، همواره مردم ایران را در شرایطی قرار داده است که درباره زندگی روزمره و فردای خود دچار دغدغه هایی باشند؛ بحران ها هنوز تمام نشده، بحران دیگری از گرد راه رسیده است. در فاصله این مسائل خارجی، مشکلات داخلی از محیط زیستی تا سوانح طبیعی یا رویدادهای اجتماعی و تنش های سیاسی هم خود را نشان داده است. به نظر می رسد بسیاری از مردم، به ویژه اقشار و لایه های جوان تر، در نتیجه به سر بردن در این شرایط بیم و امید اساسا نسبت به خیلی از مسائل و البته مشارکت سیاسی، کم انگیزه شده اند. نه رویدادها آنها را شاد می کند نه غمگین و نسبت به مسائل سیاسی و اجتماعی، پیگیری خاصی انجام نمی دهند. کسی نمی پرسد آیا اصلاح طلبان توان انجام اصلاحات را دارند یا نه؟ آیا آبی از آنها می تواند گرم شود یا نه، بلکه به تدریج این احساس به وجود آمده که اصلاحات چرا پیش نمی رود؟ بسیاری از این هم عبور کرده اند و احساس می کنند شاید این وضعیت ادامه دار باشد. مشکل آنجاست که زمانی حداقل یافتن مقصر برای جامعه ایران اهمیت داشت، این گروه یا آن گروه، این جریان یا آن یکی، این شخصیت و چهره سیاسی یا آن دیگری را مقصر می دانستند و امیدوار بودند با کنارزدن آنان یا کنارگذاشتن این جریان یا آن یکی و رای ندادن به فلان گرایش و در مقابل، رای دادن به گروه دیگر شرایط رو به بهبودی می رود. اما به نظر می رسد عملکرد فراکسیون امید، فرجام رای به روحانی و عملکرد مدیریت شهری کلان شهرها، به ویژه در بخش شوراهای شهر، علامت سوال جدی در ذهن بخش های زیادی از جامعه ایجاد کرده است. مشکل آن گاه بزرگ تر می شود که نخبگان سیاسی، فرهیختگان، چهره های مرجع و روشنفکران از این احساس نتیجه نگرفتن در میان اقشار جوان تر و تحصیل کرده تر جامعه یا بی اطلاع هستند یا هیچ رسالتی برای خود در راستای پاسخ گویی به مردم قائل نیستند. مشخص نیست آنها چگونه می توانند در چشمان کسانی که با ابهامات بسیار و فقط به اعتبار تشویق و ترغیب اصلاح طلبان در خرداد 92، اسفند 94 و اردیبهشت 96 پای صندوق رای رفتند، بنگرند و باز هم از آنها بخواهند در همان مسیر سال های بعد از خرداد 76 حرکت کنند؟ آیا نفس این استدلال که دست کم با آن آرا به عقب نرفتیم، کافی است که امید در آنها باقی بماند؟ آیا نفس اینکه انتخاب در شرایط دشواری بود و امکان حضور همه نیروهای باسابقه در صحنه فراهم نبود، می تواند خیل عظیم جامعه را قانع کند؟ مسئله فقط ناامیدی یا عدم مشارکت سیاسی نیست. وضعیت اقتصادی یا امید به آینده اقتصاد ایران از دغدغه های سیاسی مردم بسیار فراتر رفته و حتی باعث تغییر رفتار آنان در قبال یکدیگر و حتی منافع ملی شده است. حدس زده می شود در دو سال اخیر، بین 30 تا 40 میلیارد دلار به دست ایرانیان ثروتمند از کشور خارج و در گرجستان، ترکیه و امارات صرف خرید ملک شده است؛ منابعی که باید در صنعت و کشاورزی ایران به کار انداخته می شد، اما اگر صاحبان این سرمایه ها، فضای تثبیت شده ای از وضعیت اقتصادی کشور می دیدند، قطعا این مبلغ را در داخل کشور سرمایه گذاری می کردند. درباره وضعیت ارز تخصیص داده شده به کالاهای اساسی و برخی تخلفات افرادی که به این ارز دسترسی داشته اند نیز آمار و ارقام نگران کننده ای منتشر می شود. آنچه از همه اینها نگران کننده تر است، این واقعیت است که به نظر نمی رسد بسیاری از مسئولان حوزه های مختلف، چندان متوجه سرخوردگی بسیاری از مردم شده باشند. در یادداشت بعدی، درباره اینکه آیا می توان این شرایط را تغییر داد یا خیر، مطالبی را خواهم نوشت و پیشنهادهایی را ارائه خواهم داد.
                