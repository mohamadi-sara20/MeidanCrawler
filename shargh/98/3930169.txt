دو‌شنبه ۱۷ تیر ۱۳۹۸
-----------------------------------------
یادداشت
-----------------------------------------
رهایی از فشارهای سیاست خارجی
-----------------------------------------

                    خبر این بود که  نفت کشی ایرانی که از بزرگ ترین نوع خود در جهان است، در تنگه جبل الطارق به دست نظامیان بریتانیایی توقیف شد. نخست اینکه چرا نظامیان بریتانیایی؟ بهانه این بود که چون دماغه استراتژیک جبل الطارق در قرن ها پیش از مستملکات بریتانیا و تحت سلطه آن کشور است؛ از این رو نظامیان بریتانیایی دخالت کرده اند؛ هرچند تملک بریتانیا بر جبل الطارق مورد قبول کشور ساحلی اصلی، یعنی اسپانیا نیست؛ اما به فرض قانونی بودن سلطه بریتانیا، رژیم تنگه های بین المللی این گونه آبراه های بین المللی مانند تنگه های هرمز، باب المندب، بسفر و داردانل برای عبور و مرور آزاد هستند. دوم اینکه به چه دلیل باید بازرسی و توقیف می شد؟ اعلام کرده بودند که این سوپرتانکر که دماغه امید را دور زده بود، نفت خام یا مازوت ایران را به سوریه حمل می کرده که چون سوریه مورد تحریم اتحادیه اروپاست، به این دلیل کشتی از طرف نیروهای بریتانیایی توقیف شده است! این بهانه در شرایطی اعلام می شود که بریتانیا بعد از رفراندوم خروج از اتحادیه اروپا از دو سال پیش غیر عضوترین کشور وابسته به اتحادیه اروپا و از قضا نزدیک ترین دوست آمریکا محسوب می شود؛ ضمن اینکه اتحادیه اروپا می تواند سوریه را به بهانه ای تحریم کند؛ یعنی نفت به آن کشور نفروشد یا از آن کشور نخرد. کسی حق تعمیم دادن تحریم خود به دیگر کشورها را ندارد! پس وجود سازمان ملل متحد و شورای امنیت برای چیست؟ تحریم اتحادیه اروپا هم که مربوط به دوران جنگ داخلی سوریه بود، هرگز عملیاتی نشد. چطور حالا که جنگ اصلی پایان یافته و دولت مرکزی تقریبا در سراسر کشور مستقر شده است، به یاد آن تحریم نامربوط افتاده اند؟ بدیهی  است ایران به مراجع بین المللی رجوع کرده و خواهد کرد؛ اما هم زمانی این اقدام سرخودانه با توقیف تانکر دیگر ایرانی در سواحل چین و باز با توقیف تانکر دیگر ایرانی که به دلیل نقص فنی و به دعوت کشور ساحلی برای تعمیر در بندری در عربستان سعودی پهلو گرفته، محل تامل است. وقتی دو نوبت انفجار و تخریب مشکوک تانکرها را در فجیره و دریای عمان به یاد می آوریم، ماجرا می تواند ابعاد دیگری پیدا کند. به تازگی گشت تجسسی پهپاد گرانبهای آمریکا نیز به وسیله پدافند هوایی ایران، سرنگون شد و در چند ماه اخیر وزرای خارجه بریتانیا هم برای پادرمیانی برای عفو خانم زاغری - که به آن جنبه بسیار عاطفی هم داده اند- به ایران سفر کرده اند. به دلیل قطع طولانی روابط اقتصادی، بریتانیا هیچ نفعی هم در صورت عملیاتی شدن برجام برای خودش متصور نیست و همچنین با توجه به تذکر وزیر خارجه اسپانیا درباره اینکه بریتانیا سوپرتانکر ایرانی را به اشاره آمریکا توقیف کرده است، می توان نتیجه گرفت نوعی یارگیری خصمانه جهانی برای مقابله با ایران و تشدید تحریم و تبدیل آن به محاصره دریایی در دستور کار غرب است. ایران در این مسیر، روش خود را دارد. اتمام حجت دو ماهه اخیر مقامات ایرانی درباره خروج تدریجی از تعهدات برجامی که دیروز گام دوم آن برداشته شد، می تواند تاثیر کوتاه مدتی برای بر انگیختن برخی از مقامات اروپایی،چینی و روسی داشته باشد که درگیری بیشتر در منطقه خاور میانه را با منافع منطقه ای خود همساز نمی بینند و خواهان نوعی میانجیگری هستند. در عین حال نباید فراموش کرد برخورد سرد مسئولان ایرانی و تاکید بر کارایی نداشتن برجام و نارضایتی آنان از کم کاری اروپا آن هم در برابر کنایه های افرادی که از عملیاتی شدن برجام خشنود نبودند، باعث شده طرف ایرانی با صدای بلندتر و لحن قاطعانه تری دوران برجام را پایان یافته اعلام و به برنامه های فرابرجامی اشاره و استناد کند. اسرائیل ، آمریکا و عربستان از مدت ها پیش برای جمهوری اسلامی این دام را گسترده اند که هدف آن بهانه جویی برای ضربه زدن فرسایشی به منظور مشغول کردن کشور به ترمیم  خسارات و بی خطر کردن کشور است. در چنین شرایطی که تقریبا همه مسئولان کشور از لزوم کاهش تعهدات برجامی ایران سخن می گویند و فراتر از اینکه پشت گرمی به سلاحی متفاوت و شگفت آور باشد یا نباشد، شاید جا داشته باشد از نیاز ملی به بازگشت آرامش و خودداری از التهاب و برقراری جو و زمینه مسالمت آمیزی نیز سخن به میان آید تا با هیجان سخنان و اقدامات تحریک آمیز، خطری برای مردم و وحدت کشور پدید نیاید. بیشتر مردم با خستگی از تنش های ممتد به صلح و آرامش و  زندگی هم می اندیشند. تصور آنان که در دو بار انتخابات نظر خود را به کلید صلح اعلام کردند، این است که باید از این شرایط رهانیده شویم.
                