چهار‌شنبه ۲۸ فروردین ۱۳۹۸
-----------------------------------------
حرف اول
-----------------------------------------
ستیزه در پوشش نقد
-----------------------------------------

                    سردبیر محترم روزنامه «شرق»
با سلام و احترام، مطلب «بلای سنت گریزی در ترجمه» را در روزنامه «شرق»، مورخ 24 فروردین ماه 1398، خواندم و از چاپ چنین مطلبی در آن روزنامه متعجب شدم. آنچه در این چند سطر به عرض می رسانم نه پاسخی به مطلب یادشده، بلکه توضیحی است دراین باره که چرا از پاسخ دادن به آن امتناع می ورزم. مطلبی را که درباره ترجمه ام از «یادداشت هایی درباره کافکا»، اثر آدورنو، منتشر فرموده اید به دو علت درخور پاسخ نمی دانم:
1. علت نخست ناسازگاری مطلب است با مفهومی که من از دوران تحصیل فلسفه در آلمان، از نقد می شناسم و پاس می دارم. این مفهوم نه ارتباطی با پرخاش و دشنام دارد نه با جدل و غرض ورزی و عقده گشایی. نقد، چنان که من می شناسم، مبتنی بر ادب اجتماعی است و فرسنگ ها دور از زبان و بیان نویسنده «بلای سنت گریزی در ترجمه». همین زبان و بیان پرغیظ و غضب مبین و مؤید آن است که نویسنده بنای مطلب را بر دانش نگذاشته، بلکه تابع اغراض شخصی بوده است، چراکه دانش با این قالب و چارچوب سنخیت ندارد. هرگاه به چنین مطلبی پاسخ دهم، ستیزه را به عنوان نقد رسمیت می بخشم.
2. علت دوم علتی فنی است. مطلب «بلای سنت گریزی در ترجمه» حداقل انتظاری را که از نقد ترجمه می رود برآورده نمی کند. حداقل انتظار یعنی اینکه منتقد ترجمه به زبان متن مبدأ مسلط یا دست کم با آن آشنا باشد. موجب حیرت و البته معرف سطح علمی کار «منتقد» است اینکه ایشان متنی را که من مستقیما از آلمانی ترجمه کرده ام با ترجمه انگلیسی آن می سنجد! من ترجمه از زبان واسط دیده ام، هرچند این پدیده بیشتر در دوران قاجار شایع بود تا در روزگار ما. اما نقد ترجمه براساس مقابله با ترجمه اثر به زبانی دیگر موجب تعجب است و هیچ انسان خردمندی آن را جدی نمی گیرد. نویسنده خود به غرابت کار خود آگاه است که می نویسد: «ممکن است تصور شود کتابی را که از آلمانی به فارسی ترجمه شده نمی توان با ترجمه انگلیسی آن مطابقت داد». باید گفت بله، تصور می شود و بحق هم تصور می شود. نویسنده از دانش اولیه و بدیهی لازم برای نقد ترجمه بنده، یعنی تسلط بر زبان آلمانی یا حداقل آشنایی با آن، محروم است. شایسته می بود ایشان پیش از دست بردن به کار نقد ترجمه صلاحیت آن را احراز نماید. چنانچه ممکن است، خواهش می کنم این نامه را در روزنامه بازتاب دهید.
                