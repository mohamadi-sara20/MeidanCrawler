شنبه ۱۳ مهر ۱۳۹۸
-----------------------------------------
type_unknown
-----------------------------------------
مادرم ایرانی است من هم ایرانی ام
-----------------------------------------

                    تصویب لایحه تابعیت فرزندان حاصل از ازدواج زنان ایرانی با مردان خارجی، حاکی از درک اهمیت جنبه های فرهنگی، اجتماعی، سیاسی و بین المللی نسبت به دیدگاه امنیتی است؛ دیدگاهی که مانع ناگفته به ثمرنشستن این ایده بود. برای ما در مجموعه دولت و فعالان سازمان های مردم نهاد و جامعه مدنی، مهم وجوه اخلاقی و انسانی پدیده بی شناسنامگی و اثر آن بر شخصیت فرزندانی بود که همه ما در قبال زندگی و عزت مندی آنان مسئول هستیم. در عین حال، پدیده بی شناسنامگی یکی از دلایل اصلی ایجاد فقر مطلق بین افراد است؛ فقر حقوقی ناشی از بی شناسنامگی باعث محرومیت فرد از خدمات آموزشی، اجتماعی و درمانی شده و او را در ورطه فقر مطلق می اندازد. بی شناسنامه ها در ایران در سه دسته عمده می گنجند؛ افرادی که در مناطق صعب العبور زندگی می کنند، مشکوک التابعه ها و کسانی که حاصل ازدواج زنان ایرانی با مردان خارجی اند. با تلاش های ادارات ثبت احوال، دیگر افراد به دلیل زندگی در مناطق صعب العبور بی شناسنامه نمی مانند. با طرح های شناسایی دقیق افراد و اعطای شناسنامه به افراد محق، تعداد مشکوک التابعه ها نیز کم شده است؛ اما درباره فرزندان حاصل از ازدواج زنان ایرانی با مردان خارجی، با پدیده ای افزایشی روبه رو بودیم. به دلیل ضعف قوانین اقامت و تابعیت در ایران، دستگاه های اجرائی توان مقابله با این پدیده شوم را از دست داده بودند. بسیاری از افرادی که مادر ایرانی آنها با مردی خارجی ازدواج کرده بود، بی شناسنامه می ماندند. آنها به سن ازدواج می رسیدند و فرزند حاصل از ازدواج آنها نیز بی شناسنامه می ماند. به این ترتیب، پدیده بی شناسنامگی بین این افراد با سیری نمایی در حال رشد بود. این افراد دچار فقری ساختاری بودند. در سال 1385 نمایندگان مجلس شورای اسلامی ماده واحده ای را تصویب کرده بودند که به موجب آن، فرزندان حاصل از ازدواج زنان ایرانی با مردان خارجی بعد از رسیدن به 18 سال تمام، مشروط به ثبت ازدواج پدر و مادرشان، بتوانند درخواست تابعیت ایرانی بدهند؛ اما آن ماده واحده هیچ گونه حقوق شهروندی را برای این افراد تا 18سالگی قائل نشده بود. افراد بعد از 18 سالگی هم فقط یک سال برای درخواست تابعیت ایرانی وقت داشتند. کاستی ها و سخت گیری های بیش از حد آن ماده واحده، نه تنها مشکلات فرزندان مادر ایرانی-پدر غیرایرانی را حل نکرد، بلکه آن را تشدید نیز کرد؛ چراکه بسیاری از افراد از حق دریافت شناسنامه محروم می ماندند. با استقرار دولت دکتر روحانی و با نظر به دیدگاه های توسعه گرایانه آن، در سال 1393 برای اولین بار لزوم مبارزه جدی با این پدیده شوم مدنظر قرار گرفت. 
موضوع حمایت از کودکان مادر ایرانی، از دغدغه هایی بود که در دوران تصدی نگارنده در وزارت رفاه، پس از بحث های متعدد و کار کارشناسی در شورای رفاهی، به پیشنهاد دکتر میدری به عنوان اقتصاددان برجسته و یکی از صاحب نظران امور رفاهی، سرانجام در سال 94 به صورت لایحه تنظیم و به دولت فرستاده شد. نگارنده در نامه ای در همان مقطع به معاون اول رئیس جمهور، اهمیت حل مسئله را یادآور شده و بررسی های دقیق انجام شده در شورای عالی رفاه به پیوست نامه تقدیم شد. همان طور که اشاره شد، در نفس این لایحه بیش از مسئله حقوقی، مسئله اخلاقی، انسانی و ملی مطرح است و نه تنها بحث زنان دارای همسر افغان را دربر می گیرد، بلکه شامل همه بانوانی می شود که در خارج از کشور ازدواج کرده اند؛ اما عاشق ایران هستند و مایل اند هویت ایرانی خود را به فرزندشان بدهند. طرح این موضوع، سرآغاز برخی حاشیه سازی ها بود. از همان ابتدا افرادی بودند که هر پدیده ای را از دیدگاه خاص امنیتی نگاه نکرده و با این موضوع مخالفت می کردند. به خاطر دارم در آن زمان که ریاست کمیسیون اجتماعی دولت را هم بر عهده داشتم، چالش های زیادی درباره این لایحه مطرح شد؛ اما سرانجام پس از دو سال پیگیری، به دولت و در نهایت به مجلس رفت؛ هرچند در نهایت این لایحه در شورای نگهبان به دلیل همان دیدگاه های ویژه امنیتی رد شد. عادات نادرست اداری ما متاسفانه سبب می شود پدیده های جدید تا اجماع سازی مدتی مدید طول بکشد. این در حالی است که کار کارشناسی ارزشمندی درباره آن از سوی همکارانم در زمان تصدی نگارنده در وزارت رفاه انجام شده بود. گام اول شناسایی این افراد بود؛ متاسفانه با وجود فراگیر بودن این موضوع، هیچ داده دقیقی از افراد مبتلا به موضوع وجود نداشت. وزارت کار، تعاون و رفاه اجتماعی در سال 1396 به سرشماری این افراد پرداخت. این اقدام علاوه بر تعیین ابعاد مسئله و تعداد افراد محروم، اطلاعات دموگرافیک ارزشمندی از پراکندگی آنها ایجاد کرد. 
در طرح سرشماری وزارت رفاه، 15هزار و 81 زن ایرانی شناسایی شدند که با مردان خارجی ازدواج کرده بودند. در آن سرشماری، 48هزار و 91 فرزند حاصل از ازدواج زنان ایرانی با مردان خارجی در ایران شناسایی شدند؛ فرزندانی که به دلیل ضعف قانون، بی شناسنامه مانده بودند. 
با استفاده از کد ملی مادران ایرانی، اطلاعات اقتصادی این خانواده ها نیز تطبیق داده و مشخص شد حدود 61 درصد از خانواده های زنان ایرانی دارای همسر خارجی در گروه نیازمندان جامعه (سه دهک پایین) قرار می گیرند. بعد خانوار این خانواده ها 2.5 است، بسیار بالاتر از بعد خانوار متوسط کشور که 3.3 است.  همسران خارجی این زنان از 34 ملیت متفاوت بودند که 67درصدشان افغانستانی، 12درصدشان عراقی و 6.4درصدشان پاکستانی بودند. یکی از نکات بسیار مهم آن سرشماری پایداری این خانواده ها بود. 80 درصد زنان ایرانی که همسر خارجی داشتند در حال زندگی با همسرشان بودند. فقط 9درصدشان طلاق یا متارکه داشتند. در 9 درصد خانواده ها پدر غیرایرانی فوت شده بود و فقط دو درصدشان صیغه ای بودند. سه استانی که بیشترین درگیری با موضوع را دارند عبارت اند از سیستان وبلوچستان، خراسان رضوی و استان تهران. میانگین سنی فرزندان در این خانواده ها 15 سال است که 70درصدشان زیر 18 سال بودند. 70 درصد فرزندان این خانواده ها طبق ماده واحده سال 1385 نه حق تحصیل داشتند، نه حق برخورداری از خدمات درمانی و حمایت های اجتماعی که نکته بسیار تلخی بود. بزرگ شدن این فرزندان در فقر مطلق باعث ایجاد عقده های عمیق در این افراد می شد. از این فرزندان فقط 37درصدشان مشغول تحصیل بودند یا فارغ التحصیل شده بودند و 63 درصد یا ترک تحصیل کرده یا اصلا به مدرسه نرفته بودند. 70 درصد این خانواده ها فاقد هرگونه بیمه و پوشش حمایتی دولتی بودند. 
حدود 46 درصد از فرزندان این خانواده ها هیچ گونه مدرک هویتی حتی گواهی تولد هم نداشتند. بی مدرکی فرزندان در دهک های پایین درصدهای بالاتری را نشان می داد. در استان سیستان وبلوچستان بیش از 60 درصد کودکان مادر ایرانی-پدر غیرایرانی هیچ گونه مدرک هویتی ندارند. البته ماده واحده سال 1385 هم این افراد را تا 18سالگی نادیده گرفته و هیچ الزامی برای صدور کارت هویت قائل نشده بود. 
طرح سرشماری وزارت رفاه از فرزندان حاصل از ازدواج زنان ایرانی با مردان خارجی به شناخت ابعاد مسئله کمک بسیار شایانی کرد. ناشناخته بودن ابعاد مسئله باعث می شد عده ای با هرگونه تغییر و بهبود مخالفت کنند. اما وقتی ابعاد مسئله شناسایی شد، مجموعه دولت به یک وفاق برای حل مسئله رسید. از سویی دیگر مسئله ازدواج زنان ایرانی با مردان خارجی در خارج از مرزهای ایران نیز مطرح بود. 
بسیاری از زنان ایرانی دوست داشتند فرزندشان ایرانی باشد و حلقه وصل شان با ایران از بین نرود. اما قوانین به گونه ای بودند که این زنان به هیچ وجه نمی توانستند آرزوی ایرانی بودن فرزندشان را محقق کنند. در 13 آبان 1397 بود که هیئت وزیران لایحه اصلاح ماده واحده تعیین تکلیف تابعیت فرزندان حاصل از ازدواج زنان ایرانی با مردان خارجی را به تصویب رساند و آن را به مجلس ارسال کرد. فعالیت های انجمن های مردم نهاد، جامعه مدنی و نمایندگان شهرهای درگیر با مسئله باعث شد روند رسیدگی به لایحه در مجلس تسریع شود. لایحه ای که حل یک مسئله عمیق اجتماعی را هدف خود قرار داده بود. 
نمایندگان مجلس دهم نیز بدون جهت گیری های سیاسی با لایحه برخورد کردند و در 23 اردیبهشت 1398 آن را با اکثریت آرا (188 رای موافق در برابر 20 رای مخالف) به تصویب رساندند. پس از چند رفت و برگشت بالاخره اعضای شورای نگهبان در روز چهارشنبه 10 مهر ماه 1398 نیز با این لایحه موافقت کردند. اکنون خوشحالم این لایحه بالاخره با اصلاحات اعمال شده به تصویب رسید. 
به موجب ماده واحده جدید فرزندان حاصل از ازدواج زنان ایرانی با مردان غیرایرانی از بدو تولد تا 18سالگی به درخواست مادر ایرانی خود و به شرط تایید نهادهای امنیتی می توانند به تابعیت ایران درآیند. افراد بالای 18 سال نیز خود می توانند درخواست تابعیت ایرانی بدهند. این ماده واحده با پیگیری های اعضای دولت، نهادهای مردم نهاد و جوامع مدنی و با همکاری تنگاتنگ نمایندگان مجلس تصویب شد تا شاهد نهایی شدن یک اقدام جدی برای ریشه کنی فقر مطلق در ایران باشیم. 
نمی دانم چرا یاد مرحوم مریم میرزاخانی افتادم. نابغه ایرانی ریاضی که افتخار همه ایرانیان و چهره ای جهانی است. حتما اگر این بانوی ایرانی زنده بود، برای فرزندش درخواست شناسنامه ایرانی می کرد. 
                