سه‌شنبه ۲۴ اردیبهشت ۱۳۹۸
-----------------------------------------
یادداشت
-----------------------------------------
پای روحانی بایستیم
-----------------------------------------

                    حسن روحانی دولتی را تحویل گرفت که مانند خانه ای روی آب بود. دولت گذشته نه تنها در عرصه سیاست داخلی با مشکل بی تدبیری مواجه بود؛ بلکه با سخنان خارج از عرف سیاسی در عرصه بین الملل به گونه ای عمل کرده بود که غربی ها بتوانند با اعتمادبه نفس هر روز علیه ایران قطع نامه صادر کنند و ایران را منزوی تر از روز قبل جلوه دهند. به راستی چه کسی به اخلاق در جامعه لطمه زد؟ پاک دست ترین دولت تاریخ امروز تعدادی از چهره های اصلی خود را در زندان می بیند. عزت ایران، ارزشمندترین هدفی بود که حسن روحانی در این سال ها دنبال کرد. به یاد آوریم زمانی را که کسی به استقبال رئیس دولت وقت در فرودگاه برزیل نرفت و او با محافظان عکس یادگاری می گرفت. با این حال امروز ما از چاه درآمده ایم؛ اما همچنان در چاله ایم. دولت حسن روحانی توامان توفیق ها و ناکامی های مهمی داشت که باید به طور جامع به آنها نگاه کرد؛ اما نباید فراموش کرد رئیس جمهور هیچ وقت اجازه نداد عزت مردم زیر سوال برود و نگذاشت وقتی نماینده ملت ایران در سازمان ملل صحبت می کند، بیشتر حاضران سالن را ترک کنند. وقتی روحانی به صحن مجمع عمومی رفت، همه به احترام ایران و ایرانی ایستادند و تشویق کردند. همه از فرهنگ بزرگ ایران یاد کردند. کجا در تاریخ سراغ داریم کشوری از فصل هفتم منشور ملل متحد به سلامت بیرون آید؟ او این کار را با همه مصائب و مشکلاتش به جان خرید تا عزت و اقتدار ایرانی خدشه دار نشود. او سنگ صبور شد و همه سختی ها، تهمت ها و ناسزاها را به جان خرید تا ایران سربلند بماند. 
حسن روحانی با بداقبالی های مهمی نیز در سطح بین المللی و منطقه ای روبه رو شد. وقتی دولتی افراطی و تندرو در آمریکا روی کار آمد، مشکلات فراوانی را برای ایران به وجود آورد که یکی از آنها خروج از برجام بود. برخی می گویند دولت روحانی پیش بینی روی کارآمدن دولت ترامپ را نکرده بود و برای شرایط پس از ریاست جمهوری او تدابیر ویژه ای نداشت. به یاد داشته باشیم روزی که ترامپ از برجام خارج شد، نقشه و دام بزرگی برای ایران پهن کرده بود و متاسفانه تندروهای داخل نیز با آن هم صدا بودند که ایران هم بلافاصله باید از برجام خارج شود. به این فکر کنیم که اگر از برجام خارج می شدیم، آمریکا به هدف خود می رسید و فردای آن روز پرونده ایران را به شورای امنیت ارجاع می داد و همه تحریم ها یک شبه برمی گشت؛ اما با رهنمود مقام معظم رهبری و تدبیر رئیس جمهور این نیرنگ نیز خنثی شد. 
امروز دیگر صدای آمریکا، کمتر گوش شنوایی در جهان دارد. بین آمریکا و اروپا اختلافات و شکاف اساسی وجود دارد. نگاه نژادپرستانه، ضدمسلمان و نگاه از بالا به پایین اختلاف جدی اروپایی ها با آمریکاست. درست است اروپایی ها یکی به نعل می زنند و یکی به میخ؛ ولی به یاد داشته باشیم آنها به خاطر حفظ وجهه بین المللی و جایگاه خود میان مردم کشورشان نمی توانند به آنچه امضا کردند، پشت کنند و به اصطلاح در رودربایستی قرار گرفته اند.
فرصت دوماهه ای که حسن روحانی به آنها داد، تلنگری بود که به خود بیایند و به وعده های خود عمل کنند. در این چند روز از بزرگان اروپایی می شنویم که اروپا باید به قول های خود در قبال ایران عمل کند و این همان نتیجه ای بود که حسن روحانی دنبال می کرد؛ یعنی فشار به اروپا و حفظ عزت مردم ایران.
یاد جمله ای از ستارخان افتادم که می گفت خاک می خوریم؛ ولی خاک به دشمن نمی دهیم. امروز بعد از گذشت این سال ها هنوز اولویت برخی پایین کشیدن و تخریب وجهه روحانی است. امروز زمان اتحاد است؛ نه کینه ورزی و گرفتن انتقام. او پای عزت مردم ایران ایستاد و به همه نشان داده هم مرد مذاکره ایم و هم مرد دفاعیم. پای او بایستیم، او را تنهاتر نگذاریم.
                