پنج‌شنبه ۲ آبان ۱۳۹۸
-----------------------------------------
یادداشت
-----------------------------------------
فاصله گرفتن دولت از تدبیر خودکفایی
-----------------------------------------

                    درحالی‏‏که برای واردات 6.7 میلیون تن گندم مورد نیاز کشور در سال 1391 نزدیک به 2.6 میلیارد دلار ارز هزینه شد، با آغاز به کار دولت یازدهم، افزایش تولید این محصول راهبردی با هدف تامین امنیت غذایی با اتکا به تولید داخل و کاهش وابستگی کشور در دستور کار دولت قرار گرفت. در این راستا با برنامه ریزی دقیق و انجام اقدامات فنی متنوع از جمله تعیین قیمت منصفانه برای خرید تضمینی گندم و همچنین تامین به موقع نهاده های با کیفیت تولید، گام‏های موثری در راستای ترغیب کشاورزان به کشت و عرضه این کالای اساسی به دولت برداشته شد. در نتیجه، با وجود خشک سالی بی‏سابقه، تولید گندم در کشور با افزایش بهره‏وری، رشد درخور توجهی یافت و به 14.5 میلیون تن رسید و با خرید تضمینی 11.5 میلیون تن گندم از کشاورزان در سال 95، کشور در تولید این محصول استراتژیک به خودکفایی رسید و این خودکفایی با تکرار در چهار سال پیاپی پایدار و از خروج مقادیر معتنابهی ارز از کشور جلوگیری شد. اما در سه سال اخیر و با توجه به محدودیت‏های مالی دولت، دیگر قیمت تعیین شده برای خرید تضمینی گندم از نظر کشاورزان منصفانه نبود؛ بنابراین چالش بخش‏های تصمیم‏گیر و تشکل‏‏‏های کشاورزی به نمایندگی از آحاد گندم‏کاران بر سر قیمت، نمود پیدا کرد تا اینکه در سال جاری و در پی تاثیر تغییرات نرخ ارز، خرید تضمینی گندم با کاهش 18.5 درصدی در مقایسه با سال پیش از آن بر روی عدد 7.8 میلیون تن ایستاد و به نوعی دولت نتوانست گندم مورد نیاز را با خرید از کشاورزان داخلی تامین کند.در آسیب‏شناسی این چالش، توجه به هدف قانون تضمین خرید محصولات اساسی کشاورزی که در سال 1368 در مجلس شورای اسلامی به تصویب نمایندگان رسید، ضروری به نظر می‏رسد. بر اساس این قانون «دولت موظف است به‏ منظور حمایت از تولید محصولات اساسی کشاورزی و ایجاد تعادل در نظام تولید و جلوگیری از ضایعات محصولات کشاورزی و ضرر و زیان کشاورزان، همه ساله خرید محصولات اساسی کشاورزی (گندم، برنج، جو، ذرت، چغندر، پنبه‏وش، دانه های روغنی، چای، سیب زمینی، پیاز و حبوبات) را تضمین کرده و دست کم قیمت خرید تضمینی ای را اعلام و درباره خرید آنها از طریق واحدهای ذی ربط اقدام کند».همان‏طورکه از متن قانون پیداست، هدف قانون گذار، حمایت از کشاورزان بوده و قیمت خرید تضمینی ای که تعیین می‏شود، نیز «حداقل» قیمت محصول است. موضوعی‏ که در این سال‏ها مغفول واقع شده، آن است که به جز گندم، برای همه محصولات کشاورزی مشمول این قانون، امکان فروش کالا با قیمت بالاتر و بر مبنای عرضه و تقاضای بازار وجود دارد و دولت تنها زمانی برای خرید محصولات کشاورزی ورود پیدا می‏کند که قیمت بازار از قیمت حداقلی تعیین شده پایین‏تر باشد و با این اقدام در واقع از زیان کشاورزان جلوگیری می‏کند. 
این در حالی است که درباره موضوع گندم، قیمت حداقلی تعیین شده در واقع «سقف» قیمت خرید آن نیز تلقی می‏شود و به خاطر نقش این کالای اساسی به‏عنوان قوت غالب مردم (نان) و تاثیر آن در تامین امنیت غذایی کشور، امکان عرضه آن بر مبنای تقاضای بازار اعم از داخلی یا خارجی برای کشاورزان وجود ندارد و بر اساس این کشاورزان مجبورند فقط به مباشران دولت محصول خود را بفروشند و در سال جاری که از نظر گندم کاران قیمت ها منصفانه نبوده است، از فروش محصول خود به دولت خودداری کرده‏اند. در این میان نهادهای موثر بر تعیین قیمت خرید تضمینی گندم، بدون توجه به نرخ‏های کارشناسی دستگاه دولتی متولی بخش کشاورزی، پرداخت یارانه به نهاده های کشاورزی و همچنین اختصاص یارانه به نان مصرفی مردم را از دلایل قیمت‏های مصوب اعلام می‏کنند. این در حالی است که تشکل‏های کشاورزی به نمایندگی از گندم‏کاران ادعا می‏کنند متناسب با تورم سالانه، یارانه‏ای به آنان تخصیص نیافته و معتقدند برای استمرار تولید، بهتر است هرگونه یارانه پرداختی ادعایی مقامات دولتی حذف و قیمت گندم واقعی شود. آنها همچنین مدعی هستند دولت در این سال‏ها برای ثابت و پایین نگه داشتن قیمت نان، یارانه آن را از جیب کشاورزان پرداخت کرده است.با توجه به آنچه گفته شد، به نظر می‏رسد یکی از راهکارهای حل این معضل، اجرای ماده 23 قانون افزایش بهره‏وری بخش کشاورزی و منابع طبیعی و عمل به سیاست قیمت تضمینی به جای خرید تضمینی گندم است. بر اساس این قانون، «تولیدکنندگان محصولات کشاورزی می‏توانند محصولات خود را در بازار بورس تخصصی کالای کشاورزی عرضه کنند. در صورت کاهش قیمت بورس در مقایسه با قیمت تضمینی اعلام شده از سوی دولت، مابه‏التفاوت آن از طرف دولت به تولیدکنندگان پرداخت می‏شود». با توجه به استانداردهای بالاتر بورس برای پذیرش و نگهداری محصول، عرضه گندم در بورس کالای کشاورزی از سویی امکان تعیین قیمت‏های متفاوت بر اساس کیفیت گندم را فراهم می‏کند و از سوی دیگر می‏توان همه متقاضیان گندم؛ اعم از صنف و صنعت را ملزم کرد تا نیاز خود را از طریق بورس کالای کشاورزی تامین کنند. با این اقدام ضمن واقعی شدن قیمت گندم و همچنین تعیین و پرداخت بهای آن بر اساس کیفیت، دولت می‏تواند یارانه نان را به جای صنف به‏ طور مستقیم به مردم پرداخت کند و درصورتی‏که قیمت محصول عرضه شده در بورس بنا به هر دلیل از قیمت حداقلی دولت پایین تر آمد، مابه‏التفاوت آن را به کشاورزان بپردازد و این چنین ضمن کاهش مداخله دولت، فشار کمتری نیز به منابع آن برای تامین هزینه های خرید تضمینی گندم وارد خواهد آمد. جدا از آنچه بیان شد، اعلان تصمیم دولت برای واردات گندم هرچند به‏ منظور افزایش ذخایر راهبردی، واکنش محافل کارشناسی را در پی داشته و به نوعی بازی دولت با تدبیر و دستاورد مهم خود در استمرار چهار ساله خودکفایی گندم تلقی شده است. این اقدام ارائه پاسخ به این سوال افکار عمومی را نیز ضروری کرده است که آیا بهتر نبود دولت در سال رونق تولید به جای تصمیم به واردات، در راستای اصلاح قیمت و ترغیب کشاورزان به عرضه گندم داخلی، اهتمام می‏ورزید تا اینکه در شرایط تحریم هزینه های مادی واردات گندم از خارج را متحمل شود و به نوعی با این بازگشت به عقب، استقلال و  غرور ملی را تحت تاثیر قرار دهد؟ تعیین قیمت دوهزارو 200 تومانی برای گندم در سال زراعی آتی که با اعلام نارضایتی تشکل‏های بخش کشاورزی همراه بوده، نیز می‏تواند کاهش تولید گندم را در پی داشته و دستاورد گران‏سنگ دولت در خودکفایی را بر باد دهد. به هر ترتیب گندم همواره جایگاه سرنوشت‏سازی در تاریخ بشریت داشته و دارد؛ به طوری‏که حضرت حافظ با سرایش این شعر که: «پدرم روضه رضوان به دو گندم بفروخت» از آن به‏عنوان عامل هبوط حضرت آدم (ع) از «فردوس برین» به این «دیر خراب‏آباد» تعبیر می‏کند.در شرایط کنونی نیز گندم و تعیین قیمت منصفانه برای آن، می‏تواند علاوه بر تاثیر مثبت بر سرنوشت حدود یک میلیون کشاورز گندم‏کار و اقتصاد و اقتدار کشور، نشانه استمرار توجه دولت به بخش کشاورزی و نماد امیدواری و اعتماد جامعه کشاورزی به دولت و زمینه‏ای برای تلاش بیشتر آنان در راستای افزایش تولید و خوداتکایی در دیگر محصولات کشاورزی مورد نیاز کشور باشد.
                