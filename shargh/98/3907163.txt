شنبه ۴ خرداد ۱۳۹۸
-----------------------------------------
حرف اول
-----------------------------------------
خواب های خطرناک برای تولید برنج
-----------------------------------------

                    افزایش اخیر قیمت برنج در بازار برای تریبون واردکنندگان فرصت مناسبی را فراهم کرد تا با ابراز دلسوزی های مهربان تر از مادر برای مصرف کنندگان، به قامت شکننده تولید این محصول باز هم ضربه بزنند. دبیر انجمن واردکنندگان برنج در این باره گفته در سال های گذشته اعمال ممنوعیت زمانی واردات برنج، هزینه ای معادل 300 میلیون دلار به اقتصاد کشور تحمیل کرده است، چراکه تجار ایرانی در مقطعی که برنج جدید با مقدار بالا عرضه می شود، در بازار بین المللی حضور ندارند و هنگام آزادشدن واردات، حجم بالایی از تقاضا وارد بازار خارجی می شود. او با اظهار دلسوزی برای اقشار کم درآمد از قبیل کارگران و بازنشستگان و... گفته اکنون که با دلار چهارهزارو 200 تومانی قیمت برنج وارداتی هشت هزار تومان شده، بهتر است دولت محدودیت پنج ماهه واردات را بردارد تا مبادا قیمت برنج از 25 هزار تومان هم فراتر برود! دبیر واردکنندگان برنج از بابت اثرات تحریم ها و تاثیر منفی آن بر امنیت غذایی و بنابراین تسریع در واردات برنج نیز اظهار نگرانی کرده است. 
ای کاش امثال ایشان با نگاهی به منافع ملی به این نکته توجه کنند که دستیابی به امنیت غذایی به کمک دلارهای چهارهزارو 200 تومانی یک راه حل اضطراری است و یک موفقیت محسوب نمی شود. آنچه متولیان تولید حتی در همین تنگناهای تحریم باید مد نظر قرار دهند، تلاش همه جانبه و در سایه مشارکت مردم برای تحقق «حکمرانی غذایی» و نه امنیت غذایی وارداتی است. جالب اینجاست که از سویی دیگر دبیر انجمن تولیدکنندگان برنج برخلاف انجمن واردکنندگان نه تنها چشم انداز تولید برنج را در سال جاری پربارتر از سال قبل دانسته که گرانی جهشی اخیر را معلول ترفند محتکران دانسته و آن را با افزایش هزینه های تولید امسال بی ارتباط اعلام کرده است! در چند دهه گذشته که برنج به تدریج به عنوان یک غذای اصلی در الگوی مصرف مردم قرار گرفت، واردکنندگان به گونه ای هم زمان با برداشت و عرضه برنج داخلی واردات را انجام می دادند؛ روندی که همواره به زیان تولیدکنندگان داخلی بود. اگر در این سال ها، مرغوب ترین شالیزارهای خطه شمال به زیر کشت انبوه ویلاسازی رفت، چه بسا ریشه آن را باید در ناهم زمانی تولید داخلی و واردات جست وجو کرد. 
چنین تقابل های تولیدستیزی، وزارت جهاد کشاورزی را ناگزیر از آن کرد که برای حمایت از تولید داخلی، کنترل بازار مصرف و واردات را در دست بگیرد؛ موضوعی که قطعا به مذاق حلقه های واردکننده خوشایند نبود و این شد تا در هر بزنگاهی به سیاه نمایی این محدودیت بپردازند. درحال حاضر با سرانه مصرف 36 کیلوگرم برنج و تولید داخلی 2/2 میلیون تن، نیاز به واردات برای کشورمان حدود یک میلیون تن در سال است. متاسفانه انجمن واردکنندگان برنج با ارائه اغراق آمیز رقم 42 کیلو گرم به عنوان سرانه مصرف هم برای واردات غیرلازم 500 هزار تن بیشتر در سال فضاسازی کرده و هم با تلاش برای تغییر زمان واردات، نگاه سودجویانه ای به این موضوع ملی می کند. نگاهی که اگر مدیریت بخش کشاورزی آن را نادیده بگیرد، در سالی به نام رونق تولید، شاهد ناپایداری دیگر بار در توسعه داخلی این کالای استراتژیک خواهیم بود. نباید سیاه نمایی های جهت دار برای زمینه سازی واردات زودهنگام برنج، متولیان تولید را دستخوش شتاب زدگی کند، بلکه می توانند با اطلاع رسانی های لازم، جامعه آگاه مصرف کننده را به مشارکت و مدیریت مصرف فرابخوانند. تشکل های واردکننده نیز بهتر است چشم امید از صندوق لاغر ذخایر ارزی برگرفته و همسوی انجمن های تولید به منافع ملی توجه کنند و سرمایه خود را به جای واردات، به حوزه تولید بهینه این غذای محبوب ایرانی اختصاص دهند.
                