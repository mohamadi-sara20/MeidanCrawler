چهار‌شنبه ۵ تیر ۱۳۹۸
-----------------------------------------
یادداشت
-----------------------------------------
خاک چاک چاک
-----------------------------------------

                    چنین گفت کای شهریار بلند                    
سزد گر کنی خاک را ارجمند
سر بخت آن کس پر از خاک باد                  
روان ورا خاک تریاک باد
فرایند تبدیل «لایحه حفاظت از خاک» به «قانون حفاظت از خاک» که در 22 خرداد 1398 از سوی رئیس جمهور ابلاغ شد، مسیری طولانی و چهار ساله را پشت سر گذاشته است. این لایحه برای تبدیل شدن به قانون از سد 18 نهاد رسمی اجرائی و تقنینی گذشته است: صحن مجلس (3 بار)، کمیسیون های 10 گانه مجلس (هرکدام حداقل یک بار)، شورای نگهبان (3 بار)، مجمع مشورتی فقهی شورای نگهبان
(3 بار)، مجمع مشورتی حقوقی شورای نگهبان 
(3 بار)، مجمع تشخیص مصلحت نظام (2 بار)، هیئت وزیران (یک بار)، اداره کل تدوین قوانین (یک بار) و اداره کل اسناد و تنقیح قوانین (یک بار).مواد، بندها، تعاریف و مفاهیمی از این لایحه از طرف مجلس یا به پیشنهاد شورای نگهبان و مجمع تشخیص مصلحت نظام اضافه و کم شده است. مجلس، دست کم یک مفهوم مهم (ارزیابی اثرات زیست محیطی) و دو ماده تاثیرگذار (ماده 12 و ماده 21 لایحه) را در اصلاحیه خود حذف کرده است. مجلس، چهار مفهوم جدید (ماده آلاینده، تخریب کننده، بازسازی خاک و وضعیت اضطراری) و یک ماده بسیار مهم (ماده 25 قانون) را نیز اضافه کرده است. ماده حذف شده 12 در لایحه، ناظر بر مشارکت بخش عمومی در حفاظت خاک و ماده حذف شده 21 درباره پیگیری متخلفان دولتی و توبیخ آنها بوده است. ماده اضافه شده 25، چگونگی واریز درآمدهای حاصل از جریمه ها و اخذ خسارات به خزانه داری کل کشور را تشریح می کند.هم شورای نگهبان و مجامع مشورتی اش و هم مجمع تشخیص مصلحت نظام، عموما ایراداتی سطحی، جزئی، کلامی، گاه امنیتی و اکثرا قضائی-حقوقی به لایحه ارسالی از مجلس داشته اند. فقط در دو مورد، مجمع مشورتی حقوقی، نقدهایی جدی به تفکر حاکم بر این قانون وارد کرده است. به شکل خلاصه شورای نگهبان نگران این موارد بوده است:
• تدوین آیین نامه های اجرائی از سوی وزارت جهاد کشاورزی، شائبه خدشه وظیفه تقنینی مجلس را در پی نداشته باشد.
• محصولات گیاهی و جانوری مسموم و آلوده شده، به جای معدوم شدن استفاده شوند.
• جبران خسارت های ناشی از تخریب خاک در بودجه های سنواتی دیده شود.
• در صورت اعلام وضعیت اضطراری درباره آلودگی خاک، شرایط این اضطرار از قبل تعریف شده باشد.
• در تهیه نقشه خاک، وجوه امنیتی رعایت شود.
• آلودگی های ناشی از بهره برداری های کوچک و محدود از سوی اشخاص حقیقی، جرم انگاشته نشود.
• ذکر «حساب ملی» در این قانون که قرار است خسارات ناشی از تخریب خاک به آن واریز شود، مفهومی در اقتصاد کلان است و در استفاده از آن باید جانب احتیاط را نگه داشت. همان طور که ذکر شد، مجمع مشورتی حقوقی دو ایراد مهم را بر نسخه ارسالی مجلس وارد کرده بود. نخست، این مجمع اشاره می کند که مرجع تعیین میزان دقیق خسارت های مستقیم و غیرمستقیم آلوده کردن خاک مشخص نیست و وقتی نتوان آستانه مشخصی برای آلودگی یا تخریب خاک تعریف کرد، آن گاه مجازات آلوده کننده یا خاطی می تواند منجر به نقض عدالت شود. مکاتبات نشان می دهد شورای نگهبان از نقدهای وارده بر ماده 14 (اعلام مغایرت با اصل 36) از سوی مجمع مشورتی حقوقی گذر کرده است و گویا اصراری بر رفع عدم مغایرت اعلامی مجمع مشورتی حقوقی نداشته است.
دوم، ایرادی است که درباره ابهام در رابطه «انتقال» و «فروش» خاک به خارج از کشور وارد شده است. مجمع مشورتی از احتمال «انتقال بدون فروش» صحبت می کند و درنهایت مجلس با حذف «فروش»، عبارت «انتقال و فروش خاک به خارج از کشور» را به «انتقال خاک به خارج از کشور» تغییر می دهد.مجمع تشخیص مصلحت نیز که وظیفه نظارت بر حسن اجرای سیاست های کلی را برعهده داشته است، در نظارت خود فقط به دو مورد بسنده کرده است. 1) لزوم تعریف مشخص تر «وضعیت اضطراری» و 2) شفاف ترکردن چگونگی بازگشایی واحدهای متخلف پلمب شده. در این نظرات، نمی توان هیچ آثاری از وظیفه ذاتی تعریف شده مجمع، یعنی ارزیابی تطابق قانون با سیاست های کلی مشاهده کرد. مجمع مشورتی فقهی نیز تنها یک بار، درباره ماده 20، ضرورت بررسی قانون حفاظت و بهسازی خاک (مصوب 1353) و مغایرت نداشتن آن را با موازین شرعی، فقط توصیه و پیشنهاد کرده است.این قانون از یک قوه (قضائیه)، چهار وزارتخانه (جهاد کشاورزی، نیرو، صنعت، معدن و تجارت، بهداشت، درمان و آموزش پزشکی)، شش سازمان (حفاظت محیط زیست، برنامه و بودجه، زمین شناسی و اکتشافات معدنی کشور، ملی استاندارد و صداوسیما) و نهادهای رسمی و دولتی دیگری نظیر مناطق آزاد تجاری-صنعتی و ویژه اقتصادی، شهرک های صنعتی و همچنین دانشگاه و واحد پژوهشی نام برده است. در کل، قانون گذار آن قدر محو تماشای درختان شده که جنگل را از یاد برده است. در ادامه چند مورد از نواقص این سند قانونی تشریح شده اند. البته نقدهای نظری بیشتری بر این سند وارد است که در جای خود قابل بررسی هستند.
1. فاجعه انفصال خاک از آب
نخست و پیش از هر چیز، غیاب وزارتخانه «نیرو» در متن این قانون احساس می شود. این نقص عظیم خود حاصل جداکردن دو مقوله «آب» و «خاک» است. به نظر می رسد قانون گذار نتوانسته است به تدوین قانون و سند سیاستی دست یابد که به شکلی «کل نگرانه» به طبیعت بنگرد. این نقص شناختی و ناتوانی بدنه کارشناسی در مشاهده طبیعت به عنوان یک کل است که باعث می شود هم بدنه سیاست ها و به تبع آن، بدنه تشکیلاتی مثله شود. امروزه تقریبا همه مکاتب فکری در حوزه محیط زیست، با وجود همه اختلافاتی که باهم دارند، می پذیرند که «طبیعت» و «محیط زیست» کلی یکپارچه بوده و لازم است آن را به عنوان یک کل مشاهده و مدیریت کرد. تخصص گرایی و تمرکز بر وجوه تخصصی هر رشته مطالعاتی و علمی، منافاتی با نگاه کل نگرانه ندارد.
در کمال تاسف و تعجب، این سند قانونی خود را ذیل هیچ سند بالادستی محیط زیستی دیگری نمی داند؛ گویا یک مرتبه «خاک» از آن بالا افتاده است پایین و نباید جزئی از هیچ سند قانونی و سیاستی دیگری باشد؛ جز آنکه در مواردی در تعارض با اسناد قانونی دیگر قرار می گیرد (مثل ماده 3 یا ماده 10).
در این سند قانونی، هیچ نامی از اصل پنجاهم قانون اساسی، اصل چهل و پنجم قانون اساسی، سند چشم انداز 20ساله (توسعه ایران 1440)، سیاست های کلی نظام در دوره چشم انداز (ایران 1440)، سیاست های کلی نظام جمهوری اسلامی ایران و سیاست های کلی ابلاغی رهبری درباره محیط زیست نمی آید. با اتخاذ چنین رویکردی، واضح است وزارت نیرو در این سند قانونی جایی نداشته باشد. تنها یک بار (ماده 7 بند پ) از وزارت نیرو نام برده شده است؛ آن هم فقط و فقط به عنوان یک همکار در تهیه نقشه های خاک. این فاجعه جداکردن این دو عنصر کاملا به هم پیوسته (آب و خاک) که در هر متن علمی و حتی سیاستی تفکیک ناپذیرند، در این سند قانونی حیرت انگیز است. این نقص، نه اشتباهی لپی است، نه تخصص گرایی؛ بلکه ناتوانی و نداشتن درک قانون گذار در نگاه کل نگرانه و جامع به مقوله محیط زیست است. بارها درباره «آلودگی خاک» صحبت به میان آمده است، بدون آنکه از عامل ورود آلودگی به خاک صحبت شده باشد؛ مثلا در چهار ماده از این قانون (ماده 6، ماده 7 تبصره 2، ماده 8، ماده 9 (ب))، به طور مشخص بحث «زمین های کشاورزی» مطرح است. هر کارشناس ساده ای می داند که ارتباط «گیاه» و «خاک» در کشاورزی از طریق «آب» است. اصولا در دوره کارشناسی بسیاری از رشته های مرتبط، درسی سه واحدی با عنوان «رابطه آب، خاک و گیاه» در همه دانشگاه های ایران تدریس می شود؛ چطور ممکن است قانون گذار در چهار ماده تدوین شده، اصلا نیم نگاهی به مقوله آب نداشته باشد؟ جز آنکه نگاهش بخشی، جزئی و فروکاست باورانه بوده است.
2. نهادهای عمومی، مشارکت عمومی و سیاست اجبار: مانند همه قوانین مشابه و قبلی در حوزه محیط زیست، این قانون نیز با رویکردی اجباری (Coercive) به رشته تحریر درآمده است. چه نگاه لیبرالی داشته باشید و چه نگاه غیرلیبرالی، امروزه دیگر هیچ توجیهی برای طرح و اعمال قوانین اجباری وجود ندارد. به عبارتی، اعمال رویکرد اجباری در سیاست گذاری، جزء ناکارآمدترین رویکردهای سیاستی است. در متن این قانون، اصولا بخش عمومی و مردمی وجود ندارد. گهگاه و به شکل جزئی، بخش مردم و بخش عمومی جزء متخلفان احتمالی دیده شده اند که لازم است جلوی تخلف آنها را گرفت؛ آن هم با کمک جریمه و توبیخ. متاسفانه معلوم نیست چرا قانون گذار و سیاست گذار به سرنوشت تلخ سیاست های این چنینی که بارها در حوزه محیط زیست طرح و مصوب شده اند، نمی نگرند. چرا دومین کنفرانس حکمرانی و سیاست گذاری عمومی با شعار «سیاست گذاری باز و تعامل»، هیچ تاثیری بر ذهن قانون گذار و سیاست گذار نمی گذارد؟ چرا با کمک روش هایی که نه توجیه تجربی دارند و نه توجیه عقلانی و نظری، همچنان اقدام به تدوین چنین قوانینی می شود؟ بگذریم از اینکه حتی در این بخش نیز نه «بخش عمومی» (public sector) جامعه، بلکه فقط بخش خصوصی (pivate sector) دیده شده است. با کمال تاسف، در لایحه ارسالی از سوی دولت، ماده 12 نسبتا با تفصیل ورود و مشارکت بخش عمومی جامعه را در فرایند جلوگیری از تخریب به کمک بهسازی خاک پیش بینی کرده بود.   در کمال حیرت، کل این ماده از اصلاحیه مجلس حذف شده و به جای آن هیچ ماده جایگزینی نیامده است. این نگاه غیرمشارکتی مجلس واقعا عجیب و توجیه نشدنی است. این نگاه از بالا به پایین و غیرمشارکتی نه تنها در حذف این ماده بلکه در حذف ماده 21 لایحه ارسالی نیز دیده می شود. در کمال حیرت مجدد، مجلس با حذف این ماده هرگونه تخلف، قصور و کوتاهی متخلفانی را که زیرمجموعه دولت هستند، نادیده گرفته و پیگردی برای آن در نظر نمی گیرد؛ گویا این فقط مردم هستند که اشتباه می کنند و شایسته توبیخ هستند، نه ساختار دولتی.
3. ندیدن بیش از نیمی از کشور: با اینکه بیش از 52 درصد از سطح کشور را مراتع و نزدیک به 9 درصد از سطح کشور را جنگل ها تشکیل می دهند اما این قانون درباره این سطح وسیع، سکوتی عجیب دارد و تمرکز خود را بر آلودگی های صنعتی و کشاورزی گذاشته است. نه جنگل ها مهم اند نه مراتع، آنها فقط وقتی اهمیت پیدا می کنند که واحدی صنعتی و تولیدی در آنها احداث شده باشد.  این نوع نگاه به تخریب خاک در ادبیات علمی با عنوان «آلودگی های نقطه ای» مشهور است. جالب است که بدانیم یکی از نقاط عطف قانونی و سیاستی محیط زیست زمانی بوده است که با تصویب قانون فدرال کنترل آلودگی آب (The Federal Water Pollution Control Act) در سال 1948 و اصلاح و تبدیل آن به قانون آب پاک در ایالات متحده آمریکا (Clean Water Act-Us) در سال 1972، رویکرد سیاستی و قانونی در ایالات متحده آمریکا از توجه به آلوده کننده های نقطه ای (point source pollution) به سمت آلودگی های غیرنقطه ای (nonpoint source (NPS) pollution) برده شد.  انگار قرار نیست از تجربیات علمی تثبیت شده در تدوین قوانینمان بهره ببریم و همچنان نگاهمان به آلودگی، نیم قرن عقب است. علاوه بر آنکه همان طور که گفته شد و در این قانون پیشرو، آب، خاک و آلودگی های این دو به هم مرتبط و پیوسته اند و آلودگی خاک از آلودگی آب جدا نمی شود. ممکن است تدوین کنندگان قانون ادعا کنند که توجه آنها به منابع آلوده کننده غیرنقطه ای یا همان زمین های کشاورزی هم بوده اما متن قانون نشان می دهد که توجه قانون گذار در زمین های کشاورزی فقط به «آلودگی های شیمیایی» بوده است و توجهی به ازدست رفتن مقادیر حجیم خاک در سطح زمین های کشاورزی یا مراتع و جنگل ها ندارد.
4. تعدد و تضاد واژه ها: در ماده یک این قانون بنا بر سنت، اقدام به تعریف اصطلاحات مندرج در قانون شده است.  1. نوزده واژه تخصصی مرتبط با مسائل حفاظت خاک تعریف شده است. جالب است که در متن قانون تعداد واژه های بیشتری دیده می شود که اگر قرار بر تعریف اصطلاح های فنی و تخصصی بود، تعریف این واژه ها و اصطلاحات در ماده یک، ضروری تر از بسیاری از واژه های دیگر بود (مثل واژه ظرفیت بیماری زایی خاک). واقعا قانون گذار موظف و مکلف به توضیح است که چرا خود را ملزم به تعریف واژه هایی مانند کود، آفت کش، سم و ماده آلاینده دانسته است اما ملزم به تعریف واژه های بهبوددهنده رشد، واحدهای آلاینده خاک، ظرفیت بیماری زایی خاک، تناسب اراضی، بهساز خاک (که لابد با کود فرق دارد) ندانسته است. 2. در بین واژه های تعریف شده، گاه واژه هایی دیده می شود که به نظر می رسد بسیار نزدیک به هم هستند و این انتظار در خواننده به وجود می آید که قانون گذار به تفاوت های جزئی و اندک بین این واژه ها هم نظر داشته است و هر کدام از آنها را در جای خود و با توجه به معنا و تعریفی که از آنها دارد به کار خواهد برد. به طور مثال اصطلاح «آلوده کننده» و «تخریب کننده»، یا «بازسازی خاک» و «حفاظت خاک»، یا «مناطق»، «نواحی» و «اراضی» یا «آلودگی» و «تخریب» یا «فعالیت» و «اقدام» و «عملیات».
مثلا به نظر می رسد تفاوت «حفاظت» و «بازسازی» در اقدام «پیش» و «پس» از آلودگی یا تخریب باشد. در کمال حیرت وصف ناشدنی در سه ماده (12، 15 و 16) از «بازسازی خاک» صحبت شده اما در هیچ کجای متن قانون، هیچ صحبتی از «حفاظت خاک» نشده؛ واقعا عجیب و باورنکردنی است. یا در سه ماده از «آلوده کننده» سخن به میان آمده است (11، 14 و 15) و در یک مورد از «تخریب کننده» (15). هرچه بیشتر به این چهار ماده نگاه کنید، کمتر متوجه خواهید شد که هدف قانون گذار از جداکردن این دو مورد چه بوده است.  از این هم که بگذریم عنوان قانون، «حفاظت از خاک» است و عنوان سازمان اصلی مسئول در این قانون، «حفاظت محیط زیست» (بدون «از») و در تعاریف ماده یک نیز «حفاظت خاک» تعریف شده است نه «حفاظت از خاک». اغتشاش ذهنی قانون گذار در تعدد، تشتت و تناقض واژه ای مشهود است. گویا در همین نگاه جزئی نگرانه نیز قانون گذار، امکان تمرکز برای نیل به مقصود نداشته است.
تا زمانی که نگاه قانون گذار به مقوله محیط زیست در کشور نگاهی تکنیک زده، جزئی نگر و اقتصادزده باشد و تلاش کند از طریق رویکرد سیاست اجبار و بدون واردکردن بخش عمومی و اتخاذ روش های سیاست باز، قوانین این چنینی تدوین کند، سرنوشت محیط زیست همان است که بوده. اگر سایر قوانین این چنینی محیط زیستی توانسته اند وضعیت محیط زیست را ارتقا دهند این قانون نیز می تواند خاک را حفاظت کند. البته که ممر درآمد جدیدی برای خزانه داری کل گشوده است... اما به بهای جداکردن مردم از آب، خاک و محیط زیست.
                