پنج‌شنبه ۲۳ آبان ۱۳۹۸
-----------------------------------------
یادداشت
-----------------------------------------
محیط زیست عاشق می خواهد!
-----------------------------------------

                    چندی قبل معاون سازمان محیط زیست با چهره ای خندان گفت: حداکثر 40 هکتار از درختان جنگل های هیرکانی در پروژه انتقال آب خزر به سمنان قطع می شود! از این برآورد ظاهرا ناقابل، چه بسا باید از ترس بر خود بلرزیم. در این زمینه مانند مسافر هواپیمایی می شویم که خلبان مجهز به چتر نجات آن، با خونسردی از سقوطی حتمی خبر می دهد. به راستی اگر دلبستگان به عرصه های محدود حیات کشورمان از چنین خبری چشمانشان پراشک هم بشود، نباید شگفت زده شد. جنگلی که در بیش از 500 میلیون سال از هزاران فراز و فرود اقلیمی گذر کرد، چرا باید در مسلخ این میزهای مدیریت، ناچیز شمرده شود؟ البته به این سوال پاسخ داده نشد که چگونه حدود 30 هزار اصله درختی که قرار است قطع شود، در 40 هکتار جا داده شده و اینکه چرا به تخریب 600 هکتار دیگر از مراتع غنی منطقه اشاره ای نمی شود؟ در 25 سال اخیر و بنا بر اعتراف بسیاری از کارکنان محیط زیست، کشور ما بدترین سال ها را در عرصه محیط زیست تجربه کرده است. بحران دریاچه ارومیه و تالاب هامون، کاهش جبران ناپذیر منابع آب های زیرزمینی، فرسایش مخاطره آمیز خاک، از مطالعه تا احداث سد نمک آفرین گتوند، بحران رودهای کارون و زاینده رود، تغییر کاربری های بی برگشت.
کلاردشت، ناهارخوران گرگان و گردنه حیران و صدها کانون سبز دیگر در گوشه و کنار کشور، روند ناایستای بیابانی شدن و گسترش ریزگردهای مرگ زا و... مشتی از خروار تخریب ها در این سال ها به شمار می آید. از آنجا که این روند عمدتا از دهه 70 به بعد شتاب گرفته است، این پرسش وجود دارد که برخی مدیران فعلی در بازدارندگی این روند تخریب، چه اثر انگشتی جز انباشته کردن رزومه خود داشته اند؟ ای کاش ایشان صادقانه پاسخ دهند جز در مراسم نمادین درختکاری، آیا تا به حال یک نهال کاشته و پرورش داده اند که این گونه از قلع و قمع نزدیک به 30 هزار درخت تناور بشارت می دهند؟ بستر آسیب دیده حیات کشور ما بیش از رزومه به عنصر عشق نیاز دارد؛ عشقی که می توان در سینه شکافته محیط بانی فداکار از تیر جفای یک شکارچی یا در ساق پاهای خسته اما مصمم کوهنوردی گمنام دید. کوهنوردی که پاره های پلاستیک را از گوشه و کنار در کوله کوچکش جمع آوری می کند. باید فضا را برای هزاران هزار عاشق بی چشمداشت محیط زیست که رزومه ای جز لبخند سبز آفرینش در انبان ندارند، باز کرد؛ عاشقانی که به جای بریدن، بر شوره زارهای خودساخته، درختانی تناور خواهند کاشت.
                