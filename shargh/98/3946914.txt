شنبه ۲۶ مرداد ۱۳۹۸
-----------------------------------------
سرمقاله
-----------------------------------------
کدام کودتا، کدام رضا شاه
-----------------------------------------

                    اگر توسعه عمرانی رضاشاه را کنار بگذاریم و درصدد آن نباشیم که موفقیت داشتن یا نداشتن او را با توسعه عمرانی بسنجیم، شاید الصاق استعاره کژراهه به حکومت او چندان بی مسما نباشد. دولت رضاشاه با خدمات بسیاری که برای ایران و مدرن سازی اش انجام داد، دولت محبوبی در میان طبقات اجتماعی نبود. «در طول سلطنت رضاشاه 13 هزار کیلومتر جاده کشیده شد، انحصار تجارت دریایی از دست خارجیان گرفته شد. هزارو 400 کیلومتر راه آهن با 212 تونل و 106 پل احداث شد، کارخانه های چرم سازی، کش بافی، کبریت سازی، ریخته گری، آردسازی، حریربافی، مرباسازی، دخانیات، پارچه بافی، روغن کشی و صابون سازی راه اندازی شد. در سال 1319 رادیو تهران افتتاح شد»؛ اما آنچه اتفاق نیفتاد، اجماع ملی بین طبقات اجتماعی ایران و اقشار جامعه بود. هرکدام از طبقات تمایلات و اولویت هایی داشتند که در این اقتدار توسعه گرایانه نادیده گرفته شد. خدمات عمرانی رضاشاه در برابر ترویج اندیشه های ضدمذهبی اش رنگ باخت و ارزشش را از دست داد. با یک مقایسه سردستی بین رضاشاه و امیرکبیر به ماهیت متفاوت این دو دیدگاه در توسعه پی خواهیم برد. مخالفان امیرکبیر نه طبقات اجتماعی روحانیت؛ بلکه دربار و دستگاه حکومت ناصرالدین شاه بودند. شاید «امیر» بیش از «خان»، وضعیت و اولویت های طبقات اجتماعی را درک کرده بود. به هر جهت اقدامات توسعه گرایانه رضاشاه نتوانست به «اجماعی ملی» منجر شود. این ناتوانی در برانگیختگی «اجماع ملی» منحصر به دولت رضاشاه نبود. در دوره قاجار و صرف نظر از جنبش مشروطه که آن هم جنبشی نخبه گرایانه بود، تا آن زمان هیچ حکومت یا دولتی موفق به دستیابی به یک «اجماع ملی» نشده بود. اگر انقلاب اسلامی 57 ارزشی ماندگار دارد، از این رو است که آحاد مردم در این تغییر شگرف مشارکت داشتند؛ تغییری که با اهتمام آنها و «اجماعی ملی» شکل گرفت. از همین جا می توان به اهمیت و نقش «اجماع ملی» در شرایط کنونی کشور پی برد و با قاطعیت گفت شرایط کنونی و مشارکت مردم در دو انتخابات پیش رو یعنی انتخابات مجلس و ریاست جمهوری نیاز به این اجماع دارد. اجماع ملی نه تاکتیک؛ بلکه استراتژی است. بار استراتژی ها بر دوش حکومت ها است؛ حکومت به معنای شبکه ای که دولت و جناح های سیاسی را با همه گرایش های متفاوت شان در بر می گیرد. «اجماع ملی» یعنی دیدن همه مردمی که تا دیروز خواسته یا ناخواسته در اولویت های سیاسی و اقتصادی غایب بوده اند. این حرکت نوید فرارسیدن دوره ای است که حاکمیت  بیش ازپیش پذیرش سازگاری با منتقدان خود را دارد. این کار و باری نیست که دولت ها و جناح های سیاسی از عهده اش برآیند. در طول سال های گذشته سیستم حکمرانی کارآمدی تاسیس نشده است. اغلب دولت ها با مصالح، تشخیص ها و روحیات روسای جمهور خود تلاش کرده اند به شیوه تاکتیکی جای خالی نهادسازی را پر کنند. پر بیراه نیست اگر بگوییم کمتر دولتی در این راه توفیق یافته است؛ زیرا این کار استراتژیک مستلزم اراده و اجماعی حکومتی است؛ پس بعید است که تلاش جناح های سیاسی کشور، اصولگرایان و اصلاح طلبان به مشارکت عمومی تمام عیاری بینجامد. حال از این بگذریم که برخی از اصولگرایان در گفت وگوهای خود با رسانه ها و سخنرانی های شان ابراز خوشحالی می کنند که مردم دست رد به سیاست های این دو جناح سیاسی زده اند و درصددند جریان سومی را تدارک ببینند. البته این جریان سوم می تواند روح تازه ای در کالبد سیاست بدمد؛ اما این روح نشئت گرفته از عقبه جریان های اصولگرایی نخواهد بود. بازگردیم به تاریخ و کودتای سوم اسفند 1299 و روی کار آمدن رضاشاه. نیاز به تکرار مکررات برآمدن رضاشاه با اضلاع کودتا (سیدضیا، رضاشاه، سفیر وقت انگلیس نورمن و آیرونساید) نیست. همه تا حدودی این داستان ها را در حافظه دارند و بی اقتداری حکومت احمدشاه بر کسی پوشیده نبود که بر اساس این برخی تاریخ دانان کودتا را قبول ندارند و به کودتای رضاشاهی به دیده تردید می نگرند.
 اما اینها اهمیت چندانی ندارد. آنچه اهمیت دارد، این است که رضاشاه در فضای خالی از مردم روی کار آمد. با کودتای رضاشاه در تهران به جز نیروهای خارج از مرکز، هیچ کس علیه آن واکنشی نشان نداد؛ نه سلبی، نه ایجابی. مردم و طبقاتی از روشنفکران و روحانیون از وضعیت نابسامان چنان به ستوه آمده بودند که هر بدی را بهتر از بدتر می دانستند. می توان گفت کودتای اصلی هنوز اتفاق نیفتاده بود. درواقع کودتای اصلی بعد از به سلطنت رسیدن رضاشاه رخ داد. اگر بخواهیم با تاریخ سر شوخی را باز کنیم، تاریخ واقعی کودتا مقارن با 1304 است؛ یعنی زمانی که رضاشاه به سلطنت رسید. قبل از به سلطنت رسیدن رضاشاه ایران دو مجلس عظیم الشان چهارم و پنجم داشت؛ دو مجلسی که اگر سنت آن پایدار می ماند، شرایط کنونی جور دیگری بود. مجلس پنجم 1302 از سوی محمدحسن میرزا، ولیعهد آغاز به کار کرد. در مجلس پنجم علاوه بر دو جریان سنتی اعتدالیون و اجتماعیون، جریانات جدیدتری هم وارد میدان شدند. اجتماعیون بر مفاهیمی مانند تجدد، توسعه و نوسازی، سوسیالیسم و سکولاریسم پافشاری می کردند و 35 تا 40 نماینده داشتند که رهبری آن را چهره تازه واردی به نام محمد تدین بر عهده داشت. 15 نماینده هم از آرمان های سوسیالیستی طرفداری می کردند که زیر نظر سلیمان میرزا اسکندری بودند. 15 نماینده هم مدرس و طرفدارانش بودند که اقلیت مخالف بودند. برخی از همین اعضای مجلس به کابینه رضاشاه نیز راه یافتند. اکنون که تاریخ سپری شده را مرور می کنیم، به میزان اهمیت اقلیت ها بیش از گذشته پی می بریم. آنها چیزی را در رضاشاه دیده بودند که سیاسیون و روشنفکران سردو گرم چشیده روزگار و بازماندگان مشروطه ندیده بودند. آنها پی برده بودند که کودتای اصلی در راه است. کودتای واقعی همان جامعه بی سیاست است. جامعه یکسان سازی شده با قدرت نظامیان که بعدها تاریخ دانان از آن به نام «استبداد نظامی» یاد کردند. رضاشاه پس از ثبات قدرت در دستگاه سلطنت همه آنانی را که حامل ایده ای از توسعه سیاسی بودند، کشت، کنار گذاشت یا تبعید کرد. حکومت با کنار نهادن روشنفکران و دگراندیشان، مهم ترین عامل ایجاد «اجماع ملی» را از بین برد. بی دلیل نبود که پس از آن رضاشاه هرچه کوبید، به در بسته خورد و نتوانست رضایت نسبی طبقات متنوع و متکثر را جلب کند و دست آخر خسته و فرسوده عمرش در تبعید به پایان رسید؛ پایانی تلخ برای مردی که سودای ناسیونالیسم متجدد را در سر می پروراند. غافل از این تعبیر، ایران جایی است که یک ایرانی در آنجا باشد.
* برای نوشتن این یادداشت از کتاب «اقتدارگرایی ایرانی در عهد پهلوی»، محمود سریع القلم، نشر گاندی و «رضاشاه» نوشته صادق زیباکلام انتشارات «اچ. اند. اس» استفاده شده است.
                