یک‌شنبه ۱۹ خرداد ۱۳۹۸
-----------------------------------------
یادداشت
-----------------------------------------
دادستان در کمینگاه تخریب آشوراده
-----------------------------------------

                    1. حق بر محیط زیست قرین با توسعه پایدار به مثابه یک حق ممتاز شهروندی مطرح می شود. توسعه حقیقی تنها با محک حفظ محیط زیست مطلوب است؛ بنابراین شیوه های حکمروایی نوین سعی در ارائه قرائتی همساز با تکنیک های محیط زیستی و الگوهای سازگار با طبیعت، کارآمد و کم عارضه دارند. محیط زیست ساختاری یکپارچه دارد و مقررات گذاری و قاعده پردازی حقوقی نیز باید با باور به یکپارچگی محیط زیست و توسعه صورت پذیرد. در این مسیر نقشه راه شفاف و علمی به موازات عزم سیاسی در مبارزه با اقدامات مخل حقوق زیست محیطی و فساد و بی سامانی و سوداگری تخریبی به جای توسعه متوازن معنا می یابد.
2. دولت مکلف به حفاظت و مدیریت عرصه های با ارزش اکوسیستمی و دارای غنای ژنتیکی بالای گیاهی و جانوری ضمن درنظرگرفتن جوامع محلی و نقش مشارکتی آنها در روند تمشیت بهینه و توسعه پایدار است. روش برنامه ریزی و مدیریت مناسب با توجه به ارتباط متقابل انسان و منابع طبیعی و استفاده پایدار، زمینه حفاظت و حمایت از منابع ژنتیکی گیاهی و جانوری را ضمن نظارت و کنترل پیوسته زیست محیطی فراهم می کند. این سوال مطرح است که دولت حاضر چقدر در ایفای این نقش حاکمیتی موفق عمل کرده است؟
3. پالایش طرح های توسعه ای حقیقی از طرح های رانت خوارانه و تقلبی ضرورتی است که داوری آن مستلزم بینش و دانش محیط زیستی است. ساختارهای رانتی به شدت با آموزه ها و مطالبات محیط زیستی تنافر دارند؛ چراکه سوداگری و نگاه دلالانه بسازوبفروشی فقط چرتکه را می شناسد و در قالب ویلاسازی و گردشگری و توسعه شهری حاضر است رودخانه و تالاب و زیستگاه های ارزشمند کشور، عرصه راهواری برای برج و باروهای قابل عرضه به بازار شود، حتی اگر به قیمت تاراج منابع ملی زیستی به نام اکوتوریسم تمام شود. 
4. «آشوراده» تنها جزیره ایرانی دریای خزر و زیستگاه 350 گونه ثبت شده پرندگان نادر، بهشت پرندگان مهاجر و مجاور لقب یافته، ثروتی ارزنده و ارمغانی پاینده برای ما و نسل های ایران زمین است. دو نقطه شمالی عزیمت پرندگان مهاجر سرخ رود فریدون کنار و آشوراده شناسایی شده که محمل و مامن پرندگان مهاجر بوده و این خط سیر از شمالی ترین نقاط کشور به جنوبی ترین کانون در تالاب بین المللی شادگان ملحق می شود. بادا که این منطقه رونق و شکوفایی شایسته خود را باز یابد. اما هر طرح عمرانی-توسعه ای باید منقاد پیوست های مطالعات زیست محیطی و همساز با مقتضیات حفظ این حقوق تمشیت شود. گزارش های ستاد مردمی نجات آشوراده متضمن هشدارهای نگران کننده ای است. باید نگران بود که سازمان محیط زیست رسالت قانونی خود را در صیانت از حقوق محیط زیست به منصه انجام می رساند یا خیر؟! صدور مجوز شهرک گردشگری نمونه در جزیره آشوراده تصمیمی است که حسب نظر قاطبه فعالان مدنی حامی محیط زیست منطقه ضایعات جبران ناپذیر زیست محیطی را درپی دارد.
5. دستورالعمل تهیه طرح مدیریت مناطق که ازسوی سازمان مدیریت و برنامه ریزی و سازمان حفاظت محیط زیست تدوین شده مقرره ای لازم الاجراست. حسب این مقررات گذاری پناهگاه های حیات وحش فاقد وصف تفرجی است. اثرات بالقوه تغییر کاربری اراضی بر یکپارچگی اکولوژیکی و زون بندی مناطق حفاظت شده عیان است. در منطقه حفاظت شده، شهرک گردشگری تفرجی متصور نیست. زون تفرجی فقط در پارک های ملی محقق می شود؛ بنابراین پیش نیاز این تصمیم تبدیل وضعیت منطقه به پارک ملی است. با این وصف، پروژه های تخریبی در آشوراده همچون اقدامات مخرب تنگه تکاب خلاف سند ملی محیط زیست و کنوانسیون جهانی حفظ تنوع زیستی است که در سال 1397 به تصویب مجلس شورای اسلامی رسیده و طبق ماده 9 قانون مدنی در حکم قانون داخلی مجری است. همچنین دستورالعمل شماره 257 مدیریت مناطق چهارگانه محیط زیستی کشور گواه ارتقای امنیت زیستگاه ها است. درحالی که صدور مجوز شهرک نمونه گردشگری باعث افول امنیت زیستگاه، کاهش عرصه اراضی پایش شده، تخریب محض زیستگاه هایی نظیر گونه فوک خزری و برخی پرندگان است.
6. مطابق بند «ط» ماده 38 برنامه ششم توسعه دولت موظف به تهیه، تدوین و اجرای برنامه عمل حفاظت و مدیریت از مناطق چهارگانه محیط زیست اعم از پارک ملی و مناطق حفاظت شده و اثر طبیعی ملی و پناهگاه حیات وحش و نیز گونه های در معرض تهدید و خطر انقراض حیات وحش کشور است. 
این امر با رویکرد بهره گیری از ظرفیت های داوطلبانه و مشارکت اشخاص حقیقی و حقوقی با اولویت جوامع محلی و سازمان های مردم نهاد ازسوی سازمان حفاظت محیط زیست تحقق پذیر خواهد بود. صدای فعالان محیط زیست را که برای خیر عمومی و حقوق شهروندی گریبان چاک می کنند، دشمنانه تلقی نکنیم. 
7. در بخش محیط زیست قانون برنامه ششم توسعه، همچنین دولت موظف شد طرح های جنگل داری شمال کشور را ظرف سه سال خاتمه داده و نسبت به تهیه طرح های جایگزین و اجرای آن از سال چهارم اجرای برنامه (1399) اقدام کند. فعالان محیط زیست انتظار دارند نسبت به حفاظت و پایداری این منابع ارزشمند اطمینان خاطر حاصل شود. حال آنکه در مصاحبه مسئولان اعلام شد که هنوز دستورالعمل طرح جایگزین تهیه نشده است. تدوین سیاست گذاری های آینده مدیریت جنگل و زیستگاه، از ضرورت ها و الزامات حفظ منابع ملی است و جای گلایه از تاخیر وجود دارد. گویی اولویت محیط زیست مطمح نظر نیست. پروژه عمرانی آشوراده محصول همین بی اولویتی است.
8. اخیرا کنشگران محیط زیست با حمایت دادستانی کل و دادستان برخی مناطق فعالیت های ارزنده ای در احیای حقوق محیط زیست داشته اند و به عنوان نمونه برای پروژه های مخرب محیط زیست تنگه تکاب یا تخریب جنگل ابر یا نهارخوران هم دستور توقف گرفته یا اقداماتی تدارک دیده اند. این کنشگری ها دست مریزاد و خداقوت دارد. دادستان به عنوان مدعی العموم باید حامی حقوق محیط زیست باشد و مستفاد از اصل 156 قانون اساسی و فصل 10 قانون آیین دادرسی کیفری و مواد 290 و 22 و بند الف ماده 8 آن باید احیاگرانه و مقتدرانه پاسدار اصل 50 قانون اساسی و حافظ اثربخش حقوق زیست محیطی باشد. ماده دو دستورالعمل حقوق عامه ابزار اقدام دادستان ها است. آنگاه که در توصیف اقدامات تامینی یا تعقیبی دادستان ها از اعلام جرم تا دستور توقف موضوع ماده 114 قانون آیین دادرسی کیفری را شمشیر بران دادستان در مواردی نظیر نقض حق یا خطر قریب الوقوع منتهی به نقض حق قلمداد می کند. انتظار می رود دادستانی استان ها و شهرستان ها در کنار معاونت حقوق عامه دادستانی کل با تاکید بر مفاد دستورالعمل نظارت و پیگیری حقوق عامه از این ظرفیت قانونی به نحو مقتدرانه ای بهره گرفته و اجازه اخلال در حقوق زیست محیط را از معرضان این حقوق شهروندی سلب کنند. دادستان کل طبق ماده 15 دستورالعمل ناظر بر حسن اجرای حقوق عامه است و انتظار می رود در پرونده محیط زیستی آشوراده مقتدرانه جانبدار محیط زیست باشد و اقدامات تامینی یا تعقیبی خود را به افکار عمومی گزارش دهد.
                