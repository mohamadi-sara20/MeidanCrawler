سه‌شنبه ۳ اردیبهشت ۱۳۹۸
-----------------------------------------
گزارش
-----------------------------------------
شوک قیمت در بازار نفت
-----------------------------------------

                    
شرق: دونالد ترامپ باز هم برخلاف انتظارها و پیش بینی ها عمل کرد. او با اینکه کشورهای مختلف درصدد رایزنی برای استمرار خرید نفت از ایران بودند، پشت پا به همه مذاکرات زد و با درنظرگرفتن 12 شرط که از زبان مایک پمپئو، وزیر امور خارجه او بیان شد، تمام معافیت های نفتی ایران را برای خریداران آن لغو کرد؛ اقدامی که بسیاری از خریداران نفت ایران را در کنار ایران، با چالش مواجه می کند و حالا مجبور می شوند یا در پشت پرده با ایران وارد مذاکره برای خرید نفت شوند، یا اینکه هزینه های گزافی برای تغییر سازوکار پالایشگاه های خود در پیش بگیرند که بار مالی زیادی را به کشورها تحمیل می کند. بر اساس پیش بینی ها، احتمالا نفت ایران در خوش بینانه ترین حالت به نصف صادرات کنونی خود (چیزی در حدود 500 هزار بشکه در روز) خواهد رسید؛ اما همین حذف از بازار که با همکاری عربستان و برادر کوچکش (امارات) انجام می گیرد، با رشد قیمت حدود سه درصدی مواجه خواهد شد؛ شمشیری دولبه برای خود آمریکا که هم دنبال تولید بیشتر نفت شیل است و هم کاهش قیمت بنزین برای انتخاب دوباره در جایگاه ریاست جمهوری آمریکا. این اتفاق هرچند در ظاهر ایران را نشانه رفته است، اما آسیب جدیدی به هم پیمانان آمریکا نیز خواهد زد و مشخص نیست این هم پیمانان چه سازوکاری را در مقابل این دولت زورگو در پیش بگیرند. در این گزارش تلاش کرده ایم با دو کارشناس نفت و دو کارشناس اقتصادی برای تحلیل آثار لغو معافیت های نفتی بر اقتصاد ایران گفت وگو کنیم که ماحصل آن در پی می آید.
بازار به نفت ایران نیاز دارد
فریدون برکشلی در تحلیل لغو معافیت های نفتی ایران به «شرق» می گوید: کشورهای خریدار نفت ایران تمایل ندارند ارتباطشان با ایران ابعاد سیاسی پیدا کند؛ بر همین اساس با سکوت با موضوع مواجه می شوند.برکشلی با بیان اینکه مطلقا امکان تحریم کامل نفت ایران ممکن نیست، می افزاید: کیفیت و مشخصات نفت ایران به صورت خالص یا برای مخلوط کردن بسیار مهم است؛ به ویژه خروج ونزوئلا از بازار نیز به اهمیت نفت ایران دامن زده است.رئیس مرکز مطالعات انرژی وین با بیان اینکه بازار جهانی با عرضه مازاد مواجه است، تصریح می کند: عرضه مازاد نفت سبک و فوق‎سبک اکنون در بازار به صورت مازاد وجود دارد که با نفت ایران متفاوت است؛ به همین دلیل نفت ایران به نفتی پراهمیت برای جهان تبدیل شده و پالایشگاه ها به آن نیاز دارند.
دوگانه نفتی آمریکا
او با بیان اینکه آمریکا بر سر دوراهی ساختارهای بازار نفت قرار گرفته است، ادامه می دهد: آمریکا تمایل به نفت 70دلاری دارد؛ زیرا نفت شیل در این قیمت می تواند آمریکا را به قدرت نفتی بازگرداند، اما قیمت 50دلاری نفت برای قیمت بنزین در این کشور بسیار بااهمیت است؛ زیرا این قیمت موجب می شود قیمت بنزین در نرخ کمتر از چهار دلار در گالن به مصرف کنندگان برسد. 
تنها این قیمت نفت است که در انتخابات 2020 به پرزیدنت ترامپ کمک خواهد کرد تا رای دوباره هدیه بگیرد.
شرایط بد برای عربستان و امارات
این کارشناس نفتی می افزاید: این شرایط عربستان و امارات را با اجبار به افزایش تولید، در شرایط بدی قرار خواهد داد. اکنون نیز نارضایتی کویت علنی شده است.
برکشلی با اشاره به اینکه مشکل اصلی ایران در حال حاضر مکانیسم های مالی برای دریافت پول نفت است، می افزاید: میزان عرضه را می توان جبران کرد، اما فقط حجم عرضه کافی نیست. کیفیت نفت در پنج سال اخیر که شیل وارد بازار شده، اهمیت بیشتری پیدا کرده است. در کنار آن، عرضه نیز شتاب بیشتری پیدا کرده است. درحال حاضر، ارتباط سال های قبل بین رشد اقتصادی و مصرف انرژی به سود نفت تغییر کرده است.
رئیس مرکز مطالعات انرژی وین ادامه داد: عربستان تولیدش را در ارتباط با توافق دسامبر 2018 اوپک و غیراوپک کم کرده و 135 درصد پایبندی به توافق داشته است، اما این به نفع روسیه است. حتی در توافقی که در باکو انجام شد، به دلیل نامعلوم بودن آینده نفت و تحریم ایران، تصمیم باکو تا 19 می به تاخیر افتاد تا تصمیم آمریکا درباره معافیت ها مشخص شود.
اجلاس سخت اوپک در ماه ژوئن
ایمان ناصری، مدیرکل خاورمیانه موسسه مشاوران بازار نفت و گاز FGE نیز در گفت وگو با «شرق» جزئیات بیشتری از تغییرات در بازار نفت در سایه لغو معافیت های نفتی ارائه می دهد: «بیانیه کاخ سفید نشان می دهد که معافیت های نفتی علیه ایران تمدید نمی شود و در واقع صادرات صفر را هدف گذاری کرده است. با این اوصاف، باید منتظر دو اتفاق باشیم».
او در توضیح این دو اتفاق می گوید: به نظر می رسد اجلاس بعدی اوپک در ماه ژوئن نشست دشواری خواهد بود؛ زیرا عربستان و امارات همکاری خود را با آمریکا در پوشش صادرات نفت ایران که از بازار خارج می شود، اعلام کرده اند؛ به این معنا که این دو باید با یکدیگر حدود یک میلیون بشکه در روز به تولید و صادرات فعلی خود اضافه کنند که با آنچه در شش ماه گذشته اتفاق افتاده و با توجه به دانسته های ناظران بازار از ظرفیت تولید این دو کشور، شدنی است، اما همیشه نیاز به یک ظرفیت مازاد در بازار وجود دارد؛ زیرا بازار باید یک درجه آرامش و اطمینان را در خود داشته باشد که در شرایط بحران در عرضه در تمام جهان، ظرفیت پوشش دهی داشته باشد.
پایان توافق نامه اوپک برای حفظ سقف تولید
او در ادامه با اشاره به کاهش ظرفیت مازاد با افزایش تولید نفت عربستان و امارات ادامه می دهد: با افزایش ظرفیت تولید و صادرات نفت عربستان و امارات در حدود یک میلیون بشکه، این ظرفیت مازاد خیلی کم خواهد شد. البته نکته مهم آن است که امکان رسیدن به اجماع و توافقی درباره تمدید یا تمدیدنشدن معافیت های نفتی ایران وجود نخواهد داشت؛ اینجا جایی است که ایران قطعا حاضر به همکاری با عربستان و امارات در یک گروه برای مدیریت بازار نفت نیست؛ زیرا آنها با آمریکا در مدیریت بازار نفت در راستای خروج نفت ایران از بازار مشارکت کرده اند که به معنای پایان توافق نامه اوپک برای حفظ سقف تولید خواهد بود. ناصری می افزاید: در صورت تمدیدنشدن توافق اوپک، کاهش تولید برای کشورهای دیگر، می تواند روند معکوسی یافته و خارج از توافق نامه افزایش یابد که همین امر نقش عربستان و امارات را کم می کند.
این کارشناس بین المللی نفت تصریح می کند: این رخداد به معنای قیمت های بالاتر برای نفت خواهد بود، مگر آنکه بقیه اعضای اوپک و روسیه، مقدار قابل توجه یا همه ظرفیت مازاد خود را بالفعل کنند که به این معناست که عربستان و امارات به ویژه عربستان نیازی نباشد که همه ظرفیت مازاد خود را استفاده کند تا کمی بازار را متعادل کرده و فضا را برای اتفاقات دیگر در بازار نفت باز نگه دارد؛ به ویژه آنکه اعضای نامطمئنی مثل لیبی، ونزوئلا و نیجریه در اوپک حضور دارند.
او با بیان اینکه این اتفاق قطعا قیمت های نفت را افزایش می دهد، ادامه می دهد: میزان این بالارفتن، بسیار وابسته به رفتار سایر بازیگران و نشست آینده اوپک است.
صادرات نفت ایران نصف می شود؟
ناصری با بیان اینکه چند سناریو در برابر ایران برای صادرات نفت وجود دارد، می گوید: در حال حاضر بر اساس برآوردها، صادرات نفت ایران بین یک تا یک میلیون و صد هزار بشکه در روز است. ایران می تواند در بدبینانه ترین حالت، بین 200 تا 300 هزار بشکه بفروشد که آن هم با قاچاق امکان پذیر خواهد بود. در خوشبینانه ترین حالت هم چیزی بین 400 تا 500 هزار بشکه در روز صادرات خواهیم داشت. در بدترین پیش بینی، اگر ایران نتواند با خریداران به توافق برسد، ممکن است صادرات نفت ایران به صفر هم برسد که امری تقریبا ناممکن است.
بودجه عمرانی، اولین قربانی کاهش درآمد نفتی
محمدتقی فیاضی، کارشناس اقتصادی، در پاسخ به این سوال «شرق» که لغو معافیت‎های تحریمی نفت چه تاثیری بر بودجه کشور خواهد داشت، گفت: دولت در قانون بودجه سال جاری پیش‎بینی کرده است که 1.5 میلیون بشکه نفت صادر کند. اگرچه این امکان محتمل نیست، اما اگر تحریم‎های نفتی در عمل موفق باشد و صادرات نفت را صفر کند، به معنای حذف درآمد 150 هزار میلیاردتومانی از محل صادرات نفت خواهد بود که دولت در قانون بودجه در نظر گرفته است. در صورت کاهش هر کسری از این مقدار صادرات نیز به همان میزان اثر را بر تحقق منابع بودجه و در نتیجه عدم تخصیص‎ها شاهد خواهیم بود. برای مثال اگر صادرات نفت ایران به 500 هزار بشکه در روز کاهش پیدا کند، با فرض اینکه قیمت نفت و ارز همان ارقامی باشد که در بودجه در نظر گرفته شده، درآمد نفتی دولت نیز یک سوم میزانی خواهد بود که در بودجه در نظر گرفته است. با این حال، اگر تحریم‎ها باعث کاهش صادرات نفت ایران شود و بازار جهانی را با تنش مواجه  و قیمت نفت افزایش پیدا کند، یا دولت تصمیم بگیرد قیمت ارز را بالاتر از حدی که در محاسبات بودجه ای در نظر گرفته بود در نظر بگیرد، آنگاه خواهد توانست بخشی از این کاهش درآمد نفتی خود را جبران کند.
فیاضی در پاسخ به این سوال «شرق» که در صورت کاهش درآمدها، دولت احتمالا از کدام بخش هزینه‎های خود خواهد کاست، گفت: اولین بخش از مصارف بودجه که دولت احتمالا  روی آن دست خواهد گذاشت، بودجه عمرانی کشور است چون بودجه عمرانی معارضان کمتری دارد و تنش‎های حذف و کاهش آن قابل مقایسه با حواشی و اثرات کاهش و حذف حقوق و مزایا نخواهد بود. بنابراین اولین قربانی این وضعیت بودجه عمرانی کشور است. پس از آن نیز در صورت لزوم احتمالا نوبت  بودجه جاری دستگاه ها و مواردی مانند خرید تجهیزات یا بودجه تحقیقات و توسعه و مانند آن خواهد بود و با این حساب، اگر سال گذشته تخصیص اعتبارات در حد 70 درصد بود، ممکن است امسال این مقدار به 50 درصد برسد.
آسیب به طبقه متوسط
احمد امینی‎خواه، کارشناس اقتصادی، در پاسخ به این سوال «شرق» که لغو معافیت‎های تحریم نفتی چه تاثیری بر اقتصاد ایران خواهد داشت، گفت: این اتفاق مانند یک شوک به اقتصاد ایران وارد شد و چه از نظر اعتماد کلی نسبت به آینده و چه از جهت کاهش درآمدهای دولت بر اقتصاد ایران اثر خواهد گذاشت. دولت در قانون بودجه پیش بینی فروش 1.5میلیون بشکه را در نظر گرفته که اگر این عدد به 400 یا 500 هزار بشکه در روز برسد، باعث کسری بودجه بزرگی خواهد شد. بنابراین اگر دولت فقط بخواهد از هزینه های خود بکاهد، نیز مجبور به چاپ پول بدون پشتوانه خواهد شد که باعث شوک های شدید در بازار خواهد بود.
این کارشناس اقتصادی افزود: کارشناسان نفتی اغلب معتقد بودند امکان ندارد این معافیت‎ها به دلیل هزینه‎های بسیار بالای آن برای بازار جهانی نفت و همچنین خریداران نفت ایران تمدید نشود اما دولت آمریکا این قمار را انجام داد و شاهد اثرش بر بازار جهانی نفت هستیم. امینی‎خواه درباره اثرات کاهش درآمد نفتی دولت گفت: همان طور که گفتم، احتمالا ما با پول کاغذی روبه رو خواهیم شد که دولت مابازای آن دارایی ندارد که بتواند از قیمت ریال خود حمایت کند. این مسئله باعث می‎شود سرعت گردش پول بالاتر برود و با توجه به کاهش اعتماد بازار، علاقه به نگهداری سپرده‎های ریالی کاهش پیدا می‎کند که نتیجه آن یک چرخه نامطلوب افزایش قیمت‎ها خواهد بود. بنابراین اگر این اتفاق بیفتد، شاهد افزایش تورم خواهیم بود و ممکن است مانند آنچه در سال 97 رخ داد، شاهد  تورم دورقمی در سال 98 نیز باشیم. این افزایش قیمت ها ابتدا بازار سکه و ارز را تحت تاثیر قرار خواهد داد و سپس موج آن به بورس خواهد رسید. پس از آن نیز شاهد افزایش قیمت ها در بازار املاک خواهیم بود.
این کارشناس اقتصادی درباره راهکارهای دولت برای خروج از این وضعیت، گفت: دولت در حال حاضر قصد دارد عملیات بازار باز انجام دهد و با چاپ اوراق قرضه با سررسید بلندمدت، این امکان را فراهم کند که بانک‎ها و احتمالا بانک مرکزی این اوراق قرضه را خریداری کنند و این کار به نوعی به دولت کمک کند تا کاهش درآمد نفتی خود را تا حدی جبران کند، اما این هم یک سیاست خطرناک است که اگر به درستی اجرا نشود، می‎تواند اثرات تورمی را تشدید کند.
این کارشناس اقتصادی ادامه داد: فعلا تا آنجا که می‎دانیم، تنها راهی که به ذهن دولت رسیده همین انتشار اوراق قرضه و تامین مالی از بانک‎ها بوده است که اگر بتواند به میزان کافی این اوراق را به بانک ها بفروشد، می تواند کاهش درآمدش را جبران کند اما اگر نتواند این اوراق را به بانک‎ها بفروشد، لاجرم بانک مرکزی این اوراق را خواهد خرید که این اقدام نیز منجر به چاپ پول بیشتر خواهد شد. امینی‎خواه در پایان گفت: اگر سیاست آمریکا برای کاهش شدید صادرات نفت ایران به نتیجه برسد، طبقه متوسط آسیب شدیدی خواهد دید و سطح رفاه عمومی جامعه نیز کاهش قابل توجهی خواهد داشت. 
                