یک‌شنبه ۲۶ خرداد ۱۳۹۸
-----------------------------------------
یادداشت
-----------------------------------------
تهدید پتروشیمی و فرصت اصلاحات
-----------------------------------------

                    فشارها و تهدیدها گاه فرصت‎هایی ارزشمند فراهم می‎آورند و آزمایشگاهی می‎سازند تا قوت ها و ضعف‎های عملکرد خود را بازشناسیم و در راستای بهبود این وضعیت تلاش کنیم؛ فرصتی که در شرایط عادی به سبب حجم مسائل و مشکلات و اسارت در روزمرگی‎ها کمتر فراهم می شود. با قرار گرفتن یکی از مهم‎ترین هلدینگ‎های پتروشیمی کشورمان در فهرست تحریم‎های آمریکا می‎توان خط تحریمی را مشاهده کرد که معطوف به حوزه‎ای از اقتصاد صنعتی کشور است که عمدتا متکی به منابع طبیعی و معدنی یا به ‎عبارتی منبع محور است؛ از تولید نفت و فلزاتی مانند فولاد و... تا پتروشیمی.مزیت رقابتی در این نوع محصولات معمولا از وجود منابع طبیعی محلی یا موجود در کشور حاصل می‎شود؛ محصولاتی که نقش مهمی در نظام اقتصادی کشورمان دارند و حدود 87 درصد صادرات میهن‎مان را تشکیل می‎دهند. این در حالی است که بر اساس پنج برنامه توسعه‎ای کشور پس از انقلاب و برنامه ششم توسعه که اکنون در حال اجراست و نیز سند چشم‎انداز، باید روند حرکت توسعه‎ای کشور نه در مسیر فعلی؛ بلکه در جهت خلاف آن و توانمندی صنایع متکی به دانش پیشرفته، علم و فناوری باشد.اما بررسی‎ها نشان می‎دهد که ارزش افزوده صنعتی کشور در دو دهه در مجموع روندی نزولی را طی کرده و از 19.9 درصد در سال 1370 به 15.3 درصد در سال 93  کاهش یافته که از مهم‎ترین علل آن افزایش سهم صنایع متکی به مواد خام معدنی و انرژی پایه به جای صنایع ساخت‎محور بوده است؛ به‎طوری‎که سهم صنایع هیدروکربوری از 12.5درصد در سال 83 به 38.5 درصد در سال 93 رسیده است. این امر ضمن ایجاد اختلال در فرایند توسعه اقتصادی، سبب کاهش قدرت ملی و ضربه‎پذیری اقتصادی کشور نیز شده است.صنعت پتروشیمی به‎عنوان یک صنعت هیدروکربور پایه در چند دهه اخیر توفیقات بزرگی را کسب و بعد از نفت به بزرگ ترین صنعت ارزآور کشور تبدیل شده است (بین 14 تا 17 میلیارد دلار)، صنعتی که ظرفیت تولید آن بالای 62 میلیون تن با تولید حداقل 350 نوع محصول است و  بالغ بر 120 تا 140 میلیون تن در آن ظرفیت‎سازی شده است؛ اما همین صنعت عظیم و سودآور با چالش‎هایی مواجه است که در صورت رفع آنها که دشوار نیز نیست و تنها نیازمند دوراندیشی و نگاه راهبردی است، می‎تواند موفقیت‎هایی چندین برابر داشته باشد.چنان که کشورهای آلمان و کره جنوبی با وجود برخوردار نبودن از هر دو موهبت بزرگ نفت و گاز توانسته‎اند بر اساس نقشه علمی مشخص و تولید 41 و 35 میلیون تن محصولات پتروشیمی، به ترتیب 116 و 38 میلیارد دلار درآمد صادراتی کسب کنند. در واقع کشور آلمان از صادرات هر تن محصولات پتروشیمی خود چهار هزارو 900 دلار درآمد کسب می‎کند و  کره جنوبی هزارو صد دلار و درآمد کشورمان از هر تن صادرات محصولات پتروشیمی تنها 460 دلار است. در واقع واحدهای پتروشیمی کشورمان در حال فعالیت با ارزش افزوده پایین‎اند. این در حالی است که این واحدها از نرخ خوراک ارزان استفاده می‎کنند. به نظر می رسد مشکل آنجاست که عمده تمرکز در این صنعت که از سه بخش بالا، میان و پایین‎دستی تشکیل شده بر بخش بالادستی است که محصولات ساده‎تر و با دانش فنی کمتر را  شامل می‎شود. همچنین سیاست گذاری‎های نامناسب و دستوری و رانت‎زا و خصوصی‎سازی‎های بدون نقشه مشخص و عمدتا با نگاه درآمدی این صنعت را با مشکلات بسیاری مواجه کرده است. چنان که در  یک گزارش کارشناسی این معضلات  چنین جمع‎بندی شده است: «نبود توازن زنجیره تولید محصولات پتروشیمی و کاهش اثر مزیت های منابع در رقابت پذیری تولیدات پتروشیمی، فقدان حاکمیت نقشه راه توسعه محصولات پتروشیمی بر طرح های سرمایه گذاری، نبود انسجام میان سیاست های مشوق تولید و سرمایه گذاری، تنظیم بازار و رگولاتوری در بازار خوراک و محصولات پتروشیمی، ضعف دسترسی به دانش فنی تولید بسیاری از محصولات میان دستی پتروشیمی، حاکمیت نگاه کوتاه مدت بر برنامه های سرمایه گذاری و همچنین ضعف زیرساخت های پشتیبان و هزینه های عملیاتی تولید پتروشیمی و نیز بهره وری کاهنده» (بررسی مقایسه‎ای الگوی توسعه صنایع پتروشیمی در ایران و کره جنوبی: آموزه‎ها و راهکارهای عملیاتی-  موسسه مطالعات و پژوهش‎های بازرگانی - مرداد 1397). این در حالی است که کره جنوبی طبق گزارش فوق با اتخاذ سیاست‎های مناسب عملکرد موفقی داشته است. 
سیاست‎هایی مانند: هم زمانی و تناسب میان سیاست های تنظیم بازار خوراک، تولیدات واسطه ای پتروشیمی و تحریک تقاضا، فضای مناسب به‎ منظور جلب سرمایه گذار خارجی، اتکا به سازوکار بازاری در تعیین قیمت های خوراک و مواد واسطه ای پتروشیمی پس از یک دهه اجرای سیاست های تقویت کننده بخش واردات (ایجاد تناسب میان‎ سیاست های آزادسازی قیمتی و تجاری)، تغییر جایگاه مداخلات دولت از سرمایه گذار به واحد برنامه ریز ارشادی و پایه ریزی سیاست های خوداتکایی بر صادرات محوری با ارزش افزوده بالا. حال که اعلام شده موج جدیدی از خصوصی‎سازی در راه است و هیئت واگذاری فهرستی از بزرگ‎ترین بنگاه‎های اقتصادی کشور و از جمله 19 درصد از سهام هلدینگ صنایع پتروشیمی خلیج فارس و 20 درصد از سهام شش پالایشگاه را منتشر کرده که قرار است سهام آنها واگذار شود، شایسته است با دقت بیشتری در فضای تحریمی عمل شود و پیش از هرگونه اقدامی، شرایط لازم و ضروری برای رشد و بالندگی این صنعت استراتژیک و بالطبع کلیت صنعت و اقتصاد ملی فراهم شود؛ ضرورت‎هایی که در گزارش ارزشمند ذکرشده در بالا چنین صورت بندی شده است:
-  بازتنظیم قیمت نسبی خوراک ذیل  نظام رگولاتوری
-  ترویج اقتصاد مقیاس، هم در تولید و هم در صادرات
-  حاکمیت نقشه راه در توسعه صنایع بالادستی، میان‎دستی و پایین‎دستی
-  ایجاد هماهنگی و تنظیم بازار داخلی و اعمال مشوق‎های صادراتی
-  ورود دولت به آینده‎نگاری صنعت و تحقیق و توسعه آن.
                