دو‌شنبه ۲ اردیبهشت ۱۳۹۸
-----------------------------------------
یادداشت
-----------------------------------------
خوداتکایی در روغن برای حکمرانی غذایی
-----------------------------------------

                    با وجود نقش پررنگ بخش کشاورزی در چرخه اقتصادی سال های اخیر، وابستگی بیش از 90 درصدی به واردات روغن (روغن خام و دانه های روغنی) از مهم ترین چالش های پیش رو در تحقق راهبرد حکمرانی غذایی به شمار می آید. لحاظ عوامل به جز تحریم ها از قبیل تغییرات اقلیمی، افزایش مصرف و کاهش منابع تولید، ضرورت دستیابی به حکمرانی غذایی را برای کشورمان ضروری می کند؛ بنابراین تدارک برنامه ای همه جانبه برای کاستن از این وابستگی کلان را باید از نخستین فوریت ها در بخش کشاورزی تلقی کرد. وزیر جهاد کشاورزی اعلام کرده است امکانات، تجهیزات و منابع در استان ها، باید برای تولید روغن و کنجاله و کشت کلزا بسیج شود و سه تا چهار میلیون هکتار آیش دیم در گندم داریم که می تواند به کشت کلزا اختصاص یابد. این نگاه برای توسعه کشت دانه های روغنی و در قالب برنامه جامع 10 ساله و نهایتا تولید کلزا در سطح یک میلیون هکتار را باید به فالی بس نیکو گرفت. با توجه به موفقیت های به دست آمده در سال های اخیر در محصولات راهبردی مانند گندم و شکر، این امید وجود دارد که خوداتکایی در زمینه روغن امری کاملا دست یافتنی و برخلاف طرح شتاب زده مشابه در دولت نهم مبتنی بر واقع گرایی باشد. واردات سالانه روغن خام، دانه های روغنی و کنجاله در حال حاضر با حدود دو میلیون تن و خروج چهار میلیارد دلار ارز فشار زیادی را بر امکانات عمومی کشور وارد می کند. اما نکته مهم تر، مصرف سرانه بالای این کالا در ایران (20 کیلوگرم) و در مقایسه با سرانه جهانی (12 کیلوگرم) است. با توجه به حدود 600 هزار تن بیش مصرفی مدیریت بخش کشاورزی باید سهم مشارکت مردم را در کاهش این رقم بزرگ از نظر دور نداریم. برای جلب چنین مشارکت اجتماعی ای، ضرورت هماهنگی تمامی نهادهای رسانه ای و فرهنگ ساز و نیز دستگاه های اجرائی ذی ربط به چشم می خورد. در این صورت برای مدیریت طرح جامع توسعه دانه های روغنی این امکان فراهم می شود که هزینه برنامه 10 ساله خود را از محل این صرفه جویی تامین کند. پیشنهاد دیگر این نوشتار برای این طرح ملی آن است که کارخانه های روغن کشی داخلی در هر منطقه ای و مانند الگوی موفق کارخانه های قند، برنامه تولید دانه های روغنی را در ارتباط با کشاورزان منطقه خود بر عهده بگیرند. گسترش تولید دانه های روغنی فقط با تکیه بر محصول کلزا، ریسک اجرای این برنامه توسعه را بالا می برد. بنابراین برای احتراز از اپیدمی یک بیماری یا شیوع یک آفت در سیستم تک تولیدی، باید به توسعه دیگر محصولات روغنی از قبیل آفتابگردان و گلرنگ و... در شرایط دیم اهتمام ورزید. همواره دستیابی به سطح خوداتکایی در محصولات اساسی با واکنش های منفی حلقه هایی روبه رو می شود که منافع خود را در خطر می بینند و باید برای جدال های تبلیغاتی اهرم هایی خاص مهیا بود؛ اهرم هایی که به هر حال در این هزینه و مصرف مسرفانه از ثروت ملی، برای خود تاکنون رونقی تولیدستیز برپا کرده اند.
                