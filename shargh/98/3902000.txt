شنبه ۲۱ اردیبهشت ۱۳۹۸
-----------------------------------------
یادداشت
-----------------------------------------
چرا تبلیغ معنویت دیده نمی شود؟
-----------------------------------------

                    سه شنبه ای که گذشت، اولین شبی بود که هم وطنان باایمان، گام در ماه خدا نهادند، با اذان مغرب افطار کردند و به این طریق، به متن یک ضیافت پرنور و برکت وارد شدند. از دیدگاه معرفتی دراین باره نکته ها هست که می توان بیان کرد اما موضوع این یادداشت دیدگاهی اجتماعی است که با شناخت هرچه بیشتر جامعه کنونی می توان درباره آن صحبت کرد. پرسش این است که با نظر به شرایط حاکم، تا چه اندازه می توان به استقبال عمومی از ماه رمضان فکر کرد. نسل امروز، در این سال ها چه تغییراتی از سر گذرانده است؟ چه کسانی در اجتماع امروز، در کنار مراجع فکری پیشین، مطرح شده اند؟ اولویت های زنده آنها هم اینک چیست؟ پرسش هایی که معمولا در رسانه های عمومی به عمق آن پرداخته نمی شود، تک مضراب هایی نواخته می شود که اتفاقی به نظر می رسند اما باز هم به گوش خوشایند هستند. یکی از آنها در همین سه شنبه شبی که گفته شد، رخ می دهد؛ مسابقه ای زنده از شبکه سه سیما در حال پخش است که در استادیوم بزرگی در انگلستان برگزار می شود. «آنفیلد» را مطبوعات لندنی معبد جوانان می خوانند! حساسیت بازی در آن مکان، بسیار بالاست؛ زیرا تیم فوتبال میهمان، بارسلونا، خواب پادشاهی در لیگ قهرمانان اروپا را می بیند و می خواهد کار را برای حریف سرسختش تمام کند. دقایق نخست این مسابقه است، تصویری از یک بازیکن تیم لیورپول دیده می شود که خارج از زمین فوتبال، کنار تماشاگران روی سکوها نشسته است. گزارشگر ایرانی، او را چنین معرفی می کند؛ محمد صلاح، بازیکن تاثیرگذاری که امشب به سبب مصدومیت، بازی نمی کند. مزدک میرزایی ادامه می دهد این بازیکن مسلمان، چنانکه خودش گفته، می خواهد تمام ماه رمضان را روزه بگیرد و بازی های پیش رو، نمی توانند مانعی بر سر راه او باشند. این جمله فرامتنی بسیار بااهمیت است که دقیقا می تواند بر ذهن و دل بینندگان پرشمار تلویزیون موثر واقع شود؛ زیرا فرد یادشده، محبوبیت زیادی دارد و برای یک مخاطب، فقط یک یادآوری کافی است تا پیام رسانه تصمیم ساز شود و کارهای زیادی بکند. قطعا اگر پیامی هرچند کوتاه در شرایط مناسبی ادا شود، می تواند تاثیرگذار باشد. کاری که تلویزیون برای آن برنامه مدونی ندارد و به جای آن با تکرار برنامه های کلیشه ای بلندمدت خود فکر می کند که توانسته رسالت خود را به نحو مطلوب به انجام برساند اما در واقعیت قضیه، همان برنامه های شعاری که بدون نیازسنجی واقعی به تولید رسیده اند، منجر به نوعی مقاومت و سرخوردگی بین جوانان شده است؛ مسئله ای که در محفل های غیررسمی از آن به نام «دین گریزی» تعبیر می کنند. مدت هاست عناصر تدبیر و مخاطب شناسی در این رسانه فراگیر، حضور چشمگیری ندارد. عموما افرادی مجری کار می شوند که رسانه ای نیستند بلکه شاید با سفارش آمده باشند. گویا دروازه سازمان به این پاشنه می چرخد تا اشخاص موردنیاز و متخصص رسانه و اجرا، در سایه بایستند یا به شکل ناگواری تخطئه شوند. حال با توجه به مسئله کم کاری رسانه، می توان به این تک مضراب ها دل خوش کرد اما بحث این است که نکته تشویقی گزارشگر فوتبال را چند نفر در آن شب واقعا شنیده اند؟ روزه داری یک بازیکن سرشناس که اصالتا مصری است اما محبوبیت جهانی دارد، می تواند پیام مهمی برای جامعه مستعد دینی باشد؛ چنانکه یک کارتون پرمحتوا یا بحث روان یک کارشناس شاداب که پیامی از دین دارد می تواند اثرگذار باشند. گزاره ای که نباید از آن غفلت کرد، این است که نکته ای هم وجود دارد که به اندازه خود پیام، مهم است؛ شناختن فضای ذهنی مخاطب در کنار سنجش نیازهای عینی او برای یک برنامه ساز چون نان ش ب واجب است. این دو مقوله نیاز به بازتعریف دارد. مثلا با توجه به خاطرات مشترک و روزانه مخاطبان ایرانی می توان به این پرسش پاسخ داد که با فرض آنکه رسانه های دیداری و شنیداری کارشان را بلد باشند، تا چه اندازه، پیام های دینی شنیده می شوند؟ اگر یک مخاطب جوان که در انتظار کاری دائمی است و به هر بنگاه کاریابی که دستش می رسد، مراجعه می کند و پاسخی نمی گیرد، یکباره بشنود که عده ای سودجو در همین شهر هستند که به درآمد ماهانه ای بالغ بر پنج میلیارد از کار برج سازی یا دلالی فولاد و شبیه آن رسیده اند و از راه گرانی بی دلیل کالا یا رابطه بازی با عده ای توانسته اند مردم را به شکل خاموش چپاول کنند، آن مخاطب چگونه می تواند پیامی سرشار از معنویت دریافت کند؟ آیا با نظر به شرایط روحی مخاطب، او قادر به شنیدن این گونه پیام ها هست؟ اینجاست که باید کارگزاران جامعه به کمک اصحاب رسانه بشتابند و به وظیفه خطیر خود عمل کنند.
البته نکته امیدوارانه ای هم هست که متاسفانه پشت ابرها پنهان مانده و ضرورت بازشناسی آن، بازهم بر عهده علمای رسانه است؛ چنانچه لایه های زیرین جامعه کاویده شود، به ویژه از نهضت مشروطیت به این سو که در صد سال اخیر رخ داده پژوهشی جدی به عمل آید، مشاهده می شود که خاطرات تاریخی از ماه های رمضان، جایگاه رفیعی در میان سایر رویدادهای دینی این مردم دارد. شاید یکی از دلایل آن، عجین شدن این ماه عزیز با آیین های فتوت و جوانمردی باشد. رویدادهای اجتماعی شهادت می دهند که دیرینه بودن این گونه رسوم پهلوانی، ریشه در هویت این ملت دارد. همین حقیقت، سبب می شود تا مناسک و عبادات رمضان در قلب مردم حفظ شود و تقریبا از آسیب نسل ها و عصرها در امان بماند. روزه گرفتن را تنها نمی توان کاری فردی برای تهذیب نفس و خودسازی قلمداد کرد بلکه تنفس اجتماعی در این ماه خدا مانند خون حیات بخشی است که در رگ های جامعه به جریان می افتد تا اندیشه همیاری و دستگیری همسایه و همشهری و مستمندان جاهای دور در آن به گردش افتد. رمضان، همچنان ظرفیت فشرده ای در خویش دارد که با آزادشدن آن می توان به اجرای مساوات اجتماعی امیدوار شد و به این ماه باید از نظرگاه جمعی نگریست. برکات رمضان، فقط نباید به یک ماه خلاصه شود بلکه پرتوهای مبارک آن می تواند در طول یک سال بدرخشد و بر سایه های ناهموار جامعه بتابد.
                