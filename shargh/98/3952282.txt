پنج‌شنبه ۷‌شهریور ۱۳۹۸
-----------------------------------------
یادداشت
-----------------------------------------
کارتخوان؛ پوست خربزه زیر پای پزشکان یا مردم
-----------------------------------------

                    مطالبه نصب کارتخوان در مطب پزشکان موضوع غریبی نبود و اگر از ابتدا نسبت به آن حساسیت نشان داده نمی شد، همانطور که در بسیاری از مطب ها وجود داشت، می شد بدون حاشیه در مطب هایی که نصب نشده بود نیز نصب شود. اما برخی واکنش ها توسط بخشی از پزشکان موجب داغ شدن موضوع در فضای افکار عمومی شد و برخی جریانات هم آن را بل گرفتند و دستمایه کنایه و تخریب قرار دادند. این واکنش های اعتراضی از سه جنبه بود. یکی اجباری و تحمیلی بودن، دوم تبعیض آمیزبودن این اجبار و سوم گره خوردن آن به پرداخت مالیات.
معترضین می گفتند کارتخوان خوب است اما نباید کسی را مجبور به کاری کرد که از نظر قانون الزامی ندارد و اگر نصب کارتخوان خوب است و این کار را می خواهید اجباری کنید، همه صنوف را ملزم کنید. چرا فقط ما پزشکان؟ و نهایتا اینکه شما با طرح اینچنینی الزام نصب کارتخوان در مطب پزشکان، تلویحا دارید پزشکان را متهم به فرار از دادن مالیات می کنید و این توهین به جامعه پزشکی است. و این در حالیست که پزشکان رسما مالیات خود را تمام و کمال پرداخت می کنند و اگر استثنا وجود داشته باشد، نباید به خاطر آن یک صنف شریف را متهم کرد.
این نکته را نباید از نظر دور داشت که گارد و حالت تدافعی پزشکان در مقابل الزام نصب کارتخوان، پیامد سخنان، تصمیمات و رفتار آمرانه و گاه تند وزیر سابق بهداشت و درمان و نیز یکی دو مورد سخنان رئیس جمهور در این سیاق بود. شاید اگر آن پس زمینه وجود نداشت، موضوع نصب کارتخوان نیز این مقدار موضوعیت نمی یافت و موجب واکنش نمی شد.
از همان ابتدا روشن بود که زیرپای پزشکانی که در برابر نصب کارتخوان موضع می گیرند سفت نیست. با این حال وقتی شورای نگهبان الزام نصب کارتخوان را برای همه صنوف رد کرد یک فرجه ای پیدا شد و موضوع قدری فروکش کرد تا اینکه دولت این الزام را برای پزشکان در لایحه بودجه قرار داد، مجلس آن را تصویب و شورای نگهبان تایید کرد. وقتی موضوع تبدیل به قانون شد، سازمان امور مالیاتی به صورت جدی تری مبادرت به اجرای آن کرد. پس از آن بود که همان واکنش ها با شدت بیشتری از جانب برخی پزشکان ادامه یافت. این واکنش ها به شدتی بود که آن دسته از پزشکان که این نوع واکنش را نادرست و بی فایده می دانستند، برای اینکه متهم نشوند که پشت صنف خود را خالی کرده اند، ترجیح دادند سکوت کنند. این نوع واکنش در برابر نصب کارتخوان در جایی تصمیم گیری نشده بود اما به صورت یک فرایند هیجانی فزاینده تبدیل به گفتمان غالب در بین پزشکان شد. تا جایی که وقتی سازمان نظام پزشکی در تعامل با سازمان امور مالیاتی و در شیوه اجرای قانون بیانیه مشترک صادر کردند، نظام پزشکی برخی شهرستان ها رسما بیانیه داده و نظام پزشکی مرکز را که نماینده صنف پزشکان تلقی می شود، تخطئه کرده و اعلام کردند از نصب کارتخوان سر باز خواهند زد!
نصب کارتخوان کار بدی نبود و مخالفت با الزام و حتی الزام تبعیض آمیز به آن نباید این مقدار حیثیتی می شد. این هم روشن است که مالیات دین شهروندان و پرداخت آن وظیفه است. هیچ شهروندی نباید به خاطر اینکه شهروند دیگری مالیات خود را درست و شفاف نمی پردازد از پرداخت مالیات خود طفره برود و یا پرداخت خود را منوط به اخذ مالیات از دیگران کند. بلکه در یک جامعه نرمال همه باید در پرداخت مالیات پیشقدم شده و دیگران را نیز ترغیب و تشویق به پرداخت آن کنند.
مالیات درآمد پزشکان در مراکز دولتی و عمومی و بیمارستان ها خود به خود کسر و به حساب خزانه واریز می شود. در این مورد همه چیز شفاف است. آنچه محل مناقشه است، درآمد پزشکان در مطب ها و بعضا مواردی است که خارج از حد تعرفه حاصل می شود. این موارد هرچند عمومیت ندارد، اما به هر حال شفاف نیست. دولت خواسته است با نصب کارتخوان متصل به سامانه مالیاتی کشور این موارد را شفاف و مالیات مربوطه را بر اساس قانون اخذ نماید. به هر حال چه با تعرفه های قانونی و چه خارج از تعرفه، وقتی درآمدی کسب می شود باید مالیات آن توسط مودی پرداخت و توسط سازمان امور مالیاتی اخذ شود. سازمان امور مالیاتی می گوید درآمد چه قانونی، چه غیرقانونی(خارج از تعرفه)؛ هر درآمدی هست باید مالیات آن پرداخت شود. به نظر من این حرف غیرمنطقی نیست.
نگارنده وقتی موضوع را همین مقدار ساده می دیدم در جمع های خصوصی تذکر می دادم این اشتباه است که پزشکان در برابر موضوع ساده «لازم و مفید بودن نصب کارتخوان در جهت تسهیل کار مراجعین و شفاف نمودن درآمدها و در نتیجه پرداخت مالیات آن» موضع منفی بگیرند، چرا که به راحتی نزد افکار عمومی محکوم و منفعل می شوند. همچنین اگر موضوعی ولو بد یا غلط، تبدیل به قانون شده است و این قانون ولو تبعیض آمیز در ذات خودش و بدون مقایسه با دیگران بلااشکال است، نباید و نمی توان در برابر اجرای آن مقاومت کرد. با توجه به این نکات، لازم بود که پزشکان خودشان بر نصب کارتخوان و پرداخت شفاف مالیات تاکید کرده و اعلام می کردند که «ما پزشکان در این کار پیش قدم می شویم تا الگوی دیگران باشیم» و پس از این اعلام به دولت توصیه می کردند این رویه را در مورد سایر صنوف نیز اجرا کند و خودشان هم در فرهنگ سازی شفافیت درآمد و پرداخت مالیات و ترغیب سایر صنوف به آن تلاش می کردند. باید به این نکته توجه می شد که موضوع نصب کارتخوان در مطب ها یک «پوست خربزه» زیر پای پزشکان است. نباید اجازه داده می شد پزشکان که همواره دارای اعتبار اجتماعی بسیار بالایی در مقایسه با اقشار مختلف و دیگر گروه های مرجع اجتماعی بوده اند، نزد افکار عمومی تنزل رتبه بیابند. برای اینکه این گونه نشود، این چالش را که چنین فرایندی دارد، باید به سرعت متوقف کنند. نباید اجازه داده شود که در هر محفل و مجلسی این فرصت فراهم شود که کسانی علیه پزشکان علی العموم صحبت و آنان را هجو کنند.به نظر می رسد کسانی نیز از این وضعیت خرسندند و بر آتش آن می دمند.علاوه بر این با دقت نظر، به تازگی چنین به نظر می رسد که سناریوی دیگری مبتنی بر این فرایند طراحی شده و در حال اجراست. از سال گذشته که موضوع نصب کارتخوان در مطب پزشکان تبدیل به یک بحث چالش برانگیز شد، صداوسیما همواره بر آتش آن دمیده و به انحای مختلف پزشکان را آماج برنامه های طنز؛ ولی در واقع تخریبی قرار داده است. این جهت گیری به تازگی و به ویژه در شبکه سه صداوسیما مشخص تر دنبال شده است. به نظر می رسد این بار پزشکان وسیله ای شده اند برای اهدافی که درباره مردم دنبال می شود. سناریونویسان پی برده اند که پزشکان در جامعه دارای چند ویژگی هستند: اولا پرتعداد بوده و در متن جامعه گسترده اند. ثانیا ارتباط وثیقی بین آنها و مردم وجود دارد. ثالثا از یک استقلال نسبی شغلی و درآمدی برخوردارند و به همین دلیل به راحتی تحت انقیاد درنمی آیند و نهایتا اینکه هنوز در زمره معتبرترین اقشار و صنوف اجتماعی قرار دارند؛ به طوری که در یک نظرسنجی معتبر که در سال گذشته انجام شد، همچنان در رتبه های بالای اعتبار اجتماعی قرار دارند و این در حالی است که اعتبار برخی اقشار دچار سقوط مفرط شده است.فردای روز پزشک، یعنی دوم شهریور سال جاری، در برنامه بامدادی شبکه سوم سیما و در حالی که با تدبیر سازمان نظام پزشکی موضوع چالش بر سر کارتخوان در حال فروکش کردن بود، مجری برنامه با نمایش یک پاورپوینت با عنوان «راهنمای فرار از مالیات حتی با کارتخوان» اعلام می کند که حتی اگر پزشکان کارتخوان هم نصب کنند، چهار شیوه برای فرار مالیاتی برای آنها پابرجاست و به تمسخر، این چهار شیوه یا راه را برای بینندگان توضیح می دهد. باید هدف این نوع برنامه ها را با دقت جست وجو و تحلیل کرد که آیا تقبیح فرار مالیاتی موضوع است یا هدف دیگری دنبال می شود؟! مهم ترین جرم های اقتصادی عبارت اند از:غارت، دزدی، خفت گیری، اختلاس، کلاهبرداری، خیانت در امانت، رشا و ارتشا، احتکار، رانت خواری، پول شویی، قاچاق کالا و ارز و اخلال در نظام پولی و ارزی کشور، اخلال در نظام تولیدی و صادراتی کشور، پرداخت نکردن بدهی و فرار مالیاتی.فرار مالیاتی یعنی کسی درآمد خود را از اداره مالیات پنهان کند و به این صورت مالیاتی را که باید قانونا به خزانه بیت المال بپردازد، نپردازد. بیشتر این موارد از سوی کسانی صورت گرفته و می گیرد که قدرت و اعتبار خود را از مناصب خود دریافت کرده اند، زدن انگ فرار مالیاتی به یک صنف که در زمره معتبرترین اقشار جامعه است، هدف دوگانه ای را دنبال می کند: یکی «ایزگم کردن» یعنی منحرف کردن ذهن جامعه از فاجعه اختلاس، رانت و... و دیگری، تخریب یک صنف معتبر و مستقل که پتانسیل آن را دارد که به عنوان یک گروه مرجع اجتماعی در شرایط بحرانی تاثیراتی تعیین کننده بر جامعه و حرکت مردم بگذارد.اکنون به نظر می رسد که پرداختن به موضوع نصب کارتخوان در مطب پزشکان که قابلیت فراگیرشدن دارد، پوست خربزه ای است که زیر پای مردم انداخته شده تا ذهن آنها را از برخی موضوعات اصلی اقتصاد کشور منحرف کرده و با خلق یک چالش دامنه دار بین مردم از یک سو و پزشکان از سوی دیگر، مردم را پی نخودسیاه فرستاده و پزشکان را نیز از اعتبار بیندازد.از این رو اولا همکاران شریف خود را دعوت می کنم که از این ورطه بیرون بیایند و با یک اقدام نمادین که می تواند اعلام رسمی اتصال کارتخوان های موجود در مطب ها به سامانه مالیاتی در صورت فقدان نصب آنها باشد، پیشگام شفافیت حرفه ای و درآمدی شده و ثانیا از مردم شریف می خواهم اجازه ندهند افکار عمومی آنها به انحراف رفته و از پیگیری موضوعات اصلی که سرنوشت جامعه و کشور را رقم می زند، باز بماند.
                