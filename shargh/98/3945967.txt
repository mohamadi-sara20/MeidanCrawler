چهار‌شنبه ۲۳ مرداد ۱۳۹۸
-----------------------------------------
یادداشت
-----------------------------------------
برنامه «عصر جدید» و فرضیه 10 هزار ساعت
-----------------------------------------

                    معدود مواقعی است که وقتی در کارگاه های تقویت توانایی های روان شناختی از شرکت کنندگان پرسیده می شود عدد 168 چه مفهومی را تداعی می کند، دست کم یکی از آنان به درستی به تعداد ساعات یک هفته اشاره کند. بر اساس این، یکی از موضوعاتی که در مدیریت زمان مطرح می شود، حداقل واحد زمان برای برنامه ریزی است: هفته؛ هفته ها، ماه را شکل می دهند، ماه ها فصل را به دنبال دارند، فصل ها سال را به ارمغان می آورند و در نهایت سال های زندگی ما شکل می گیرند. روشن است که برای اینکه سال های زندگی ما دستاوردی به دنبال داشته باشد، می طلبد که ماه ها، فصل ها و سال ها در چشم اندازی طولانی مدت به درستی مدیریت شوند. این هدف، محقق نخواهد شد؛ مگر اینکه 168 ساعت هفتگی به درستی صرف شود. از این رو وقتی که به شکلی بهینه از زمان بهره ببریم، مشروط به آنکه علاوه بر منافع خود، شرایط و منافع دیگران را هم در نظر داشته باشیم، به احتمال زیاد در بسیاری از مواقع به دستاوردهای مدنظر خود خواهیم رسید. آندرس اریکسون و همکارانش سال ها پیش (1993) در تحقیقی مفصل این موضوع را مطرح کردند که افراد موفق در حوزه های مختلف، دست کم 10 سال زمان یا 10 هزار ساعت صرف کرده اند تا به سطحی مثال زدنی از تبحر در حوزه خود برسند. مفهومی کلیدی که آنان وارد حوزه روان شناسی کردند، تمرین آگاهانه (deliberate practice) بود. این مفهوم، جایگاه توانایی های ذاتی را که تا قبل از آن به عنوان عامل اصلی سرآمدبودن در نظر گرفته می شد، متزلزل کرد. برای مثال در بازی شطرنج چیزی در حدود 50 هزار الگوی بازی وجود دارد که قاعدتا برای اینکه کسی رتبه استاد بزرگی را کسب کند، لازم است که سال ها وقت صرف یادگیری آنها کند. بر اساس این می توان بار دیگر، به آن جمله معروف ارجاع داد که یک موفقیت یک شبه دست کم 10 سال طول می کشد. البته شکی وجود ندارد که موفقیت های یک شبه نیز وجود دارند؛ ولی به احتمال بسیار زیاد این دست از موفقیت ها عمر درازی نخواهند داشت. درک اهمیت تمرین و ممارست می تواند به تنهایی به افراد کمک کند که با صرف وقت، به آرزوهای خود جامه عمل بپوشانند؛ البته مهارت هدفمندی می تواند فرایند رسیدن به اهداف را تسهیل کند. وقتی که افراد بتوانند بین آرزوها و اهداف خود، تمایز قائل شوند، وقتی بتوانند اهداف خود را به انواع واقع بینانه و غیرواقع بینانه تقسیم کنند؛ وقتی بتوانند اهداف واقع بینانه خود را زمان بندی کنند؛ به این معنی که تعیین کنند مصمم هستند در چه بازه زمانی به آن برسند (کوتاه مدت، میان مدت یا بلندمدت)؛ وقتی بتوانند متناسب با حوزه مدنظر، از تجربیات افراد متخصص بهره ببرند، همگی دال بر آن است که به خوبی می دانند لازم است چه مراحلی را طی کنند تا به اهداف خود برسند. جمله ای به نقل از نیچه مطرح می شود که فرد هدفمند مانند یک شکارچی است؛ شکار به هر سمتی که برود، شکارچی جهت حرکت خود را به آن سمت تغییر می دهد. آن شکارچی، شکارچی است که با مداومت پا به پای شکار خود نفس نفس بزند، تا در نهایت به او برسد. با توجه به دو قابلیت اشاره شده (مدیریت زمان و هدفمندی) وقتی سبک زندگی ما ایرانیان مورد مشاهده قرار گیرد، بیشتر هدر دادن و به بطالت گذراندن زمان دیده می شود: آمار کتاب خوانی، زمان صرف شده در فضای مجازی، مطالب دنبال شده در موتورهای جست وجوگر، خیل فارغ التحصیلان فاقد تخصص در رشته دانشگاهی خود و... همگی نشانه های مهمی از بی هدفی و هدر دادن عمر هستند. از سوی دیگر وقتی قهرمانی تیم ملی جوانان والیبال کشورمان در جهان به وقوع می پیوندد، وقتی عظیم قیچی ساز بدون کپسول اکسیژن موفق به صعود 14 قله بالای هشت هزار متر می شود، وقتی حسین زنجانیان اولین مدال ایران در ماده تکنیکی دانهیل دوچرخه سواری قهرمانی آسیا را کسب می کند، این باور قوت می گیرد که ما ایرانیان ورای ظاهر بی تفاوت مان درباره زمان و کار، سخت در تلاش هستیم که با اثبات خود، به درستی بر اعتمادبه نفس خود بیفزاییم. البته روشن است که در محقق شدن دستاوردهای ورزشی اشاره شده و به ویژه ورزش های گروهی، به هیچ عنوان نمی توان نقش مدیران و سیاست گذاران ورزشی را کم اهمیت در نظر گرفت؛ کما اینکه به احتمال زیاد، دوران 18ساله مدیریت محمدرضا یزدانی خرم نقش مهمی در موفقیت های خیره کننده والیبال کشورمان در همه رده های سنی داشته است. بی تردید اعطای نشان لیاقت به او در سال 1383 از سوی رئیس جمهور وقت دلیلی است بر این مدعا.
در این ایام نمی توان درخصوص مدیریت زمان، هدفمندی و اوقات فراغت صحبت کرد، ولی از استعدادها و مهارت هایی که در برنامه عصر جدید موجب ایجاد موجی از نشاط در کشور شدند، صحبتی به میان نیاورد. این برنامه به روشنی نشان داد که چه بسیارند جوانانی که بدون هیچ حمایتی، سال هاست در حوزه های مورد علاقه خود، سخت مشغول کسب تجربه و در نهایت سرآمدشدن هستند. واضح و مبرهن است که اگر شرکت کنندگان در این برنامه، دل خوش بودند به رفتن بی انگیزه به دانشگاه، پیدا کردن یک شغل دولتی و... هیچ گاه به مهارت های فعلی شان دست نمی یافتند. اگر راه یافتگان به فینال اولین دوره مسابقه عصر جدید از گروه دختران نینجا تا سعید فتحی روشن، فاطمه عبادی، محمد زارع و پارسا خائف ارزیابی شوند، می توان به دو موضوع مهم دست یافت. اول اینکه عملکرد آنان به خوبی در مدل 10 هزار ساعت ممارست اریکسون جای می گیرد. البته که پارسا خائف به عنوان کم سن ترین عضو فینال، فرصت این را نداشته است که 10 سال در حوزه آواز تجربه کسب کند، ولی ظرافت های آوایی او دال بر آن است که میزان قابل توجهی از عمر خود را در یادگیری و تمرین موسیقی صرف کرده است تا در این سن و سال به این درجه از پختگی برسد. قاعدتا قانون 10 هزار ساعت تمرین در مورد افرادی نظیر سعید فتحی روشن با اجراهای شگفت آور و دیگر شرکت کنندگان مصداق بارزتری دارد. با وجود این عملکرد محمد زارع ارزش آموزشی بالایی دارد. تصور کنید که او به تحصیلش ادامه می داد و هم اکنون به عنوان یک فارغ التحصیل دانشگاهی، حسرت به هدردادن 16 سال از عمرش را می خورد. تصمیم شجاعانه او، باعث شد که در حوزه مورد علاقه اش وقت صرف کند. روشن است که منظور این نیست ترک تحصیل بهترین انتخاب برای رهایی از فضای آموزشی یاس آور است، ولی وقتی کسی استعدادها و قابلیت های خود را کشف کرده و درصدد شکوفاکردن آنها برآید، قطعا تصمیم های بسیار مهمی خواهد گرفت. دوم اینکه اگر برنامه عصر جدیدی ساخته نمی شد، این دسته از افراد جامعه به شکلی خودانگیخته کماکان مسیر فعلی زندگی خود را دنبال می کردند، ولی این نمونه از برنامه ها مبتنی بر نظریه یادگیری اجتماعی(social learning)، زمینه های هدف یابی و مدیریت زمان را در افراد مستعد ایجاد خواهند کرد. البته که سیاست گذار فرهنگی باید توان تحمل دیدگاه های برنامه سازانی مثل احسان علیخانی را هم پیدا کند به این معنی که بعد از گذشت چند سال از اجرای این برنامه و تبدیل شدن سازندگان آن به چهره هایی تاثیرگذارتر! بدون توجه به افکار عمومی، تصمیم به توقف آن نگیرد؛ اتفاقی که برای برنامه نود افتاد و هنوز هیچ مسئولی به شکل رسمی دلایل توقف برنامه محبوب نود و کنارگذاشتن تمام عیار شخص عادل فردوسی پور با تاثیرگذاری های فوق العاده اجتماعی اش را توضیح نداده است. ضمن اینکه این گونه اقدامات آگاهانه یا ناآگاهانه، موجب خواهد شد که در فرایند هدف گذاری قشر نوجوان و جوان جامعه این برداشت ایجاد شود که حتی اگر عادل فردوسی پور هم باشی به راحتی کنار گذاشته می شوی!
در پایان لازم است اهداف مدنظر از نگارش این مقاله، یادآوری شود. در حوزه فردی، در هر شرایط اجتماعی، افراد به خودی خود می توانند وقت خود را به هدر نداده و با دستیابی به اهداف مختلف، با رضایت خاطر بیشتری زندگی کنند. در حوزه سیاست گذاری، سه نکته قابل توجه است. اولین نکته اینکه کشور ما دارای سرمایه انسانی قابل قبولی است و چنانچه زیرساخت های لازم فراهم شود، رسیدن به جایگاهی درخورتوجه در حوزه توسعه پایدار، کاملا میسر است. نکته دوم، اهمیت نقش مدیران کشور در دستیابی به موفقیت هاست؛ شناخت پتانسیل ها، به کارگیری افراد متخصص، تهیه کردن منابع و زیرساخت های لازم مهم ترین وظیفه مدیران در بالابردن جایگاه مجموعه تحت مدیریت خود است و نکته سوم نقش برنامه هایی نظیر عصر جدید است که علاوه بر جوابگویی به نیاز بینندگان به سرگرمی و اوقات فراغت، شرایط اجتماعی برای رشد و شکوفایی نسل جوان را فراهم کنند.
                