یک‌شنبه ۵ خرداد ۱۳۹۸
-----------------------------------------
سرمقاله
-----------------------------------------
بریتانیا گرفتار بحران اروپایی
-----------------------------------------

                    پس از گذشت سه سال از رفراندوم عمومی مردم بریتانیا برای خروج از اتحادیه اروپا که به نام «برگزیت» شهرت یافت، اینک ترزا می، نخست وزیر این کشور، در پی ناکامی های متعدد در انعقاد قراردادی حداکثری با اتحادیه اروپا برای خروج که موافق خواسته های پارلمان و احزاب مخالف نیز باشد، روز جمعه استعفای خود را از پست نخست وزیری در داونینگ استریت اعلام کرد.همواره اروپا پاشنه آشیل روابط خارجی بریتانیا در چند قرن گذشته بوده است. جنگ های صد ساله با فرانسه (1337 تا 1453 میلادی) تا جنگ های 30ساله مذهبی (1618 و 1648)، روابط با آلمان و دو جنگ جهانی اول و دوم، افول امپراتوری بعد از دهه 40 و 50 میلادی، همه از جمله چالش های لندن در چگونگی رابطه با اروپا برای سیاست مداران بریتانیایی بوده است. بیش از هر زمان، این سخن تاریخی، امروز پرمعناتر است: «اروپا در سیاست بریتانیا یک مسئله سمی بوده است»، به ویژه نخست وزیران حزب محافظه کاری که در مسئله اروپا دولت آنها از ادامه کار خود بازایستاد: از مارگارت تاچر، جان میجر و دیوید کامرون تا ترزا می همه به نوعی به علت شکست در تنظیم روابط اقتصادی، سیاسی، حقوقی و امنیتی با اروپا مجبور به استعفا شده اند.اما پرسشی که همواره مطرح است، این است که چرا بریتانیا تصمیم به خروج از اتحادیه اروپا گرفته است و این تصمیم چه منافع و ضررهایی برای بریتانیا، اتحادیه اروپا و نیز آینده روابطش با آمریکا و دیگر کشورهای جهان از جمله ایران، بر جای خواهد گذاشت.
 از نظر تاریخی، بریتانیا همواره نگاهی بدبینانه برای عضویت در همکاری های اروپایی به ویژه اتحادیه اروپا داشته است؛ اتحادیه ای که اولین پایه های آن بعد از جنگ جهانی دوم ریخته شد تا اروپا دیگر وارد جنگ های هولناک نشود و در عوض به سوی هم گرایی و همکاری های اقتصادی، فرهنگی، سیاسی و امنیتی حرکت کند. در این راستا اتحادیه اروپا موفقیت های متعددی با پذیرش عضویت کشورهای اروپای شرقی بعد از فروپاشی کمونیسم و اتحاد جماهیر شوروی در 1990 به دست آورد و هم اکنون دارای 28 عضو است.بریتانیا چند بار در دهه 1960 برای عضویت در اتحادیه اروپا که آن موقع هنوز به نام جامعه اقتصادی اروپا EEC خوانده می شد، تلاش کرد؛ اما هر بار از سوی ژنرال دوگل، رئیس جمهور فرانسه، عضویتش رد شد. تا اینکه با رفتن دوگل، بریتانیا در سال 1973 به عضویت اتحادیه اروپا پیوست. از این لحاظ، بریتانیا را نمی توان به عنوان پایه گذار اتحادیه اروپا محسوب کرد. این در حالی است که آلمان و فرانسه دو موسس اصلی این اتحادیه هستند و بیشترین نفوذ را در ساختار و رهبری آن برعهده داشته اند. بریتانیا همواره به علت رقابت های پنهان و آشکار به ویژه با فرانسه، از این مسئله ناخرسند بوده است. بریتانیا به علت سابقه طولانی دوران امپراتوری خود که بنا به گفته مشهور که در آن امپراتوری به علت وسعت «خورشید غروب نمی کرد»، همیشه خواستار نقش پررنگ و اثرگذاری بیشتری در اتحادیه بوده است؛ اما عملا به چنین فرصتی دست نیافت که بخشی از علل این ناکامی، تحت تاثیر روابط سنتی و استراتژیک بریتانیا با آمریکا بوده است. حزب محافظه کار بریتانیا که خواهان اعاده قدرت از دست رفته امپراتوری قرن نوزدهمی این کشور و تقویت جایگاه جهانی آن در روابط بین الملل است، اولین بار مسئله رفراندوم جدایی از اتحادیه اروپا را در دوره آقای دیوید کامرون در سال های 2014- 2015 مطرح کرد؛ اما او شش ماه بعد از اعلام برگزاری رفراندوم از سمت نخست وزیری استعفا داد و انجام ماموریت خروج را به خانم تراز می واگذار کرد؛ زیرا کامرون تحت فشار اعضای حزب محافظه کار و سیاست های حزبی و نیز حامیان طرح خروج در مجلس لردها، مجبور به این کار شده بود؛ اما آقای کامرون در نظر و عمل، مخالف خروج از اتحادیه بود.
از جمله دلایلی که موافقان خروج از اتحادیه اروپا مطرح می کنند: از دست رفتن استقلال و حاکمیت ملی بریتانیا در روند قانون گذاری، سیاست گذاری در امور اقتصادی، کشاورزی، بهداشتی، مهاجرت و نیز فرصت های شغلی است. اما مخالفان خروج معتقدند خروج از اتحادیه بدون توافق اقتصادی، ضربه سنگینی بر بنیه اقتصادی بریتانیا وارد می کند زیرا 44 درصد کل تجارت خارجی بریتانیا با اتحادیه اروپاست و اصولا بریتانیا عضوی از خانواده اروپایی است و خروج از اتحادیه هم به ضرر این کشور و هم آینده سیاسی، اقتصادی و امنیتی اروپا خواهد بود. اما مشکل دیگر آنجاست که اتحادیه اروپا حاضر نیست بریتانیا در صورت خروج، از تمام مزایای بازار آزاد اقتصادی و گمرکی اروپا استفاده کند. بریتانیا از اینکه در کنار کشورهای ضعیف و کوچک اروپا و تازه عضو این اتحادیه بنشیند، در حالی که بعد از آلمان دومین قدرت اقتصادی اروپاست، احساس خوبی نداشته و همواره بر این باور بوده است که سالانه حدود 19 میلیارد پوند، یعنی هفته ای حدود 350 میلیون پوند به اتحادیه اروپا پرداخت می کند اما در مقابل، امکانات مساوی و موثری دریافت نمی کند. یکی دیگر از عوامل مهمی که در مسئله خروج بریتانیا از اتحادیه اروپا تاثیر داشته و نه تنها در اروپا، بلکه در بریتانیا در 10 سال گذشته گسترش یافته، حرکت های ملی گرایانه و ضدمهاجران است. حرکت های ملی گرایانه و بعضا افراطی در بریتانیا منتهی به ظهور احزاب چپ ناسیونالیستی- پوپولیستی شده است که با برخی احزاب اروپایی در آلمان، اتریش، فرانسه، هلند و ایتالیا ارتباط دارند. باید توجه داشت که مسئله برگزیت و خروج از اتحادیه اروپا، تاثیرات عمیقی بر ملاحظات سیاسی و روابط ملی چهار منطقه، انگلستان، اسکاتلند، ولز و ایرلند شمالی گذاشته است. اسکاتلند و ایرلند شمالی دو منطقه مهمی هستند که آینده الحاق و جدایی آنها از بریتانیا با مسئله خروج این کشور از اتحادیه اروپا گره خورده است. پارلمان و رهبران این منطقه خواستار جدایی از بریتانیا و کسب استقلال از این کشور در صورت خروج بریتانیا از اتحادیه اروپا هستند. 
در رفراندوم استقلال اسکاتلند در سال 2014 آنها فقط اندکی بیش از سه درصد آرای بیشتر برای جدایی از بریتانیا نیاز داشتند تا به رابطه 300ساله خود با بریتانیا تحت عنوان پادشاهی متحد
 United Kingdom پایان دهند. ایرلند شمالی نیز که درگیر جنگ داخلی 30ساله ای تا سال 1998 با رنگ و لعاب ملی گرایی و مذهبی بین پروتستان ها و کاتولیک ها بوده، خواهان جدایی از بریتانیا و الحاق به کشور ایرلند است. در صورت خروج بریتانیا از اتحادیه اروپا، احتمال اینکه این دو منطقه نیز با اطمینان بیشتری به سوی جدایی از بریتانیا بروند، بسیار زیاد است. استعفای خانم ترزا می در شرایط زمانی حساسی است؛ روزهایی که مردم بریتانیا و سایر کشورهای عضو اتحادیه اروپا از هفته گذشته در رای گیری پارلمان اروپا شرکت می کنند. تا دو هفته آینده خانم ترزا می از سمت نخست وزیری کناره گیری می کند و فرد دیگری از سوی حزب محافظه کار تا زمان برگزاری انتخابات عمومی پارلمانی، عهده دار این مسئولیت می شود. این فرد در جایگاه نخست وزیر باید بتواند مسئله خروج را عملی کند اما با گرفتارهای پیچیده ای در بحران اروپایی روبه روست: هم باید رضایت 27 کشور عضو اتحادیه اروپا را جلب کند و هم آرای اکثریت اعضای پارلمان در بریتانیا را به دست آورد، راه دیگر آنکه برای بار دوم، با مراجعه به آرای مردم، رفراندوم سراسری اعلام کند؛ وظیفه ای که هرکس نخست وزیر بریتانیا شود، به سادگی نخواهد توانست برگزیت را به سرمنزل مقصود برساند.
                