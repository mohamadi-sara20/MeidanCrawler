پنج‌شنبه ۲۴ مرداد ۱۳۹۸
-----------------------------------------
حرف اول
-----------------------------------------
گذشت از قصاص
-----------------------------------------

                    روز گذشته خانواده خانم «میترا استاد» مراتب اعلام گذشت و رضایت خود را از آقای محمدعلی نجفی اعلام و در اقدامی انسانی و اخلاق مدارانه، وساطت بزرگان جامعه را پذیرفتند و از قصاص آقای نجفی صرف نظر کردند. مسعود استاد، برادر مرحومه، در متن اعلام رضایت چنین مرقوم داشت: «... از خون عزیزمان گذشتیم و خرسندیم که هیچ معامله ای با خون آن بزرگوار نکردیم و امیدوارم آقای محمدعلی نجفی در این چند صباح باقی مانده، به دور از سیاست، به تزکیه نفس بپردازد...». نگارنده در احترام به خانواده محترم آن مرحومه، کلاه از سر برمی دارد و بر حسن نظر ایشان در اتخاذ تصمیم درست و اینکه خون را با خون نشستند، سر تعظیم فرود می آورد و آنان را می ستاید. این رفتار بلندنظرانه، در حقیقت همان
«قصاص» است و جان مایه قصاص براساس آنچه از تعالیم و آموزه های بزرگان آموخته ایم، جز این نیست که گفته اند: 
 «سزای عمل بد، عمل بدی است». خیام می فرماید:
ناکرده گنه در این جهان کیست بگو/ آن کس که گنه نکرد چون زیست بگو
من بد کنم و تو بد مکافات دهی/ پس فرق میان من و تو چیست بگو
روز گذشته محمدعلی نجفی و با این اعلام رضایت قصاص شد، اما نه با اعدام که با گذشت و انسانیت؛ او به دار مجازات آویخته نخواهد شد اما از دار مکافات در امان نخواهد ماند و تا روزی که زنده است عذاب وجدان ریختن خون یک انسان او را رها نمی کند.
اگر آقای نجفی مورد گذشت قرار نمی گرفت، بر اساس آنچه در فرایند رسیدگی در دادگاه کیفری استان مطرح و تایید شد، به دلیل ارتکاب قتل عمد حتما اعدام می شد. اینکه نیت او در ارتکاب این عمل قتل نبوده و قصد قتل نداشته، براساس قوانین جزائی جاری، رافع مسئولیت او و نافی عامدانه بودن قتل به دلیل استفاده از ابزار نوعا کشنده نبوده و هیچ گونه توجیهی برای این رفتار متصور نیست، جز همانی که پیش تر نیز عرض شد، خشم و عصبانیت شدید و عدم کنترل رفتار متاثر از وضعیت بحرانی روانی.
به نظر نگارنده جای رسیدگی به اتهام یک مجرم در فرایند محاکمه قضائی در پرونده خالی بود، مسئولی که می دانسته محمدعلی نجفی دیگر مقام حکومتی ندارد، مشمول مصوبه شورای امنیت کشور در برخورداری از محافظ شخصی نیست و مجوز اسلحه او تمدید نشده و به وظیفه خود عمل نکرده است. زیرا در صورت عمل به وظیفه آلت قتل در دست نجفی باقی نمی ماند و اگر اسلحه در اختیارش نبود، حتما قتلی نیز رخ نمی داد. گرچه این ترک فعل متاسفانه پیگیری نشد، امید است حداقل فایده رسانه ای شدن این پرونده خانوادگی، صدور دستور فوری برای جمع آوری اسلحه های غیرمجاز و حتی سلاح های مجازی باشد که بدون توجیه و ضرورت در دست مسئولان است و هرآینه می رود تا فاجعه دیگری را رقم بزند. 
                