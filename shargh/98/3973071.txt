سه‌شنبه ۳۰ مهر ۱۳۹۸
-----------------------------------------
یادداشت
-----------------------------------------
2 معضل سرنوشت ساز پایتخت
-----------------------------------------

                    ایران از نظر میزان برداشت از آب های زیرزمینی در صدر کشورهای جهان قرار دارد. طبق گزارش بانک جهانی، در سال 1962 میزان ذخایر آب شیرین تجدیدپذیر در ایران به ازای هر نفر معادل پنج هزارو 570 مترمکعب بوده که این میزان در سال 2014 برای هر نفر به حدود هزار و 644 مترمکعب کاهش یافته است. بر اساس این در فاصله 52 سال، کاهشی معادل 71 درصد در کل آب های تجدیدپذیر کشور اتفاق افتاده است. طبق آمار رسمی حدود 470 هزار حلقه چاه مجاز و حدود 320 هزار حلقه چاه غیرمجاز در کشور وجود دارد. برآوردهای نیمه دهه 90 شمسی تعداد چاه های عمیق کشور را 763 هزار و تعداد غیرمجاز آن را 380 هزار حلقه برآورد کرده بود. این به آن معنی است که به تعداد چاه های عمیق همچنان اضافه می شود. کل برداشت آب به صورت مجاز، 49 میلیارد مترمکعب و به صورت غیرمجاز 7.3 میلیارد مترمکعب است. استان تهران مساحتی بالغ بر یک میلیون و 900 هزار هکتار دارد. این استان با بارش متوسط سالانه 250 میلی متر جزء مناطق خشک کشور به حساب می آید. از ابتدای سال آبی 98-99 (از اول مهر) تا 27 مهر میزان بارندگی در استان تهران 0.3 میلی متر بوده که در مقایسه با مدت مشابه در سال آبی گذشته (27 میلی متر) 99 درصد کاهش و در مقایسه با متوسط 10ساله (9 میلی متر) حدود 96 درصد کاهش نشان می دهد. توسعه بیابان ها در نزدیک شهرها و توسعه کلان شهرها چالش های مهم اقلیمی دنیای امروز و آینده خواهند بود. وضعیت بیابانی در جنوب شهرستان ورامین در جنوب استان تهران توسعه یافته و شرایط طبیعی منطقه به سرعت به سوی تبدیل شدن به کویر به پیش می رود. سنجش میزان بارندگی در ایستگاه های جنوب استان تهران کاهش میزان بازندگی از 66 تا 80 درصد را در مقایسه با ابتدای دهه 30 شمسی نشان می دهد. بیابان های استان تهران از جنبه پوشش گیاهی عرصه ای معادل 31 هزار هکتار را در بر گرفته اند که 16.43 درصد از مساحت استان تهران را شامل می شود. این مناطق بیشتر در شهرستان های ورامین، شهرری، پاکدشت، ساوجبلاغ و تهران قرار دارند. فقط در استان تهران تعداد چاه های عمیق غیرمجاز 32 هزار حلقه برآورد شده است. حدود 10 هزار حلقه چاه عمیق غیرمجاز مربوط به شهر تهران و پیرامون آن است! در ناحیه جنوب آزادراه قم -گرمسار عملا وضعیتی کویری حاکم است. تغییرات اقلیمی که شامل فرایند گرم شدن جو زمین است، نماد مشخصی نیز در استان تهران دارد. در 60 سال گذشته هوای تهران حدود 2.5 درجه گرم تر شده است که حدود 1.5 درجه آن به حدود 20 سال آخر این دوره مربوط است. در استان تهران بیشترین تمرکز جمعیت به سوی جنوب و جنوب غرب و غرب استان تهران و در داخل شهر تهران به سمت مرکز و جنوب شهر تهران است. میزان فرونشست زمین در گستره غرب و جنوب غرب تهران (که اکنون جمعیتی حدود دو میلیون نفری را در خود جای می دهد) به حدود 30 سانتی متر در سال (هر سه سال یک متر!) می رسد. این فرونشست علاوه بر آسیب جدی بر زیرساخت های منطقه (مانند خطوط راه آهن)، خانه ها و ساختمان ها و دیگر تاسیسات را آسیب پذیرتر می کند؛ بنابراین در چنین وضعی عملا ریسک زمین لرزه بعدی (به دلیل افزایش آسیب پذیری) بیشتر می شود. شهر تهران و شهرهای پیرامونی آن همچنان از جذاب ترین جاهای کشور برای مهاجرت هستند. شرق و جنوب شرق تهران کانونی برای مهاجرت مهاجران از روستاها و شهرهای دچار خشک سالی شده از استان های خراسان، کرمان، سیستان و بلوچستان و همچنین حدود 500 هزار نفر مهاجر ثبت نشده؛ ولی برآوردشده افغانستانی است. در عوض جنوب، جنوب غرب و غرب تهران، برای مهاجران از استان های آذربایجان، اردبیل، کردستان و لرستان جذاب اند (سرعت رشد جمعیت در حاشیه غرب تهران، چهار درصد در سال بوده که عملا در دهه گذشته حدود دو برابر این رشد در حاشیه شرق تهران، حدود دو درصد در سال بوده است). 
کانون های مدرن جمعیتی که در سایت های دولت های پیشین طراحی و اجرا شدند (مانند شهر جدید پرند در 33 کیلومتری جنوب غرب تهران) عملا با چالش آب مواجه اند. اکنون از شمال غرب، غرب و جنوب غرب تهران طرح های مختلف انتقال آب برای هدایت آب شرب و مصرفی به شهر جدید پرند در حال اجراست. مکان یابی شهر جدید پرند در اقلیمی بیابانی و در کنار فرودگاه بین المللی امام خمینی صورت گرفته است؛ ولی معلوم نیست که چرا به این اولین نکته مهم برای توسعه این شهر که اکنون در سال 1394 جمعیتی 400 هزار نفری برای آن برآورد می شود و برای سقف جمعیتی 950 هزار نفر در آن برنامه ریزی شده است، تدبیر کافی نشده است. از مهم ترین نتایج و پیامدهای گرم شدن زمین و تغییر اقلیم در منطقه ما (ایران و کشورهای خاورمیانه و شرق مدیترانه) خشک سالی، از بین رفتن دریاچه های داخلی (مانند دریاچه ارومیه و مهارلو) و کمبود آب (در بسیاری از مناطق تنش آبی) است. ارزیابی نقشه های منتشر شده از سوی ناسا برای منطقه خاورمیانه نشان می دهد که در سال های 2003 تا 2010 منطقه ای بین عراق، سوریه و ترکیه مهم ترین کانون خشک سالی در این منطقه بوده است. توجه شود که آغاز جنگ داخلی در سوریه از مارس سال 2011 رخ داد و پدیده داعش از جولای 2013 به تدریج در همین ناحیه شکل گرفت که امروزه به صورت کانون تروریسم و بنیادگرایی و سلفی گری در منطقه خاورمیانه محل بیشترین و دلخراش ترین جنایت ها علیه بشریت است. آخرین فاجعه انسانی در این منطقه تهاجم نظامی ترکیه (اکتبر 2019) به ناحیه کردنشین شمالی سوریه به بهانه ایجاد امنیت در حاشیه مرزهای خود است. این کار پس از خروج نیروهای آمریکایی از سوریه صورت گرفت و متاسفانه تلفات زیادی به مردم کرد شمال سوریه وارد کرده است. ارزیابی این آمارها نشان می دهد که سرزمین ما و پهنه پیرامونی آن در معرض تغییرات اقلیمی قرار گرفته است. این تغییرات اقلیمی هم تحت اثر تغییرات دما و بارش و بر اثر توسعه ناپایدار رخ داده است. از نمادهایی از دخالت انسان در تغییرات اقلیمی می توان به موارد زیر اشاره کرد: استفاده نامتعادل از منابع آب، آمایش غلط سرزمین ایران به ویژه از سال 1370 به بعد، تمرکز نامتناسب جمعیت به ویژه به سوی مراکز استان ها و به طور خاص به سوی تهران، حفر چاه های عمیق مجاز و غیرمجاز و الگوی نامتناسب کشت در بسیاری از نواحی که با کمبود آب مواجه اند، انتقال های آب از حوزه هایی که آب داشته و تعادل اکولوژیک در آنها برقرار بوده، به مناطق پر جمعیت شهری مانند تهران و تبریز و کرمان و... و احداث جاده های مطالعه نشده در مناطق ویژه از نظر زیست محیطی مانند دریاچه ارومیه و البته طرح انتقال آب از دریای مازندران به استان سمنان که رئیس سازمان حفاظت محیط زیست نیز به تازگی بلامانع بودن اجرای آن را اعلام کرد! تغییرات اقلیمی، گرم شدن زمین و خشک سالی به مهاجرت هایی که در دهه اخیر بر اساس آمارهای موجود سرعت گرفته، انجامیده است. لازم است که توجه شود این فرایند در آینده، امنیت ایران و آینده حیات در کشور را تحت تاثیر قرار خواهد داد و آمایش سرزمین در سال های بعد حتما باید با لحاظ کردن این تغییرات اقلیمی صورت گیرد.
                