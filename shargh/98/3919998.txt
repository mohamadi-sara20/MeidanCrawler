پنج‌شنبه ۳۰ خرداد ۱۳۹۸
-----------------------------------------
حرف اول
-----------------------------------------
بیگانه ناهراسی در شاهنامه
-----------------------------------------

                    نبود پاره ای کلمات و ترکیبات در زبان فارسی مانند xenophobia و xenophile که در مفهوم بیگانه هراسی و بیگانه پرستی ترجمه شده و آشکار است که این کلمات لاتین در زبان فارسی معادلی نداشته اند؛ بلکه به نوعی گرته برداری شده اند، این واقعیت را بیان می کند که ایرانیان دست کم تا سده های اخیر رویکردی خردورزانه، متعادل و آگاهانه درباره بیگانه داشته اند. نبود شناخت دقیق و درست از بیگانه، خواه اروپایی و فرنگی و خواه آسیایی و شرقی، موجب می شود که بی سبب و بدون درکی درست، درباره آنان کراهت یا تمایل نشان دهیم و به سخن دیگر رویکرد نامتناسب با بیگانه و دست بالا گرفتن و فرودست نگریستن و خطرناک دانستن، همه و همه به دلیل ناتوانی در شناخت بیگانه است؛ تا آنجا که از بیم تاثیرگذاری بر فرهنگ ها و آیین های مان، راه را بر منافع خویش از طریق قطع ارتباطات فرومی بندیم. در جای جای شاهنامه با بیگانگان به گونه ای معقول برخورد می شود؛ نه بی سبب تنافری هست و کراهتی و نه بی دلیل تمایلی هست و وجاهتی. بیگانگان براساس منافع و مضار احتمالی شان ارزیابی می شوند و با آنان به همین شیوه معقول برخورد می شود.پیران ویسه چهره بیگانه ای است که با وجود آنکه در اردوگاه دشمن ترین دشمنان ایران جای دارد، محبوب ایرانیان واقع می شود و پیران تقریبا در سراسر حیات افراسیاب در کنارش حاضر است و به او مشاوره می دهد و بر تندروی ها و یکه تازی هایش دهنه می زند و او را از بسیاری از خطرآفرینی ها بازمی دارد. پس از آنکه افراسیاب بدون هیچ بهانه ای سپاه از جیحون می گذراند تا در ایران دست به ویرانی و غارت بزند، سیاوش آزرده و نگران از دسیسه سودابه از پدر می خواهد که فرماندهی مقابله با افراسیاب را به او بدهد و کاووس با فرزند برومندش موافقت می کند که به نبرد افراسیاب برود و رستم را نیز به دلیل جوانی سیاوش با او همراه می کند و چون نبردی درمی گیرد، دو سپاه با فرارسیدن غروب دست از جنگ می کشند تا روز دیگر روباروی یکدیگر قرار گیرند. نیمه شبان کابوسی به سراغ افراسیاب می آید که سخت هولناک است.
چو یک پاس بگذشت از نیمه شب
چنان چون کسی راز گوید به تب
خروشی برآمد ز افراسیاب 
بلرزید بر جای آرام و خواب
و در پاسخ گرسیوز که او را به دلداری آمده، می گوید:
بیابان پر از مار دیدم به خواب/ جهان پر ز گرد، آسمان پر عقاب
آن گاه افراسیاب از هشدار هولناک آن کابوس با مشاوران خود به مشورت می نشیند که یحتمل پیران از جمله ایشان است و افراسیاب را از جنگ با ایرانیان به هر بهایی بازمی دارند؛ ولی عناد و لجاج کاووس است که سیاوش را پناهنده درگاه افراسیاب می کند و سرانجام آن رخداد تلخ روی می دهد که زخم آن هنوز در ژرفاترین بخش روح هر ایرانی باقی مانده و پیوسته به گونه ای دیگر سر باز می کند. 
اما پیران وقتی خبر کشته شدن سیاوش را با آن شیوه دردناک بشنید، موی از سر بکند و مویه بکرد و جامه بر تن بدرید. 
چو پیران به گفتار بنهاد گوش/ ز تخت اندر افتاد و زو رفت هوش/ همی جامه را بر برش کرد چاک/ همی کند موی و همی ریخت خاک
پیران به توصیه پیلسم، یکی دیگر از تورانیان نیک خواه ایرانیان با شتاب خود را به توران می رساند تا از مصیبتی دیگر که کشته شدن فرنگیس است، جلوگیری کند؛ زیرا فرنگیس فرزند سیاوش را در بطن خویش می پرورد. 
بدو پیلسم گفت بشتاب زود/ که دردی بدین درد و سختی فزود/ فرنگیس را نیز خواهند کشت/مکن هیچ گونه بر این کار پشت
و پیران به هنگام، خود را می رساند و فرنگیس را از چنگال دژخیمان نجات می دهد و افراسیاب را سرزنش می کند که چرا آینده خود را این گونه تیره و تار کرده، خشم و کین ایرانیان را تا ابد برانگیخته است.
بیامد دمان پیش افراسیاب/ دل از درد خسته دو دیده پرآب/ چه آمد ز بد بر تو ای نیکخوی
که آوردت این روز بد آرزوی
و سپس فرنگیس را تحت حمایت خویش می گیرد و به همسر خردورز خویش، گلشهر می سپارد و چون فرنگیس کودک فرو می گذارد، گلشهر تولد کیخسرو را این گونه گزارش می کند:
بیامد به شادی به پیران بگفت/ که اینت به آیین خور و ماه جفت/ یکی اندر آی و شگفتی ببین/ بزرگی برای جهان آفرین
و پیران با خود پیمان می بندد که نگهبان خسرو باشد.
نمانم که یازد بدین شاه چنگ/ مرا گر سپارد به چنگ نهنگ
و سپس برای آنکه در دل افراسیاب مهر نواده خویش را بنشاند، بدین گونه خبر زاده شدن کیخسرو را به پدربزرگش می دهد که این ماهرو به کس شبیه نیست مگر خود شاه. 
بدو گفت خورشیدفش، مهترا/ جهاندار و بیدار و افسونگرا/ به در بر، یکی بنده بفزود دوش/ تو گفتی ورا مایه دادست و هوش/ نماند ز خوبی جز از تو به کس/ تو گویی که بر گاه شاه است و بس.
و سپس برای بازداشتن افراسیاب از کشتن کیخسرو او را روانه کوهستان کرده، به شبانان می سپارد.
شبانان کوه قلا را بخواند/وزان خرد چندی سخن ها براند/ که این را بدارید چون جان پاک/ نباید که بیند ورا باد و خاک
خسرو در سایه حمایت پیران روزهای کودکی را پشت سر می گذارد. نبردهای خونین بین ایران و توران به کین خواهی خون سیاوش درمی گیرد و ایرانیان نومید و غمگین از نبود جانشینی شایسته برای کاووس هستند که اکنون به پیران سالگی گام نهاده است. 
و گودرز در رویایی آگاه می شود که از پشت سیاوش پسری در توران زمین است و گیو را روانه می کند تا کیخسرو را بیابد و به ایران بازگرداند و چون گیو پس از هفت سال جست وجو کیخسرو را می یابد، به همراه مادرش، فرنگیس که یاد عشق شوی خویش را همچنان در دل گرامی می دارد و مهر مادری بر سر دارد، موطن خویش را رها می کند و به همراه گیو راهی ایران زمین می شود و با چه شکوهی از جیحون پرآب بهاری می گذرد و به ایران می رسد و پیران به فرمان افراسیاب در تعقیب آنان است. اما خود، اسیر گیو می شود ولی نه فرنگیس به کشته شدن پیران رضایت می دهد و نه کیخسرو و از گیو می خواهند که پیران را به خود وانهد تا به توران بازگردد. نیک اندیشی های پیران نسبت به ایرانیان و خردورزی های او چنان است که گودرز فرمانده سپاه ایران، پیران را به ایران دعوت می کند تا نزد خسرو بزرگوارانه با خانواده اش زندگی کند به خصوص آنکه از طریق جریره، دختر خویش، پدربزرگ فرود، برادر کیخسرو است و پیران با حس وطن پرستی از دعوت گودرز سر باز می زند.
شاهنامه نه تنها بی هراس از پیران به نیکی یاد می کند که از اغریرث برادر افراسیاب که سرانجام به دست افراسیاب به جهت حمایت از ایرانیان کشته می شود، یادی نیکو دارد و نیز رستم در نبردهایش با پهلوانان تورانی به گونه ای معقول و خردورزانه می نگرد و همین خردورزی است که ایران زمین را در پی آن همه فراز و فرود حفظ کرده است و امید آنکه همچنان حافظ ایران بماند.
                