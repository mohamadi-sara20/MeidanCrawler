پنج‌شنبه ۱۲ اردیبهشت ۱۳۹۸
-----------------------------------------
یادداشت
-----------------------------------------
مهار تهدید ترامپ از طریق منطق تجارت بین الملل
-----------------------------------------

                    در تاریخ 40ساله نظام جمهوری اسلامی ایران، هیچ دوره ای به اندازه دوره کنونی شاهد اوج گرفتن کشمکش ها و نزاع های کلامی برای اعمال تحریم ها میان ایران و آمریکا نبوده ایم. همواره سطحی از نرمش در روابط دو قدرت نسبت به طیف موضوعات مهم امنیتی، سیاسی و اقتصادی وجود داشته اما اکنون ترامپ رئیس جمهوری آمریکا همه پرده ها را کنار زده و شمشیر را از رو بسته است. به عبارت دیگر، تعارفات رسمی سیاسی و دیپلماتیک جایی در مرام فکری و رفتاری ترامپ و یاران تندروی او ندارد و دست به هر ابزار و وسیله ای برای تضعیف ایران زده اند. قراردادن نام سپاه در فهرست سازمان های تروریستی خارجی و دست آخر تلاش برای به صفر رساندن فروش نفتی ایران، اوج دشمنی و رفتار حداکثری و نهایت تلاش های ترامپ در مواجهه با ایران است. در این بین، این پرسش پیش روی نخبگان مطرح است که آیا راه چاره و گریزگاهی برای عبور از تهدید و خطر ترامپ وجود دارد و مهم تر از آن، آیا واقعا ترامپ تهدیدی جدی برای امنیت ملی ایران به شمار می آید؟ طرح این سوال از این جهت حائز اهمیت است که بسیاری در داخل و خارج آمریکا بر این باورند که رئیس جمهوری آمریکا فاقد جهان بینی مشخص و استراتژی بلندمدت است. به عبارتی، ترامپ بیشتر صدا و صوت است تا اجرا و عمل. بیشتر حرف می زند و توییت های جنجالی می نویسد. تجربه رفتار سیاسی شخصیت های بزرگ تاریخ مثل چرچیل و روزولت نشان از این دارد که برای کارهای بزرگ نیازی به تبلیغ و درشت گویی نیست. اساسا تاریخ روابط بین الملل گویای این است که اتفاقات بزرگ سیاسی با کمترین آگاهی و خبررسانی انجام شده است. از این جهت، هنر ترامپ بیشتر در همین جاروجنجال های سیاسی و حرف های بزرگ است. دوره ریاست جمهوری تقریبا سه ساله اش در کاخ سفید هم موید این است که قادر به راهبری سیاست و استراتژی بزرگ و مدت دار نیست. بن بست در مذاکرات با کره شمالی، جنگ تعرفه ها با چین، اتحادیه اروپا و حوزه نفتا نشانگر این است که رئیس جمهوری آمریکا دچار یک روزمرگی سیاسی و سیاست زدگی شده است. بی گمان، قصه ایران هم جدای از سبک رفتاری ترامپ با سایر بازیگران بین المللی نیست. اما تفاوت در اینجاست که ایران هم دشمنان قسم خورده ای در منطقه (عربستان سعودی و اسرائیل) دارد و هم در داخل آمریکا جناح های تندرو محافظه کاران بی میل به افزایش فشارها و سیاست های تحریمی علیه ایران نیستند. برای همین است که هر طرح و رویکردی از سوی ترامپ تقریبا بدون مخالفت جدی در داخل آمریکا و با استقبال کشورهای منطقه روبه رو می شود. ترامپ تاکنون هر طرحی که برای افزایش فشار و تحریم ایران به کنگره داده، با بیشترین رای مواجه شده است. دشواری مسئله ایران در همین جاست که در موضوع ایران تقریبا اجماع در هیئت حاکمه آمریکا شکل گرفته است. البته این امر نافی این نیست که ایران در برابر رویکرد فشار حداکثری ترامپ بی تفاوت بماند و صرفا به نظاره بنشیند. مهار و کنترل ترامپ در وهله اول نیازمند شناخت ماهیت ترامپ و در سطح بعدی استفاده از نقطه ضعف های اوست. در شناخت ترامپ باید به این امر توجه داشت که او دائما دنبال حاشیه سازی برای دیده شدن است. هر روز تمایل دارد از طرح و ایده جدیدش حرف بزند. برای او، امکان و شرایط عملیاتی شدن ایده اش مهم نیست، هدف گفتن و جوسازی است. بارها اتفاق افتاده که رئیس جمهوری آمریکا تز و طرحی نسبت به خیلی از مسائل بین الملل مانند ناتو یا مسئله تنش زدایی با روسیه داده که به هیچ وجه شرایط اجرائی شدن را نداشته است. در رابطه با ایران هم رئیس جمهوری آمریکا سناریوهای مختلفی را برای تضعیف ایران در منطقه پیشنهاد داده که به خاطر عدم امکان عملیاتی شدن، از سوی حامیان داخلی اش هم مورد توجه قرار نگرفته است. امروز هم داستان از همین قرار است. صداهای مخالف جدی در داخل کنگره آمریکا از تبعات جدی قرارگرفتن نام سپاه در فهرست سازمان های تروریستی خارجی برای امنیت نیروهای آمریکایی در خاورمیانه شنیده می شود. از سوی دیگر، در بحث تحریم های نفتی و تمدید نکردن معافیت هشت کشور بزرگ واردکننده، دیدگاه ها در داخل و خارج از آمریکا، از اجرائی نشدن سیاست ترامپ حکایت دارد. صرف نظر از مخالفت جدی دو قدرت بزرگ جهانی با تصمیم اخیر ترامپ در جایگزینی واردات نفتشان، به نظر می رسد به لحاظ منطق تجاری و ماهیت درهم تنیده اقتصاد جهانی، امکان محدودکردن صادرات نفتی ایران وجود ندارد. همان طور که کشورها و شرکت های بزرگ نفتی به خاطر ترس از مجازات های نفتی وزارت خزانه داری آمریکا، دنبال جایگزین کردن بازار نفتی شان هستند تا دچار ضرر و زیان اقتصادی نشوند؛ منطق بازار ایجاب می کند که نفت ارزان ایران در بازار جهانی مشتری بیشتری داشته باشد. فرض ما این است که در صورت تحریم کامل، ایران برای جلب رضایت بیشتر مشتری، نفتش را ارزان تر از بازار جهانی به فروش برساند. 
 این اصل طبیعی در بازار است که جنس با قیمت پایین تر مشتری بیشتری داشته باشد. البته ذکر این نکته به این مفهوم نیست که فروش نفت ارزان، برای ایران ایدئال بوده یا به عنوان استراتژی مطرح باشد. مقصود این است که به لحاظ تجاری امکان صفر کردن فروش نفت ایران ممکن نیست. کمااینکه امروز در خود آمریکا، نگرانی های جدی نسبت به تبعات منفی کاهش فروش نفت ایران از نظر به هم خوردن تعادل بازار وجود دارد. بی جهت نیست که گزارش هایی از تخفیف در تحریم نفتی ایران به گوش می رسد. این زمزمه رسانه ای در حالی در برخی رسانه ها ازجمله آسوشیتدپرس مطرح شده که رئیس جمهور آمریکا می تواند از اختیارات گسترده اش استفاده کند و این، بخشی از مانور جمهوری خواهان در مبارزات انتخاباتی شان به شمار می آید. با این حال، شاید بزرگ ترین نگرانی آمریکایی ها هنوز ثبات خاورمیانه است که فضایی پیش نیاید که یک خاورمیانه بی ثبات تر را پیش رو داشته باشند. نکته دیگر اینکه باید پاسخی به این پرسش یافت که اصولا از نظر آمریکایی ها مسیر تلاش های دیپلماتیک هنوز چقدر باز است و می تواند کاربرد داشته باشد یا نه؟ شاید این پرسش نیز مطرح باشد که آیا با این اقدام ترامپ، راه تلاش های دیپلماتیک و میانجیگری ها کاملا مسدود خواهد شد؟ رفتار بازیگران بین المللی تابعی از منطق منفعت و فایده و با نگاهی به تبعات و آثاری است که هر رویداد در حال وقوع می تواند برای اتمسفر سیاست و امنیت منطقه ای و بین المللی ایجاد کند.  بنابراین، در تحلیل رویدادهایی که به پارامترهای متعدد برخورد خواهد کرد، هرگز از منطق تک علتی نمی توان استفاده کرد. چراکه درباره ایران نیز این تنها یک رویداد منحصر به روابط ایران و آمریکا با تبعات محدود نیست. از این رو، به موازات اطمینان دهی از سوی برخی دولت های منطقه ای برای تشدید خصومت تجاری و سیاسی میان ایران و آمریکا، هنوز قوه عاقله قدرت های دیگر درگیر تبعات ناگوار آتی این اتفاق بوده و در حال پردازش است.
                