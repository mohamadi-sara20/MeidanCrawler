چهار‌شنبه ۲۶ تیر ۱۳۹۸
-----------------------------------------
یادداشت
-----------------------------------------
ایران و گرجستان غفلت از 2700 سال اشتراکات
-----------------------------------------

                    از آغاز ارتباط شاهنشاهی ایران با گرجستان در سده هفتم پیش از میلاد، گرجستان و مردم گرجی، همواره نقش پررنگی در ارتباط با دولت ها و ملت ایران ایفا کرده اند. دوهزار و 700 سال ارتباط پرفراز ونشیب، از حکومت مادها تا هخامنشیان و از دوران اشکانیان و سپس ساسانیان تا حضور عرب ها و بعدها ویرانگری مغولان و از دودمان صفویه تا افشاریه و زندیه و قاجاریه تا تحت الحمایگی روسیه... .
در رابطه تنگاتنگ ایرانیان و گرجی ها، جبر تاریخ و جغرافیا و هم جواری و رقابت های منطقه ای با روم شرقی و بعدها عثمانی و از سوی دیگر روسیه تزاری از نقشی انکار ناپذیر برخوردار بوده است؛ رابطه ای پرفراز و نشیب و تلخ و شیرین که با به کنارنهادن لحظه های تلخ، آثار مثبت آن به عنوان پشتوانه محکمی برای آینده روابط دو کشور می تواند به کار گرفته شود. 
«واختانگ گرگ سر» از آخرین پادشاهان گرجستان باستان یا همان ایبریا در قرن پنجم میلادی و از سلسله خسرویانی ها بوده است. او به عنوان یکی از محبوب ترین شخصیت های تاریخ گرجستان شناخته شده است.
دوران شاهنشاهی صفوی، به عنوان نقطه عطف ارتباطات تاریخی دولت ایران با گرجی ها محسوب می شود. در منابع تاریخی آمده است که شاه طهماسب صفوی، نه فقط از گرجی ها در دستگاه اداری ایران استفاده می کرد؛ بلکه به علت اطمینان به رشادت و توانایی آنها را برای عملیاتی برون مرزی نیز فرستاده و نقش آفرینی شجاعانه سرداران گرجی در جنگ با دشمنان، در دوران پادشاهان دیگر صفوی نیز در تاریخ ثبت شده است. 
از معروف ترین سرداران گرجی شاهنشاهی ایران می توان از این چهره ها نام برد؛ نام آوران برجسته دوران صفوی از جمله:
- الله وردی خان گرجی، وزیر شاه عباس صفوی، سپهسالار امپراتوری صفویان، حاکم فارس امپراتوری صفویان، بانی سی وسه پل اصفهان و مدرسه خان شیراز
- امام قلی خان گرجی، فرمانده سپاه صفوی در جنگ با پرتغالی ها و پایان دادن به حکومت صدساله آنان در خلیج فارس، حاکم فارس امپراتوری صفوی، کهگیلویه، لار، هرمز، بحرین، شمیل، مینا، گلپایگان، تویسرکان، محلات، بعضی ولایت های خوزستان مانند هویزه تا سواحل دریای عمان
- داودخان گرجی، حاکم آذربایجان امپراتوری صفوی، رئیس ایل قاجار در زمان شاه عباس یکم و شاه صفی
- شیرعلی خان گرجی، حاکم همدان، حاکم بغداد
- اوتارخان گرجی حاکم خوار، سمنان، دماوند و فیروزکوه، رئیس ایل پازوکی، حاکم قندهار
- گرگین خان گرجی سردار سپاه امپراتوری صفویان، فاتح و حاکم افغانستان امپراتوری صفوی
- عبدالله خان گرجی، حاکم قندهار
- یوتم سلطان گرجی، حاکم دربند باب الابواب
تا دولتمردان دودمان قاجار از جمله:
- میرزاعلی اصغر اتابک صدراعظم قاجار و نخست وزیر ایران در زمان ناصرالدین شاه.
نقش گرجی ها در انقلاب بزرگ مشروطه ایرانیان نیز به یادماندنی است. گرجی ها که خود در دوران نهضت مشروطه، در سرزمین شان مشغول مبارزه با تزارها برای براندازی آنها بودند، به ندای آزادی خواهی ایرانیان پاسخ مثبت دادند و بنا بر نقل احمد کسروی «ما این داستان ها را نیک ندانسته ایم و اینک به کوتاهی یاد کردیم؛ ولی در این رشته جنگ ها فداییان ارمنی و گرجی و برخی مجاهدین، جانفشانی های بسیار کرده اند».
برخی شخصیت های معروف گرجی که در انقلاب مشروطه به همراهی مشروطه خواهان گیلان مشغول مبارزه برای براندازی استبداد صغیر بودند، عبارت اند از:
1. اورژنیکیدزه: رهبر کمیته سوسیال دموکرات قفقاز در تفلیس
2. جاباریتیدزه: متخصص تهیه بمب و نارنجک
3. سرکیس گرجی: از مبارزان سرسخت گرجی
4. برادیاک گرجی: که تجربیات فراوانی در انقلاب های روسیه اندوخته بود و از معلومات و تجربیات او در مبارزات مشروطیت استفاده های فراوان شد.
5. والیکف گرجستانی به همراه 80 گرجی دیگر.
با گذر از خیابان ها و کوچه های تفلیس، این شهر قرار گرفته در میان کوهستان های قفقاز و رود کورا، حضور تاریخی ایران، بسیار قابل لمس است؛ از جمله منطقه موسوم به «میدان بازار» تفلیس گرجستان که یادگار قرن ها پیوستگی تاریخ و فرهنگ گرجی ها با دیگر ایرانیان تا 1813 میلادی است و هنگامه قرارداد شوم گلستان و جدایی 17 شهر قفقاز در 206 سال پیش.
از دیگر مکان های تفلیس با نام های فارسی می توان از موزه اصلی شهر با نام «موزه کاروانسرا» نام برد؛ بنایی سه طبقه و تاریخی که پی های خشتی قدیمی آن را با سه پوشش شیشه ای نشکن از کف بنا قابل مشاهده کرده اند.
این موزه در محل یکی از 13 کاروانسرای تاریخی تفلیس قرار دارد که با همین نام و با تغییری کوچک در تلفظ گرجی، «کارواسلا» خوانده می شود. 
رود کورا از قلب شهر تاریخی تفلیس گرجستان می گذرد، رودی که در نزدیکی باکو به ارس پیوسته و به دریای کاسپی می ریزد و ترکیب نام این دو رود، یادآور نام کوروش بزرگ است، همان بزرگمرد تاریخ ایران زمین که بر پایه داستان ذوالقرنین سوره کهف قرآن مجید و البته تطابق دقیق تاریخی با عملکرد کوروش بزرگ، سدی از قطعات آهن و مس مذاب ساخت برای محافظت از مردم قفقاز در برابر تهاجم متجاوزان آن سوی کوه های قفقاز.
با حضور در میان مردم گرجی و در متن زندگی اجتماعی آنها، اشتراکات فرهنگی بسیاری قابل مشاهده است؛ از نام مکان ها و ساختمان های تاریخی تا نام های شاهنامه ای افراد و از غذاهای لذیذ گرجی با نام های مشابه فارسی تا آداب و سنن اجتماعی. 
نام هایی مانند نادر، سهراب و رستم به وفور در میان گرجی ها متداول است و از قالیچه و نرد (تخته نرد) و خا (به معنی خوب، عینا همانند واژه مازندرانی) تا اتاق، پرده، متکا، پنجره، پول، همکاری، دکان، لواش، باغ، ضرابخانه، چایخانه، کارخانه، قپان، لوبیا، شیشلیک، کباب و... شماری از بیش از سه هزار واژه برآوردشده متداول فارسی در زبان گرجی است. 
«لگوتا خوی» نام آبشار و رودخانه ای است که از میان معروف ترین مجموعه حمام های آب گرم تاریخی تفلیس می گذرد و مردم تفلیس بر این باورند که شخص شاه عباس بزرگ صفوی نیز در این مکان استحمام کرده است. از مکان های تاریخی گرجستان می توان از خانه روستایی ساده زادگاه استالین در شهر گوری گرجستان نام برد که مرد آهنین اتحاد جماهیر شوروی در سال 1878 میلادی، یعنی 141 سال پیش در آن متولد شده؛ بنایی دست نخورده و حفظ شده به شکل اولیه ولی محافظت شده در زیر سقفی زیبا با ستاره ای بزرگ و طلایی نمایان بر آن. نکته قابل تامل اینکه عملکرد استالین به عنوان دیکتاتوری خونریز و سمبل اقتدار شوروی پیشین، بهانه ای برای تخریب آثار و یادگارهای به جامانده از او نشده است؛ نکته ای مهم که هم در روسیه و هم در گرجستان برایم درخورتوجه بود؛ نکته ای آموزشی و قابل توجه برای دست اندرکاران میراث فرهنگی کشور برای حفاظت بناهای باارزش تاریخی ایران که به گناه «کلنگی بودن»، مجوز تخریب توسط «ایران ناباوران» را دریافت می کنند، آن هم نه حکام گذشته، بلکه آثار فرهنگی و تاریخی سرزمینمان و از جمله خانه 900ساله زادگاه نظامی گنجوی، این شاعر بزرگ ایرانی در روستای «تا» در تفرش که با وجود همه تلاش ها و قول و قرارها، تخریب و به جایش یک واحد آپارتمانی شخصی ساخته شده است.
از دیگر مناطق ، چشم انداز زیبای جاده گوری به تسخینوالی در نزدیکی مرز اوستیای جنوبی است؛ سرزمین مردمی که خود را «ایرونی» و سرزمینشان را «ایرستان» می خوانند. 
مساحت اوستیای جنوبی که مردمش در 2017 به تغییر نام آن به آلانیا رای داده اند سه هزارو 900 کیلومترمربع است و جمعیت آن به صدهزار نفر هم رسیده است.
مردم اوستی به سبب تعلق به اقوام آریایی خود را ایرونی می نامند که مشابه نام ایران است. اوستی ها از بازماندگان اقوام آریایی سکا و سرمت و نیز آلان ها هستند. 
از دیدگاه زبان شناسی، زبان مردم اوستی از شاخه زبان های ایرانی شناخته شده است. تشکیل این قوم را مربوط به سده های هفتم و هشتم پیش از میلاد یعنی دوهزارو 800 سال پیش دانسته اند.
نام بومی آسی برای اوستیا یعنی ایریستان نیز به معنای ایرانستان (سرزمین ایرانیان) است. نام آلان نیز خود شکلی از نام ایران (آریاییان) است.
مردم گرجستان به تاریخ و فرهنگ کشور خود بسیار علاقه مند و آگاه هستند و از تاریخ پیوستگی با ایران، خاطره ها را همچنان حفظ کرده اند. از «جمشید گیوناشویلی»، سفیر اسبق گرجستان در ایران، این طور نقل شده است که در گرجستان حتی راننده های تاکسی چند رباعی خیام را حتی با قرائت اشتباه می توانند از حفظ بخوانند.
با همه اینها گرجی ها در طول حکومت دودمان های صفویه، افشاریه و قاجاریه در ایران حضور داشتند که هم اکنون شمارشان حدود 300 هزار نفر تخمین زده می شود و در قزوین، استان گیلان، استان مازندران، استان گلستان، استان اصفهان، استان لرستان، استان فارس، خراسان، یزد و تهران پراکنده اند، یعنی حدود 10 درصد کل تعداد گرجستانی های جهان، ایرانی هستند و این پتانسیلی است بسیار ارزشمند برای تعمیق روابط دو کشور با اشتراکات بی شمار تاریخی فرهنگی هم جوار، فراتر از هر رویداد تلخ در لحظه هایی از تاریخ دو کشور. 
با توجه به اینکه گرجستان کشوری بسیار مهم و استراتژیک در کرانه شرقی دریای سیاه است، کوتاه ترین راه ارتباط ایران با اروپای شرقی است که اتصال راه آهن سراسری ایران می تواند به موازات راه آهن سراسری به ترکیه، ایران را از مرزهای صلح و دوستی صمیمی ترین همسایه ایران یعنی ارمنستان، به گرجستان و دریای سیاه و اروپا متصل کند و هم زمان پشتوانه ای است برای شکوفایی همکاری های استراتژیک نفت، گاز، کشاورزی و دامپروری دو کشور.
                