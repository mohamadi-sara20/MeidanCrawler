چهار‌شنبه ۱۷ مهر ۱۳۹۸
-----------------------------------------
حرف اول
-----------------------------------------
پسا اصلاح طلبی
-----------------------------------------

                    1- جریانی در راه است؛ باید باشد. جریانی در راه است چون جریان های بدون جریان امروز، به گونه ای ناسازه گون (پارادوکسیکال) با انفعال و انجماد خود، نه تنها در حال تسطیح و هموارکردن مسیر آمدنش، که در تلاش برای مامایی کردن و متولدکردنش هستند. با این بیان می خواهیم بگوییم، این جریان در راه، از راهی دور -زمانی در آینده- نمی آید، بلکه از جایی نزدیک -جایی در تاریخ اکنون- می آید/ ساخته می شود. در اینجا برخلاف این گفته دریدا که «در راه بودگی نوید آینده مطلوب را در خود دارد و با انتظار صرف و منفعلانه رابطه ای ندارد» می خواهیم از در راه بودگی ای سخن بگوییم که با کنشی منفعلانه همره و همراه است. اگرچه از دریدا می پذیریم که آینده اکنونی نیست که هنوز نیامده باشد؛ اکنون در خودش آینده است و نیز از او می پذیریم که اگر همواره در راه بودن چیزی را پس ذهن خود داشته باشیم و زمان را به آینده امتداد دهیم، در هر لحظه بی نهایت امکان نهفته است و هر لحظه می تواند به بی نهایت شکل گشوده شود، اما می توان -به تجربت تاریخی- از در راه بودگی ای نام برد که اولا، مطلوب نیست، و ثانیا، عامدانه و آگاهانه نیست. در مقابل، می توان از آن جریان در راه بودگی و آینده سخن گفت که همچون رسالتی است که باید بر دوش کشید و باید مسئولیت تحقق آن را پذیرفت.
2-آن جریان که در انفعال و انجماد اصلاح طلبان ساخته می شود، نه تنها نام و نشانی اصلاح طلبانه نخواهد داشت، بلکه در هیبت و صورت نافی و عدوی این جریان ظهور خواهد کرد. اما آن جریان که نتیجه اراده معطوف به آگاهی و خودآگاهی و خودانتقادی آنان خواهد بود، باید از خود اکنون آنان -آنچه اکنون هستند- امتناع و تخطی کند و در قاب و قالبی دیگر بروز و ظهور کند. تکلیف اکنون اصلاح طلبان -به بیان سورن کی یر کگارد- فقط این نیست که بدانند کیستند، بلکه این است که خودشان را بیافرینند. صرف نظر از اینکه چه بوده اند -به گفته ژان پل سارتر- اکنون باید تصمیم بگیرند چیز کاملا -یا حداقل در پاره ای سطوح و لایه های نظری و عملی-متفاوتی شوند. اصلاح طلبان نخواهند توانست آن شوند که می خواهند، اگر آن بمانند که هستند. ره توشه این «رفتن» و «شدن» نقد و پرسشگری مستمر است. به بیانی دیگر، تقدس «جریان در راه» -چنانچه اراده بر آن باشد که رنگ و بویی اصلاح طلبانه داشته باشد- به تقدس «نقد» و «پرسش» گره خورده است. 
از این رو، «جریان در راه» بیش از هر چیز یک کنش نقادانه و خلاقانه است؛ کنشی که با خلق و آفرینش امر نو و بدیع توام با تماس با ناشناخته هایی عجین است که در آینده به بار می نشیند؛ به بیان دیگر، اصلاح طلبان نخواهند توانست آن شوند که جامعه و تاریخ اکنون و آینده شان طلب می کند، مگر اینکه قبل از آنکه آفتاب نعمت شان زیر میغ رود، رگ های شان هوشیار شود و قبل از آنکه  چنان در چنبره انسداد و انجماد گوش و جان گرفتار آیند که نتوانند آب خوش از شوره آب، سحر را معجزه، زهر را از تریاق بشناسند، چاره اندیشی کنند.
3- روایت امروز اصلاح طلبان اما، روایت واحد و یگانه ای نیست و ساحت فراخ جریان اصلاح طلبی، رقص تفاوت ها و تمایزها و تکثرها (بازی های زبانی و گفتمانی گونه گون) برپاست. چون نیک بنگریم بسیاری از اصلاح طلبان امروز را در «هیچ کجا» و «هرکجا»ی نظری و عملی می بینیم. اینان، اصلاح طلبی را دقیقا در همان موقف و موضعی تعریف می کنند که قدرت و منفعت شان اقتضا می کند. این عده، برای رسیدن به قدرت آرام و قرار ندارند. کک قدرت افتاده توی تن و جانشان و آرامش و قرار را از آنان ربوده است. اینان تابعان قدرت اند، بنابراین هرکجا قدرت هست آنان نیز هستند. به بیان دیگر، این عده در خود و در ساحت گفتمانی خود نیز متوقف نیستند و به تعبیر مولانا، سر پنهان هستند اندر صد غلاف. ظاهرشان اصلاح طلب و باطن شان بر خلاف. امروز همچنین، در میان برخی از منادیان اصلاح طلبی شاهد تمایل و گرایشی فزاینده به سوی نوعی انسداد و تصلب و انجماد گفتمانی هستیم. برخی گونه های پارادوکسیکال اصلاح طلب تلاش دارند از «گفتمان»، یک «ایدئولوژی» -آن هم از نوع ارتدکسی- بسازند. اینان تلاش دارند به دور گفتمان اصلاح طلبی هاله ای قدسی بکشند، آن را اخته کنند، و آن را پایانی بدانند بر توالی و تکثر گفتمان ها. از نظر این عده، اصلاح طلبی همان است که آنان می گویند یا نمی گویند، می فهمند یا نمی فهمند؛ نه یک کلمه کم، نه یک کلمه زیاد. ازاین رو، در قاموس اینان، هر خوانش دیگر و هر تلاش برای نوکردن گفتمان اصلاح طلبی، نوعی ریویزیونیسم (تجدیدنظرطلبی) و بدعت تعریف می شود. بعضی دیگر شتابان در مسیر محصور و محدودکردن نظر و عمل اصلاح طلبی به کسب و حفظ ماکروفیزیک قدرت و ماکروپلیتیک قرار گرفته اند و حیات و ممات هستی شناختی، معرفت شناختی و روش شناختی اصلاح طلبی را سخت به آموزه «در قدرت»بودن گره زده اند و برون از قدرت را مترادف با برون از حیات سیاسی خود فرض کرده اند، بنابراین برای نیل به قدرت پرهیزی از بهره برداری ابزاری از جریان اصلاح طلبی و هزینه کردن تمام هزینه تاریخی و اجتماعی و نمادین آن ندارند. کسان دیگر، آنانی هستند که به ظاهر واعظ احکام اصلاح طلبی اما در باطن صفیر و دام آن اند. کسانی که بر سر هر کوی و برزن اصلاح طلبی فریاد برآورده اند که بهر اصلاح طلبی جان سپاریم سر دهیم، صد هزاران منتش بر خود نهیم. حیف می آمد ما را کان جریان پاک، در میان جاهلان گردد هلاک. شکر خدا را و خلق را که ما، گشته ایم آن کیش حق را رهنما. اینان همان اصلاح طلبان اصلاح نشده و دروغینی هستند که به صف اصلاح طلبان درآمده اند تا با کژنظری و کژعملی خود چشم های مردمان را بشورند تا صورت و سیرت زیبا و فریبای اصلاح طلبی را باژگونه ببیند. بعضی دیگر، اساسا نمی دانند کجا باید بایستند و چرا باید بایستند. اینان در فضای گنگ و گیج شبه گفتمانی خود سرگردان اند و نمی دانند اصلاح طلبی چیست و قلمرو و حریمش کدام است و توقف گاه هایش کجایند. این گروه از اصلاح طلبان تنها نامی را یدک می کشند و از این نام صورتکی ساخته اند برای پنهان داشتن صورت و سیرت نااصلاح طلب خود.
4-در این شرایط، جریان رسمی و اسمی اصلاح طلبی را سنگین پاتر و سترون تر از آن می دانم که کارگزار تغییر تاریخ اکنون خود و جامعه شود و جریان در راه را موضوع اراده معطوف به آگاهی و آفرینش خود قرار دهد. به بیان دیگر، آنچه را در سطور فوق از اصلاح طلبان طلب کردم، بیشتر یک «آرزو» می دانم. بنابراین معتقدم آن جریان که در راه است، جریانی «پسااصلاح طلبی» است. از «پسا» مرادم هم «گسستن از»، هم «تداوم و استمرار» و هم «در تقابل با»، «متفاوت از و متفاوت با»، «در واکنش به»، «فراسو»، «مابعد»، «گسست» و «پیوست» است. مشخص تر بگویم جریان در راه اگرچه کماکان از گوهره و درون مایه و سویه ای غیررادیکال (مدنی یا اصلاحی) برخوردار خواهد بود، اما در فصل و فاصله از اصلاح طلبی «واقعا موجود» تعریف و تدوین می شود، اگرچه هویت خود را کاملا «بر قدرت» تعریف نمی کند اما تلاش می کند سویه «بر قدرتی» خود را برجسته تر کند، اگرچه کماکان به کنشگری در عرصه سیاست ادامه خواهد داد اما در هیبت و صورت یک کنشگر فرهنگی، اجتماعی، هنری و زیباشناختی نیز نمایشی پررنگ دارد، اگرچه از نوعی باهم بودگی و سامان جمعی برخوردار است، اما این سامان نه در قالب حزب بلکه عمدتا در قاب یک پارتاژ- هم مشترک بودن و هم سهیم بودن. یا با-هم-بودن، در-هم-نبودن - و یک کمونیتاس - باهم بودگی براساس قسمی وظیفه یا دین - سامان می یابد، اگرچه از زبان و خوبگان پوپولیستی (در معنای قدیم آن) برخوردار نیست اما گرایش گسترده تر و عمیق تری با توده های مردم دارد، اگرچه نگاه و بصیرتی جهانی دارد اما از نوعی تمایلات ناسیونالیستی نیز برخوردار است، اگرچه مفاهیمی همچون دموکراسی و آزادی و پلورالیسم دقایق گفتمانی آن هستند اما دقایق انضمامی و ناظر بر زندگی روزمره و عدالت اقتصادی و اجتماعی و فرهنگی و قومیتی و جنسیتی از برجستگی بیشتری برخوردارند.
                