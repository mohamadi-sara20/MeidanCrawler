دو‌شنبه ۲ اردیبهشت ۱۳۹۸
-----------------------------------------
سرمقاله
-----------------------------------------
ایده ایران
-----------------------------------------

                    مگر می توان ایرانی بود و درباره ایده ایران حس و درک روشنی نداشت؟ ایده ای که موجب حفظ همبستگی ملی، تشکیل سرمایه، امید و استقرار نظم اجتماعی و تعلق مان به ایران با توجه به ساختار متنوع قومی مان شود. آنچه امنیت ایران را با توجه به نزاع های پیرامون مان تضمین می کند، داشتن ایده روشنی از ایران است که متضمن یک رویای ملی نیز باشد. ایده ملت- دولت و نظم برخاسته از آن، بازگو کننده قرارداد اجتماعی نو و پدیدار دولت مدرن است. درعین حال، این ایده در هر جامعه ای شکل ویژه خود را یافته و به ضرورت در تمام جهان صورت یکسانی ندارد. فراتر آنکه ما با این پرسش روبه رو هستیم که آیا ایده ملت و پدیده دولت-ملت قراردادهای اجتماعی نوبنیانی هستند که در یک لحظه تاریخی و مکانی معین، بریده از تاریخ و پیشینه موضوع، از سوی مردمان ساکن سرزمینی با مرزهای مشخص پذیرفته شده اند؟ یا آنکه پدیده هایی تاریخی هستند که تنها بیانگر برشی از تاریخ یک ملت هستند؟ این پرسش درباره ملت ایران که ملتی تاریخی است، به صورت جدی تری مطرح است. تمام تلاشم این است که مسئله ایده ایران را صورت بندی کنم1. به گمانم، مفهوم ایران به مثابه یک پدیدار، پیچیده ترین موضوعی است که ملت ایران پس از مشروطه با آن دست به گریبان بوده است. حقیقت آن است که زوال اخلاق، فروکاستن سرمایه اجتماعی، روند نزولی تولید ثروت در کشور، بی ثباتی بازار، بی تعادلی منطقه ای و فقیرشدن مستمر مناطق دور از مرکز، شهرنشینی سریع و بی سامان، چالش کاهش قابلیت زندگی و مانع های حرکت و جابه جایی در سکونتگاه ها و بین آنها، مسئله امنیت ملی و بین المللی، تغییر اقلیم، بحران آب و مدیریت بحران و مسئله های دیگری از این دست همه نشان از وضعیت امتناع از سیاست ورزی و ضعف توان حل مسئله در ایران دارند. درست است که راهکار هریک از مسئله های پیش گفته را باید در قالب دانش و تجربه همان موضوع جست؛ اما هیچ کدام نمی تواند مستقل از فهم درست از مسئله ایران و موقعیت آن در درون حوزه تمدنی و جهان باشد؛ بنابراین راهکار موثر، طرح چارچوبی کلی برای ایده ایران است که در زیر آن بتوان مسئله های تخصصی پیش گفته را صورت بندی کرد و در نهایت به سیاست درست، موثر و روشن رسید. می دانم که طرح این مسئله خود پر از چالش است؛ ولی روشنگری نیز چیزی جز طرح این گونه مسئله های بنیادی و پذیرش مخاطرات همراه با آن نیست. بر این باورم که هرگونه حرکت اصلاحی در ایران، لاجرم باید مبتنی بر درک عمیق ایده ایران باشد. در ادامه این متن، در این باره بیشتر توضیح داده خواهد شد. یک رویکرد رایج در جهان سیاست این است که ایده ملت مفهومی مدرن است و ساخته قدرت است. ملی گرایی، وفاداری به سرزمین و حس تعلق ملی نیز چیزی جز یک پروژه ملت سازی نیست. نگارنده بر این باور است که تنها ملت بی تاریخ می تواند به عنوان یک پروژه از سوی قدرت تعریف شده و به موجب یک قرارداد آفریده شود. البته چنین آفریده ای ناپایدار و سست بنیان است و هر لحظه ممکن است در معرض فروپاشی و تجزیه باشد؛ مگر آنکه در ادامه چرخه حیات خود بتواند ریشه هایی پابرجا بدواند. دست کم درباره ایران، با سابقه طولانی چندهزار ساله، بریدن از تاریخ و تعریف ایده جدیدی که تنها بر قراردادی جدید استوار یا بر یک ایدئولوژی بنیان یافته باشد، نه ممکن، نه سودمند و نه کارآمد است. بی گمان ایده دولت ملی یک قرارداد اجتماعی جدید است؛ ولی به صورت اصلاحیه ای بر قراردادهای اجتماعی پیشین ایران قابل بررسی است و نه قراردادی که روز صفر آن امروز باشد؛ چرا که رهایی از عنصر زمان و مکان امکان پذیر نیست.
 این دو، عناصری هستند که بر موجودیت ما به عنوان ایرانی و بر قراردادهای اجتماعی ما احاطه دارند و هر لحظه در زندگی روزمره ما و در ساحت های مختلف حیات سیاسی، اجتماعی، اقتصادی و فرهنگی حضور دارند. 
در وضعیت کنونی، ناکامی در ساخت یابی جدید تحت تاثیر نیروهای کنشگر تجدد، هویت ایرانی را میان تجدد، امت اسلامی و ناسیونالیسم در وضعیت شناور درآورده است. همین امر سبب شده که امکان ایجاد نظم در جامعه با چالش هایی روبه رو شود. سیاست گذاری تا حد زیادی در وضعیت امتناع قرار گرفته؛ چرا که وضع هر قرارداد اجتماعی با تکیه بر هریک از جنبه های حیثیتی ایران، با دو جنبه دیگر در تعارض قرار می گیرد. تجربه تاریخی پس از مشروطه به ما می آموزد که تکیه بر نیروی تجدد به تنهایی کارایی لازم برای ایجاد نظم جدید را ندارد. 
در 150 سال گذشته دو قرارداد اجتماعی در ایران با عنوان قانون های اساسی مشروطه و متمم آن و جمهوری اسلامی و اصلاحیه آن انعقاد یافتند. البته هر دو، اتفاق پرارزشی بودند و نباید آنها را دست کم گرفت. با وجود این در عمل هر دو قرارداد امکان تنفیذ و اجرای درست نیافتند. باید از این دو تجربه تاریخی که بسیار هم پرهزینه بودند، درسی جمعی گرفت. آموخته من این است که هر دو قرارداد پیش از بحث و بررسی درباره ایده ایران در وضعیت حاضر برساخته شدند؛ بنابراین شرایط عمومی و خصوصی قرارداد به خوبی در آنها لحاظ نشد و در عمل، کاستی های آنها رخ نمون شد. البته اینها پربهاترین سندهایی هستند که در اختیار ملت ایران قرار دارند. نمی توان و نباید آنها را به یک سو گذاشت؛ بلکه باید در آنها تامل کرد و بر اساس ایده ایران در عصر حاضر در آنها بازاندیشی کرد.
رویکرد تاریخی- تمدنی به نظم و امنیت اجتماعی می تواند شکل دهنده ایده ایران امروزین باشد. ایده ای که بر فراز زمان و مکان هر لحظه امکان ساخت یابی جدید دارد. نگاه تمدنی به زندگی جمعی به مفهوم بهره مندی از معرفت انباشته شده و آموزه های برقراری نظم و امنیت اجتماعی مردمانی متشکل از قوم ها، گروه ها، زبان ها و ادیان و مذاهب مختلف در پهنه گسترده ای از گیتی بر فراز یک تاریخ طولانی است. همه تمدن های جهان؛ به استثنای چین فراتر از مرزهای ملی هستند. درعین حال تجربه زیست مشترک ملت ها، همبستگی و پیوندهای استواری را بین آنها برقرار کرده است؛ ازاین رو این رویکرد ضامن صلح پایدار و همکاری مشترک در تمام حوزه های زیست انسانی بین ملت های درون تمدن و بیرون آن است. 
دولت ملی مدرن به مثابه یک قرارداد اجتماعی با تمام دستاوردهایی که دارد، بستری برای رشد ناسیونالیسم رمانتیک است، به ویژه که اگر به صورت پروژه از سوی حاکمیت برای اجرای قرارداد پی گرفته شود. همچنان که در دروان پهلوی اول در ایران عمل شد یا پان ترکیسم که دستور کار ترکیه آتاترک بود یا تکیه بر قومیت عربی که آرمان جمال عبدالناصر را شکل می داد. رویکرد تمدنی و بازخوانی هویت تاریخی ایرانیان، ما را از ملی گرایی و ناسیونالیسم و اصرار بر فزونی دادن به برساخت های غیرخودی برای استقرار دولت ملی بی نیاز می کند، چراکه تمدن ایران شهری واجد تمام مولفه های مثبت هویت بخشی و تقسیم بندی های درونی خود است. به عبارت دیگر برای تعریف هویت ایرانی یا ما و دیگران نیازی به تنگ کردن دایره دوستان ندارد، چراکه دامنه فراگیری خودی آن بسیار گسترده است.
این روزها که جهان بر اثر انقلاب فناوری ارتباطات و اطلاعات با شکل گیری پدیدارهایی با مقیاس هایی بزرگ تر از اندازه دولت- ملت روبه رو است، رویکرد تمدنی بستری طبیعی و تاریخی برای شکل دهی مشروع نهادها، سازمان ها، بنگاه ها و همکاری های فراملی بین دولتی و بین نهادهای مدنی و خصوصی فراهم می آورد. اندیشه تمدنی ایران شهری بر پایه به رسمیت شناختن و پذیرش عمومی تیره های گوناگون تفاوت ها در درون و پیرامون مرزهاست. نبود مرزهای رسمی، متصلب و کنترل شده در تعریف تمدنی، حرکت در درون حوزه تمدنی را آسان و در ها را برای ورود و پیوستن تیره های مختلف جدید به حوزه های تمدنی باز می گذارد. در این رویکرد، ضرورتی برای غیرسازی تصنعی باه هدف شناخت خودی وجود ندارد. 
حاکمیت قانون که برترین ره آورد تجدد است، بر اندیشه فلسفی نو و بر ارزش های اخلاقی بنیادینی استوار است که امکان فراگیری جهانی آن را فرآورده اند. بی گمان بدون تامل در بنیان های فلسفه و اخلاق ایرانی، یافتن راه برون رفت از تعارض های حاکم بر فضای ذهنی و نظم سیاسی و اجتماعی ایران وجود ندارد. ایده ای که در این رویکرد پی گرفته می شود، بر گزاره های زیر و سایر گزاره هایی که این نظام اندیشه ای را تکمیل می کنند، استوار است: 
1- ارتباط وثیقی بین حقوق، قانون و اخلاق وجود دارد. 2- حاکمیت قانون در ایران دچار ناکامی است. 3- امکان مهار قدرت توسط قاعده ملت و در چارچوب قانون با چالش روبه رو است، در عین حال که برای مهار قدرت چاره ای جز توسل به قانون وجود ندارد. 4- آنچه می تواند قدرت را مجاب به تبعیت از قانون کند وجود نهادهای مدنی مستقل و روی برنتافتن از قانون در همه شرایط است.
 5- وجود نهادهای مدنی مستقل خود وابسته به باور ملی به نظریه بنیادین حاکمیت ملی و ضرورت استقرار دولت مدرن است. 6- حاکمیت ملی برساخته قرارداد اجتماعی مدرن و نهاد شهروند ذی حق و مسئول است. استقرار و مراقبت از نهادهایی مانند آزادی فردی، برابری، حق مالکیت و تعهد به اخلاق عمومی است که امکان ارتقای رعیت به شهروند و تامین سرمایه و امید اجتماعی برای جاری شدن قرارداد اجتماعی حاکمیت ملی را فراهم می آورند.
گزاره های پیش گفته به مفهوم تغییر انگاره کلی در نظام معرفتی و ارزش های بنیادین اخلاقی در حوزه عمومی و عامل های شکل دهنده نظم اجتماعی، سیاست و قدرت در نزد ایرانیان است؛ اما این ضرورتا به مفهوم گسست از گذشته نیست. این قلم بر این باور است که تمدنی که امکان نقد تیز خود از درون را نداشته باشد، تاب رویارویی با جریان های موثر و تغییردهنده بیرونی را ندارد. بی گمان باید در اندیشه تعریف و بازتولید یک دوره جدید از درک مفهوم نظم، سیاست و قدرت در ایران، در چارچوب تمدن ایرانی و دستاوردهای قانون اساسی مشروطه و جمهوری اسلامی بود که قابل تمییز و تشخیص از گذشته باشد. به هرروی باید نسبت آن با باورهای تاریخی در زمان کنونی روشن باشد وگرنه بی درنگ به تعارض می انجامد. همچنان که به دلیل بی توجهی به این ارتباط ها، در وضعیت حاضر در تعارض زندگی می کنیم و نفس می کشیم. 
کم توجهی به ایده ایران و نیافتن راهی برای خروج از تعارض سبب شده که ایران سرزمین پروژه های نیمه تمام باشد. در این ارتباط می توان به نمونه هایی مانند مشروطه نیمه تمام، مدرنیته نیمه تمام، نهضت ملی نیمه تمام و حاکمیت قانون نیمه تمام و پروژه های دیگری از این دست اشاره کرد. در این فضا، مبرم ترین وظیفه روشنفکری بازگشت انتقادی به خویش است. هرگونه همرنگی اندیشه نشده با جهان ما را یک گام به لب پرتگاه نزدیک تر می کند و هرگونه اصرار و تاکید غیرانتقادی بر گذشته، بر فاصله ما از جهان می افزاید و ما را دچار جمود و شکست سخت تر می کند. چاره ای نداریم که در ریشه یابی مشکل به پایین ترین لایه ها توجه کنیم. باید شیوه تفکر و سبک بودنمان را در نسبت با خرد ناب بازخوانی کنیم.
1- برای آگاهی بیشتر از رویکرد نویسنده به این موضوع به تارنمای www.abbasakhoundi.ir مراجعه کنید.
                