دو‌شنبه ۴‌شهریور ۱۳۹۸
-----------------------------------------
یادداشت
-----------------------------------------
وزارت گردشگری و اولویت 2 سال آخر دولت
-----------------------------------------

                    هر روز از دو سالی که تا پایان کار دولت تدبیر و امید باقی مانده، مهم است. متاسفانه گردشگری ایران همچنان سنتی محدود و پراکنده است و تاکنون هیچ راهبرد مشخصی برای توسعه آن وجود ندارد. این در حالی است که در فرایند تحول روز افزون ساختار تولید و خدمات جوامع، توسعه گردشگری به دلیل ماهیت فرابخشی و کارکردهای خاصی که دارد، در اولویت کاری اکثر دولت ها قرار گرفته است. به تازگی با اصرار و پافشاری نمایندگان محترم مجلس و با وجود مخالفت دولت، وزارت میراث فرهنگی، صنایع دستی و گردشگری تصویب و ابلاغ شد؛ اگر با تشکیل وزارتخانه جدید اراده ای برای تحول و توسعه این سه بخش از فرهنگ و اقتصاد ایران باشد. انصافا بهترین عبارت برای تدوین راهبرد کلان توسعه گردشگری با هدف گذاری مشخص و مبتنی بر شاخص عددی در بند 50 سیاست های کلی نظام با ذکر این مقوله که «توسعه پایدار صنعت ایران گردی به گونه ای که ایران گردهای خارجی تا پایان برنامه ششم به دست کم پنج برابر افزایش یابد»، ارائه شده است؛ اما تاکنون هیچ برنامه ریزی و اقدام موثری برای تحقق این استراتژی و اهداف آن انجام نشده است. بند الف ماده 100 قانون برنامه ششم توسعه که بر حسب آن سازمان مکلف است تا پایان سال اول اجرای قانون برنامه، سند راهبردی توسعه گردشگری را با رویکرد استفاده حداکثری از بخش خصوصی ارائه دهد، تحقق نیافته است. در اجرای بند اول همان قانون که تهیه و الحاق پیوست تخصصی میراث فرهنگی، صنایع دستی و گردشگری برای همه طرح های توسعه ای بزرگ و مهم در حوزه های زیربنایی، تولیدی و خدمات دستگاه های موضوع ماده (3) قانون تشکیل سازمان است، در سطوح ملی، منطقه ای، استانی و شهری است، عملکرد مشخصی گزارش نشده است. همچنین برای بند سوم ماده 100 همان قانون که ایجاد زیرساخت های مورد نیاز گردشگری و استفاده از ظرفیت بخش خصوصی و ارائه تسهیلات و دیگر اقدامات حمایتی است، اقدام موثری نشده است. در سه سال گذشته مدیریت کنونی حتی برای تشکیل یک جلسه شورای عالی میراث فرهنگی و گردشگری که عالی ترین و مقتدرترین نهاد ستادی و سیاست گذاری و تعیین تکلیف برای امور مهم این صنعت فرابخشی است، اقدام نکرده است. تعطیلی سه ساله شورای عالی میراث فرهنگی و گردشگری در حالی صورت گرفته که از قبل و حتی در ابتدای کار همین مدیریت پیشنهادهای تخصصی و موثری همانند تشکیل شوراهای استانی گردشگری مطرح شده است. همه اینها نشان می دهد وقتی مدیریت کلان یک دستگاه اهلیت حرفه ای و تخصصی ندارد و امور باری به هر جهت و با روال روزمرگی سپری می شود، منابع مادی و معنوی مردم آسیب می بیند و هیچ نشانی مشخص و نقشه راهی به فعالان و سرمایه گذاران داخلی و خارجی و به ویژه بخش خصوصی ایران که سرمایه و استعداد فراوانی دارد، در راستای استقبال و مشارکت در این صنعت ارائه نمی شود.
 واضح است که می توان با وجود جاذبه های فاخر میراث فرهنگی و صنایع دستی ایران و با تکیه بر امکانات داخلی، اقتصاد مقاومتی و مشارکت محلی و جذب سرمایه های سرگردان از بازار ارز، سکه، مسکن و دیگر واسطه گری های ناپایدار با بهره از رویکردهای کارآفرینانه مبتنی بر نوآوری و فناوری های نوین به خلق ارزش، ثروت و رفاه دست یافت و کار کردهای واضح صنعت گردشگری مانند درآمدزایی، اشتغال آفرینی، عدالت گستری، فقر زدایی، حفظ محیط زیست و پایداری را محقق کرد. تاکید بیش از حد بر مقولاتی چون «بوم گردی» که کمتر از یک درصد این صنعت است، موجبات ایجاد مشکلات فرهنگی میهمانی و میزبانی و تعطیلی بخش خصوصی را در مولفه ها عمده این صنعت مانند آژانس ها و هتل ها فراهم کرد. کتاب «مهندسی سیستم کسب وکارهای طرح صد هتل- صد کسب وکار برای توسعه گردشگری ایران» نیز با تحلیل مدل های اخیر طرح های پیشران جهان دو سال بعد از ارائه طرح اولیه منتشر شد. تاکید بر استفاده از آخرین رویکردهای پیشران و محرک توسعه، مطالعات آینده پژوهی و توسعه ملی، منطقه ای و بین المللی در این مجموعه گزارش شده است. این طرح مورد توجه بزرگان صنعت گردشگری جهان قرار گرفته است، امروزه کشورهای منطقه چون امارات متحده عربی و عربستان از آموزه ها و حتی عنوان و مفاهیم و عبارات این طرح ایرانی در تدوین راهبردها و ترسیم نقشه راه صنعت گردشگری استفاده می کنند. طرح مذکور با پشتوانه مناسب علمی- اجرائی و تجربی که دارد می تواند موجبات رهایی از وابستگی به صادرات نفت و جایگزینی آن را با توسعه بهینه صادرات و برانگیختگی مشارکت جامعه محلی فراهم کند و با احداث هتل های زنجیره ای ملی با سابقه تاریخی کاروانسراهای شاه عباسی و طرح ایران گردی و جهانگردی که در قبل از انقلاب 200 مرکز اقامتی در سراسر کشور را فراهم کرد، به تحول و جهت دهی صحیح صنعت ساختمان و مسکن از رویکرد مصرفی به تولیدی و خدماتی و همچنین آمایش و توسعه مقاصد گردشگری در کشور بپردازد، گسترش تولید و استفاده از محصولات کشاورزی ایران با رویکرد تعالی گردشگری گاسترونومی (علم و فرهنگ تولید، توزیع و مصرف غذاهای محلی و بین المللی) با حضور گردشگران بر حسب اصل 50 سیاست های کلی نظام با این طرح مهیا می شود. موجبات استفاده و بهره وری بیشتر از خودرو های داخلی و ایجاد درآمد برای خانواده ها با استفاده از فناوری های نوین به ویژه (ICT) گسترش می یابد؛ به گونه ای که با استفاده از نوآوری و فناوری های نوین عمده خودروهای مصرفی مردم در زمان فراغت به ارائه خدمات و درآمد خواهند پرداخت. برای بزرگ تر کردن بازار صنعت گردشگری نیز از شبکه های فرا پست مدرن و مبتنی بر «اقتصاد دانش بیان» و عملیاتی کردن و بهره گیری آسان از تکنولوژی برای مردم شهر و روستا فراهم می شود. متاسفانه باوجود پیشنهاد متخصصان، بخش خصوصی و انجمن های مردم نهاد، دولت به ویژه در سه سال اخیر، به جز چند مورد نمایشی اراده ای برای توسعه گردشگری از خود نشان نداده است و امید است که نمایندگان محترم مجلس از نامزد معرفی شده برای وزارت میراث فرهنگی، صنایع دستی و گردشگری برنامه های تخصصی و حرفه ای مطالبه کنند.
                