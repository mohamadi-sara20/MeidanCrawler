یک‌شنبه ۲۰ مرداد ۱۳۹۸
-----------------------------------------
یادداشت
-----------------------------------------
شمسی که می شناسیم
-----------------------------------------

                    برای ما که در زمانه خبرهای بد زندگی می کنیم، رفتن ها و آمدن ها بهت آور نیست. این رنج رفتن ها است که گاهی سخت و طاقت فرسا می شود؛ رنجی که می آید، می نشیند، بساط می کند و نمی رود؛ مانند رنج رفتن شمس.
رنج نامه های دوستانش را خواندم، یک به یک و با دقت. همه از رنج رفتن و اندوه نبودنش نوشته بودند. او را به بهترین شیوه ها و صفات خوانده بودند؛ نه از آنها که تا یکی می رود، عزیز و گرامی شمرده می شود؛ به سبکی که انگار همیشه جمعی به صفات نیک او مشغول بوده و او به ترتیب و تربیت خود مشغول.
شمس از پیکره و تصویری هماهنگ و موزون در بین اطرافیانش برخوردار بوده، به قدری که انگار نه انگار در این سال ها بارها نقش و موقعیت عوض کرده است. چه آنها که شمس استاد را می شناختند، چه آنها که شمس نماینده، چه شمس هم حزبی، شمس مشارکتی، شمس اتحادی، شمس رزمنده، شمس اصلاح طلب، همگی او را با یک چهره توصیف کرده اند. نقابی نداشته، کلاه دیگری را برنداشته و رنگ به رنگ نکرده و یک دست مانده است.
در سوگ نامه های رفقا، آشنایان، شاگردان و هم حزبی ها، او بیش از همه به مردم داری، شجاعت، اخلاق، اصولگرایی، ایمان، تعهد و روحیه تشکیلاتی و عدالت خواهی تصویر شده است؛ تصویری که منسجم است، پراکنده نیست، چپ و راست نمی شود، اصیل است و اصالت دارد، منفعت طلبی را به رسمیت نمی شناسد و اخلاق مدار صلح طلب است. غیر از این نیست که در زمانه ما، همه اینها به یک باره در فرد، حزب و جناحی موجود نیست. بیهوده نیست که بسیاری او را «الگو» نامیده اند و رنج رفتنش را اندوهی بزرگ شمرده اند.
شمسی که می شناسیم حاشیه نداشت، بی تاب شهرت نبود و جدیتش در کار حزبی و مراقبتش از تشکیلات، بر آرام و قرارش افزوده بود. برای او مطلوب، اخلاق بود و در سیاق سیاست ورزی، عالم بی عمل نبود. ثروت، قدرت و شهرتش هرگز موجب حیرت دیگران نشد؛ اصل را بر طی کردن مسیر دشواری ها گذاشته و امیدوار بود. توجه و عقلانیتش او را شمس تر کرده و برایش اسباب احترام و آبرو بود.
شمس ما، نه در ساحت حزب و نه در سپهر سیاست، فردمحور و جزم اندیش نبود و همین است که او را اصلاح طلب اصولگرا می دانیم. زمین و زمان به هم می آمد، او راه و روش صلح و مدارا را فدای هیچ نتیجه ای نمی کرد.
شمس بی ادعا، همان کمیاب این روزهاست؛ همان که باید بارها مرورش کنی. مرثیه ها را که می خوانم، انگار همان روایت مولاناست که «شمس تبریزی به دورت هیچ کس هشیار نیست» وگرنه مرگ که وکیل و وزیر و ارباب و رعیت نمی شناسد؛ این رنج رفتن هشیار زمانه است که تلخ و گزنده می نماید. رنج نبودن انسان ها به اندازه شهرت و ثروت و قدرتشان نیست، به اندازه اخلاق، ادب، آبرو و آدابی است که از خود به نشانه می گذارند. حالا این رنج رفتن شمس است و میراثی که کاش فقط در مرثیه ها و سوگ نامه هایمان نماند.
از پی شمس حق و دین دیده گریان ما/ از پی آن آفتاب است اشک چون باران ما
                