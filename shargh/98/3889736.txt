یک‌شنبه ۲۵ فروردین ۱۳۹۸
-----------------------------------------
یادداشت
-----------------------------------------
نفت و تغییر سیاست تحریمی آمریکا
-----------------------------------------

                    اقدام دولت آمریکا در قراردادن نام سپاه پاسداران در لیست سیاه تروریسم، نشان دهنده آغاز تغییرات اجباری در سیاست های تحریمی آمریکا علیه ایران، عبور از تمرکز بر تحریم های نفتی و تقویت احتمال تمدید معافیت های نفتی ایران در ماه آینده است. دولت ترامپ به دلایل سیاسی و داخلی، شرایط سختی را در تحریم های نفتی ایران و همچنین ونزوئلا در پیش دارد. افزایش قیمت نفت در پی تحولات ژئوپلیتیکی و به دنبال آن افزایش قیمت سوخت در آمریکا، بر موقعیت سیاسی ترامپ در داخل این کشور تاثیر منفی خواهد گذاشت و شانس او را برای انتخاب مجدد کاهش می دهد. برخلاف پیش بینی های اولیه، قدرت مانور ترامپ و تیم او در دولت آمریکا در موضوع تحریم نفتی ایران چندان بالا نیست و دولت آمریکا ناچار است سیاست محتاطانه ای در این زمینه پیش بگیرد. روند کنونی قیمت نفت در بازارهای جهانی نیز گویای این واقعیت است. آنچه تیم ترامپ می تواند درک کند، این است که تحولات ژئوپلیتیکی از نوع آنچه در ونزوئلا روی داد و آنچه در لیبی در حال وقوع است، پیش بینی می شد. نقش تحولات ژئوپلیتیکی برخلاف روند کاهشی گذشته، از زمان روی کارآمدن ترامپ در ایالات متحده رو به افزایش گذاشته است. در شرایط حاضر با توجه به رکود نسبی اقتصاد جهانی و کاهش آهنگ افزایش تقاضای نفت در بازارهای جهانی، به طور طبیعی قیمت جهانی نفت باید روند کاهشی را تجربه می کرد. این مهم حتی به طور مشخص در پیش بینی های موسسات معتبر مالی بین المللی در سال گذشته نیز آشکار بود؛ اما دست کم در نیمه نخست سال 2019 قیمت نفت در حدود  10 دلار بیش از پیش بینی های گذشته در حال معامله است و درحال حاضر بالای 70 دلار در هر بشکه فروخته می شود. بروز چنین شرایطی برای بازار نفت عمدتا تحت تاثیر تحولات ژئوپلیتیکی فعال و پیش بینی نشدنی است که به صورت مستقیم و غیرمستقیم بازار نفت را متاثر کرده است. علاوه بر موضوع تحریم ایران به عنوان یک تحول ژئوپلیتیکی فعال، تحولات ونزوئلا و تحریم های نفتی آمریکا علیه این کشور، تحولات سیاسی در الجزایر به عنوان یکی از کشورهای عضو اوپک، تحولات سیاسی لیبی به عنوان کشوری که قرار بود بخشی از فشار سیاسی و اقتصادی تحریم های نفتی ایران را جبران کند، در این زمینه درخور توجه است. به ایستادگی سیاسی عربستان به پای توافق دسامبر گذشته اوپک مبنی بر کاهش تولید برای افزایش نسبی قیمت نفت که بی تاثیر از دلخوری ناشی از مواضع دولت و کنگره آمریکا در ماجرای خاشقجی نیست هم در این زمینه باید توجه شود. 
شخص ترامپ و سیاست ها و اقدامات او در عرصه سیاسی و اقتصادی داخلی و به ویژه تحرکات مستقیمش در بازار نفت نیز از جمله متغیرهای ژئوپلیتیکی است که خود زمینه فعال شدن و تقویت تاثیر تحولات ژئوپلیتیکی را در بازار نفت فراهم کرده است. در واقع ترامپ آتشی را دوباره روشن کرد که خودش هم از گرمای آن در امان نیست. آتشی که شعله آن در بازار نفت چند سالی بود رو به کاهش گذاشته بود؛ بنابراین مهم ترین عامل التهابات و نوسانات بازار نفت در دو سال اخیر، سیاست ها و رفتارهای غیرمتعارف ترامپ است. اگرچه برخی اظهارنظرها، این التهابات را ساختگی و به عبارتی مدیریت شده از سوی دولت آمریکا برای اهداف سیاسی و اقتصادی میان مدت این کشور به ویژه در حوزه کلان نفتی ارزیابی می کنند؛ اما واقعیت این است که این بازی قماری است که احتمال برنده شدن ترامپ در آن حتمی به نظر نمی رسد، چراکه ترامپ برای رسیدن به اهداف خود با ابزار نفت، باید هزینه های سیاسی زیادی پرداخت کند. این هزینه ها باعث شده دولت ترامپ سیاست محتاطانه تری نسبت به گذشته در بازار نفت در پیش بگیرد.
 بر این اساس به احتمال زیاد معافیت تحریم های نفتی ایران را برای دومین دوره و البته با شرایط و شکل متفاوتی نسبت به دوره قبل تمدید کند. کاهش تعداد کشورهای مشمول معافیت نسبت به دور قبل، کاهش مدت زمان معافیت از شش ماه و تعیین حد معینی از خرید نفت از ایران برای کشورهای مشمول معافیت از جمله تفاوت های احتمالی معافیت های جدید است. البته این سناریو نیز مطرح است که دولت آمریکا ممکن است تمدید معافیت ها را به صورت رسمی و علنی، اعلام نکند؛ اما به صورت غیررسمی این تمدید انجام شود و در عمل مشکلی برای کشورهای هدف ایجاد نکند. این تحرکات عمدتا با هدف القای جدیت دولت آمریکا در مقوله تحریم نفت ایران به مشتریان نفت ایران و جلوگیری از تضعیف روند است؛ اما واقعیت این است که قدرت مانور آمریکا در تحریم های نفتی گسترده نیست و همین مسئله ترامپ را وادار به تغییر روند سیاست های تحریمی علیه ایران و عبور از تمرکز یک جانبه بر تحریم های نفتی و ورود به حوزه های جدید تحریمی کرده است. این شیفت اصولا به گونه ای طراحی شده که بار روانی تحریم ها برای ایران دچار کاستی و ضعیف نشود. در واقع دست گذاشتن ترامپ روی سپاه و تحریم آن یکی از حساس ترین نهادهای ایران عمدتا با هدف افزایش یا دست کم حفظ بار روانی تحریم ها در داخل ایران به لحاظ اقتصادی و القای جدیدت آمریکا در موضوع تحریم های ایران برای متحدان منطقه ای آن و همچنین کشورهای اروپایی است. موضوعی که برخلاف انتظار با استقبال بین المللی و حتی منطقه ای مواجه نشد.
                