چهار‌شنبه ۲۴ مهر ۱۳۹۸
-----------------------------------------
سرمقاله
-----------------------------------------
تجاوز به سوریه برای پاک سازی قومی
-----------------------------------------

                    هزار سال پیش (434 ه ق) پیش قراولان سپاه سلجوقیان (ترکان غز) و نیاکان رهبران کنونی حزب حاکم در آنکارا، از مرز غربی چین، ترکستان و مغولستان کنونی به آسیای صغیر حمله کردند. سلجوقیان پس از کشتار مردم و غارت های پیاپی منطقه را اشغال کرده و به اقتدار یگانه امارت کردی مروانیان که در صلح و آرامش در مجاورت روم شرقی و ایران حکومت می کردند، پایان دادند. شرق و جنوب ترکیه از مرز کنونی آذربایجان ایران تا میان رودان در این هزار سال عرصه تاخت و تاز ترکان با ایده های پان ترکیسم و پان اسلامیسم بوده است. این یورش ها از آن رو استمرار یافته است که کردهای ساکن این مناطق، همیشه ارتباط خود را با کردها و سایر اقوام ایرانی ساکن در خاور روم شرقی حفظ کرده و هرگز پیوندی با ترکان به جوش و حرکت درآمده از جنوب سیبری نداشتند. با استقرار حکومت ترکان سلجوقی و سپس مغولان و تیموریان و در نهایت خلافت عثمانی در آسیای صغیر، آفریقا، آسیا و شرق اروپا و با تشکیل حکومت صفوی و شکست شاه بی تدبیر ایران در جنگ چالدران و الحاق سه چهارم مناطق کردنشین به عثمانی، این رویارویی گسترش یافت. با سقوط خلافت عثمانی که حاکمان فعلی آنکارا سودای احیای آن را دارند، در طرح استعماری سایکس -پیکو، مناطق کردنشین جدا شده از ایران بین سه کشور برآمده از این طرح تقسیم شد. شمال شرقی سوریه که اکثریت ساکنان آن کرد هستند، هشت سال پیش با ظهور دولت داعش به دست تروریست های داعش اشغال شد. درگیری دولت مرکزی سوریه در سایر مناطق و ناتوانی آن از مقابله با این گروه ها در شمال، موجب شد مردم این مناطق متحد شده و با دادن حدود 12 هزار قربانی، شمال را از تصرف داعش و سایر تروریست ها خارج کنند. مردم کرد بدون داعیه جدایی از دولت مرکزی، در چارچوب شورای نیروهای دموکراتیک سوریه (S.D.F) مرکب از عرب ها، کردها، آشوری ها و... این مناطق را به طول حدود 500 و عمق 60 کیلومتر از حضور داعش پاک سازی و با تشکیل مدلی خودگردان، اداره آن را بر عهده گرفتند. S.D.F توانست با کمک نیروی هوایی ائتلاف ضدداعش، حدود 15 هزار عضو مسلح داعش و سایر گروه ها را اسیر و در زندان نگه دارد و افزون بر این، 70 هزار نفر خانواده آنها را نیز در اردوگاه های تحت نظارت خود اداره کند. از آنجایی که این نیروها برآمده از میان مردم این مناطق هستند و از سوی اقوام مختلف به صورت مشترک اداره می شوند، مردم این مناطق کمتر از سایر نقاط سوریه مهاجرت کرده و میزان خرابی و خسارت های واردشده بر مردم و بخش عمومی به مراتب کمتر از نقاطی است که در آن نیروهای دولتی با داعش پیکار می کردند. مناطق آزادشده شمال سوریه به صورت سه کانتون عفرین، قامیشلو و کوبانی از طریق شورای منتخب مردم همان کانتون اداره می شود. مسئولان اجرائی هر کانتون در همه نهادها دو نفر هستند که یکی از آنها زن و دیگری مرد است و از لحاظ ملیت نیز باید این دو نفر از ملیت های جداگانه باشند. منطقه خودگردان که به لحاظ وسعت حدود یک ششم مساحت سوریه را دربر می گیرد، تولیدکننده بیش از 70 درصد غله مصرفی و 85 درصد انرژی سوریه است. در پنج سال پس از پاک سازی از داعش، این منطقه در صلح و آرامش بوده و مردم همزیستی مسالمت آمیزی باهم داشته اند. 
کانتون عفرین که مهم ترین و آبادترین کانتون های شمال بود، چهار سال پس از رهایی از یوغ داعش، در بهار سال 1397 با یورش زمینی و هوایی دولت آنکارا و پس از دو ماه مقاومت S.D.F در میان سکوت جهانیان اشغال شد؛ اموال عمومی و مردم توسط ارتش ترکیه و ترکمان ها و اعضای گروه تروریستی احرار الشام و النصره غارت و اداره آن به عناصری که ترکیه نماینده مردم سوریه می داند، واگذار شد. اشغالگران عفرین ساکنان کرد را اخراج و ترکمن های سوریه و عراق و عرب های طرفدار ترکیه را اسکان دادند.هزار سال بعد از اشغال آسیای صغیر به دست سلجوقیان، 9 اکتبر 2019 (17 مهر 1398) رئیس دولت ترکیه با چراغ سبز ترامپ، رئیس جمهور مذبذب آمریکا، تهدیدهای چندماهه خود را عملی کرد و با نیروهای از پیش گسیل شده به مرزهای ترکیه به نام «چشمه صلح»، به ساکنان شرق فرات در سوریه حمله کرد. در طول یک هفته جنگ، صدها نفر از غیرنظامیان کشته و هزاران نفر مجروح و صدها هزار نفر نیز آواره شده اند. هرچند این حمله تاکنون از سوی بسیاری از دولت ها محکوم شده، با این حال هیچ اقدامی برای توقف کشتار مردم و آوارگی آنان انجام نشده است. رئیس جمهور آمریکا که ثبات فکری ندارد و تنها در پی تثبیت بقای خود برای دوره بعدی ریاست جمهوری است، هر روز وعده ای می دهد. حمله ترکیه ناقض اصول بنیادین حقوق بین الملل از جمله احترام به حاکمیت ملی و تمامیت ارضی کشورهاست. طبق مواد متعدد منشور ملل متحد، هیچ کشوری حق ندارد با داعیه حفظ امنیت، اختلاف های خود با سایر کشورها را از طریق توسل به زور و حمله نظامی حل کند.کردهای سوریه به عنوان بخش جدایی ناپذیر از جمعیت آن کشور، حق دارند با اعمال حق تعیین سرنوشت خود در تعامل با نظام سیاسی حاکم در سوریه، در صلح و ثبات زندگی کنند. ترکیه با توهم امکان حمله کردها به این کشور حق ندارد با دخالت در امور داخلی سوریه از زمین و هوا خاک کشور همسایه را مورد حمله قرار دهد. درحالی که در چهارسالی که گروه خودگردان شمال سوریه تشکیل شده است، حتی یک گلوله از شمال سوریه به سوی ترکیه شلیک نشده و در مقابل تهدیدات و حملات مکرر ترکیه خویشتن داری کرده اند. اصول منشور ملل متحد بر این امر تاکید دارد که نگرانی های امنیتی مشروع هر کشور فقط باید از طریق مذاکره و گفت وگوی مسالمت آمیز حل وفصل شود. چنان که در منشور ملل متحد راه های همکاری برای حل این اختلافات از طریق مسالمت آمیز پیش بینی شده و هرگونه راهکار نظامی نیز باید با اجازه شورای امنیت باشد. دولت ترکیه که در داخل با شکست های سیاسی و اقتصادی مواجه شده تاب تحمل صلح و آرامش در شمال سوریه و اداره مشترک این منطقه توسط نیروهای S.D.F را ندارد. همه نیروهای مستقر در شمال سوریه را وابسته به حزب کارگران کردستان P.K.K و تهدیدی برای امنیت خویش تلقی می کند. حمله گسترده و همه جانبه ترکیه با قساوت و جنایات متعددی همراه بوده و امروز فضای رسانه ها را در بر گرفته است و فرقی بین حملات ارتش ترکیه با اعضای داعش در سوریه و عراق وجود ندارد. اردوغان درصدد است با اشغال شمال سوریه و با تشکیل منطقه ای امن به عمق 32 کیلومتر و به طول 500 کیلومتر، کردهای سوریه را از این مناطق اخراج و بقایای ترکمن های مقیم سوریه و آوارگان عرب سوری در ترکیه را در محل سکونت کردها اسکان دهد. این اقدام، مصداق بارز «پاکسازی قومی» است که مجمع عمومی سازمان ملل متحد در سال 1992 قویا آن را محکوم و جرم انگاری کرده است. مبارزان کرد و عرب مقیم شمال سوریه در خط مقدم جبهه جنگ با داعش بوده و به نمایندگی از جامعه بین المللی علیه داعش پیکاری درخور ستایش کردند. حدود 15هزار نفر از تروریست های داعش و بیش از 70 هزار نفر از اعضای خانواده آنها که در اختیار تشکیلات خودگردان موسوم به شورای دموکراتیک شمال سوریه است، بدون تانک، توپ و هواپیماهای سوریه و روسیه دستگیر شده اند. دوسوم این عده شهروندان سوریه و عراق و یک دهم آنان تبعه کشورهای غربی و روسیه و الباقی آفریقایی و آسیایی هستند. با حمله گسترده ترکیه قطعا نیروهای S.D.F نمی توانند این تروریست های خطرناک را همچنان نگه دارند یا با خود منتقل کنند. چنانکه در چهارمین روز حمله ترکیه به سوریه، به علت حمله نیروهای ترکیه به یک زندان محل نگهداری اعضای داعش، داعشیان فرار کرده و هزاران نفر از افراد خانواده ها نیز به آنان ملحق شده اند. یورش ارتش ترکیه و عوامل وابسته به آن غیر از کشتار و آوارگی مردم، منتج به فرار اعضای داعش و بازگشت سوریه و عراق به اوضاع واحوال سال های بعد از 2015 م می شود. داستان تاسف بار آن است که اکنون مردم سوریه از سوی یکی از متحدان سابق داعش هدف حملات مرگبار قرار گرفته اند. نمایندگان جامعه بین المللی و از جمله دولت ایران وظیفه دارند در برابر نقض فاحش مقررات حقوق بین الملل به صورت عملی و آشکار، جلوی این تجاوز غیرقانونی را گرفته و متجاوز را وادار به عقب نشینی از سوریه کنند. شمال سوریه در آستانه یک فاجعه انسانی و پاکسازی قومی قرار گرفته و صرف اعلام محکومیت دولت ترکیه، مانع از کشتار مردم غیرنظامی بی گناه و تغییر ترکیب جمعیتی آن منطقه و بازگشت سوریه و عراق به سال های سیاه حضور داعش نمی شود. تمامی دولت ها بر اساس منشور ملل متحد و «طرح کمیسیون حقوق بین الملل راجع به مسئولیت بین المللی دولت ها در مقابل اقدامات متخلفانه بین المللی مصوب 2001» موظف اند برای پایان بخشیدن به هرگونه نقض جدی مقررات آمره حقوق بین الملل از طریق تدابیر قانونی همکاری کنند. امروز فقط امنیت و آسایش کردها در معرض خطر نیست بلکه امنیت تمام خاورمیانه و کل جامعه بین المللی در خطر قرار گرفته است. فراموش نکنیم نباید اداره جهان را به تاجران و پوپولیست های بامیه فروش خیابان های استانبول و نیویورک واگذار کرد.
                