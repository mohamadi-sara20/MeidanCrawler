شنبه ۱۱ آبان ۱۳۹۸
-----------------------------------------
یادداشت
-----------------------------------------
طالقانی؛ بانوی فرهیخته، رجل سیاسی
-----------------------------------------

                    بانوی بزرگ انقلاب اسلامی و فرزند عزیز آیت الله سیدمحمود طالقانی، خانم اعظم علایی طالقانی، از جمله شخصیت های قابل احترامی است که سرگذشت و مراحل زندگی پرجوش و خروش او به عنوان الگوی امروزی دختران و زنان سرزمین مان، می تواند آموزنده رفتارهای دینی، اخلاقی، انسانی و آزادی خواهانه باشد. چگونه می توان تصویری از یک زن فعال و همیشه در صحنه که خود را یک رجل سیاسی می دانست، در ذهن ترسیم کرد و از شیوه زندگی و مبارزات منطقی، حق طلبانه و دین محور او در طول بیش از 60 سال، درس نگرفت؟ فرزند مفسر بزرگ قرآن که همه جوانی اش را پا به پای پدر گذرانده بود، از این نظر خود را یک رجل سیاسی می دانست که نمی توانست بپذیرد از قانون و متون دینی که با آنها نفس کشیده و بزرگ شده بود، یک تفسیر مردسالارانه ارائه شود و نیمی از نفوس جامعه که سرشار از نخبگان و اندیشمندان هستند، از کار و رشد و درخشندگی در عرصه های گوناگون باز داشته شوند؛ نخبگان و فرهیختگانی که بالقوه مستعد هر نوع فعالیت اجتماعی و مدیریتی هستند.
اعظم را نباید به صرف اینکه فرزند آیت الله طالقانی است، نگاه کرد. اگر چه او از برکت وجود پدری دانشمند، انقلابی، متدین و بسیار شریف و مردمی، بهره های فراوان برده بود و از درخت پربار پدر میوه ها چیده بود، اما خودش یک طالقانی دیگر بود. اعظم جنسیت را در تکاپوی اجتماعی و سیاسی و بلندنگری به رسمیت نمی شناخت و خویشتن را زندانی تنگ نظری ها و محدودیت های تحمیلی نمی کرد. البته خانم اعظم طالقانی هیچ گاه بر طبیعت جنسیت خود و نظام هستی که بر ساما ندهی زن و مرد حاکم است، نشورید و مانند دیگر زنان جامعه با تشکیل خانواده، آن هم در سنین بین جوانی و نوجوانی، همسری و با تربیت چهار فرزند، به شایستگی مادری کرد. او یک شیر زن بود و یک بزرگ مرد. همسرداری و مادری و بچه داری را بهانه خانه نشینی نکرد و سر به فرمان نگاه هایی که نمی خواستند او را در جامعه ببینند، خم نکرد. هم زمان با زندگی در خانه همسر، درس خواند و دیپلم گرفت. به دانشگاه رفت و لیسانس گرفت و معلم شد، به اتفاق خواهرش مدرسه تاسیس و آن را مدیریت کرد. 
در دو جبهه فرزند تربیت کرد؛ در منزل فرزندان خودش را و در مدرسه فرزندان  مردم را. 
اعظم علایی طالقانی به موازات این فعالیت های تحصیلی و آموزشی و تربیتی، در فعالیت های فرهنگی و سیاسی و مبارزاتی هم بسیار کوشا بود. کنش های سیاسی او که ناشی از آموزه های پدر و احساس مسئولیت دینی و انسانی و ملی اش بود، او را به سیاهچال های پر از سختی و شکنجه و فریاد رژیم پهلوی کشاند و او را اسیر دژخیمانی کرد که نمی خواستند او را در صحنه اجتماع ببینند و زن مومنه را فقط به همسرداری و خانه نشینی و رسیدگی به فرزندان فرمان می دادند؛ فرمان نه از نوع بخش نامه ای که زیر شلاق و شکنجه و شیون. اما این شیر زن، مجاهد فی سبیل الله و یک بانوی قدبرافراشته در مقابل ستمگران و زورمندان و واپسگرایان بود؛ او اعظم طالقانی بود.
این قهرمان مبارز و متواضع و محجوب، با پیروزی انقلاب اسلامی، کار را پایان یافته تلقی نکرد و بی کار ننشست. ابتدا برای سازماندهی و به تشکل درآوردن زنان و دختران فعال در عرصه مبارزه و انقلاب، تشکل سیاسی فرهنگی «جامعه زنان انقلاب اسلامی» را بنیان نهاد و تا امروز که 40 سال از آن می گذرد، این حزب را زنده نگه داشت. اما چون در کشور ما تحزب و تشکل گرایی زمینه رشد و بالندگی و فعالیت دامنه دار و فراگیر ندارد و بانیان هر حزب و گروه و دسته باید با چنگ و دندان از تشکل خود محافظت کنند، خانم طالقانی هم در این زمینه پایمردی نشان داد و توانست تعدادی از علاقه مندان به خود را در جامعه زنان انقلاب اسلامی نگه دارد. همچنین در مواقع لازم، به ویژه هنگامی که می دید باید مردم را به صحنه بکشاند یا موضعی را اعلام کند یا تحرک جدیدی ضرورت پیدا کند، وارد عرصه می شد و به وظیفه مذهبی و ملی خود عمل می کرد. او بعد از آن برای مشارکت بیشتر در امور کشوری خود را نامزد نمایندگی اولین دوره مجلس شورای اسلامی کرد و با رای قاطع مردم تهران به مجلس راه یافت و به مدت چهار سال در بهترین دوره مجلس شورای اسلامی بعد از انقلاب حضور پر رنگی داشت. 
خانم طالقانی در بستر جامعه زنان انقلاب اسلامی از ابتدای تشکیل آن به فعالیت های فرهنگی می پرداخت، کلاس آموزشی تشکیل می داد و تفسیر قرآن می گفت و در تربیت زنان آزاداندیش و خوش فکر تلاش می کرد. از همین جا بود که به فکر انتشار نشریه افتاد و ماهنامه پیام هاجر را با مطالبی سودمند و علمی و آموزنده وارد بازار مطبوعات کرد. این مجله با ارزش در مدت 23 سال منتشر شد تا اینکه هنگام تعطیلی تعدادی از روزنامه ها و نشریات اصلاح طلب در سال 79، تعطیل شد. تعطیلی این مجله باعث نشد که خانم طالقانی از فعالیت مطبوعاتی و روزنامه نگاری دست بردارد، بلکه با مرارت ها و دوندگی های زیاد توانست مجوز انتشار ماهنامه معتبر و خوب «پیام ابراهیم» را دریافت کند. از مرداد 1393 پیام ابراهیم منتشر شد، اما مشکلات مالی به این بانوی بزرگوار اجازه نمی داد که این نشریه ارزشمند را هر ماه به دست علاقه مندانش برساند، بنابراین پیام ابراهیم از آغاز انتشار تا آبان 98، یعنی چند روز پیش از درگذشت خانم طالقانی، فقط 35 شماره منتشر شد. نکته درخور توجه اینکه، این بانوی بزرگوار و پر محبت برای دریافت مقاله و یادداشت از نویسندگان و روزنامه نگاران، خودش تماس می گرفت و موضوع کلی هر شماره را پیشنهاد می داد. نگارنده نیز چند باری توفیق این را داشت که به دستور و پیشنهاد او برای نگارش مقاله، پاسخ مثبت دهد. 
زنده یاد اعظم علایی طالقانی از هر راهی که ممکن بود و به هر وسیله مشروعی که در اختیار داشت، حتی با چندین مرتبه نامزدشدن برای ریاست جمهوری، حرفش را به مسئولان کشور می رساند تا هم از حقوق مردم و محرومان دفاع کند و هم دیدگاه انسانی و اسلامی خویش را به جامعه و افکار عمومی منتقل کند. او پس از یک دوره بیماری، عصر روز چهارشنبه، هشتم آبان 98، دنیای پر از رنج را وا گذاشت و به ملکوت اعلا پا گذاشت. رحمت الله علیها.
                