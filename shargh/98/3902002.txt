شنبه ۲۱ اردیبهشت ۱۳۹۸
-----------------------------------------
سرمقاله
-----------------------------------------
سال تصمیم بزرگ
-----------------------------------------

                    ایران بعد از ضرب الاجل 60روزه در شرایط «تصمیم بزرگ» قرار دارد؛ تصمیمی که می تواند آینده کشور را رقم بزند، آینده ای که چندان دور نیست. آینده خیلی نزدیک به اکنون. مانند مادر آبستنی که هم باردار گذشته است، هم حال و آینده. حامل هم زمانی دردناک این زمان هاست. گذشته تاریخی ایران، درست یا نادرست چنان به اکنون ما پیوند خورده که رودررویی با آینده را اجتناب ناپذیر کرده است. در مقاطع مختلفی از تاریخ گذشته ایران مسئولان ناگزیر شدند با آینده رودررو شوند. استراتژی تاخیر در تصمیم، استراتژی رایج سیاست دنیاست که با دست کاری حال، آینده اثرگذاری اش را از دست می دهد؛ اما در هم زمانی گذشته، حال و آینده ناگزیر باید تصمیم گرفت و دست به انتخاب زد. انتخاب یعنی حذف. حذف چیزهایی که شاید دلبسته آن باشیم. حذف این دلبستگی یعنی «هزینه فرصت»؛ چیزی را هزینه می کنید تا فرصتی را به دست آورید. معنای «تصمیم بزرگ» در همین رویکرد نهفته است. آنچه تصمیم گیری را سخت می کند، باور به یک گفتمان است. در هم زمانی زمان ها که منجر به تصمیم های بزرگ می شود یا باید دعوت به مقاومت کرد یا مذاکره. این موقعیت در تاریخ نه چندان طولانی انقلاب اسلامی بی سابقه نیست. تسخیر نابهنگام سفارت آمریکا و آزادی نابهنگام تر گروگان ها و پایان دادن به جنگی که نابهنگام آغاز شد و شاید نابهنگام به اتمام رسید، نمونه های بارز این وضعیت ها هستند. تاریخ ما مملو از «تصمیم بزرگ» است، تصمیم هایی که گاه بهنگام یا نابهنگام بوده اند. اکنون با فاصله گیری از هم زمانی زمان ها به راحتی می توانیم مصدق و کنش های سیاسی اش درباره ملی شدن صنعت نفت را قضاوت کنیم. اینک عملکرد خام دستانه رضاشاه در تغییرات و تحولات اجباری اجتماعی که همان موقع هم ناممکن بود، مضحک به نظر می رسد. تصمیم های مضحکی که بسیاری با اقتدار پشت آن ایستادند. کشف حجاب اجباری در عرصه اجتماعی همان قدر مضحک بود که اصرار و پافشاری اغراق آمیز رضاشاه در کشیدن راه آهن سراسری به همه نقاط ایران. به گواه تاریخ
260 میلیون دلاری که در همه صنایع سرمایه گذاری شده بود، معادل پول سرمایه گذاری شده در راه آهن سراسری بود. این سرمایه گذاری توان توسعه صنعتی کشور را تحلیل برد. بخش دولتی به خاطر بالابودن هزینه تولید و سود اندک، زیان ده بود و همه کارخانه های دولتی ضرر می دادند. هرچند ایران دوران رضا شاه در قیاس با دوران قاجار به پیشرفت های بزرگی دست پیدا کرده بود؛ اما همچنان در دهه 1310 از سایر کشورهای خاورمیانه نظیر ترکیه و مصر عقب تر بود. نکته اساسی در این گواه تاریخی جاماندگی ایران از ترکیه و مصر است، آن هم در دوره ای که بسیاری به آن می بالند؛ چون به آن دلبستگی ایدئولوژیک دارند. بازگردیم به هم زمانی زمان ها، موقعیتی که در آن ناگزیر باید تصمیم بزرگ گرفت و با انتخاب دست به حذف زد، هزینه ای داد تا فرصتی ایجاد شود. تلخ ترین تصمیم های تاریخی زمانی گرفته شدند که با ناگزیری، اکراه و ناباوری همراه بودند. باور نداشتن به هم زمانی زمان ها و ناهم زمانی با آنچه در پیش روی اصحاب قدرت است؛ چنین بود مشروطه ناکام. هم زمانی زمان های طبقات اجتماعی در مقابل ناهم زمانی دربار و عوامل آن قرار گرفته بود و شاهان (مظفرالدین شاه، محمدعلی شاه) و درباریان مانند گذشته در سیطره رویاهای معرفت شناختی خودشان بودند و بی خبر از تحولاتی که در طبقات اجتماعی رخ داده بود، ابتدا روبه روی جنبش ایستادند و بعد تن به شکست دادند و چون به مشروطه باور نداشتند، تلاش کردند آن را به شکست بکشانند تا بر خاکستر رویاهای یک ملت حکومت کنند. این همان نابهنگامی معرفتی است. در تصمیم بزرگ، هم زمانی معرفتی نکته اساسی در تصمیم گیری هاست. اغلب تصمیم های نادرست از دل این ناهم زمانی معرفتی سر برمی آورد. ایستادن در برابر خواسته مردم در جنبش مشروطه خواهی در همه شئون آن از سر قدرت طلبی نبود. در کنار قدرت طلبان قاجار و دربار طیف های گوناگونی از روحانیون و روشنفکران در ناهم زمانی کامل با مردم به سر می بردند. گاه از جنبش مردمی عقب تر بودند و گاه از آنان جلوتر و جلوترها درصدد بودند که با سزارین، ملتی را هم زمان خویش کنند. 
از همین رو است که مشروطه چنین جذاب است و در پس پشت تضادها و حوادث آن درس های بسیاری برای سیاست ورزی کنونی ایران وجود دارد. اینک ایران سال سخت 1398 را پیش رو دارد که این سال هم به سرعت به تاریخ خواهد پیوست. سالی که به گواه بسیاری از تحلیلگران سیاست داخلی و خارجی ایران، سال سرنوشت سازی است. این بار سرنوشت ملت ما چگونه رقم خواهد خورد. ملتی از طبقات گوناگون و طیف های متکثر که بیش از هر چیز دغدغه امنیت، رفاه و آرامش را دارند و از منظر آنان دستیابی به این خواسته ها تن دادن به ذلت نیست. شاید این مطالبات همه جانبه است که سیاست در ایران را دشوار و پیچیده کرده و قربانیان بسیاری در سیاست گرفته است. مردمی که چندان سخت کوش نیستند؛ اما رویاهای بزرگی در سر دارند. خواهان رفاه و آرامش اند؛ اما نه به هر قیمتی. صبورند؛ اما صبرشان هم حدی دارد. این تضادها، تیغ دو دمی است که گاهی به نفع شان تمام می شود و گاه به ضررشان. مردم سال 98 با تضادهای بیش از این دست به گریبان هستند و همین تصمیم گیری را در عرصه سیاست داخلی و خارجی سخت و سرنوشت ساز کرده است. سال 98 سال «تصمیم بزرگ» است؛ تصمیمی که هرچه باشد، الزاما همگان را راضی نخواهد کرد. چه این تصمیم بزرگ اصرار به مقاومت و پافشاری در خواسته های برحق هسته ای ایران باشد و چه راهیابی به مذاکره برای محدود شدن آن. آنچه در اینجا مهم است، خود تصمیم است. تصمیمی که هم زمان با مطالبات مردم باشد و فاصله معرفتی عمیقی با خواسته های آنان نداشته باشد و دیگر آنکه بر مبنای درک درست از هم زمانی زمان های گذشته، حال و آینده صورت گیرد. اکنونی که ما وارث آن هستیم، از گذشته ای است که خود آن را ساخته ایم. پس این تصمیم بزرگ هرچه باشد، با این فرض همراه است که ما باز هم وارث نتیجه آن خواهیم بود، چه درست و چه نادرست. این تصمیم بزرگ باید گرفته شود. تصمیمی که پیش از هر چیز برای مردم است. تصمیمی که گرفته می شود، چندان مهم نیست،. زمان تصمیم مهم است؛ زمانی که هم زمان با زمان ها باشد.
                