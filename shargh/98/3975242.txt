چهار‌شنبه ۸ آبان ۱۳۹۸
-----------------------------------------
بازتاب
-----------------------------------------
پاسخ دانشگاه تهران به یادداشت «به رسم نخبه کشی»
-----------------------------------------

                    روزنامه «شرق» در ستون یادداشت خود در روز دوشنبه، 29 مهرماه 1398، در مطلبی با عنوان «به رسم نخبه کشی» به موضوع وضعیت تدریس و رابطه کاری آقای دکتر حسین بادامچی با دانشگاه تهران پرداخته است. از آنجا که مطلب منتشره براساس اطلاعات نادرست تنظیم شده است، موارد زیر را به عنوان توضیحات دانشگاه تهران در این خصوص اعلام می نماید. خواهشمند است بر اساس قانون مربوط، در همان صفحه و ستون درج گردد. 
1- دانشگاه تهران به عنوان نماد آموزش عالی کشور، در جذب اعضای هیئت علمی و پیشبرد اهداف علمی، آموزشی و پژوهشی خود، همواره به دنبال گزینش از میان نخبگان متعهد به اخلاق حرفه ای است و در فرایند جذب، سیاست های دقیق و علمی خود را رعایت می نماید، همانگونه که سوابق و عملکرد اعضای هیئت علمی سابق و فعلی دانشگاه به خوبی بیانگر این سیاست می باشد. در جهت تحقق این امر سوابق تحصیلی شامل کیفیت دانشگاه محل تحصیل، معدل دیپلم و سایر مقاطع تحصیلی و همچنین دستاوردهای علمی و پژوهشی متقاضیان به دقت بررسی و اعضای هیئت از میان اعضای واجد شرایط انتخاب می شوند. اگرچه آقای دکتر حسین بادامچی از نظر تحصیلات کارشناسی و کارشناسی ارشد از شرایط لازم برای ورود به دانشگاه تهران برخوردار نبوده اما ایشان به دلیل موضوع و محل تحصیل در مقطع دکترا از سال 1390 در گروه تاریخ دانشکده ادبیات و علوم انسانی دانشگاه مشغول به کار شد. 
​ ...ازاین رو توقع می رفت که ایشان از فرصت مناسبی که برای وی پیش آمده، حداکثر استفاده را نموده و با رعایت مقررات دانشگاه و تلاش مداوم این جایگاه را پاس داشته و تمامی تلاش خود را برای ارائه خدمت به دانشگاه و دانشجویان به کار می بست. اما متاسفانه مشارالیه همچنانکه نویسنده یادداشت مذکور اشاره کرده اند، با مسافرت های مکرر از حضور در محل خدمت غیبت نموده و با بی توجهی به مقررات آموزش و اخلاق حرفه ای این فرصت را نادیده گرفته است.2- قوانین و مقررات مربوط به اعضای هیئت علمی، ساعات مشخصی برای حضور و تدریس آنان در هر نیم سال تحصیلی منظور نموده است و بدیهی است عدم رعایت این مقررات ناقض حقوق مسلم محیط علم و دانش و به ویژه دانشجویان نخبه دانشگاه تهران خواهد بود. این در حالی است که بر اساس اعلام دانشکده ادبیات و علوم انسانی، آقای دکتر بادامچی، در چندین نیم سال متوالی، غیبت های مکرر و غیرموجه داشته اند که خلاف مقررات مربوط بوده است. تذکرات و یادآوری های متعدد به ایشان نیز اثربخش نبوده و این دانشکده در اردیبهشت ماه سال جاری، موضوع را طی نامه ای رسمی به هیئت اجرایی جذب اعضای هیئت علمی دانشگاه اعلام و این هیئت نیز پس از بررسی و تحقیق کامل پیرامون موضوع و ارزیابی مستندات، در جلسه مردادماه خود، رای به قطع همکاری ایشان با دانشگاه از مهر 1398 داده است. بنابراین، قطع رابطه کاری ایشان، به دلیل غیبت های مکرر و نادیده انگاشتن قوانین مربوط، صورت گرفته است، نه به هیچ دلیل دیگری. تاکید می نماید که برای دانشگاه تهران، به عنوان نماد آموزش عالی کشور، نقض هرگونه مقررات مربوط به حفظ کیفیت آموزشی و تحصیلی دانشجویان؛ غیرقابل پذیرش است و دانشگاه ضمن احترام به جایگاه و حفظ منزلت اعضای هیئت علمی، حضور غیرمنظم افراد را که آسیب اصلی آن متوجه دانشجویان نخبه است، نمی پذیرد و بر رعایت کامل مقررات دانشگاه هم از سوی دانشجویان و هم از سوی اعضای هیئت علمی تاکید دارد.3- از روزنامه وزین شرق انتظار می رود از نویسندگان خود بخواهد قبل از درج مطالب از صحت وسقم آن مطالب اطمینان حاصل نمایند و بدیهی است دانشگاه  تهران با آغوش باز آماده همکاری با کلیه افرادی که علاقه مند به دانستن و دلسوز علم و دانش هستند، می باشد.
4- سایر مطالب مطرح شده در یادداشت مذکور نیز دارای اشکالات و ابهامات فراوانی است که صحت وسقم آن را به خوانندگان محترم واگذار می نماید.
                