پنج‌شنبه ۱۹ اردیبهشت ۱۳۹۸
-----------------------------------------
حرف اول
-----------------------------------------
سفر پنهانی به عراق
-----------------------------------------

                    سفر پنهانی وزیر خارجه ایالات متحده به عراق، دوباره خاطره سفر پنهانی و مخفیانه چند ماه قبل رئیس جمهور این کشور به کشور همسایه ایران را زنده کرد. طبیعی است رفت وآمد میان مقامات دو کشور همسایه که به حسن نیت یکدیگر در قبال تمامیت ارضی و امنیت مشترک باور دارند، با حضور مقامات کشوری که بعد از چندین سال اشغالگری، نمی تواند هویت خود را در عراق تعریف کند، تفاوت های اساسی دارد. آمریکا باید مشخص کند آیا خودش را یک کشور اشغالگر می داند یا یک کشور همکار و هم راستا با دولت عراق. در واقع آمریکا هنوز هویت خودش را از این دو حالت مشخص نکرده و همین مسئله باعث شده نگرانی های آنان از تحکیم روابط ایران و عراق، دوچندان شده و کار به دیدارهای شبانه بکشد؛ دیدارهایی که آن طور که از واکنش مقامات عراقی پیداست، برای آنان هم بسیار عجیب بوده و آنان را بر آن داشت تا موضع منطقی «خاک عراق محل استفاده علیه همسایگان نیست» را تکرار کنند. رفتار رئیس جمهور آمریکا و سایر مقامات این کشور، اسیر ابهام، مخدوش بودن هویت، نوع نگاه و رابطه آنان با عراق است. جمهوری اسلامی هویت تعریف شده ای در قبال عراق دارد و در سال های متمادی، حتی در زمان حکومت صدام، در تلخی ها و شادی ها همراه مردم عراق همراه بوده است و هرگاه آنان با مشکلاتی مواجه شده اند، ایران را در کنار خود دیده اند. این شرایط با مداخلات دولتی که چند هزار کیلومتر دورتر حضور داشته و رابطه خود را با عراق رابطه ای مداخله جویانه تعریف کرده، متفاوت است. ایران هیچ گاه به اعمال فشار بر عراق و قطع رابطه آن کشور با آمریکا اقدام نکرده است؛ چراکه عراق را کشوری مستقل می داند که می تواند با هر کشوری در جهان رابطه دیپلماتیک داشته باشد. در سوی مقابل ایالات متحده به دنبال دیکته کردن دستورات خود به دولت و ملت عراق است؛ درحالی که نه دولت و نه جناح های سیاسی پرنفوذ عراق، این مسئله را نمی پذیرند. رفتارهایی مانند رفتار اخیر وزیر خارجه آمریکا و اظهارات عجیب بعدازآن، نوعی رفتار انفعالی محسوب شده و ضعف و ناتوانی ایالات متحده در عراق و البته در مقابل رابطه دو کشور مستقل ایران و عراق را نشان می دهد. سیاست خارجی عراق با کشورهای همسایه براساس مصالح و منافع عراق تعریف می شود... 
همان طورکه ایران آن را بر مبنای منافع مشترک تعریف می کند. جنگ تحمیلی علیه ایران بزرگ ترین شاهد و نمونه است. 
بعد از پیروزی انقلاب، برخی از کشورهای عضو شورای همکاری خلیج فارس و البته کشورهای فرامنطقه ای عراق را تحت فشار قرار دادند و جنگ به راه انداختند اما امروز از دیکتاتور عراق خبری نیست و مردم دو کشور بیش از هر زمانی به یکدیگر نزدیک شده و بازرگانان در حال تجارت با یکدیگر هستند. درعین حال همان طورکه در ماه های اخیر دیدارهای متناوبی میان دو کشور انجام شده است، باید نسبت به تحرکات آمریکا در کشور همسایه ایران حساس بود. همکاری مشترک نیازمند تهیه زیربناهای قانونی، رسمی و تسهیلات مناسب از سوی دولت های دو کشور است. باید به سطح جدیدی از روابط در اقتصاد، تجارت، سیاست، فرهنگ، امنیت و همکاری های نظامی رسید. 
در مقابل چالش ها و تهدیدهای فعلی، آینده همکاری بین دو کشور باید تقویت شود و تفاهم های جدی بین دو دولت حاصل شود که یکی از این زیرساخت ها موضوع رسیدن به توافقات در توسعه گردشگری بین دو کشور و همچنین حذف یا کاهش موانع گردشگری است. 
همکاری در مسائل امنیتی، حفظ و تقویت امنیت دو کشور و فراهم کردن زمینه برقراری یک همکاری امنیتی منطقه ای که شامل کشورهای دیگر هم شود، باید موردتوجه دولت ها قرار گیرد.
 ایران می تواند در بازسازی صنایع عراق و همکاری در زمینه های انرژی و مکمل همه اینها یعنی همکاری های بانکی به مدل های ابتکاری با عراق برسد که تحریم های یکجانبه ایالات متحده نیز نتواند بر آن تاثیر منفی بگذارد.
این پیام باید به همه کشورهای منطقه و فرامنطقه ای و اتحادیه اروپا داده شود که ایران و عراق باثبات و منسجم، امنیت خاورمیانه و جهان را تامین کرده و جلوی سربرآوردن تروریسم حمایت شده از سوی برخی اعراب و آمریکا را خواهد گرفت.
                