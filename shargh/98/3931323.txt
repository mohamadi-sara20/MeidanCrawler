چهار‌شنبه ۱۹ تیر ۱۳۹۸
-----------------------------------------
حرف اول
-----------------------------------------
رشد 2/5 برابری اقتصاد دیجیتال
-----------------------------------------

                    کمتر کشوری را در جهان می توان پیدا کرد که تحول و اقتصاد دیجیتال جزء سه اولویت راهبردی آن نباشد. نگاهی به اعداد و ارقام در این زمینه می تواند نقش و جایگاه این اولویت را در آینده کشورها به خوبی نشان دهد. براساس گزارش سال 2017 آکسفورد اکونومیست، سهم اقتصاد دیجیتال با  نرخ رشد 2.5 برابری نسبت به اقتصاد سنتی در سال 2016 به 16 درصد اقتصاد جهان رسیده است و پیش بینی می شود این سهم در سال 2025 به 24.3 درصد برسد که معادل 23 هزار میلیارد دلار است.از مهم ترین دلایل این نرخ رشد تاثیرات گسترده و نفوذ روزافزون فناوری اطلاعات و دیجیتالایزه شدن صنایع مختلف و نرخ بازگشت سرمایه 6.7 برابری اقتصاد دیجیتال نسبت به اقتصاد سنتی است که موجب شده سرمایه گذاری در این حوزه را برای سرمایه گذاران جذاب کند.با توجه به اهمیت و جایگاه موضوع، بسیاری از کشورها نسبت به تدوین سند تحول و اقتصاد دیجیتال خود اقدام کرده و اهداف روشن و مشخصی برای دوره های زمانی سه تا پنج ساله تدوین کرده اند. مهم ترین شاخصی که برای نشان دادن وضعیت و جایگاه کشورها از آن استفاده می شود، سهم اقتصاد دیجیتال از کل اقتصاد هر کشور است که امیدواریم این اسناد برای کشور نیز هر چه زودتر تهیه و رسما اعلام شود.
از دلایل مهمی که موجب شده اقتصاد دیجیتال با این شیب رشد در اقتصاد جهانی جا باز کند، بهره مندی حداکثری از فناوری اطلاعات به عنوان توانمندسازی قوی و حتی پیشران و بهره مندی و استفاده از الگوهای اشتراکی بر این بستر است. این الگو بزرگ ترین پیشران استفاده حداکثری از منابع و سرمایه گذاری هاست. با استفاده از این الگو و ایجاد پلتفرم های اشتراکی با بهره گیری از زیرساخت های فناوری اطلاعات و ارتباطات به طور هم زمان هر شرکت و در هر نقطه از کشور یا حتی جهان می توان به تولید و عرضه کالا و خدمات خود اقدام کند.از مهم ترین کارکردهای دیگر این رویکرد سرعت در دسترسی به نیازمندی ها و زیرساخت های تولید کالا و خدمات در اقتصاد دیجیتال است. به عبارت دیگر در این رویکرد زیرساخت های مورد نیاز یک بار برای ظرفیت درخور توجهی از نیازها ایجاد می شود و پس از آن کسب و کارها به سادگی و در کوتاه ترین زمان ممکن نیازهای خود را از این طریق مرتفع می کنند؛ برای مثال می توان به اتصال به زیرساخت های اپراتورهای مخابراتی، سامانه های احراز هویت فردی، مکانی و کسب وکار و... اشاره کرد.بخش دیگری از کارکردهای اقتصاد اشتراکی و پلتفرم های آن رفع موانع و تسهیل در تعاملات با حاکمیت و موضوعات مبتلابه کسب و کارها مانند مالیات، بیمه تامین اجتماعی، قانون کار و... است. بهره گیری از این رویکرد و پلتفرم های آن نه تنها باعث توسعه فرایندهای استاندارد و مشابه برای متقاضیان خواهد شد، بلکه نقش تعیین کننده ای در صرفه جویی منابع و نیروی شرکت ها و به ویژه کسب و کارهای نوپا دارد و باعث خواهد شد توجه و تمرکز آنها بر خلاقیت، نوآوری و توسعه محصول خود باشد.در همین راستا و با توجه به چالش هایی که در حوزه کسب و کارهای نوپا وجود داشت و همچنین مسئله اشتغال که از مهم ترین اولویت های کشور است، سامانه نوآفرین با هدف بهره مندی از زیرساخت های اشتراکی، ایجاد پنجره واحد، تسهیل و تسریع در انجام امور و فرایندهای مورد نیاز کسب و کارهای نوپا با همکاری مشترک سازمان فناوری اطلاعات ایران و سازمان نظام صنفی رایانه ای کشور که مبتنی بر آیین نامه مصوب اخیر هیئت وزیران است، ایجاد شد و به مرحله بهره برداری رسید.بدون تردید این اقدام آغاز راهی طولانی و پرچالش خواهد بود که نیازمند اصلاح و تکمیل در مسیر بهره برداری با استفاده از نظرات تمامی ذی نفعان و بهره برداران خواهد بود.سازمان نظام صنفی رایانه ای کشور معتقد است این سامانه می تواند به عنوان حلقه اتصال شرکت های نوپا با شرکت های بالغ عضو سازمان شده و مسیر رشد، توسعه، جذب سرمایه این شرکت ها را با سرعت چشمگیری بهبود ببخشد.
                