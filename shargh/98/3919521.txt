چهار‌شنبه ۲۹ خرداد ۱۳۹۸
-----------------------------------------
حرف اول
-----------------------------------------
پرسش های باقی مانده از یک قتل در زندان فشافویه
-----------------------------------------

                    بعدازظهر روز دوشنبه 27 خرداد خبرگزاری میزان اطلاعیه سازمان زندان ها درباره قتل علیرضا شیرمحمدعلی در زندان فشافویه را منتشر کرد. واکنش سازمان زندان ها برای توضیح و روشنگری درباره چگونگی وقوع این قتل فجیع در محیط زندان جای قدردانی دارد. اما در این اطلاعیه دو پرسش اساسی و مهم شاید به این دلیل که پاسخ آنها خارج از حدود اختیارات سازمان زندان هاست، مبهم و بدون پاسخ مانده است. 
به طور خلاصه در این اطلاعیه گفته شده است که زندان فشافویه فقط محل نگهداری زندانیان خطرناک نیست و زندانیان جرائم دیگر هم در آن نگهداری می شوند و اصل تفکیک زندانیان در این زندان رعایت می شود. مقتول علیرضا شیرمحمدعلی در کنار سایر متهمان امنیتی بوده و سایر متهمان و محکومان در کنار او نبوده اند. در پایان اطلاعیه نیز گفته شده است «... بلافاصله موضوع قصور یا تقصیر احتمالی مامورین و مسئولین مجتمع ندامتگاهی تهران بزرگ در دستور رسیدگی قرار گرفته که نتایج آن متعاقبا اطلاع رسانی خواهد گردید». که این خود مایه امیدواری است و مناسب است که نتیجه این رسیدگی منتشر شود. بنده های 4 و 5 اطلاعیه مستقیما درباره نحوه وقوع قتل است که به دلیل اهمیت آنها عینا نقل می شوند: 
«4) زندانی متهم به قتل به نام «م.خ» به همراه زندانی دیگر به نام «م.ش» به دلیل تخلفات داخل زندان، به طور کاملا مجزا در محل مستقل نگهداری می شدند، هرچند این محل دارای هواخوری مشترک با محل نگهداری متهمان امنیتی بوده ولیکن نحوه استفاده و دسترسی به هواخوری در ساعات مشخص به صورت مستقل صورت می گرفته است.
5) در روز حادثه، برای رفع ایراد سیستم فاضلاب بهداشتی محل نگهداری دو نفر فوق الذکر، نامبردگان به هواخوری هدایت، که در همین اثنا با گشوده شدن درب محل نگهداری زندانیان امنیتی برای توزیع غذا، متهمان به دلیل حضور در هواخوری از فرصت پیش آمده سوءاستفاده نموده و به سرعت وارد حریم نگهداری زندانیان امنیتی شده و ظرف مدت زمانی کمتر از دو دقیقه، علیرضا شیرمحمدعلی را مورد ضرب و جرح قرار داده که نهایتا با حضور عوامل زندان و انتقال مصدوم به بیمارستان خارج از زندان، اقدامات پزشکی فاقد نتیجه بوده و نامبرده در بیمارستان فوت می نماید».
اما آن دو پرسش اساسی که مبهم و بی پاسخ مانده اند چیست ؟
اول: در خبرهای منتشره آمده است مرحوم شیرمحمدعلی قبلا از عدم امنیت جانی خود نزد مسئولان زندان شکایت برده و خواستار تغییر محل خود شده بود. قاعدتا با شناخت کلی که از فضای زندان در بندهای مربوط به زندانیان سیاسی (امنیتی) وجود دارد، زندانی معمولا احساس عدم امنیت ندارد، مگر آنکه در میان آنان محکومان دیگری غیر از محکومان سیاسی بوده باشند که آنها را بتوان در زمره زندانیان خطرناک طبقه بندی کرد. حتی اگر چنین هم نبوده باشد، در زندان، زندانبان علاوه بر اینکه مسئول امنیت زندان است، مسئولیت امنیت زندانی نیز هست. وجود امکانات درمانی (مانند بهداری) در زندان به همین دلیل است. ازآنجا که درخواست شیرمحمدعلی حتما بی دلیل نبوده است، آیا به تقاضای زندانی مرحوم مبنی بر عدم امنیت جانی رسیدگی شده بود؟ نتیجه آن چه بوده است.دوم: در هر قتل عمد قاتل انگیزه ای دارد. بنا بر اطلاعیه صادره، قاتلان شیرمحمدعلی، جدا از او نگهداری می شدند. حتی ساعت هواخوری آنها نیز متفاوت بوده است. بنابراین باید گمان برد که دو زندانی متهم به قتل و زندانی مقتول اصلا همدیگر را نمی شناختند که نسبت به هم رفاقت یا کینه ای داشته باشند. به گفته اطلاعیه سازمان زندان ها «با گشوده شدن درب محل نگهداری زندانیان امنیتی برای توزیع غذا، متهمان به دلیل حضور در هواخوری از فرصت پیش آمده سوءاستفاده نموده و به سرعت وارد حریم نگهداری زندانیان امنیتی شده و ظرف مدت زمانی کمتر از دو دقیقه، علیرضا شیرمحمدعلی را مورد ضرب و جرح قرار داده...». یعنی دو زندانی که جدا از مقتول نگهداری می شدند، و به همین دلیل قاعدتا رابطه دوستانه یا خصمانه ای بین آنها نمی توانسته بوده باشد، در یک لحظه زندانی دیگر را گیر انداخته و او را مورد ضرب و جرح قرار می دهند. کسانی که دیگری را نمی شناسند، چه انگیزه ای ممکن است برای قتل او داشته باشند؟ چه انگیزه ای موجب چنین قتل فجیعی شده است؟ در خبرهاست که 30 ضربه تیزی به مقتول وارد شده است. از نظر جرم شناسی در قتلی که با وسیله برنده انجام می شود، تعداد ضربات اهمیت روانشناختی و جرم شناختی دارد. اگر مقصود فقط کشتن دیگری باشد، دو تا سه ضربه به قسمت های حساس بدن کافی است. مقتول جوانی 21ساله است که چندان قدرتمند هم نبوده است. مرتکبان دو نفرند که هردو ظاهرا مرتکب جرائم خطرناک شده و احتمالا به کار خود مسلط بوده اند. با این مشخصات فرضیه مقاومت مقتول نمی تواند درست باشد. از طرف دیگر معمولا وقتی تعداد ضربات وسیله برنده (مانند چاقو) بر بدن قربانی زیاد است، بیش از دو فرضیه برای شناسایی انگیزه قاتل متصور می شود؛ یکی انگیزه ارعاب و دیگری انگیزه انتقام. اگر فرضیه عدم آشنایی مرتکبان و مقتول درست باشد (که باتوجه به تفکیک آنها در زندان باید درست بوده باشد) مرتکبان چگونه ممکن است خواسته باشند با این قتل فجیع ارعاب ایجاد کنند یا انتقامی بگیرند؟ یا چه کسانی را به چه دلیل بترسانند یا از چه کسانی برای چه چیزی انتقام بگیرند؟ این چنین است که پرسش بزرگ و مهم «انگیزه قاتلان» پررنگ تر و مهم تر می شود. در تحقیقات جنایی، کشف و احراز انگیزه از موضوعاتی است که حتما مقام تحقیق، یعنی بازپرس به آن توجه می کند. باتوجه به اینکه طبق خبر خبرگزاری میزان در 22 خرداد، یعنی هفت روز پیش کیفرخواست متهمان قتل شیرمحمدعلی صادر شده است، تحقیقات پایان یافته و قاعدتا در تحقیقات، انگیزه آنها از قتل نیز روشن شده است.اطلاعیه سازمان زندان ها نشان دهنده احساس مسئولیت برای پاسخ دادن به بعضی پرسش هاست که درباره قتل علیرضا شیرمحمدعلی در زندان فشافویه مطرح شده اند. بااین حال بدون پاسخ به دو پرسش اساسی فوق، ابهامات اصلی این حادثه همچنان پابرجاست.
                