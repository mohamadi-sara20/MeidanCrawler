چهار‌شنبه ۱۱ اردیبهشت ۱۳۹۸
-----------------------------------------
سرمقاله
-----------------------------------------
خطر کاهش نشاط سیاسی و یک راه حل
-----------------------------------------

                    ابتدای هفته جاری، وزیر کشور دولت روحانی در احکامی اعضای ستاد انتخابات کشور را منصوب کرد؛ خبری که به طور طبیعی نشان از ورود انتخابات مجلس دهم به فاز عملیاتی دارد و از آن مهم تر، این نکته تقریبا فراموش شده را یادآوری کرد که امسال در زمستان، انتخابات یازدهمین دوره مجلس و میان دوره ای خبرگان برگزار می شود و حوزه انتخابیه تهران را نیز شامل می شود. در ادوار گذشته انتخابات حتی انتخابات مجلس هفتم که به دلیل اتفاقات رخ داده در اواخر دولت اصلاحات در ماجرای بررسی صلاحیت ها، با مشارکت پایین رای دهندگان در حوزه های انتخابیه بزرگ به ویژه تهران مواجه شد یا انتخابات مجلس نهم که بعد از انتخابات ریاست جمهوری سال 88، فضایی خاص داشت؛ به هر حال موضوع انتخابات و شیوه های حضور جریان های سیاسی در ایران از مدت ها قبل در محافل سیاسی، دانشگاهی و رسانه ای دنبال می شد. از این نظر احتمالا باید انتخابات مجلس امسال را یک مورد استثنائی دانست که در میان ده ها مسئله اقتصادی، اجتماعی و سیاست خارجی، مردم و حتی احزاب سیاسی نیز به موضوع انتخابات ورود نکرده اند. رئیس جمهور دوران اصلاحات در دیدار اسفند خود با  فراکسیون امید مجلس به یک نکته کلیدی در ورود به مسئله مشارکت سیاسی در ایران اشاره کرد؛ اینکه باید اتفاقات جدی در سطح ملی و کلان برای نشان دادن تاثیرگذاری رای مردم و دیدگاه های آنان رخ دهد تا کشور از کم رمقی سیاسی فعلی خارج شود. آنچه واضح است، این است که اگر همین روال فعلی در کشور ادامه یابد، این انتخابات برای هر دو جریان سیاسی کشور و همه مسئولان، مسئله ای به نام چگونگی دعوت مردم را به همراه خواهد داشت. جامعه در شرایطی قرار گرفته که به نظر می رسد ریشه معضلات اقتصادی، فرهنگی و اجتماعی را در به کارگیری مدیران توانمند و اصلاح جدی برخی روش ها در حوزه های مختلف می داند. آنان در انتظار اصلاحات اساسی در بخش های دارای کاستی در بخش های مختلف به ویژه حوزه های اقتصاد هستند تا روال عادی زندگی و رفاه و توسعه در کشور حکمفرما شود. اینکه اعلام اسامی رئیس ستاد انتخابات کشور و سایر مسئولان آن هیچ عکس العملی حتی در میان احزاب سیاسی ندارد، نشان می دهد باید برای یک فضای پرنشاط مشارکت سیاسی، امید به آینده را ایجاد کرد. نگارنده بر خلاف بسیاری از اصولگرایان و حتی برخی اصلاح طلبان که معتقدند برای گذر از وضع موجود روش هایی نظیر آنچه را دکتر ظریف در سفر اخیر به نیویورک دنبال کرد، نباید عملیاتی دانست، معتقدم نباید اجازه داد توان اقتصادی، مالی و حتی نفوذ خارجی ایران به حدی برسد که طرف های مقابل احساس کنند گذر زمان به سود آنهاست و می توانند با ایران ضعیف شده سرانجام بر سر میز مذاکره بنشینند. در واقع ابتکار عمل هایی مانند آغاز گفت وگوهای منطقه ای از موضع قدرت با چند همسایه منتقد ایران و اتحادیه اروپا، امید برخی طرف های خارجی مبنی بر شکل گیری تنش های اجتماعی و اثرگذاری محرومیت های اقتصادی بر مردم را ناامید می کند. برای ایران اینکه طرف مقابل او جمهوری خواهان باشند یا دموکرات ها، اهمیتی ندارد؛ بلکه در حوزه های مختلف نظیر امنیت و همکاری های منطقه ای و حوزه دفاعی، می توان از موضع روشن به بیان دیدگاه ها خطاب به طرف اصلی تنش با ایران پرداخت. باید از چنین ابزارهایی برای نشان دادن تاثیر خواسته ها و نظرات مردم استفاده کرد و به تبع آن با برگزاری انتخاباتی بر اساس قانون اساسی و ایجاد فضای حضور همه گرایش ها به ویژه چهره های خوشنام و غیر آلوده به فساد یا رانت، توسعه ایران را به جریان انداخت؛ اما مسئله اصلی رویکرد جریان اصولگرا است که به نظر می رسد مانند گذشته در این تصور به سر می برد که در صورت وجود بی تفاوتی انتخاباتی در میان اکثریت رای دهندگان، آنان می توانند از آرای سنتی خود برای ورود به مجلس استفاده کنند. صرف نظر از ضد منافع ملی بودن چنین دیدگاهی، ندیدن تحولات رخ داده در بطن جامعه در سه سال اخیر، خطای راهبردی این تحلیل جریان مقابل است.مسیر طی شده از اعتراضات دی 96 تا مسئله بحران زلزله و سپس سیل سال 98 را به هیچ وجه نباید دست کم گرفت. نوعی کاهش سرمایه اجتماعی رخ داده که فارغ از اصلاح طلب یا اصولگرا بودن دستگاه ها یا افراد، با ارزش گذاری جدی مردم همراه شده است.
 این معنا در باور بسیاری از آحاد جامعه شکل گرفته و برخی از آنان را که دچار شک و تردید هایی در زمینه ضعف های مدیریتی در کشور بوده، به جمع بندی جامع رسانده است. ممکن است در این بین برخی افراد باشند که تصور کنند روش های پوپولیستی مانند سخنان رئیس دولت های نهم و دهم می تواند در این شرایط، بخش هایی از مردم را همراه کند و مثلا در انتخابات مجلس یا ریاست جمهوری آینده، به استفاده از این روش برای جذب آرای طبقات فرودست امیدوار باشند؛ اما نگرش توام با تردید به عملکرد مسئولان، در بخش حاشیه نشین کشور که دهک های پایین اقتصادی بوده و همیشه درباره شعارهای عدالت خواهی عکس العمل نشان می دادند، هم جدی شده و برخی نظرسنجی ها در آن مناطق، نتایج خوبی به همراه نداشته است. به باور نگارنده آنچه می تواند در این شرایط فضا را دگرگون کند، اتفاقات بزرگ در سیاست خارجی است تا با شکسته شدن حلقه بسته تحریم ها و به تبع آن فراهم شدن فضای داخلی برای حضور نخبگان خوشنام در عرصه مدیریت، مردم احساس کنند ایران در مسیر توسعه حرکت می کند.
                