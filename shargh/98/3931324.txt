چهار‌شنبه ۱۹ تیر ۱۳۹۸
-----------------------------------------
سرمقاله
-----------------------------------------
تبعات خوانش غلط از برجام
-----------------------------------------

                    وضع مجدد تحریم های یک جانبه دولت آمریکا علیه ایران موجب شد جریان های منتقد دولت در تهران خوانش غلط و تحریف شده ای از برجام را در سطح جامعه و رسانه ها ترویج و غالب کنند. امروز، عده ای به اشتباه بازگشت تحریم های آمریکا و معضلات اقتصادی متعاقب آن را «نتیجه» برجام می خوانند و بر اساس این ادعا برای سیاست گذاران و تصمیم گیران حوزه سیاست خارجه کشور نسخه می پیچند. ترویج و غلبه این خوانش غلط و تحریف شده از برجام شاید در حوزه سیاست داخلی و انتخابات پیش روی مجلس برای منتقدان دولت فواید کوتاه مدتی دربر داشته باشد، اما نتیجه گیری های غلط از این خوانش قطعا برای آینده و منافع ملی کشور آسیب های جدی و پیامدهای خطرناک بلندمدتی نیز در پی خواهد داشت. یکی از مهم ترین پیامدها این است که با نفی مطلق برجام و تجربه دیپلماسی با غرب، منتقدان دولت فضایی ایجاد می کنند که در آن تصمیم گیران کشور خود را ملزم ببینند حتی امتیازاتی را که دولت های اروپایی -به دلایل راهبری، سیاسی یا توازن قوا- به ایران پیشنهاد یا واگذار می کنند نیز به صورت خودکار پس بزنند و از آن تبری جویند؛ به عبارت دیگر، تحریف تجربه برجام و آسیب شناسی غلط از دلایل بازگشت تحریم های آمریکا باعث می شود سیاست گذاران کلان کشور، به جای اتخاذ سیاست «چماق و هویج» در برابر اروپا، یعنی به جای اتخاذ سیاستی که در آن به هر اقدام مثبت طرف مقابل با یک واکنش مثبت و به هر اقدام منفی او با یک واکنش منفی پاسخ داده می شود، سیاستی در پیش بگیرند که در هر حالت پاسخ ایران «منفی» و از نگاه طرف مقابل به «چماق» تعبیر شود! در واقع، فضایی که منتقدان -هر چند ناخودآگاه- در پی ایجاد آن هستند، فضایی است که در آن طرف مقابل نه تنها هیچ انگیزه و مشوقی برای برداشتن گام های مثبت به نفع ایران نخواهد داشت، بلکه در آن رقیب نیز می تواند -با تاکید بر رویکرد مطلقا قهرآمیز ایران- به تدریج برای ترویج ایران هراسی و اجماع سازی علیه کشور اقدام کند. در این راستا، شاید برخورد منتقدان دولت با پدیده «اینستکس» یکی از گویاترین مظاهر و مصادیق تفوق تدریجی چنین فضایی باشد. اینستکس معجزه نیست و دولت نیز به این سازوکار هیچ دلخوشی و چشمداشت خاصی برای ایجاد تحول بنیادین در وضعیت اقتصادی کشور ندارد. به ضرس قاطع می توان گفت برخلاف ادعای منتقدان، دولت روحانی به هیچ عنوان تمام تخم مرغ های خود را در سبد اینستکس قرار نداده و هیچ طرح و برنامه ای را نیز معطل راه اندازی این سازوکار نکرده است. در واقع، همان طور که دستگاه دیپلماسی بارها تاکید کرده ، دولت معتقد است اروپا در راه اندازی و استفاده از ظرفیت های اینستکس قصور و تعلل کرده و دلیل اصلی کاهش تدریجی تعهدات برجامی ایران نیز همین جنس قصور و تعلل از جانب طرف غربی توافق هسته ای بوده است. اما اینستکس، آن طور که منتقدان می گویند، «طرح استعماری اروپا»، «نقشه غرب برای کنترل و تصاحب پول نفت ایران»، «دسیسه مشترک اروپا و آمریکا علیه ایران» یا معادل «برنامه نفت در برابر غذا» هم نیست! برعکس، اینستکس آشکارترین و عینی ترین سند شکاف میان اروپا و آمریکا است؛ نخستین سازوکار بین المللی است که به صورت «عملی» قوانین فراسرزمینی آمریکا را به چالش می گیرد؛ اولین سازوکار چندجانبه ای است که تلاش می کند با مشارکت غرب و متحدان آمریکا، به انحصار «دلار» در معاملات جهانی پایان دهد... 
سازوکاری است که ازسوی «متحدین» آمریکا بنا شده است، نه دولت های رقیب مانند روسیه و چین، از این رو از پشتیبانی افکار عمومی غرب بهره مند است. اینستکس سازوکاری است که پتانسیل رشد دارد و بسیاری از تحلیلگران جهان معتقدند این ظرفیت را دارد که در بلندمدت به عنوان یک بازیگر جدید، حتی فراتر از موضوع برجام، در مناسبات بین المللی ایفای نقش کند. برخلاف ادعای منتقدان، اینستکس کوچک ترین شباهتی به برنامه نفت برای غذا نیز ندارد. برنامه «نفت برای غذا» برنامه ای بود که به وسیله یک قطع نامه شورای امنیت سازمان ملل، در چارچوب تحریم های چندجانبه بین المللی علیه عراق، به اجرا گذاشته شد؛ در حالی که اینستکس سازوکاری است که اتفاقا به دلیل نقض قطع نامه 2231 شورای امنیت ازسوی آمریکا و برای مهار آثار تحریم های غیرقانونی آن تاسیس شده است. انگیزه و کارکرد اینستکس با «نفت برای غذا» نیز به کل با هم متفاوت است. کارکرد «نفت برای غذا» اعمال تحریم است و کارکرد اینستکس مهار تحریم. دامنه عملکرد «نفت برای غذا» محدود به اقلام غذایی و بشردوستانه بود، حال اینکه اینستکس پتانسیل رشد و در برگرفتن سایر کالاها را دارد. «نفت برای غذا» با حمایت و پشتیبانی آمریکا به اجرا گذاشته شد، حال اینکه اینستکس سازوکاری است که در بلندمدت ظرفیت شکستن انحصار دلار و مهار پدیده «قوانین فرا سرزمینی» آمریکا را دارد و به همین دلیل هم دولت ترامپ به شدت در پی سرکوب و از بین بردن آن است. در واقع، اینستکس سازوکاری است که هرگونه کارشکنی دولت ترامپ در شکل گیری و اجرای آن مستقیما آمریکا و اروپا را رو به روی هم قرار خواهد داد و سازوکاری است که علاوه بر همه این مزایا، این قابلیت را دارد که تاثیر تحریم ها را تا حدودی کاهش دهد و فضا را برای اتخاذ تصمیمات مهم و راهبردی مناسب تر کند. حال، می توان با ترویج یک خوانش غلط از برجام و نفی مطلق مقوله «دیپلماسی با غرب» به کل ظرفیت ها و فرصت های این سازوکار جدید -و ابتکارات مشابه از جانب اروپا- را نادیده گرفت، دولت را به ساده لوحی و اعتماد به غرب متهم کرد، در پس هر تلاش نوعی توطئه و دسیسه پیچیده دید و -از بیم «فریب خوردن»- دولت ایران را مثل کودکی ضعیف و ناتوان از هرگونه تعامل و رایزنی با «بزرگان» برحذر داشت و به تبع آن، نوعی انزوا گرایی نامطلوب را به کشوری در حد و اندازه ایران تحمیل کرد؛ یا می شود از تلاش دولت حمایت کرد تا با استفاده از ابزار «چماق و هویج» و به کارگیری ظرفیت های حقوقی و سیاسی و دیپلماتیک برجام، دولت های اروپایی را به راه اندازی و استفاده از تمامی ظرفیت های این سازوکار -و اقدامات مشابه- وادار و مجبور کند.
                