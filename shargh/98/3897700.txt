چهار‌شنبه ۱۱ اردیبهشت ۱۳۹۸
-----------------------------------------
یادداشت
-----------------------------------------
دادستانی تهران و صلاحیت مضاعف
-----------------------------------------

                    چنانچه انتظار می رفت با انتصاب رئیس جدید قوه قضائیه، حجت الاسلام رئیسی، تغییراتی را در سازمان دستگاه قضائی پیش رو خواهیم داشت؛ صرف نظر از پست های ستادی و انتصاباتی که در دیوان عالی کشور و روسای کل دادگستری ها منتظر هستیم، مهم ترین پست قضائی کشور، یعنی دادستان عمومی و انقلاب تهران هم روز گذشته منصوب شد. 10 سالی که آقای جعفری دولت آبادی دادستانی تهران را برعهده داشت، باید در نوشته دیگری واکاوی کرد. آنچه مهم است اینکه ملاقات با وکلای دادگستری در دستور کار دادستان سابق تهران نبود و فکر نمی کنم به تعداد انگشتان دست از بین وکلای دادگستری توانسته باشند با ایشان ملاقات کنند اما در اتاق مرتضوی همیشه باز و امکان ملاقات با او ساده و آسان بود و اگر شانس می آوردی که از سفر یزد برگشته باشد، با قطاب و باقلوایی هم از شما پذیرایی می کرد. آقای القاصی مهر که نام ایشان حداقل از سال 1393 که پست دادستانی شیراز را در کنار منصوبش آقای ذبیح الله خدائیان که ریاست دادگستری فارس را برعهده داشت، به مناسبت های مختلف شنیده می شد، تا اینکه آقای خدائیان (که امروز به معاونت ریاست محترم قوه قضائیه و رئیس سازمان ثبت اسناد و املاک کشور منصوب شدند) به تهران آمده و معاونت ریاست قوه قضائیه سابق را برعهده گرفت و آقای القاصی مهر به ریاست کل دادگستری استان فارس منصوب شد و دو روز قبل که ازسوی رئیس محترم قوه قضائیه از شیراز به تهران آمد و به سمت دادستان عمومی و انقلاب تهران منصوب شد. ای کاش ایشان رویه پسندیده امکان ملاقات های ضروری را با وکلا و ارباب رجوع، ولو در روز و ساعتی از هفته ها درنظر بگیرند و این روش حسنه را در کنار خود داشته باشند که دادستان عمومی و انقلاب تهران در دسترس باشد و بی واسطه بشود با ایشان گفت وگو کرد.  پست دادستانی تهران مهم ترین پست قضائی کشور است. با اصلاح قانون تشکیل دادگاه های عمومی و انقلاب در 28 مهر سال 1381 و اعاده دادسرا بعد از ایام تشکیل دادگاه های عمومی و انقلاب و حذف دادسرا و پست دادستانی که به حقوق عمومی و خصوصی ضربات جبران ناپذیری زد، برابر ماده 3 اصلاحی در حوزه قضائی هر شهرستان یک دادسرا در معیت دادگاه های آن حوزه تشکیل شد که عهده دار کشف جرم، تعقیب متهم به جرم و اقامه دعوی از جنبه حق الهی، حفظ حقوق عمومی و حدود اسلامی و اجرای حکم و رسیدگی به امور حسبیه شد که در جرائم خصوصی با شکایت شاکی خصوصی و در جرائم عمومی با دادستان حوزه قضائی است. ریاست و نظارت بر ضابطین دادگستری از حیث وظایفی که به عنوان ضابط بر عهده دارند با دادستان است و مقامات و اشخاص رسمی در مواردی که باید امر جزائی را تعقیب کنند و موظف اند مراتب را فورا به دادستان اطلاع دهند. برابر ماده 4 اصلاحی قانون اصلاح قانون تشکیل دادگاه های عمومی و انقلاب رسیدگی به جرائمی که مجازات قانونی آنها قصاص نفس، عضو، رجم، صلب، اعدام یا حبس ابد است و همچنین به جرائم مطبوعاتی و سیاسی در دادگاه کیفری استان رسیدگی به عمل می آید، مهم ترین تاسیس ماده 4 اصلاحی برمی گردد به ذیل تبصره ماده 4 که مقرر می دارد «...رسیدگی به کلیه اتهامات اعضای مجمع تشخیص مصلحت نظام، شورای نگهبان، نمایندگان مجلس شورای اسلامی، وزرا و معاونان آنها معاون و مشاوران روسای سه قوه، سفرا، دادستان و رئیس دیوان محاسبات دارندگان پایه قضائی، استانداران، فرمانداران و جرائم عمومی افسران نظامی و انتظامی از درجه سرتیپ و بالاتر و مدیران کل اطلاعات استا ن ها در صلاحیت دادگاه کیفری استان تهران می باشد به استثنای مواردی که در صلاحیت سایر مراجع قضائی است».  دامنه گسترده صلاحیت دادگاه کیفری استان تهران، مجمع تشخیص مصلحت نظام، شورای نگهبان تا نمایندگان مجلس و وزرا، سفرا و استانداران و دیگر مناصب موضوع ذیل تبصره ماده 4 را شامل می شود. دادسرای عمومی و انقلاب تهران مرجع رسیدگی مقدماتی است و از نظر حقوقی این نوع صلاحیت مختص دادستان تهران است و در مقایسه با صلاحیت دیگر دادستان ها در سراسر کشور به - صلاحیت مضاعف- معروف است. زمانی که آقای مرتضوی به دادستانی تهران منصوب شد، در مقاله ای درباره صلاحیت مضاعف دادستان تهران با توجه به قانون اصلاح قانون تشکیل دادگاه های عمومی و انقلاب نوشتم و آقای مرتضوی از آن مقاله که در نشریه گزارش چاپ شد، ناراحت شدند و اتفاقا هم مدیرمسئول آن نشریه و نگارنده نیز سر از زندان اوین درآوردیم. لابد دیگر کسی از عنوان صلاحیت مضاعف برداشت دیگری نخواهد داشت زیرا قانون گذار این صلاحیت و اختیار مضاعف را به دادستان تهران تفویض کرده و اتفاقا تاسیس مناسب و درستی است و حوزه صلاحیتی مرکز کشور به همه استان ها و نیز همه دنیا که در آنجا سفیر داریم، باید گسترش یابد...
توضیح اینکه مثلا در استان محل تولد اینجانب، کرمان، اگر اتهامی متوجه یکی از مسئولان موضوع تبصره ذیل ماده 4 قانون اصلاح قانون تشکیل دادگاه های عمومی و انقلاب بشود و اگر دادگستری استان کرمان و دادستان آن شهر را صالح به رسیدگی بدانیم، در جغرافیای محدود استان قائل به امتیاز ویژه برای دادستان استان شده ایم که از نظر شرایط و روابط محلی قابل تامل است؛ اما وقتی دادسرای مرکز را صالح به رسیدگی اتهامات، استانداران، فرمانداران، دارندگان پاپه قضائی و مدیر کل اطلاعات استان ها بدانیم، طبیعی است از نظر رعایت بی طرفی و عدالت به واقع و حقیقت نزدیک تر است. پست دادستانی تهران به باور نگارنده و در عمل و اجرا عالی ترین مقام قضائی در مرحله تحقیق مقدماتی تا صدور کیفرخواست است و می طلبد که دادستان عمومی و انقلاب تهران با توجه به وسعت دایره صلاحیتی خود و اشرافی که از منظر قضائی به عالی ترین مناصب قضائی و اجرائی و حکومتی دارد، فردی با حوصله و توان رایزنی بالا باشد و همواره امکان دسترسی و گفت وگو با او و با کسانی که به نوعی با موارد صلاحیتی دادستان تهران، به ویژه دایره صلاحیت مضاعفی که اختصاصا مربوط به دادستان تهران است، فراهم باشد. آقای القاصی مهر سومین دادستانی است که بعد از اصلاح قانون اصلاح قانون دادگاه های عمومی و انقلاب به این مقام منصوب شده است و انقلاب نیز چهلمین سال پیروزی خود را پشت سر گذاشته است و وارد پنجمین دهه می شود؛ سعه صدر و پختگی ذاتی که باید لازمه پست حساس دادستانی تهران با آن صلاحیت گسترده باشد، ان شاءالله در شخص آقای دکتر علی القاصی مهر جمع باشد و در اولین فرصت شاهد گزارش گونه ای از نوع همراهی و هم سویی او با مردم، به ویژه جامعه وکالت باشیم.
                