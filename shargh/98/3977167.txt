دو‌شنبه ۱۳ آبان ۱۳۹۸
-----------------------------------------
حرف اول
-----------------------------------------
لبنانی ها چرا معترض اند؟
-----------------------------------------

                    اعتراض شهروندان لبنانی به سیاست های دولت در هفته های اخیر، چه در درون لبنان و چه بیرون آن، با تحلیل ها و واکنش های مختلف و بعضا متفاوتی مواجه شده است؛ اینکه برخی به عملکرد رئیس مجلس لبنان یا برخی به نخست وزیر و حتی رئیس جمهور انتقادهایی داشته اند، ابتدا باید از زاویه ساختار سیاسی لبنان بررسی شود. در لبنان نوعی از گوناگونی اقوام، ادیان و مذاهب وجود دارد که می تواند منشا اختلاف در دولت شود. به همین دلیل ابتکاری از دوران گذشته در ساختار سیاسی این کشور دیده شده که حکومت ائتلافی در دستور کار قرار گرفت. نیم نگاهی به تاریخ لبنان بیانگر آن است که در زمان استعمار فرانسه، مسیحیان بیشترین توجه پاریس را معطوف خود کردند، اما براساس توافق ملی در سطوح قبایل و طایفه ها مقرر شد نخست وزیر این کشور از اهل سنت، رئیس پارلمان از شیعیان و رئیس جمهور از جناح مسیحی باشد. این سه طیف از استقلال لبنان تا به امروز در راس هرم قدرت قرار داشتند. در اینجا است که علاوه بر فرانسه، ایران و عربستان هم به جمع کشورهای بانفوذ در لبنان پیوستند؛ بنابراین آنچه در نمای کلی لبنان مورد نظر قرار می گیرد، جناح بندی هرکدام از طیف های مذکور و همچنین میزان سهمی است که آنها در ساختار قدرت به خود اختصاص می دهند، اما چرا توافق میان این سه جریان، شکننده است؟ 
 سابقه نشان داده است که هیچ یک از آنان حاضر به کاهش سهم جریان خود نیستند و این سهم خواهی، مشکلاتی را ایجاد کرده است. نمونه ای از این سهم خواهی را باید در مسئله برق ، تلفن  و ارتباطات اینترنتی لبنان جست وجو کرد؛ به گونه ای که مدیریت این سه مورد در دست طیفی خاص قرار دارد که هر وقت آنها اراده کنند عوارض و مالیات را افزایش می دهند؛ یک روز به بهانه بازسازی و نوسازی شبکه برق و تلفن این اقدام انجام می شود و روز دیگر نظافت نکردن شهر و کم کاری شهرداری از سوی طایفه دیگر افزایش پیدا می کند که باعث ایجاد هرج و مرج در این کشور شده است. در اعتراض های اخیر یکی از مباحثی که باعث افزایش هرج و مرج شد، بالا بردن مالیات بود و از سوی دیگر عوارض واردات و صادرات به شدت افزایش پیدا کرده که مجال تنفس به مردم لبنان را نمی دهد. این درحالی است که افراد نزدیک به سران کشور کاملا در رفاه به سر می برند و هیچ گونه مشکلی از حیث مالی برای آنها متصور نیست. 
از سوی دیگر، فساد سیستماتیک نیز از معضلات لبنان امروز است. برای نمونه به شرکت های خارجی برای توسعه و استخراج میدان های گازی مجوز داده نشده و همین انحصار، نوعی مافیای گازی پدید آورده است و به طور کلی هر فرد یا مجموعه ای که به کانون های قدرت نزدیک باشد، برنده خواهد بود و مابقی مردم فقط به عنوان زیر دستان و مالیات دهندگان مورد نظر قرار می گیرند. بی عدالتی و تحمیل هزینه های زیاد از سوی دولت به مردم و رفاه جریانات متصل به قدرت و احزاب، به سطح غیر قابل تحملی رسیده است. حتی خدمات اینترنتی شامل مالیات سنگین شده و بانک های لبنانی نیز وضعیت مناسبی ندارند، چرا که بعضا بهره های زیادی می گیرند و در تبادلات مالی و ارزی نیز با محدودیت هایی رو به رو هستند. در سوی مقابل، امتیازهایی که در اختیار وزرا، نمایندگان و دولتی ها قرار دارد، بسیار قابل توجه است. حتی مسئولانی که از دولت خارج شده یا به سن بازنشستگی می رسند، همچنان پاسپورت سیاسی داشته و حقوق بازنشستگی بسیار بالایی دریافت می کنند. مجموعه صادرات و واردات لبنان در اختیار همین افراد است و در نهایت باعث نهادینه شدن فساد در چارچوب اقتصادی و سیاسی کشور شده اند. اینکه دیده می شود بخشی از احزاب سیاسی در لبنان خواستار استعفای اعضای خود در دولت بودند و دولت حریری را به چالش کشیدند، بخشی از همین سناریو است. نمونه بارز آن اظهارات «ولید جنبلاط» است که خواستار استعفای دولت حریری شد. هدف جنبلاط، سیطره بیشتر بر مافیای ساخت و ساز ساختمان است و این نوع مواضع او در راستای سهم خواهی و امتیاز گیری است. حال که این روند به تعطیلی لبنان و شرایط بی دولتی ختم شد، فساد و مانور مافیای اقتصادی و سیاسی در لبنان به اوج می رسد. افرادی مانند «سمیر جعجع» دوباره به دنبال افزایش منافع خود خواهند بود و احتمال دارد یک تا دو سال در این کشور خلا سیاسی ایجاد شود؛ به بیان دیگر، وقتی مقامات ارشد در لبنان از جمله نخست وزیر، رئیس جمهور یا تعداد زیادی از وزرا استعفا دهند، مشخص کردن جایگزین های آنها با توجه به اختلافات موجود در احزاب این کشور، امری زمان بر است که حتی ممکن است یک یا دو سال طول بکشد و این باعث بدتر شدن وضعیت در لبنان خواهد شد. این یعنی تغییر افراد در لبنان مشکلی را حل نمی کند. آنچه باید تغییر کند سیاست ها و رویه های دولت در ارائه خدمات به مردم است. باید به دولت و ارکان آن فشار آورد تا با تغییر برخی از قوانین و رویه ها،  خدمات بهتری به مردم ارائه شود.
                