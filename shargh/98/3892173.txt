پنج‌شنبه ۲۹ فروردین ۱۳۹۸
-----------------------------------------
گفت و گو
-----------------------------------------
محمد هاشمی : تضعیف دولت، بازی در زمین دشمن
-----------------------------------------

                    محمد هاشمی رفسنجانی که سال ها عضو مجمع تشخیص مصلحت نظام بوده است، از وضعیت نظارتی فعلی و وحدت نداشتن نیروهای سیاسی گلایه دارد. او مدت ها ریاست سازمان صداوسیمای جمهوری اسلامی را بر عهده داشت و در زمینه سیاسی نیز عضو سازمان مرکزی کارگزاران سازندگی بود. هاشمی در مصاحبه پیش رو تاکید می کند: «آنچه همیشه برای دشمن بازدارنده بوده، وحدت و انسجام ملی مردم ایران است». با این حال، رفتار برخی از اهالی سیاست باعث حرف و حدیث هایی شده است؛ برای مثال سیدعزت الله ضرغامی از دولت خواسته که از مردم عذرخواهی کند. محمد هاشمی اشاره دارد: امسال انتخابات در پیش است و اسلام هم تاکید می کند که اخلاق را رعایت کنید؛ شما نمی توانید دروغ بگویید، تهمت بزنید و کارهای این چنینی انجام بدهید تا پست و مقامی بگیرید. گفت وگو با محمد هاشمی رفسنجانی را در ادامه بخوانید. 
 درباره وحدت نیروهای سیاسی در زمان بحران اخیر، چه در زمینه سیل و چه جنگ اقتصادی، پرسش هایی به وجود آمده است. شاهد آن هستیم که بسیاری از مردم و ارگان ها به کمک مردم آسیب دیده شتافته اند، ولی برخی گروه های سیاسی به دلایل جناحی به یکدیگر می پرند و حتی روی مشکلات مردم موج سواری می کنند؛ نظر شما چیست؟
بسم الله الرحمن الرحیم؛ شرایط ما بسیار حساس است. دشمن همیشه در کمین بوده است. وضعیتی که آقای ترامپ برای ایران درست کرده و در راستای آن تلاش می کند، نشان از کینه عمیق دولت آمریکا یا یک جریان خاص، ضد انقلاب اسلامی دارد. این حرف امروز و دیروز هم نیست؛ آنها پیش از پیروزی انقلاب اسلامی نیز دنبال این کارها بوده اند. زمانی که حضرت امام(ره) در پاریس بودند و شاه از ایران رفت، آمریکایی ها متوجه شدند دیگر ادامه حکومت شاه امکان پذیر نیست. اسنادی که به تازگی منتشر شده است، نشان می دهد آنها دو تا طرح داشته اند؛ یکی اینکه افرادی مانند [شاپور] بختیار یا یکی مثل دکتر صدیقی (غلامحسین صدیقی نوری معروف به دکتر صدیقی که وزیر کشور و نایب نخست وزیر در دولت دوم محمد مصدق بود) را به عنوان رئیس دولت یا نخست وزیر بیاورند که همه آن را بپذیرند و با این کار شورای سلطنت ادامه پیدا کند و راه دوم آنها این بود که کودتا کنند. آمریکایی ها اصل قضیه را مذهبی می دانستند؛ بنابراین دنبال کودتای نظامی بودند. حتی می خواستند ورود امام(ره) به ایران را نیز ممنوع کنند. آمریکایی ها با بختیار شروع کردند، ولی دیدند جواب نمی دهد و در ادامه تصمیم به کودتا گرفتند. بنابراین ژنرال هایزر را (ژنرال رابرت ارنست هایزر که فرستاده نظامی کارتر به ایران در تاریخ 14 دی 1357 بود) به ایران فرستادند. او برای کودتا آمد؛ اما دید نمی تواند در ایران کودتا کند و رفت. مقصودم این است که آمریکایی ها با انقلاب اسلامی و مذهب مشکل داشتند و دارند. آنها نمی خواستند چنین نظام مذهبی ای در ایران شکل بگیرد. آمریکایی ها دو واژه را بارها درباره ایران در این 40 سال تکرار کرده اند؛ آنها یا می گویند خواهان تغییر رفتار ایران هستیم یا خواهان تغییر رژیم. این موضع مشخص آمریکایی ها در این سال ها بوده است. 
معمولا همه رئیس جمهورهای آمریکا می گویند: «همه گزینه ها روی میز است». این شرایط همیشه تداوم داشته است. با این حال، آنچه همیشه برای دشمن بازدارنده بوده، وحدت و انسجام ملی مردم ایران بوده است. حضور مردم خیلی مهم است. آمریکایی ها مردم ایران را شکست ناپذیر دیدند. ایرانیان مانند سایر مردم نیستند. مردم روی نظام، انقلاب و نهضت امام(ره) حساسیت دارند و مثل جان خودشان از این موضوعات دفاع می کنند. بنابراین وقتی شرایط چنین حساس است، وحدت و انسجام ملی خیلی مهم می شود. 
باید تاکید کنم پیش از این نیز در گفت وگویی اشاره کرده ام که امسال انتخاباتی در پیش است؛ منتها اگر گروه های سیاسی و جناح ها به خاطر انتخابات بخواهند همدیگر یا دولت را تضعیف کنند، به نوعی بازی در زمین دشمن است. دشمن می خواهد تفرقه ایجاد کند. آنها در پی سیاه نمایی هستند. دشمن می خواهد مردم را از نظام دور کند. هدف دشمن ناامیدی مردم و زیرسوال بردن توانایی نظام است. دشمن همیشه روی این مسائل به واسطه رسانه های مختلف تبلیغ کرده است و می کند.
فرهنگ کمونیستی و مارکسیستی یک بحث محوری دارد. آنها می گویند: «هدف وسیله را توجیه می کند». اسلام این گونه نیست! اسلام تاکید می کند که اخلاق را رعایت کنید. شما نمی توانید دروغ بگویید، تهمت بزنید و کارهای این چنینی انجام دهید تا یک پست و مقام بگیرید. اسلام درست برخلاف مارکسیسم است. ما باید اخلاق اسلامی را به شکل هر چه بهتر به نمایش بگذاریم. 
 به نظر می رسد که سیل اخیر وحدت و عشق مردم به یکدیگر را به خوبی نشان داده است.
سیل اخیر نشان داد که مردم در کنار یکدیگر هستند. گاهی برنامه های تلویزیونی و اخبار را پیگیری می کنم و خیلی لذت می برم. مردم تنها به فکر خدمت به یکدیگر هستند. ممکن است برخی بخواهند از این نمد کلاهی هم برای خودشان بدوزند. با این وجود، ارتش، سپاه، دولت، هلال احمر، وزیر، نماینده، خیرین، زنان، مردان و همه در کنار هم هستند. این اتفاق نشان می دهد که مردم به یکدیگر عشق دارند. ما در سال 1398 نیاز داریم که وحدت داشته باشیم. هر کسی خارج از وحدت عمل کند، به نوعی در زمین دشمن بازی می کند. من امیدوار هستم که چنین جناح هایی نداشته باشیم. سیل با بدی هایی که داشت، به معنی واقعی کلمه باعث وحدت و انسجام ملی مردم ایران شده است. همه مردم در کنار هم هستند. باید این مسیر ادامه پیدا کند. نباید دشمن شادکن باشیم.
 آقای عزت الله ضرغامی اخیرا گفته است که «رئیس دولتی هلال احمر می گوید به علت بسته بودن سوییفت حتی یک دلار به حساب آنها واریز نشده! نفت هم که نمی خرند، سپاه هم که تروریست شد، موشک هم که باید تعطیل شود. لااقل صادقانه، به خاطر بتن هایی که در رآکتور ریختید، از مردم عذرخواهی کنید». متوجه نشدیم مشکلات عدیده ای که از تحریم ها و جنگ اقتصادی به وجود آمده، از سوی دولت رقم خورده است یا باید اشکالات را در جای دیگری جست وجو کنیم؟
دولت هم جزئی از نظام است. هر مشکلی پیش می آید، مشکل نظام است. به هر حال، استراتژی و سیاست های کلی از سوی رهبری تعیین می شود. ایشان هدایت و نظارت می کنند. باقی افراد هم باید تابع رهبری باشند. یک قوه یا یک وزیر یا یک رئیس سازمان انرژی اتمی، تصمیم گیر نیستند. این افراد مجری هستند. آقای ضرغامی یا هر کس دیگری می تواند هر برداشتی داشته باشد. 
 به نظر می رسد که دولت از انحصار سازمان صداوسیما در خبررسانی و عملکرد سیاسی خسته شده است. زمزمه هایی هم شنیده می شود که ای کاش دولت شبکه تلویزیونی و رادیویی داشت. گویا گروه های سیاسی از انحصار صداوسیما توسط یک جریان خاص ناراحت اند.
والله، طبق قانون اساسی برنامه های رادیویی و تلویزیونی کلا در انحصار سازمان صداوسیماست. ما حتی شبکه کابلی و این قبیل موارد را هم نداریم. آن زمان البته بحثش پیش آمده بود و طبق قانون اساسی نمی توانیم چنین چیزی داشته باشیم. صداوسیما کاملا انحصاری است. طبق اصل 44 قانون اساسی، بحث واگذاری شرکت های بزرگ مطرح شد که با مشکلات عدیده ای روبه رو شد. بحث واگذاری صداوسیما هم گاهی پیش آمده است؛ ولی نظرات مبنی بر این بود که این سازمان قابل واگذاری نیست. البته دولت دو نفر ناظر بر صداوسیما دارد. بنابراین، می تواند اعمال نظر کند. منتها، مشکل این است که نظارت ها ضعیف است. خیلی وقت است که برای شورای نظارت بر سازمان صداوسیما که در قانون اساسی هم آمده است، آیین نامه نوشته اند. آنها نظارت بعد از پخش دارند! این نوع از نظارت هیچ اثری ندارد. نظارت باید قبل از پخش باشد. برنامه ها قبل از پخش باید دیده شوند و نظارت ها اعمال شود. دولت واقعا می تواند نظارت داشته باشد و جلوی برنامه هایی را که با آن موافق نیست بگیرد. شورای نظارت می تواند جلوی برنامه هایی را که در راستای سیاست های کلی نظام نیست، بگیرد. منتها، متاسفانه نظام نظارتی ما خیلی ضعیف است و خیلی خوب عمل نمی کنیم. 
                