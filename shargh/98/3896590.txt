یک‌شنبه ۸ اردیبهشت ۱۳۹۸
-----------------------------------------
یادداشت
-----------------------------------------
مدیریت گران صداوسیما
-----------------------------------------

                    در ارتباطات و روزنامه نگاری معمولا سه حوزه جداگانه و مستقل مطالعات انتقادی معرفی می شود: 1- محتوای رسانه 2- مدیریت (مالکیت) رسانه 3- منابع مالی رسانه.
به ندرت پیش می آید که رسانه ای تحت بررسی مطالعاتی و انتقادی توامان هر سه حوزه یادشده باشد؛ به عبارتی کمتر اتفاق می افتد که رسانه ای توامان در هر سه حوزه یادشده آن قدر مسئله داشته باشد که مورد مطالعه انتقادی همزمان هر سه حوزه قرار گیرد. مثلا سی ان ان زمانی یک مثال بود برای مورد مدیریت (مالکیت) رسانه که رسانه نباید تحت مالکیت متمرکز شخص (شرکت)ی باشد که او توامان مالکیت چند رسانه دیگر را در اختیار دارد، زیرا این تمرکز مانع تنوع و گوناگونی محتوا می شود.
از موارد نادر یادشده، صداوسیما است که در هر سه حوزه مذکور مسئله دارد و مورد نقد مطالعات انتقادی است. از بحث مدیریت (مالکیت) صداوسیما (رسانه ای با پیام رسانی یک طرفه و انحصاری) که بگذریم، چون موضوع بحثمان نیست، توجه می کنیم به دو حوزه دیگر در مورد این رسانه، به ویژه تبیین روابط این دو حوزه؛ محتوا و منابع مالی. به خصوص با توجه به مسئله این روزها یعنی برنامه سازی مسابقه ای صداوسیما موسوم به بخت آزمایی و شبه قمار. در حوزه رسانه این اصل بدیهی و شناخته شده است که سرمایه تعیین کننده محتواست. این اصل در هر نظام رسانه ای و در هر نظام سیاسی معمولا صادق است. اما در مورد صداوسیما و بحث اخیر درگرفته در جامعه موضوع قدری پیچیده است و به توضیح نیاز دارد. اکنون انتقادهایی که به این برنامه های صداوسیما می شود، متوجه ساخت برنامه است؛ یعنی چون برنامه ها، شبیه بخت آزمایی، قمار و شرط بندی است، مورد نقد و حرام است. سوی دیگر این موضوع که از آن غفلت شده اما مهم تر است، به رابطه میان تامین کنندگان مالی یا به زعم خود صداوسیما اسپانسرهای برنامه ها، با محتوای برنامه ها مربوط می شود. خود این اسپانسری برنامه های صداوسیما موقعی خطرناک می شود که تامین کننده مالی در محتوا دخالت می کند و از همه خطرناک تر اینکه در پیام، پنهان است. از دوره ریاست علی لاریجانی بر صداوسیما و آغاز دوره پسامحمد هاشمی، اتفاق و رویکرد جدیدی در نحوه مدیریت برنامه ها (تولیدی و مجموعه های تلویزیونی) پدیدار شد و آن برون سپاری تولید برنامه ها بود. در این دوره شاهد تولید این برنامه ها در بیرون صداوسیما (ازسوی عمدتا همان عوامل موظف و کارمندان صداوسیما) و در شرکت های خصوصی و پخش آن در صداوسیما هستیم. در دوره ضرغامی این مسئله تشدید شد، اما اتفاق مهم تری که در صداوسیمای دوره ضرغامی پدیدار و آغاز شد معطوف به نظام تامین منابع برنامه های این رسانه به شکل جذب اسپانسر بود که در دوره های بعد، به ویژه در دو سال اخیر، شدت یافته است. تامین منابع مالی به صورتی که اینک درصداوسیما شاهدیم (از شرکت های تامین کننده و اسپانسر برنامه های تولیدی تا مثلا ناجا یا دیگر دستگاه ها که بودجه یک سریال را تامین می کنند) تقریبا در جهان بی نظیر است. عرصه تلویزیون با سینما جداست. یک عنصر اساسی جدایی و تفاوت این دو، در عمومی بودن تلویزیون است؛ بنابراین تلویزیون به عنوان یک رسانه عمومی درصورت سپردن برنامه های خود به بخشی از جامعه (یک شرکت یا یک دستگاه) دچار نقض غرض می شود. خلاصه تمام حرف صاحب نظران مطالعات انتقادی در این زمینه، در لزوم «مرزبندی و ردیابی روشن پول و محتوا» نهفته است.اگر صداوسیما برنامه ای ارائه می کند که تحت اسپانسری فلان سرمایه دار بازار است یا فلان شرکت بیمه یا بانک، باید به روشنی و شفافیت تامین کننده مالی آن برنامه به اطلاع افکار عمومی برسد تا بر این اساس مخاطب مرزبندی روشنی بین محتوای واقعی و شبه محتوای دستکاری شده سرمایه، تشخیص دهد و تکلیف خود را روشن ببیند. متاسفانه صداوسیما در قبال ردیابی منابع مالی برنامه و مرزبندی میان تامین کننده مالی و (تهیه کنندگی) محتوا سکوت اختیار می کند و حتی دست به پنهان کاری می زند و مشخص نمی کند که برنامه تولیدی تماما (از تعیین مجری برنامه تا میهمانان برنامه و پلاتوها و...) با نظر تامین کننده مالی یا اسپانسر تعیین و تولید می شوند که اصطلاح «آنتن فروشی» کمترین نکته منفی است که به این اقدام می توان نام نهاد. لزوم «مرزبندی و ردیابی روشن میان پول و محتوا» در تجربه موفق مطبوعات در موضوع «رپرتاژ آگهی» محقق شده و قابل مشاهده است. در این مقوله مخاطب آگاه می شود که محتوایی که ارائه شده اگرچه با مولفه های محتوای حرفه ای آراسته شده، اما سفارشی آن تامین کننده مالی است که در رپرتاژآگهی معرفی می شود.ما می دانیم مدیریت صداوسیما، مدیریت گرانی است و اداره کردن امروزه آن بسیار پرهزینه است و این شاید علت دست درازکردن این رسانه به سوی صاحبان سرمایه باشد. 
اگرچه اینان با سرمایه ای که می آورند به تامین برنامه تلویزیون کمک می کنند، اما زیان بزرگ و نهفته ای که به این رسانه وارد می کنند خارج کردن آن از کارکرد درست و واقعی خود است و این فاجعه ای است که نشانه هایش قابل دیدن است.
صداوسیما برای برون رفت از این بحران، لازم است در نظام برنامه سازی و نحوه تامین منابع مالی برنامه ها و مجموعه های تلویزیونی خود تجدید نظر اساسی کند و به شفافیت و پرهیز از پنهان کاری در این زمینه روی آورد و از همه مهم تر در سیاست ها و رویکردهای کلان خود در نگاه به رویدادها و دستگاه ها بازنگری عمیق کند تا رسانه ای فراگیر و بی طرف سیاسی، برای مردم، برای آحاد جامعه و مورد اعتماد آنها در تامین نیازهای اطلاعاتی خود باشد. 
هنگامی که چنین شد، صداوسیما به عنوان عنصری معتبر در معادله سرمایه و محتوا وارد می شود و به اتکای پرشماری مخاطبان خود به صورت قانونی و روشن و شفاف و البته مکفی منابع مالی خود را از آگهی ها تامین می کند.
                