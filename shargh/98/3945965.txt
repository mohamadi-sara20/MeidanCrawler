چهار‌شنبه ۲۳ مرداد ۱۳۹۸
-----------------------------------------
type_unknown
-----------------------------------------
منابع مطلع در گفت و گو با «شرق» از خروج آقاخانی در اسفند سال گذشته خبر دادند
-----------------------------------------

                    شرق: خروج یکی از متهمان ارزی از کشور و غیبت او در جلسات دادگاه، خبری بود که روز گذشته از سوی سخنگوی قوه قضائیه تایید شد. سالار آقاخانی نام یکی از کارگزاران بانک مرکزی است که در تاریخ 20 اسفند 96 از سوی پلیس آگاهی در محل کارش دستگیر شد. برمبنای کیفرخواست، او در جریان تلاطمات بازار ارز که از سال 96 آغاز شد؛ طی همکاری با بانک مرکزی، ارز را در بازار فردایی به فروش می رساند تا از این طریق بانک مرکزی بتواند نرخ ارز را تحت کنترل درآورد.البته سابقه همکاری آقاخانی با بانک مرکزی به سال 94 باز می گردد. آقاخانی همچنین در سال 95 طی نامه ای رسمی از سوی صرافی بانک انصار به عنوان نماینده این صرافی به بانک مرکزی معرفی می شود. به این ترتیب، در سال 96 که بازار ارز رو به آشفتگی می رفت، آقاخانی به عنوان یک مهره مهم در بانک مرکزی وظیفه فروش ارز فردایی و کمک به مدیریت بازار را بر عهده گرفت.شرایط بازار ارز در نیمه دوم سال 96 حساس بود و در مقطعی که با دی ماه و شرایط خاص آن زمان مصادف شده بود، بانک مرکزی تصمیم گرفت در بازار فردایی حضور داشته باشد تا قیمت ها کنترل شود.
اما این تزریق ارز نباید در لباس بانک مرکزی اتفاق می افتاد از این رو با آقاخانی صحبت شد که بدون آنکه کارمزدی دریافت کند؛ ارز مورد نظر را در بازار به فروش برساند و ریال آن را به بانک مرکزی بازگرداند. او با قید اینکه مبلغی را باید برای تامین ماشین مخصوص حمل پول و  گرفتن چند محافظ دریافت کند، انجام این کار را پذیرفت و بنا شد به ازای هر دلار، دو تومان بابت هزینه ها به او پرداخت شود. البته بر اساس آنچه در کیفرخواست قرائت شد، مجموع این وجوه نیز در نهایت به بانک مرکزی بازگردانده شده است.بانک مرکزی پس از این توافق فرایند تایید صلاحیت آقاخانی را با وزارت اطلاعات آغاز کرد و پس از اخذ تاییدیه کار آغاز شد. در مجموع از آذر 96 تا اسفند آن سال طی 16 روز 28 مرحله ارز در بازار فردایی عرضه شد و رصد قیمت ها نشان می دهد نرخ ها در محدوده چهار هزار تومان کنترل شد. اما در این بازار، دلالان زیادی نیز فعالیت داشتند که بر تلاطمات نرخ ارز دامن می زدند. بنابراین پلیس آگاهی تصمیم به ورود به بازار و دستگیری دلالان می گیرد. 20 اسفند آن سال پلیس آگاهی سالار آقاخانی را در محل کارش دستگیر می کند اما پس از آنکه بانک مرکزی و وزارت اطلاعات طی نامه ای رسمی اعلام می کنند آقاخانی کارگزار بانک بوده، آزاد می شود. البته برای آزادی او  وثیقه ای پنج میلیاردتومانی در نظر گرفته می شود و با گرفتن وثیقه در تاریخ 27 اسفندماه آزاد می شود.پس از آن کلا مداخله بانک مرکزی در بازار فردایی متوقف می شود و آقاخانی نیز پس از آزادی در اسفند 96، طبق روال همکاری چندساله خود با بانک مرکزی، به فعالیت در زمینه اقدامات بین المللی برای بانک مرکزی  ادامه می دهد اما او بار دیگر در مرداد 97 به همان اتهامی که اسفندماه 96 به او وارد شده بود، بازداشت می شود. آقاخانی بار دوم حدود هشت ماه در بازداشت می ماند و نهایتا در اسفند 97 با قید وثیقه 15 میلیاردتومانی آزاد می شود. او هشت ماه در اختیار قوه قضائیه بوده و زمانی که آزاد شده، ممنوع الخروج نبود و بر اساس اظهارات منابع مطلع، او به صورت رسمی در 20 اسفند 1397 از طریق فرودگاه امام خمینی به عراق رفته است.نکته ای که منابع مطلع بر آن تاکید دارند، آن است که او در این پرونده خلافی مرتکب نشده و فقط به عنوان عامل بانک مرکزی تحت نظارت وزارت اطلاعات وظایفی که برعهده اش گذاشته شده را انجام داده است. استدلال آنها نیز کیفرخواستی است که قرائت شده است چراکه در کیفرخواست هیچ اتهامی درخصوص گم شدن مبالغ پول و یا بازگردانده نشدن مبالغ به بانک مرکزی ذکر نشده است. ظاهرا عبدالناصر همتی، رئیس کل بانک مرکزی، نیز در مکاتبات رسمی، اقدامات سالار آقاخانی را تایید کرده است. 
                