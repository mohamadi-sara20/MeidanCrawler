سه‌شنبه ۱۹ آذر ۱۳۹۸
-----------------------------------------
یادداشت
-----------------------------------------
اقتصاد گردشگری؛ استراتژی دولت های توسعه گرا
-----------------------------------------

                    در دو دهه گذشته بحث بر سر این بود که اقتصاد گردشگری به دلیل تنوع و گستردگی و چندبخشی بودن آن می تواند به یکی از محرکه های توسعه تبدیل شود. مجمع جهانی اقتصاد و سازمان گردشگری جهانی سازمان ملل نیز بر اهمیت رشد گردشگری به عنوان فرصتی جدید برای توسعه در کشورهای در حال توسعه تاکید می کنند؛ بنابراین توسعه گرابودن یک دولت اهمیت ویژه ای دارد. یک دولت توسعه گرا می کوشد گردشگری و اقتصاد فرهنگ را به یکی از موتورهای محرکه توسعه تبدیل کند، نظیر اتفاقی که در سال های اخیر در ترکیه و مالزی رخ داده است. این دولت ها به دلیل توسعه گرابودن و اولویت دادن به توسعه، اقتصاد فرهنگ را هم در خدمت توسعه قرار دادند. در ادبیات توسعه، توسعه گرابودن دولت معنا و مفهوم خاصی دارد. در دهه 1970 این بحث در مباحث توسعه مطرح شده است که کشورهای توسعه یافته غربی مسیری را برای توسعه پیموده اند که الزاما در کشورهای دیگر قابل تکرار کردن نیست؛ به عنوان مثال نقش جامعه و جامعه مدنی، بخش خصوصی، آریستوکرات ها و حتی فئودال ها در توسعه غرب قابل توجه بوده است، درحالی که در جهان غیرغربی خود هستند؛ بنابراین این ادعا مطرح شد که در دنیای غیرغربی، دولت (و نه جامعه مدنی یا بخش خصوصی) باید و می تواند موتور محرک اصلی و برنامه ریز و هدایت کننده توسعه باشد و برای این کار لازم است دولت توسعه گرا باشد؛ به این معنا که دغدغه اصلی و شماره یک آن توسعه و پایبندی به الزامات آن در داخل و خارج باشد؛ البته در این مورد بحث های زیادی در گرفته است؛ به عنوان مثال برخی نظریه پردازان معتقدند دولت توسعه گرا برای پیشبرد برنامه های خود ناگزیر باید درجه ای از اقتدارگرایی سیاسی را در پیش بگیرد و مانع قدرت گرفتن گروه های سیاسی مخالف توسعه شود. از نظر این عده میزانی از اقتدارگرایی سیاسی نظیر آنچه در مالزی، ترکیه و چین شاهد آن هستیم، لازمه توسعه گرابودن دولت است. برخی دیگر معتقدند این شکل از توسعه گرایی پایدار نیست و می تواند در بلندمدت به ناامنی و بی ثباتی سیاسی منجر شود و بنابراین وجود درجه ای از دموکراسی برای ایجاد اجماع در فرایند توسعه مخصوصا در کشورهای دارای تنوع سیاسی قومی و فرهنگی ضروری است؛ کمااینکه دولت توسعه گرای ترکیه ناگزیر از پرداختن به مسئله کردها و علوی ها شده است. نتیجه اینکه فرمول توسعه و بنابراین ویژگی های دولت توسعه گرا در جوامع مختلف متفاوت است اما اکر دولتی توسعه گرا باشد، در آن به صورت اقتصاد فرهنگ در کنار سایر حوزه ها مثل صنعت، خدمات، صادرات و... مشابه موتور محرکه توسعه تلقی شده و برای آن برنامه ریزی می شود. متاسفانه در ایران اقتصاد نفتی دولت ها را رانتیر بار آورده، دولت هایی که اولویت اصلی آنها چگونگی توزیع ثروت (نفتی) در راستای کسب رضایت سیاسی است. این روند در 50 سال گذشته با افت وخیزهای مختلفی ادامه داشته است؛ از اصلاحات ارضی در سال 1342 گرفته تا پرداخت یارانه ها در دهه 1380، دغدغه اصلی دولت ها در ایران فارغ از گرایش های سیاسی و ایدئولوژیک آنها، چگونگی توزیع ثروت حاصل از نفت بوده است. برنامه ریزی های کلان دولت ها و حتی تنظیم مناسبات با جهان خارج هم ارتباط مستقیمی با این امر داشته است.اینکه چرا دولت ها توسعه گرا می شوند، دلایل مختلفی دارد. معضل ما این است که در دنیای غیرغربی مدلی از توسعه در میان دولت های دارای نفت فراوان وجود ندارد و عمده این دولت ها توزیع گرا و نه توسعه گرا هستند. بنابراین توسعه گراشدن این دولت ها ناگزیر به سرنوشت نفت وابسته است. خوشبختانه یا شوربختانه در چند سال گذشته اتفاقاتی در بازار نفت رخ داده که تکیه بر درآمدهای نفتی را به عنوان درآمدهای پایدار و طولانی مدت با تردیدهای جدی مواجه کرده است. مهم ترین اتفاق همانا ظهور نفت شیل یا غیرمتعارف است که کشورهای غربی و در صدر آنها آمریکا اقدام به تولید آن می کنند و به عنوان علت اصلی کاهش قیمت در چند ماه اخیر ذکر شده است. اغلب کارشناسان و تحلیلگران بازار نفت معتقدند قیمت نفت در چند سال آینده افزایش محسوسی نخواهد داشت و بالابردن قیمت در چند سال گذشته برای آن بود که تولید نفت نامتعارف سودمند باشد این در حالی است که هزینه های دولتی در ایران و مخصوصا هزینه های جاری آن و به خصوص حقوق کارمندان و پرداخت یارانه ها در سال های گذشته با افزایش هزینه های دولت هم زمان شده و بنابراین دولت نمی تواند در سال های آینده صرفا به درآمدهای نفتی تکیه کند. پس فارغ از اینکه کاهش درآمدهای نفتی در سال های آینده منجر به ظهور اجماعی درون حاکمیتی درباره توسعه گرایی بشود یا نشود، دولت یعنی قوه مجریه ناگزیر از یافتن منابع جایگزین درآمدی است. دولت نمی تواند منتظر اجماع نظر در مورد توسعه گرایی به جای توزیع گرایی باشد و از همین رو باید برنامه ریزی برای اقتصاد فرهنگی را در دستور کار خود قرار دهد.
                