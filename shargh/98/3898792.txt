یک‌شنبه ۱۵ اردیبهشت ۱۳۹۸
-----------------------------------------
حرف اول
-----------------------------------------
ایده گل های زرافشان
-----------------------------------------

                    این روزها عکس های گل کاری هومن اردبیلی و ایده او در شبکه های اجتماعی دست به دست می شود و گل های لاله خیابان زرافشان رسما به جاذبه گردشگری تبدیل شده است. پیاده رویی با 30 هزار شاخه گل لاله؛ پیاده رویی که تا چشم کار می کند، لاله های رنگارنگ در کنار هم ردیف شده اند. این گوشه ای از بهشت حاصل زحمات پزشک جوانی است که هرساله به یاد مادر از دست رفته ایجاد می شود.پیشنهاد می شود شهرداری تهران ضمن برگزاری بزرگداشتی از این پزشک جوان، ایده او را تحت عنوان طرح زرافشان به الگویی تبدیل کند و مطابق این طرح پیاده روها و پارک های شهر را به قطعات مختلف تقسیم و با دریافت وجه از افراد در هر باغچه گل کاری شده برای مدت معینی با نصب پلاک کوچکی یاد عزیز آنها زنده نگه داشته شود.هرساله ده ها میلیارد تومان صرف سبدهای گلی می شود که در مراسم ختم عمر یک روزه دارند و بعد از اتمام مراسم یک ساعته به مشکلی برای صاحبان عزا تبدیل می شود که در فرصت کوتاهی باید فکری برای آن کنند یا گل هایی که بر سر مزار پرپر می شوند، با این طرح هرکس با پرداخت هزینه به شهرداری باغچه ای یا پیاده رویی را در محل زندگی متوفی گل کاری و در تابلویی که از سوی شهرداری به مراسم ختم فرستاده می شود، عکسی از آن باغچه گل کاری شده و پلاک نام او ضمیمه می شود. این ایده را می توان مانند دیگر کشورها به پرداخت هزینه های نیمکت ها، چراغ ها و حتی پل های شهر تعمیم داد که نام پرداخت کننده وجه یا شخص مورد علاقه او بر روی آن نقش ببندد.
با روحیه پیش قدم بودن مردم ایران در کارهای خیر از یک سو و الگوپذیری آنان، بیایید طرح زرافشان را به الگویی پسندیده تبدیل کنیم.
                