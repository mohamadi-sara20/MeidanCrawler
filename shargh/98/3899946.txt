سه‌شنبه ۱۷ اردیبهشت ۱۳۹۸
-----------------------------------------
یادداشت
-----------------------------------------
شبکه سراسری دانشگاهیان
-----------------------------------------

                    چندی پیش گروهی از دانشجویان دانشکده فنی دانشگاه تهران در ملاقاتی اظهار کردند گروهی برای فعالیت در زمینه محیط زیست تشکیل داده اند و به نوعی نظرخواهی می کردند. از اهدافشان سوال کردم و پاسخشان را چندان دقیق و مبتکرانه نیافتم. گفتم شما یک دانشکده در یک دانشگاه هستید، در سراسر ایران -به لطف دانشگاه آزاد اسلامی و گسترش سایر دانشگاه ها- تعداد زیادی دانشکده شبیه دانشکده شما ایجاد شده است؛ شبیه از نظر دانشکده بودن و نه از نظر رشته تحصیلی. مناسب بود اگر این ایده، یعنی ایده حفاظت از محیط زیست را به دیگر دانشکده ها تعمیم داده و مانند یک شبکه سراسری فعالیت مفید خود را گسترده می کردید.به خاطر دارم روزی به مرحوم حجت الاسلام والمسلمین فلسفی گفتم شبکه روحانیت کشور که حتی در خانه های مردم رفت وآمد دارند، شبکه ای است که می تواند در تربیت قاطبه مردم تاثیر گذار باشد و با اتخاذ دستورالعمل تربیتی رودررو به اصلاح تربیت مردم همت گمارند. این شبکه و شبکه دانشگاهی که از آن یاد کردم، موضوع مبارکی است که نمی توان به سادگی از آن گذشت. خوشبختانه در شماره شنبه 14 اردیبهشت «شرق»، یادداشتی از آقای نعمت الله فاضلی، انسان شناس، درج شده بود که خبر از ایجاد یک گروه اجتماعی به نام «استادان دانشگاه» می داد و در این موضوع توضیحات ذی قیمتی را ارائه کرده بود. اگر این شبکه یعنی شبکه «استادان دانشگاه» مانند بسیاری از شبکه های دیگر به درددل های شخصی، حرف های صنفی یا گله های معیشتی، 
ردوبدل کردن عکس، خاطره و لطیفه و انتقادهایی که دائما در کشور در جریان است، بپردازد، صدالبته نه تنها کاری در شان استاد دانشگاه نکرده اند بلکه ارزش های استادی و معلمی را زیر پا گذاشته اند. گاه انسان ها در حالی که شان خود را بالاتر از همه می دانند، در عمل به عناصری روزمره خواه و دانه چین تبدیل می شوند.طرح موضوع شبکه «استادان دانشگاه» بهانه ای است برای این تذکر که دانشگاهیان ایران یک بار به صورتی جدی نقش خود را بازآفرینی کنند و به رسالت خود که گسترش عملی علم در جامعه است، جامه عمل بپوشانند. بارها مشاهده شده است که یک مدرس دانشگاه قیافه مظلومانه ای به خود می گیرد و می گوید من یک معلم ساده هستم! گو اینکه در خیال، خود را در شمار مردان برتر می انگارد. نه آن تواضع ساختگی مفید است و نه فراموش کردن نقش اجتماعی یک استاد دانشگاه. اگر آن طورکه آقای فاضلی نوشته است «استادبودن نه یک شغل بلکه یک هویت است» در وجود دانشگاهیان حک شود، این شبکه سراسری و وسیع دانشگاهی می تواند تاثیرگذار درجه نخست و والای اجتماعی در ایران باشد؛ مشروط بر آنکه نه صنفی باشد و نه سیاسی. 
می گویند فلاسفه جهان را تفسیر می کنند -که مارکس می گوید باید تغییر دهند- و سیاست مداران جهان را در سلطه می گیرند اما آنها که دنیا را تغییر داده اند، عالمان و مهندسان هستند. استادان و دانشگاهیان در زمره عالمان هستند اما عالمانی که مصداق بیان سعدی «عالم بی عمل درخت بی ثمر» است؛ هرچند صدالبته آموزش نسل جوان خود عملی بسیار والا است اما نقش هویتی استادان به این امر واحد بازنمی گردد. می خواهم با دستاویز قراردادن همان مسئله محیط زیست که ذکر شد، نقبی به توانایی های شبکه استادان یا دانشگاهیان زده باشم. اگر دانشگاهیان به هویت خود معتقد باشند و به طور کامل بخواهند زکات علم خود را به ملت تقدیم کنند، باید در موضوعاتی که مناسب به ایران و مردم ایران است، همدست و داستان باشند.
تصور کنید دانشگاهیان ما در شهرهای کوچک و بزرگ در سراسر کشور چون نقده، عجبشیر، چابهار، ایذه، الیگودرز، بیرجند، تربت جام، ارومیه، مراغه، جهرم، دزفول، لار، خنج، آباده، خمینی شهر، اصفهان، اهواز، مشهد، تبریز، شیراز، کازرون و صدها شهر دیگر در موضوعی همفکر و هم داستان شوند، آیا در صحنه اجتماعی نمی توانند تاثیر تعیین کننده خود را به کار گیرند؟
البته در میان دانشگاهیان در مسائل علمی و به ویژه اجتماعی، اختلاف نظر هایی هم دیده می شود و این اختلاف گاه کار را سخت می کند؛ اما همان هویت استادی، اگر رعایت شود، نوعی وحدت به بار می آورد. هرچند معروف است که علما حسود هستند. اگر این امر طبیعی یعنی اختلاف برداشت و نظریه در نظر گرفته شود و احترام متقابل حفظ شود، می توان به امر نسبتا واحدی دست یافت و شبکه دانشگاهی در اقناع مردم و روشنگری، راهنمایی مسئولان و ارائه راه حل های اجتماعی کمک فکری کرده و از پس آن در محدوده جغرافیایی خود به تبیین مسائل برای مسئولان و مردم کمک کنند. برای مثال شبکه دانشگاهی با تخصص کشاورزی می تواند کشاورزی کشور را دگرگون و بهینه و کاستی های موجود را اصلاح کند و ارتقا دهد.
شبکه دانشگاهی مانند قطاری است که اگر ابتدای آن حرکت کند، آخرین چرخ آخرین واگن نیز در همان لحظه حرکت خواهد کرد و البته این به شرطی است که اولا خارج از نیازهای مادی استادان و مسائل صنفی شکل گیرد و ثانیا به جای پرداخت به مسائل سیاسی و حاکمیتی صرفا در جهت اصلاح مسائل اقتصادی و اجتماعی جامعه عمل کند. در این صورت است که ماهیت و هویت استادی در جهت اصلاح مسائل کشور شبکه ای موثر و مفید تشکیل خواهد داد و الا آنچه باقی می ماند، حاکی از دگرگون شدن هویت استادی از امری جامع و نافع به امری شخصی و غیرموثر خواهد بود.
                