شنبه ۵ مرداد ۱۳۹۸
-----------------------------------------
سرمقاله
-----------------------------------------
دولت سوم در راه است؟
-----------------------------------------

                    انگار بازگشت به هویت ملی اجتناب ناپذیر شده است. این روزها اغلب جریان های سیاسی بیش از آنکه بر سایر آموزه ها پافشاری کنند، از هویت ملی دم می زنند. بعد از گذشت چهار دهه از انقلاب اسلامی این اولین باری است که گروه های سیاسی بدشان نمی آید از هویت ملی آشکارا همچون یک دستگاه ایدئولوژیک استفاده کنند. اینکه چنین کاری تا چه میزان میسر است، تاکنون به شکلی جدی آزموده نشده است. اگر کمی به عقب بازگردیم و عملکرد روسای جمهور پیشین را ارزیابی کنیم، در مجموعه عملکرد آنان هرازگاهی به نمونه هایی از هویت سازی ملی برمی خوریم که صریح ترین آن در دولت احمدی نژاد اتفاق افتاد. دولتی که دست بر قضا آمده بود تا آموزه های دینی و مذهبی را گسترش دهد. دولتی برآمده از کف مسجد که حامیانش، احمدی نژاد را الگوی تمام عیار یک بچه مسجدی ناب باورمند به مهدویت می دانستند. احمدی نژاد و یارانش به ندرت پیش می آمد بدون ذکر دعای «اللهم عجل لولیک الفرج و العافیه و النصر و اجعلنا من خیر اعوانه و انصاره و المستشهدین بین یدیه»، سخنرانی خود را آغاز کنند. اصل مهدویت و انتظار که از اعتقادات مسلمانان به ویژه شیعیان است و باور به آن باعث افزایش امید به آینده و موتور محرکه انقلاب اسلامی بوده است، در دولت احمدی نژاد بار دیگر احیا شد؛ اما هرچه گذشت، احمدی نژاد بیشتر به دنبال یافتن جایی مطمئن تر در سیاست بود. جایی که با هویت کثیری از مردم پیوند خورده باشد و از اینجا بود که ایده هویت ایرانی با استعاره مکتب ایرانی که آمیزه ای از مکتب تشیع با ایرانیت بود، شکل گرفت. احمدی نژاد برای گرده زدن خود به این دو مفهوم بسیار تلاش کرد. او درصدد بود جریان سومی را در سیاست ایجاد کند و برداشت درستی از این جریان سیاسی داشت. انتخابش نیز دقیق و هوشمندانه بود اما آنچه مشکل آفرین شد، قبایی بود که به تنش زار می زد. سودای مکتب ایرانی، خاستگاه واقعی اش را به خطر انداخت و حامیانش که او را از کف مسجد به عرش قدرت رسانده بودند، حتی اجازه ندادند که به نقطه آغاز خود بازگردد. از طرف دیگر دولت اصلاحات گرچه چندان به صراحت از هویت ایرانی حرف نزد، گفتمانش جز هویت ملی نبود. گفتمانی که تلاش می کرد در یک گفتمان فراملی با عنوان گفت وگوی تمدن ها تجلی یابد. هر گفتمانی نماینده خود را دارد و نماینده گفتمان گفت وگوی تمدن ها دولت اصلاحات بود و اصلا این دولت بر همین اساس شکل گرفت. اگر خاتمی تلاش کرد خود را در جایگاهی ملی- فراملی قرار دهد، احمدی نژاد بر آن شد تا جایگاهی ملی- ماورایی برای خود تعبیه کند. از این منظر دولت خاتمی و احمدی نژاد، ایدئولوژیک تر از دولت های دیگر بوده اند. این دولت ها بر «سیاست هویت» استوار بودند، زیرا روی کار آمدنشان نشئت گرفته از مردمی بود که در دولت های پیشین نادیده گرفته شده بودند. دولت خاتمی از جمعیت جوانی سر برآورد که به خاطر طرز تفکر و مطالباتش در جامعه به رسمیت شناخته نمی شد؛ ازاین رو خاتمی با به رسمیت شناختن مطالبات جوانانی که سودای ایران مدرن را در سر داشتند، محبوب ترین رئیس جمهور دولت های انقلاب شد. محبوبیتی که احمدی نژاد را نیز به سمت سیاست هویت کشاند و منش و روش مردمی را به رسمیت شناخت که هویتشان خواسته یا ناخواسته در دولت های هاشمی و خاتمی نادیده انگاشته شده بود. اگر سیاست هویت را فاز اول جریان سازی در دل حاکمیت قلمداد کنیم این دو دولت در این فاز موفق بودند؛ اما حیات سیاست هویت، مستلزم بستر فراگیرتری است و آن چیزی نیست جز هویت ملی. این دولت ها در گذر از فاز اول به فاز دوم، شکست سنگینی را تجربه کردند و اغراق آمیز نیست اگر بگوییم ناکام ماندند. همان گونه که اصلاح طلبی رویای تمام و کمال خاتمی نبود و او رویای بزرگ تری را در سر می پروراند، دولت بهار نیز دولت رویایی احمدی نژاد نبوده است. اینکه رئیس دولت اصلاحات هرگز تن به حزب گرایی نداد، شاید از این رویای بزرگ تر؛ ایرانی برای همه ایرانیان، پرده برمی دارد. همه دولت های انقلاب اصرار دارند گفتمانی را نمایندگی کنند که به آن باور دارند و آنچه این دولت ها را با مشکل روبه رو کرده است، حضور کلان گفتمانی است که گفتمان رسمی کشور است.
شاید ازهمین رو است که دولت هاشمی و روحانی بسیار به یکدیگر نزدیک هستند. این دولت ها حامل گفتمان سیاسی مشخصی نیستند، بلکه برخاسته از شرایط ویژه اقتصادی و سیاسی اند. دولت هایی که عارضه ای اند از عارضه های دیگر و البته اینجا عارضه را نباید تقلیل گرایانه درک کرد، بلکه باید آن را توصیفی دانست از چگونگی تولد یک دولت در شرایطی ویژه. اکنون بعد از چهار دهه، به نظر می رسد جریان سیاسی دیگری در راه باشد که بعید است این جریان سوم از میان اصلاح طلبان و اصولگرایان سر بلند کند. جریان سوم، جریانی است که هویت ملی در آن معنای دفاع از سرزمین در برابر تعرض بیگانگان را دارد. هویتی مبتنی بر جغرافیا و حفظ تمامیت نقشه ایران، فارغ از اینکه این جغرافیا در خطر باشد یا نباشد. همه مردم و همه احزاب می توانند مدافع جغرافیای ایران باشند؛ اما این گفتمانی صرفا سیاسی نیست، بلکه بیشتر ماهیت ژئوپلیتیک دارد و در آن کسانی دست بالا را پیدا خواهند کرد که بتوانند در خط مقدم این دفاع حضور داشته باشند. حضور نظامی که تبعات آن سیاسی خواهد بود. صیانت از مرزهای کشور در برابر بیگانگان است که احساس هویت ملی گمشده را برمی انگیزد و غرور ملی را جلا می دهد. این فرصت مغتنمی است برای چهره های نظامی که به چهره های سیاسی تبدیل شوند و سیاستی خلق کنند و مسئله اینجاست که چه کسانی از این سیاست برخواهند خاست. با مقایسه واکنش های مردم در فضای مجازی به دستگیری 10 ملوان آمریکایی در سال 1394 و توقیف نفت کش انگلیس در تیرماه 1398 به تغییر سیاسی ایجادشده بیش از پیش پی خواهیم برد. شرایط به سمت وسویی پیش می رود که کار را برای تاثیرگذاری جناح های سیاسی و چهره های آنها به مراتب دشوارتر خواهد کرد. اگر نیروهای سیاسی نتوانند دست به احیا و بازسازی خود بزنند و بر کلیشه های سیاسی شان پافشاری کنند، فرصت از دست می رود و آنان که روی کار می آیند بیش از آنکه جریان سومی در سیاست باشند، دولت سومی اند که با تکیه بر مفهوم هویت ملی به قدرت می رسند، مفهومی که پیش تر دو دولت خاتمی و احمدی نژاد هزینه آن را پرداخته اند.
                