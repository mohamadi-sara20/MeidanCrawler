سه‌شنبه ۲۰ فروردین ۱۳۹۸
-----------------------------------------
سرمقاله
-----------------------------------------
فردا برای مقابله با آثار سیل دیر است
-----------------------------------------

                    هنوز سیل در استان های کشور، به خصوص در خوزستان، فروننشسته است و بیم آن می رود که در ابعاد گسترده تری ادامه یابد و هشدارهای استانداری خوزستان برای تخلیه برخی شهرها، به وضوح این تداوم خطر و ادامه خسارت ها را بیان می کند، به ویژه آنکه بر اساس اطلاعات ابرازشده، سدها تقریبا پر شده و ورودی سدها کاهش نیافته است. اگر به خاطر آوریم با گرم شدن تدریجی هوا برف های کوه های زاگرس مرکزی نیز آب می شود، ابعاد تداوم سیل چشمگیرتر می شود.به نظر می رسد در مقایسه با حجم عظیم و گسترده سیل، اقدامات عوامل دولت، سپاه، ارتش، هلال احمر، بسیج و خود مردم سیل زده موفقیت آمیز بوده و این اقدامات با وجود همه تبلیغات سوء بیگانگان و برخی هم صدایان آنان در داخل، تحسین آفرین بوده و تلاش شبانه روزی و خستگی ناپذیر امدادگران، مرهمی بر آسیب دیدگان بوده است. در تداوم امر، استقامت نیروها و مردم آسیب دیده و کمک ها و یاری مردم سراسر کشور می تواند از خسارات بیشتر جلوگیری کند.درک حال مردم آسیب دیده برای کسانی که از دور اخبار را می شوند، با وجود آنکه متاثر می شوند، ممکن نیست. درک حال مردمی که همه چیز خود را از دست داده اند و نه تنها به آب و غذا و پتو و امکانات اولیه نیاز دارند، بلکه بدیهی ترین نیازهای بهداشتی خود را نیز نمی توانند برطرف کنند.به هرحال سیل با وجود همه خسارات فروکش می کند و باید جبران خسارت برای مردم صورت گیرد. بازگشت به آرامش و همان زندگی فقیرانه و حداقل آنها (که قاطبه مردم سیل زده در حداقل سطح زندگی بوده اند)، خواست طبیعی و بدیهی آنان است.بر اساس گزارش های منتشرشده، حجم خسارات بسیار زیاد است و مسئولان هم امیدواری هایی برای جبران خسارت می دهند؛ اما از لحن، کلام و دورخیز آنان معلوم است پا در جای محکمی ندارند و نیز زمان را معمولا فراموش می کنند و حسب عادت معمول، موضوع را آن قدر کش می دهند و به دفع الوقت می گذرانند که اصل موضوع فراموش می شود و مردم خسارت دیده سال ها با مشکل بیش از پیش دست و پنجه نرم می کنند. به یاد آوریم بازسازی خرمشهر را که هنوز زخم تعرض صدام و صدامیان را در خود دارد.اینکه جبران خسارات و بازسازی را از چه زمانی و با چه روشی باید انجام داد، مجهول است؛ اما اگر اراده ای انقلابی و راستین در پشت امر بازسازی و جبران خسارت باشد، باید به نحو احسن تدارکات لازم اعم از برنامه، پول، مهندسی و تدارکات و... فراهم شود تا در اولین فرصت، اقدامات عاجل و ضربتی انجام شود. معلوم است دولت از تامین مالی عاجز است، به خصوص آنکه روند بودجه نویسی کشور در همه سال ها و علی الاشاره در سال های اخیر به نحوی است که امکانات مالی صرفا در راستای پخش پول در جامعه و ازجمله پرداخت یارانه های نقدی صرف شده و بدهی دولت به پیمانکاران، مشاوران و سازندگان داخلی پرداخت نشده و آنها یا مضمحل شده اند یا در شرایط بحرانی به سر می برند؛ در حالی که اینها می توانستند ابزاری قوی برای بازسازی مناطق آسیب دیده باشند.در خوزستان و حتی در لرستان، از دو ماه دیگر هوا به شدت گرم و طاقت فرسا می شود و به خصوص با زمین های خیس، رطوبت در حدی می شود که تنفس مشکل خواهد شد. اگر فرض کنیم تا پایان فروردین سیل فروبنشیند، زمان کمی برای فعالیت های عمرانی در پیش خواهد بود و صد البته مشهود است که امکانات مالی فراهم نیست و آنگاه مسئولان بدی آب وهوا را بهانه ای برای انجام نشدن فعالیت های بازسازی قرار می دهند.
حتی نمی توان تامین وسایل زندگی مردم را تضمین کرد؛ زیرا کارخانه های تولیدکننده این قبیل لوازم در مشکلات متعددی به سر می برند. به دوستی گفتم آن قدر مسائل اینها حل نمی شود تا دولت از خارج آنها را تهیه کند. او گفت شاید الان سفارش واردات داده باشند.
این مقدمات را ذکر کردم تا ضرورت اقدامی انقلابی برای رفع مسائل و بازسازی صورت گیرد. برای مثال، طبق گفته وزیر راه و مسکن، بیش از 13 هزار کیلومتر از راه ها خسارت دیده و صدها پل تخریب شده است. وزارت راه با کدام امکانات، اعتبار و نیرو و در چه زمانی می خواهد آنها را بازسازی و ترمیم کند؟
در تلویزیون گفته می شود به مردم آسیب دیده می خواهند سه میلیون و پنج میلیون بدهند یا به آنان برای بازسازی وام بدهند. فرض کنیم این پول ها داده شود، مردم آیا باید در همان جایی که سیل آن را برده دوباره خانه ای بسازند که چند سال دیگر بار دیگر سیل آن را ویران کند؟ نظام جمهوری اسلامی (و نه فقط دولت) باید در این خصوص تصمیمات قاطع، درست و انقلابی بگیرد و با تمام قوا آن را به اجرا درآورد. تمام نیروهای دولتی، خصوصی و نظامی باید در این امر مشارکت فعال داشته باشند و تمام نقاط سیل زده و خسارت دیده را به کارگاه سازندگی تبدیل کنند. مردم در بسیاری از شهرهای بزرگ در امنیت و سلامت و آسودگی هستند(مثل تهران) و هم وطنان آنها در کوهی از گل و لای و مشکلات غوطه ورند. آیا تنها نصیحت و درخواست کمک از شهروندان مرفه، برای بازسازی کفایت می کند؟ می خواهم برخی پیشنهادها را بنویسم؛ هرچند امری خیالی به نظر برسد اما می توان با یک ستاد تصمیم گیری با تعدادی معدود آدم های شجاع و آگاه و با اراده تصمیمات کلی لازم را اتخاذ کرد. 1- برای تامین مالی، می توان برای هر لیتر بنزین 2 هزار تومان عوارض بازسازی سیل منظور کرد. می دانم اقتصاددانان مرفه موضوع تورم و مسائل شبه علمی را پیش می کشند ولی آیا خود پیشنهادی دارند؟ مراجع می توانند به مردم بگویند وجوه شرعی را به بازسازی اختصاص دهند. بودجه یارانه های نقدی (به جز محرومین و معلولان) به بازسازی اختصاص داده شود. 2- کارخانه های تولید کننده نیازهای مردم از لحاظ ارزی و سرمایه در گردش با پیش خرید اقلام آنان به ظرفیت مطلوب رسانده شوند. 3- مطلقا در حریم رودخانه ها اجازه ساخت وساز مجدد داده نشود و در نقاط مناسب خانه سازی انجام شود. 4- در مناطقی با احتمال سیل طراحی خانه ها به صورتی باشد که کف خانه ها در ارتفاع مناسبی باشد تا سیل نتواند نفوذ کند. همچنان که به طور سنتی در گیلان و مازندران زیر خانه ها برای عدم نفوذ رطوبت خالی بوده است. 5- در نقاط پست برخی شهرها مثل نقاطی از آق قلا که پست تر از بقیه شهر است، خانه ها بازسازی نشود و به محل دیگری منتقل شود. 6- مسئولان هرچند لازم است دست کمک به سوی مردم دراز کنند و مردم هم واجب است که کمک کنند اما مسئولان این کمک ها را باید اضافه بر معونه به حساب آورند و با پیش بینی درست اعتبارات لازم را تامین و در زمان خود هزینه کنند. 7- طبعا در بازسازی نیاز ارزی وجود دارد. مبالغی از پول نفت ما در چین یا در کشورهای دیگر بلوکه شده است و چینی ها دنباله رو آمریکا در تحریم شده اند و همان سیاست نفت در برابر غذا را انجام می دهند، درحالی که برای بازسازی به این ارز نیاز مبرم است. حداقل با تکیه بر ابعاد بشردوستانه بازسازی باید پول ما برگردانده شود. 8- هرچند مشاوران و پیمانکاران در سال های اخیر بسیار ضربه دیده اند اما هنوز بسیاری از آنان قدرت نفس کشیدن دارند. استفاده بهینه از ایشان در امر بازسازی بسیار ضروری است.
این نکات نه نکات دقیقی است و نه به عنوان نکات کارشناسی شده مطرح می شود و فقط به این خاطر ذکر شد که جهت گیری کار و اهمیت تسریع در کار و کار جهادی و انقلابی در جهت برون رفت از شرایط موجود نشان داده شود؛ هرچند معلوم نیست چه زمانی استان های سیل زده و به ویژه خوزستان از سیل رهایی پیدا می کند. در همین جا باید از همه نیروهای خدوم امدادی برای تلاششان و مردم آسیب دیده به خاطر صبر و شکیبایی شان قدردانی شود و از همه ملت شریف ایران برای مشارکت هر چه بیشتر در تسلی آلام آسیب دیدگان دعوت شود. امید است شرایط فعلی هرچه زودتر به ثبات برسد و سیاست نظام برای بازسازی از هم اکنون معلوم و اعلام شود.
                