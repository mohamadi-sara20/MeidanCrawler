سه‌شنبه ۲۶ آذر ۱۳۹۸
-----------------------------------------
یادداشت
-----------------------------------------
نقشه ترامپ علیه ایران عملی شده است؟
-----------------------------------------

                    چهره جریان ضدایرانی پس از انتخاب دونالد ترامپ به ریاست جمهوری آمریکا، به شکل سازمان یافته تری ظاهر شد. عوامل آن که صهیونیسم، وهابیسم و مسیحیت صهیونی بودند، با خروج ایالات متحده از معاهده برجام و ایجاد بزرگ ترین محاصره اقتصادی برای ایران، به تهدید هرکس با ایران همکاری کند، پرداخته و انتظار فروپاشی جامعه ایران و نظام جمهوری اسلامی را دارند. آنان بارها وعده ملاقات در تهران را به مخالفان خود داده اند. توانمندی های روزافزون ایران اعم از نقش مثبت در منطقه و دستیابی به برخی فناوری ها از یک سو و توفیق در امر دیپلماسی با امضای معاهده برجام از سوی دیگر آنان را به خروج یک جانبه از برجام و وضع تحریم های بسیار سنگین برانگیخت تا هرچه بیشتر با محدودکردن امکانات، در جامعه ایران تنش ایجاد کنند و با ایجاد شرایط نامناسب در داخل کشور، نظام را در مقابل مسائل لاینحل قرار دهند. این امور واضح از ابتدا معلوم بود و به تصدیق رسانه های نوشتاری و هشدارهایی که در رسانه های دیداری و شنیداری داده می شد، امری کاملا آشکار و محتمل بود. در مقابل این امر واضح، چه اقداماتی از سوی مسئولان انجام شد و آیا در مقابل نقشه واضح و برملای این دشمنان چاره جویی شده است یا خیر؟ صرف نظر از موضع گیری های ترامپ در هنگام نامزدی ریاست جمهوری، او بلافاصله پس از استقرار در کاخ سفید، برنامه زمان بندی خود برای خروج از برجام و تحریم های ایران را اعلام کرد. طبق اصل دوم نیوتون هر عملی را عکس العملی است متناسب با آن. ولی وقتی رئیس ایالات متحده تحریم ها را وضع کرد، عکس العمل های ایران به جای اقدامات متناسب با تحریم ها ادامه راه گذشته بود. از حق نگذریم، اقدام عاقلانه ایران در خارج نشدن از برجام به مثابه یک عکس العمل زیرکانه و دوراندیشانه بود. اما درباره ساماندهی اقتصاد به عنوان نقطه هدف تحریم ها، اقدام موثر و حتی کم اثری نشد. ظاهرا مسئولان کشور حرف های رئیس دولت های نهم و دهم را باور کرده بودند که تحریم ها هیچ اثری بر جامعه ایران نگذاشته است! علی الاصول وقتی به کسی می گویند یک ساعت دیگر آب خانه قطع می شود، حداقل به قدر ضرورت آب ذخیره می کند. مسئولان ما به جای دوراندیشی و نگاه جدید به اقتصاد کشور و نیازهای مردم بر ادامه راه گذشته که واردات و مصرف بود، افزودند و از جمله اعلام کردند هرچقدر هرکس بخواهد ارز چهارهزارو 200 تومانی دریافت می کند! 60 تن سکه طلا را در بازار آزاد به مردم فروختند و مثل احمدی نژاد گفتند تحریم ها کاغذپاره است و در شش سال ریاست جمهوری حسن روحانی، معادل دوره هشت ساله قبل، حدود هشت میلیارد دلار اتومبیل از خارج وارد شد؛ از همان کشورهایی که همسو با آمریکا، ایرانیان را تحریم کرده اند. حتی از خود آمریکا کالای مصرفی وارد شد، غافل از اینکه جامعه و خزانه ارزی از درون تهی شده و تبعات ناگواری در اقتصاد بر جای می گذارد؛ بدون آنکه حداقل به رفع محرومیت اقشار فرودست جامعه کمک کنند. در این حال تریبون های هفتگی دائما در لزوم بسط معیشت مردم سخن می گویند و دولت هم یا سکوت می کند یا بر این طبل بیشتر می کوبد. البته به درستی باید گفت چنانچه دولت به هر اقدام متناسبی دست می زد، باز همچنان از تریبون های معاند خارجی و نیز از بلندگوهای داخلی مورد هجمه قرار می گرفت و تنها تفاوتش با حال این بود که اگر دولت کار موثرتری می کرد، آنها به ناحق حرف می زدند ولی اینک حق و باطل را به هم آمیخته اند.
قاطعانه می توان گفت شرایط اقتصادی ایران در صورت امتداد اجرای برجام و بدون خروج آمریکا از آن و تحریم ها فاصله بسیاری با وضع کنونی داشت؛ به ویژه در آن شرایط روابط حاکمیت با مردم و حاکمیت با خود با اکنون متفاوت و متضمن رشد اقتصادی حسب آمارها -و نه واقعیت- بود. سرمایه گذاری خارجی اندکی بهبود می یافت و شرکت های خارجی نمایندگی خود را در ایران همچنان داشتند. نفت ایران فروش بهتری می داشت و روابط با دیگر کشورها از جمله همسایه ها بهبود پیدا می کرد. گردشگری رونق و صادرات و روابط بانکی بین المللی بهبود می یافت. شاید نرخ ارز و تورم هم ثابت می ماند. بدون تردید تحریم آمریکا و کم اثربودن اقدامات مسئولان باعث این شرایط شده است. بدون تردید هر اقدام احتمالی، مانع از تاثیر حتی جزئی تحریم آمریکا نبود اما می شد بسیار بهتر و بیشتر، از تاثیر تعیین کننده آن جلوگیری کرد.
همین مسئله بنزین، یک مثال عینی است. اگر پس از اعلام تحریم آمریکا تاکید می شد نباید به خارج وابسته بود و سهمیه بندی صورت می گرفت تا چه اندازه بر آن محاسن متصور بود. البته اصل برهم زدن سهمیه بندی و کنارگذاشتن کارت سوخت عملی بسیار ناپسند بود که توسط وزارت نفت دولت روحانی اتفاق افتاد. 
این مسئله بنزین الگویی است برای بقیه کارهایی که در اقتصاد انجام نشده و کار را به اینجا رسانده؛ یعنی تحریم آمریکا همراه با بدعملی متولیان کشور، اینک به موفقیت ترامپ تعبیر می شود، درحالی که با جدی گرفتن تحریم می شد بسیاری از آثار تحریم را برطرف کرد. بااین حال تضعیف داخلی و تمسخر دولت، صهیونیست خواندن رئیس جمهور توسط بلندگوهایی که خود را مقید می دانند و نشان دادن اختلاف بین روسای سه قوه که با گوشه وکنایه و حتی به صراحت علیه هم موضع می گیرند و نهایتا بی اعتمادی مردم، از آثار دیگر پیروزی ترامپ است. به سیمای جمهوری اسلامی و به ویژه شبکه افق نگاه کنیم. اینان ماموریت تخریب و ناکارآمد نشان دادن دولت را برعهده گرفته اند با تاسف نیز باید گفت خود شخص رئیس جمهور با بیانات انفعالی و نادرست و گاه غیرقابل قبول که در شان ریاست جمهوری نیست، در این بی اعتمادی سهیم است. البته مخالفان و هتاکان دولت هم با وجود علم به تحریم ها و مسائل مرتبط با آن همه شرایط را عادی جلوه می دهند و رئیس جمهور را نه به خاطر نبود طرح متقابل تحریم، بلکه به دلیل عدم توانایی او در ایجاد شرایط بهتر رفاه عمومی و پرکردن سفره های مردم مورد مواخذه قرار می دهند. آنان این طور تبلیغ می کنند که دولت (یعنی کل دولت و نه هیئت وزیران) هیچ اقدامی انجام نمی دهد و فقط به پرداخت حقوق نجومی و زندگی در قصرها روزگار می گذراند.آنان به جای آنکه به قول معروف دل مردم را خالی کنند و به دنبال برکناری و لکه دارکردن یک شخص و آوردن شخص دیگر باشند، می توانند سیاست ها و نقشه هایی را متناسب با امکانات کشور طراحی کنند. نباید فراموش کرد علاوه بر مسائل جاری و اقتصاد خانواده ها که اکنون بیشتر رخ می نماید، به نوعی فرسودگی و سترون شدن نزدیک می شویم. در این هیاهوی حیدری نعمتی، سرزمینمان روزبه روز تکیده تر می شود. چاره ای نیست مگر اینکه به هر چهار بعد دولت، ملت، سرزمین و نظام و رابطه آنها با یکدیگر و مسئولیت اختیارات هرکدام توجه کرده و نقشه راه درستی برای برون رفت از بحران و ارتقای هر چهار بعد طراحی شود. می توان با تکیه بر منابع طبیعی خدادادی و نیروی انسانی برجسته و فرهیخته کشور در این راستا گام برداشت. هنوز هم کم نیستند نیروهای توانمندی که معتقدند این امر ممکن و شدنی است، مشروط بر اینکه بر احساسات زودگذر و شعارهای خالی از عقل سلیم فائق شده و آموزه های قرآنی را فراراه قرار داده و حفظ ایران را بر همه چیز مقدم بشماریم. بدانیم مقاومت همراه با تعقل و راه شناسی نه فقط ترامپ و اذناب او که دولت های دیگر را نیز می تواند ناامید و مستاصل کرده و در سوی مقابل، ملت ایران را امیدوار و سرافراز کند.
                