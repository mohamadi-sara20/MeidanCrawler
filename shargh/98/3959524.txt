پنج‌شنبه ۲۸‌شهریور ۱۳۹۸
-----------------------------------------
یادداشت
-----------------------------------------
حیات و ممات اسدالله عسگراولادی
-----------------------------------------

                    نوشتن درباره مرحوم اسدالله عسگراولادی شاید به مذاق عده ای خوش نیاید. حتی نگارنده هم نتوانسته با وجود آنکه در حرفه باغداری اش که با نوع فعالیت عسگراولادی در ارتباط کامل بود، باب ارتباطی باز کند؛ اما پیرمرد 86ساله ای که در دو دوره سیاسی کشور فعالیت کرده بود، با منش و شیوه تجاری خاص خود توانست از تندبادهای سیاسی که مشخصه جوامع شرقی است، راه خود را پیدا کند و به تاجری موفق در عرصه خشکبار کشور تبدیل شود. متولد 1312 در سرچشمه تهران، هشت ساله بود که متفقین به ایران حمله و تهران را اشغال کردند. پدرش مغازه عطاری داشت و به گفته خودش از 12، 13 سالگی علاوه بر حضور در مغازه عطاری پدرش به طور مستقل کارش را در بازار تهران با خرده فروشی زیره کرمان شروع کرد. تحصیلات خود را ادامه داد و وارد دانشکده ادبیات شد؛ اما شم اقتصادی برگرفته از حضور خانوادگی در خرید و فروش و تجارت او را به دانشکده اقتصاد و گاهی هم به دانشکده حقوق کشاند. زبان انگلیسی را به خوبی آموخت، بر زبان عربی مسلط شد و شاهد بودم که با تجار چینی و روسی به زبان آنها صحبت می کرد. البته با خنده می گفت زبان تجارت مشترک بین همه اقوام است و همان بیع و شرای عربی است؛ می خرم، می فروشم و خریداری. دیگر چند و چون معامله بستگی به ممارست در امر خرید و فروش دارد. به گفته خودش در دوره شاگردی بازار روزی دو ریال حقوق می گرفت که می شد ماهی شش تومان؛ با پس انداز همین شش تومان اولین تجارت خود را با خرید یک کیسه کنجد به قیمت 53 تومان که از بازار تهران خریداری کرده و چند قدم آن طرف تر به نانوایی محل به 70 تومان فروخت، شروع کرد. می خندید «در اولین معامله 17 تومان سود کردم، در حالی که با شاگردی مغازه باید سه ماه آن هم روزانه 12 ساعت کار می کردم». راز و رمز تجارت را در اولین شغل اداری خود یاد گرفت؛ از سال 1327 تا سال 1334 در شرکتی که فعالیتش در زمینه صادرات و واردات بود. به فعالیت های بعدی او کار ندارم، آنچه در نوشته حاضر بنا دارم به آن بپردازم، علت و چگونگی حذف کارآفرینانی مانند خیامی ها و ایروانی ها و حاج برخوردارها و صاحب ثروتانی مانند ثابت پاسال ها و حاج حبیب القانیان است. بخشی از ثروت بالای عسگراولادی برمی گردد به شرایط خاص حاکم بر اقتصاد ایران، به این بخش از گفته های او توجه کنید «من هیچ مالی در خارج از کشور ندارم، فقط دفاتری در هامبورگ، دوبی و لندن دارم که دفاتر تجاری ام هستند. من افتخار می کنم که میلیاردر هستم. همان خانه پنج هزارو 600 تومانی که اولین خانه ام می باشد، بیش از 1,5 میلیارد می ارزد پس میلیاردرشدن کاری ندارد!؟ خانه ای که 140 هزار تومان خریدم، امروز یک میلیارد می ارزد. خانه دیگرم در خیابان ولیعصر هزارو 300 متر مساحت دارد و حساب کنید چقدر می ارزد (سال1390)». مرحوم عسگراولادی یک واقعیت را نادیده می گیرد؛ ارزش افزوده ای که خانه پنج هزارو 600 تومانی سال 1330 در خیابان مصطفی خمینی خریده بود، چرا باید بعد از 60 سال به قیمت سرسام آور پنج میلیارد امروز و شاید دو برابر این قیمت ارزش داشته باشد. بی ثباتی اقتصادی به کسانی که در بخش های خاص مثل مسکن و زمین سرمایه گذاری می کنند، این توان را می دهد که با افزایش قیمت ها و افزایش تصاعدی باورنکردنی، ثروتمند شوند. این در گذشته ممکن نبود. جریان مدرنیسم و نوگرایی که از آغاز دوره رضاشاه با ایجاد حکومت مرکزی قدرتمند شکل گرفته بود و باعث تضعیف موقعیت اقتصادی بازرگانان سنتی شده بود، طبقه جدیدی از تجار را شکل داد که سیاست های اقتصادی دولت مرکزی را الگوی خود قرار دادند و ورود صنایع جدید و شکل گرفتن کارخانه ها، طبقه جدید کارگر را با سرنوشت صاحبان سرمایه شریک کرد. از طرفی ایجاد و راه اندازی فروشگاه های زنجیره ای در دوره محمدرضاشاه چالشی بین تجار سنتی مانند عسگراولادی و صاحبان صنایع و گردانندگان فروشگاه های زنجیره ای که در واقع تجار سنتی را با دامپینگی که به وجود می آوردند رودررو قرار داد. بعد از انقلاب و تشکیل دادگاه های انقلابی و موضوع مصادره ها و اصل 49 قانون اساسی، شکاف این دو گروه تجار عیان شد. صنعت و تجارت جدید بر پایه پرداخت عوارض و مالیات به دولت شکل گرفته بود، درحالی که پرداخت خمس و سهم امام را بازاریان سنتی راغب تر بودند، اموال تجار دسته اول در ابتدای انقلاب به عنوان اموالی که ناشی از وابستگی به رژیم سابق تلقی می شد، مصادره شد.حال اینکه تجار دسته دوم در نهاد و موسسات تجاری مدرن مانند اتاق بازرگانی که مورد توجه این دسته از تجار نبود حضور پیدا کردند؛ به این بخش از سخنان مرحوم اسدالله عسگراولادی توجه کنید: «یک روز حوالی ساعت شش صبح برای نماز برخاسته بودم آقای میرمحمد صادقی گفتند سریع خود را به محل جلسه ای برسانم، به دیدارشان رفتم و متوجه شدم عده ای دیگر هم حضور دارند؛ آقایان خاموشی، میرمصطفی عالی نسب، محمدعلی نوی، کرد احمدی، پورتهامی و خود آقای میرمحمد صادقی بودند. آنجا گفتند حضرت امام فرموده اند این عده به اتاق بازرگانی بروند و به اقتصاد و انقلاب کمک کنند. بنده به دلیل اینکه کارهای اقتصادی شخصی داشتم که آنها هم به خاطر انقلاب چندماهی تعطیل شده بود ابتدا امتناع کردم و خواستم اجازه بدهند به کار شخصی خودم برسم، دوستان قبول نکردند و گفتند حضرت امام فرموده اند که به اتاق بازرگانی بروم، بنده هم اطاعت کردم و از همین جا وارد اتاق شدم». در سابقه بازرگانان سنتی حضور به موقع در مقاطع سیاسی می تواند دست مایه نوشته های دیگری شود. این گروه در ابتدای جنبش ملی با مصدق همراه شدند. حتی در حمایت از مصدق بازار را تعطیل کردند. از آغاز انقلاب مشروطه که بازاریان ایفاگر نقش اصلی بودند و هزینه انقلابیون را تامین می کردند تا زمانه دولت ملی مصدق حرکتی از تجار و بازاریان نمی بینیم؛ از این تاریخ بود که بازار به نهادی سیاسی تبدیل شد. روش نهاد سیاسی بازار در حرکت 15 خرداد هم قابل توجه است که به روحانیت پیوستند و بعد از سرکوبی حرکت 15 خرداد بود که رژیم سابق درصدد برآمد بال و پر بازار سنتی را برچیند و به مونتاژ کالاها در داخل که نوعی بورژوازی وابسته است، اجازه رشد دهد. 
 در این نوع تجارت هم واردات نقش عمده داشت و هم صادرات که اگر به طرف تولید ملی حرکت نکند، کماکان به وابستگی خود ادامه می دهد و با اندک تندبادی از هم می پاشد. امروزه دیگر از رونق کار خیامی ها خبری نیست. واقعیت این است که تجار سنتی در مقاطع مختلف تاریخی به مخالفان رژیم سابق کمک می کردند. جنبش مسلحانه خصوصا جنبش هایی که رگه های مذهبی داشتند از مجاهدین خلق تا موتلفه اسلامی و سپس انقلاب اسلامی از نقاطی است که تجار سنتی از آنها حمایت کردند. به هر حال خشکبار ایران مدیون اقدامات مرحوم عسگراولادی است. بعد از پیروزی انقلاب و واقعه تسخیر سفارت آمریکا، ایران مورد تحریم آمریکا واقع شد و جالب است بدانیم جزء نخستین تحریم ها تحریم معروف ترین خشکبار ایران یعنی پسته است که تا هم اکنون ادامه دارد. در مقطع انقلاب بیش از صد هزار تن پسته در ایران تولید می شد که 90 درصد آن به آمریکا صادر می شد. عمده ترین صادرکننده پسته تعاونی پسته کاران رفسنجان بود که در نخستین روزهای انقلاب مورد بی مهری قرار گرفت و مدیران آن اخراج شدند. البته تعاونی پسته رفسنجان از این اقبال و شانس برخوردار بود که با وضع اخراج مدیران و موسسان اولیه آن، خود را زیر نام آیت الله رفسنجانی واکسینه کند و از هم نپاشد اما بازار اصلی که 90 درصد پسته ایران را با روی باز در قبال دلارهای به قیمت آن زمان ارزان می خرید، آمریکا بود و رئیس جمهور کشاورز آن کشور جیمی کارتر که تولیدکننده عمده بادام زمینی بود و با محصول پسته آشنایی دیرینه داشت تولید پسته در داخل آمریکا را در دستور کار کشاورزان قرار داد تا در کمتر از 10 سال بتوانند خلا واردات پسته از ایران را جبران کنند و امروزه به اولین تولیدکننده و فروشنده پسته در جهان تبدیل شوند. این مسئله بازارهای جدید پسته ایران را که امثال عسگراولادی ایجاد کرده بودند با حوادثی که با تاسف از ناحیه مسئولان ناوارد به رمز و راز بازار تولیدات داخلی همانند پسته روا داشتند، در کنار تحریم سابق به تنگنا کشید. عسگراولادی تاجری بود که انصافا باید از او درس آموخت. او توانست تجارت مدرن را با خرید و فروش سنتی درهم آمیزد و حداقل به خشکبار ایران که سابقه طولانی در تاریخ تولیدات کشاورزی کشور دارد با همه افت و خیزها رونق دهد. ضایعه مرگ آقای عسگراولادی حداقل برای صنعت پسته ایران که دچار چالش های خواسته و ناخواسته داخلی و خارجی است به این سادگی ها جبران نمی شود. او توانست با زبان لین خود که انصافا از طنز خاصی برخوردار بود و از روحیه سنتی بازار پرسابقه ایران بر می خاست دل تجار چینی، هندی، روسی و حتی اروپایی را به دست آورد. تعریف می کرد «زمانی که اتحادیه اروپا پسته ایران را به بهانه وجود افلاتوکسین تحریم کرده بود، تعدادی پسته درجه یک تهیه کردم و با بسته بندی شکیل به همراه مقداری خاویار به اروپا بردم و در جمع تجار اتحادیه به تعریف از پسته ایران پرداختم و با لبخند گفتم برایتان کادو و هدیه ای آورده ام و می دانم شما رسما نمی توانید هدیه قبول کنید اما این محصولات هدیه به شما نیست؛ تقدیم به خانواده های شماست که باعث تقویت جسمی آنان و شما می شود و از برکات آن سود می برید». می گفت: به نوعی ظریف حرفم را زدم و هدیه ها را تحویل دادم. دو، سه روزی گذشت. اولین قرارداد صادرات پسته با اتحادیه اروپا بعد از تحریم را با افتخار منعقد کردم. مردی که از زیره کرمان شروع کرد و با پسته کرمان به شهرت رسید، حضور 70ساله اش بر بازار خشکبار ایران انکارشدنی نیست.
                