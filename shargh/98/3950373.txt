یک‌شنبه ۳‌شهریور ۱۳۹۸
-----------------------------------------
یادداشت
-----------------------------------------
رفتار خطرناک اسرائیل و مدیریت ایران
-----------------------------------------

                    رژیم صهیونیستی با اشغال سرزمین فلسطین و قدس شریف، 70 سال است که کانون تنش های منطقه ای و حتی جهانی است. تحمیل جنگ های متعدد بر منطقه، حالا در قالب تحرکات در جولان، عراق و لبنان خود را نشان داده و این رژیم به دلیل تحلیل رفتن توان خود و البته قدرتمندشدن کشورهای ضد اشغال، ناچار به حرکت  های ایذائی است. حضور دونالد ترامپ در راس اداره کشور آمریکا و طرح موضوع معامله قرن که او و دامادش کوشنر دنبال می کنند، نوعی نفس مصنوعی برای این رژیم به شمار می رود که باید تاکید کرد موضوع جدیدی نیست. دو دهه پیش این مسئله هم مطرح شد و به جایی نرسید. کشورهای غربی، عبری و عربی امیدوار بودند با برگزاری همایش اقتصادی منامه بحرین، رنگ و لعاب اقتصادی به مسائل بدهند و فلسطینیان زیسته در محرومیت را با خود همراه کنند. آنان نفت کشورهای بی اراده را هدف گرفته اند که البته تقریبا ملت های منطقه هیچ کدام با این حرکت همراهی نکردند. طرح های رژیم صهیونیستی در این هفت دهه اعم از اسلو، کمپ دیوید و... به نتیجه نرسیده است. درحال حاضر هم رژیم صهیونیستی و متحدان غربی آن می کوشند با معامله قرن توطئه های خود را دنبال کرده و به نوعی یک بار برای همیشه مسئله را حل کنند. همچنین از حرکتی ضد ایران حمایت کنند، چون می دانند کانون زنده نگه داشتن مسئله اشغالگری اسرائیل و محروم شدن فلسطینیان از حقوق خود، ایران است. ایالات متحده در انزوایی کم سابقه، به دنبال ایجاد ائتلاف نظامی در خلیج فارس و تنگه هرمز است و اسرائیل اعلام کرده در حد پشتیبانی اطلاعاتی، در آن حضور خواهد داشت. ایران کشوری ساحلی و دارای دست بالا در تنگه هرمز است و هر اقدامی بدون درنظرگرفتن مولفه هایی مانند محیط جغرافیایی، شرایط زمان، موقعیت کشورها و قوانین و حقوق بین المللی حتما نوعی اشتباه محاسباتی خواهد بود. هر اقدامی مبتنی بر این محاسبات اشتباه هم منجر به اشتباهات جدید می شود. آمریکا با خروج از برجام زنجیره ای از حوادث و بحران ها را برای خود و متحدانش و همچنین سایر کشورها به دنبال آورده و به همین دلیل ناچار است هر روز به شکلی، شکست در این حوزه را تحت تاثیر مانورهای تبلیغاتی و ژست های سیاسی قرار دهد. وضعیت خلیج فارس از نظر حقوق دریاها و مقررات بین المللی و همچنین شرایط جغرافیایی و سوابق کشورها مشخص است و از مدت ها قبل معلوم است که چه کشوری نقش تامین کننده امنیت و پاسدار صلح را ایفا می کند و چه بازیگر یا بازیگرانی موجب ناامنی و بی ثباتی در منطقه شده اند. جمهوری اسلامی با توقیف نفت کش انگلیسی در آب های خلیج فارس ثابت کرد به حقوق بین الملل در این حوزه مسلط است. این نفت کش سه تخلف مشخص از قوانین دریانوردی داشته و با وجود آنکه انگلیس تلاش کرد با اعمال فشار آن را آزاد کند، همچنان اتفاقی در این زمینه رخ نداده است. برخی بازیگران مانند واشنگتن و لندن به جای درس گرفتن از این موضوع تخلفات جدیدتر و اشتباهات محاسباتی بیشتری انجام می دهند. شرایط ایران و دیپلماسی فعال آن در کنار ظرفیت نیروهای نظامی کشور، فضایی ایجاد کرده که کشورهای اروپایی و آسیایی از پیوستن به ائتلاف آمریکا و انگلیس سر باز زده اند و اسرائیل این بار هم نخواهد توانست فرصتی برای خود ایجاد کند. کشورهای جهان درک درستی از منطقه خلیج فارس از نظر وضعیت حقوقی و شرایط ژئواستراتژیک ایران و محیط پیرامونی آن دارند. هرگونه اقدام تنش زا در این منطقه می تواند دامن آنها را هم بگیرد و اگر اسرائیل هم در آن حاضر باشد، این مسئله می تواند ابعاد گسترده تری به خود بگیرد. ائتلافی که آمریکایی ها مدعی بودند 60 کشور عضو آن خواهند شد، تنها دو عضو دارد و تل آویو منفعلانه از همکاری اطلاعاتی سخن می گوید. رژیم اسرائیل نه پذیرش منطقه ای و نه توان حضور در خیلج فارس را دارد و این یک مسئله روشن است. تحرکات ایذائی در برخی کشورهای منطقه که حتما در زمان مناسب با واکنش منطقی محور مقاومت روبه رو خواهد شد، حاکی از تلاش برای منحرف کردن افکار عمومی از ناتوانی اسرائیل در حضور در ائتلاف ادعایی آمریکا ضد ایران است. این حملات توسط پهپاد انجام شده که در اختیار رژیم صهیونیستی و دولت ترکیه است؛ قاعدتا این حملات از سوی ترکیه صورت نگرفته است. با افشاگری های اخیر چند رسانه درباره مقاصد اسرائیل در عراق و یمن، حالا می توان وضعیت را از منظری دیگر ارزیابی کرد.  این نوع اقدامات در راستای ایجاد نگرانی در جامعه عراق و البته منطقه است. 
اسرائیل دورکردن ارتش و پلیس از حشدالشعبی و ایجاد اختلاف در عراق و لطمه به روابط ایران و عراق را دنبال می کند؛ تضعیف امکانات و نیروی حشدالشعبی و زمینه سازی برای نفوذ و تسلط برخی کشورهای عربی همراه اسرائیل در عراق و پیشگیری از گسترش قدرت حشدالشعبی، هدف این اقدامات است. 
همچنین این کار برای کشاندن صحنه درگیری ایران به خاک عراق است. حشدالشعبی به تفکر مقاومت نزدیک و با ایران ارتباط دارد؛ بنابراین این حملات نوعی تلاش با تقابل با عمق استراتژیک جمهوری اسلامی ایران است که این بار به جای سوریه در خاک عراق رخ داده است.
 این مسئله همچنین انفعال اسرائیل برای حضور در ائتلاف دریایی را می پوشاند. مهم ترین اقدامی که ایران باید انجام دهد، انعقاد پیمان دفاع مشترک یا یک پیمان جامع همکاری امنیتی و دفاعی با عراق و سایر کشورهای عربی منطقه است که آمادگی این اقدام را دارند. در این صورت چه در تنگه هرمز و چه در صحنه زمینی، شرایط تغییر خواهد کرد. امکانات پدافند هوایی نیز با هماهنگی دولت و ارتش عراق می تواند در اختیار حشدالشعبی قرار بگیرد که حالا جزئی از نیروهای مسلح رسمی عراق است.
 ایران، سوریه، عراق و روسیه می توانند محور ایجاد این ائتلاف با سایر کشورهای عربی باشند. در هر حال باید نسبت به تحرکات اخیر اسرائیل، با هوشمندی و هم گرایی منطقه ای مواجه شد و حتی به اروپا درباره تبعات اقدامات اسرائیل هشدار جدی داد.
                