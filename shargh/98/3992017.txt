پنج‌شنبه ۲۱ آذر ۱۳۹۸
-----------------------------------------
یادداشت
-----------------------------------------
چهره ها در شاهنامه
-----------------------------------------

                    در سال های پایانی زندگی ضحاک پس از دیرینه سالی و خوراندن مغز جوانان به مارهایی که بر دوشش روییده بودند، شبی در کنار ارنواز، دختر جمشید خفته بود و در خواب دید که به ناگاه سه مرد جنگی با گرزهای گاوسار بر وی تاختند و بر گردنش پالهنگ افکنده، او را کشان کشان به کوه دماوند بردند.
ضحاک با دیدن این کابوس آن چنان وحشت زده شد که فریادی از ژرفای سینه برآورد که ستون های کاخ به لرزه افتاد. ارنواز او را دلداری داد که در کاخ خویش در آرامش خفته است، این همه هراس از چیست و ضحاک آنچه در خواب دیده بود، بازگفت و دگرروز خواب گزاران و اخترشناسان فراخوانده شدند تا معنای این کابوس را دریابند و برای آن چاره ای بسازند. موبدان چون قصه کابوس ضحاک را بشنیدند، از بازگویی آنچه می دیدند به هراس افتادند و سه روز تمام سکوت اختیار کردند و هیچ نگفتند و در روز چهارم ضحاک به خشم آمده، آنان را تهدید کرد که اگر آنچه می بینند، فاش نکنند آنان را زنده بر دار خواهد کرد. آن گاه موبد موبدان گفت: «شاهنشاه باید بدانند که هیچ کس جاودانه نیست و حتی اگر خود را در حصار آهنی پنهان کند، سپهر او را خواهد سایید. آن که جایگزین تو می شود فریدون نام دارد اما هنوز آن جایگزین از مادر زاده نشده و چون از مادر زاده شود، به مانند درختی بارور خواهد شد و آن گاه که به مردی رسد، سر به ماه برکشد و خواهان تاج و تخت و کلاه شود». 
هنوز آن سپهبد ز مادر نزاد/ نیامد گه پرسش و سردباد/ چو او زاید از مادر پرهنر/ بسان درختی شود بارور/ زند بر سرت گرزه گاوسار/ بگیردت زار و ببنددت خوار
ضحاک پرسید: «این کینه از کجا برمی خیزد که مرا به بند می کشد» و پاسخ می شنود: «تو زندگی پدر او را تباه می گردانی و او انتقام پدر خویش و مردمان ستمدیده ایران را از تو می ستاند و شهریار باید بداند دایه آن کسی که بر تو می شورد، گاوی است که آن را برمایه می خوانند». از آن روز ضحاک فرمان داد همه نیروهایش به هوش باشند و در هر جا نشانی از فریدون یافتند، او را نابود کنند. ضحاک مشخصات گاو برمایه را جویا شد. به او گفتند جهان هرگز نظیر چنین گاوی را به خود ندیده. این گاو به تازگی زاده شده، از زیبایی به طراوت طاووس نر می ماند که هر مویش رنگی دگر دارد و نیز یادآور شدند نام پدر فریدون آبتین است. به فرمان ضحاک به جست وجو برآمدند و آبتین را بیافتند و بازداشت کردند. فرانک که فریدون را باردار بود، چون از بازداشت همسر خویش آگاه شد، از شهر بگریخت و به کشتزاری رفت که در آنجا گاو برمایه به تازگی به دنیا آمده بود و در همان کشتزار فرزند به دنیا آورد و چون آگاهی یافت که آدمکشان ضحاک در جست وجوی او نیز هستند، کودک شیرخوار خود را به پالیزبان سپرد و خود بگریخت و پالیزبان از شیر آن گاو، فریدون را بپرورد. ضحاک را از وجود آن گاو آگاه گرداندند، ولی پالیزبان قبل از آنکه فریدون گرفتار ماموران ضحاک شود، کودک را به مادرش سپرد و اکنون آن کودک به سنی رسیده بود که بداند با پدرش و نیز گاو برمایه چه کرده اند و چون زمانی بگذشت و فریدون سروقامتی شد که توان مبارزه یافت، به مادر گفت اکنون زمان آن فرا رسیده که شمشیر به دست گیرد و از کاخ ضحاک غبار برآورد و فرانک، مادر فریدون او را از این اندیشه بازداشت.
بپویم به فرمان یزدان پاک/ برآرم ز ایوان ضحاک خاک/ بدو گفت مادر که این رای نیست/ تو را با جهان سر به سر پای نیست
اکنون تنها نام فریدون بر لبان ضحاک جاری بود و با این اندیشه که چهره خویش را نزد مردمان در برابر دشمنی که از او بیم داشت، پاک جلوه دهد، تصمیم گرفت تا سندی را به امضای بزرگان کشور رساند که تایید کنند ضحاک جز در طریق خیر و نیکی گام برنداشته است و بزرگان کشور از بیم او بر آن سند مهر تایید گذاردند. در همان مجلس دریافت تاییدیه ضحاک، مردی خروشان وارد بارگاه شد به دادخواهی. ضحاک به ناگزیر با مدارا با آن مرد سخن گفت، چراکه نمی توانست در برابر شاهدانی که به تایید او آمده بودند، به گونه ای دیگر که در آیین او بود، رفتار کند و آن دادخواه به فریاد گفت که آهنگری است کاوه نام که از شاه ستم دیده و فرزندش به بهانه ای بازداشت شده و قرار است مغز او را به مارهای ضحاک بدهند.
تو شاهی و گر اژدها پیکری/ بباید بدین داستان داوری/ که گر هفت کشور به شاهی تو راست/ چرا رنج و سختی همه بهر ماست
ضحاک چون این سخنان بشنید، فرمان داد که فرزند کاوه را به او بازگردانند و آن گاه از کاوه خواست که سند نیک مردی ضحاک را امضا کند و چون کاوه آن سند را بخواند، بر تاییدکنندگان سند فریاد برآورد که از ترس این اژدها همه به سوی دوزخ روی گردانیده اید، آن سند را پاره کرد و از کاخ خارج شد.
چون کاوه از بارگاه بیرون آمد، مردم ستمدیده پیرامون او را به اعتراض گرفتند. آن گاه کاوه آن پیشبند چرمین آهنگران را بر سر نیزه کرد و مردم را به مبارزه با ضحاک فراخواند. 
خروشان همی رفت نیزه به دست/ که ای نامداران یزدان پرست/ کسی کو هوای فریدون کند/ دل از بند ضحاک بیرون کند
کاوه که می دانست فریدون در کجا زندگی مخفیانه ای دارد، یک راست به نزد او رفت. فریدون چون آن چرم را بدید، آن را با دیبای روم بیاراست و بعدها هر یک از شاهان کیانی بر آن گوهری افزودند. فریدون با دو برادر خویش که به سال از او بزرگ تر بودند، آماده مقابله با ضحاک شدند و به بازار آهنگران رفتند و فریدون روی خاک نقش گرز گاوسر را کشید و پولادگران آن گرز را بساختند. آن گاه فریدون برای گردآوری سپاه، راهپیمایی عظیمی را آغاز کرد و چون به اروندرود رسید، از رودبان خواست که کشتی به آب اندازد تا با سپاهش از رود بگذرد. اما رودبان گفت ضحاک اجازه عبور نداده است. فریدون چون این سخن بشنید، خشمگین شد و با اسب خویش به آب زد و یارانش نیز در پی او به آب زدند و خود را به کاخ ضحاک رساندند؛ کاخی که سر به آسمان می سایید. فریدون نگهبانان کاخ را که نره دیوان بودند، به گرز گاوسر خویش درهم شکست و در غیبت ضحاک بر تخت او تکیه زد. آن گاه  فرمان داد که از شبستان ضحاک، بتان سیه موی خورشیدروی را بیاورند و به آنان فرمان داد سر و تن خود را بشویند و به آیین یکتاپرستی روی آورند و دو دختر جمشید به فریدون پناه آوردند...
... او را بسیار ستودند که دلیرانه به مبارزه آن ستمکارمرد آمده است و فریدون پاسخ داد: «من فرزند آن آبتین پاک اندیش هستم که ضحاک او را از ایران زمین به ناپاکی بگرفت و اکنون آمده ام تا ایران را از آن خون خوار جوان کش برهانم». دختران جمشید گفتند که از بیم هلاک رام ضحاک شده بودند و دیگر بانوان شبستان ضحاک شکوه ها داشتند از رفتارهای جادوانه ضحاک و گفتند که اکنون او به هندوستان رفته است تا جادویی بیاموزد. در غیبت ضحاک، همواره مردی به نام کندرو امور کشور را بر عهده می گرفت و کندرو چون به بارگاه ضحاک آمد، فریدون را بر اورنگ آن اژدهاوش بدید، آسیمه سر خود را به هندوستان رساند و آنچه به مشاهده دیده بود، بازگفت. ضحاک به خشم آمده، شتابان با سپاه گران که همه از نره دیوان بودند، به ایران بازگشت. سپاه فریدون چو آگاه شد که ضحاکیان در راهند، در کمینگاهی راه بر آنان بست و مردم شهر نیز که از ضحاکیان خشمگین بودند، به یاری فریدون آمدند.
همه در هوای فریدون بدند/ که از درد ضحاک پر خون بدند/ ز دیوارها خشت و از بام سنگ/ به کوی اندرون تیغ و تیر و خدنگ
فریدون چون با ضحاک مواجه شد، با گرز گاوسر بر کلاهخود ضحاک کوفت و به فرمان سروشی، دو دست او به گونه ای بست که پیل ژیان نیز نتواند بگشاید و آن گاه ضحاک را با دست های بسته بر اسبی نشانده، به سوی شیرخان بردند و از آنجا به کوه دماوند و در کوه در غاری به بند کشیدند.
                