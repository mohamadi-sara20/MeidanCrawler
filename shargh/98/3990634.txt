دو‌شنبه ۱۸ آذر ۱۳۹۸
-----------------------------------------
یادداشت
-----------------------------------------
60 سال مهندسی زلزله و آیین نامه زلزله در ایران
-----------------------------------------

                    در روز پنجشنبه 22 آبان 1398 اولین جلسه کمیته تدوین استاندارد 2800 با موضوع تدوین و ویرایش پنجم آیین نامه طراحی ساختمان ها در برابر زلزله، با حضور حدود 50 نفر از اعضای کمیته تدوین استاندارد 2800 در مرکز تحقیقات راه، مسکن و شهرسازی برگزار شد. نگارنده که از سال 1380 عضو کمیته دائمی تدوین و بازنگری در آیین نامه زلزله ایران است و در دو کمیته تخصصی (پهنه بندی خطر و طیف طراحی زلزله) عضویت دارد، بر این باور است که فرایند تدوین آیین نامه زلزله از آغاز فرایندی درست بوده که در ویرایش های جدیدتر، آخرین دستاوردهای علمی و مهندسی در تخصص های مرتبط با این آیین نامه به تدریج در آن لحاظ شده و به روزرسانی می شود. اولین پیش نویس آیین نامه زلزله در ایران در سال 1343 بعد از زلزله 10 شهریور 1341 بویین زهرا و با دعوت روان شاد مهندس ابوالحسن بهنیا، رئیس وقت دفتر فنی سازمان برنامه و بودجه، از مهندس علی اکبر معین فر تهیه شد. این آیین نامه اولیه به صورت ماده 14 قانون برنامه و بودجه و به صورت مقررات الزامی در طرح های عمرانی منتشر شد. پس از آن از سوی موسسه استاندارد و تحقیقات صنعتی ایران که در آذر سال 1349 آغاز به کار کرده بود، آیین نامه زلزله به عنوان فصل هشتم آیین نامه حداقل بار وارده بر ساختمان ها و ابنیه فنی- 1349 (آیین نامه 519) منتشر شد و به این ترتیب با کوشش های مهندس معین فر ضوابط اولیه برای مسئله طرح و اجرای ساختمان ها در برابر زلزله در «فصل هشتم» گنجانده شد. بعد از زلزله 25/6/1357  طبس، مشخص شد که آیین نامه ویژه و جداگانه زلزله برای کشور ما الزامی است، چراکه تا آن زمان فقط فصل هشتم از آیین نامه 519 به صورت مختصر به زلزله اختصاص داشت. بعد از آماده شدن پیش نویس آیین نامه، تهیه کنندگان به هرجا مراجعه می کنند، اما به دلیل شرایط خاص به ویژه جنگ امکان انتشار پیدا نمی شود تا اینکه مرکز تحقیقات ساختمان و مسکن به نیابت از طرف دولت، از انتشار این آیین نامه و سپس میزبانی کمیته های بازنگری دائمی این آیین نامه (تاکنون) استقبال می کند. با توجه به اینکه در اداره استاندارد برای هر استاندارد اختصاص یافته و تعریف شده یک شماره ارائه می شود و برای اینکه آیین نامه زلزله از لحاظ قانونی قابل چاپ و انتشار طبق ضوابط اداره استاندارد شود، شماره آن عدد بزرگی (2800) تعیین می شود و این در حالی است که تا آن زمان این تعداد آیین نامه استاندارد در کشور وجود نداشته است. ولی تعیین این شماره بیشتر از آن جهت بوده که بعدا مجبور به افزایش و تغییر شماره نشوند. به این ترتیب نام استاندارد 2800 از سوی موسسه استاندارد و تحقیقات صنعتی ایران شماره گذاری می شود (1367). (البته سلسله شماره هایی در تعریف موسسه استاندارد بوده که خالی بوده اند یا هنوز استاندارد آن موضوع تعریف نشده بود و شماره ها به آنها اختصاص پیدا کرده بود که بعدا تعریف شوند؛ بنابراین باید شماره جدید از آن شماره های ذخیره فاصله کافی می داشت). به این ترتیب آیین نامه زلزله استاندارد 2800 توسط موسسه استاندارد در بند 6 تصویب نامه شماره 119138/ت 969 مورخ 27 اسفند 1367 هیئت دولت که نخست وزیر آقای مهندس میرحسین موسوی بود، قانونی شده و تجدیدنظر در آن را هر پنج سال یک بار بر عهده وزارت مسکن (مرکز تحقیقات ساختمان و مسکن) گذارده است. ایران از معدود کشورهایی است که آیین نامه زلزله مصوب هیئت وزیران دارد و طرح موضوع آیین نامه زلزله و تصویب آن در دولت دوم آقای مهندس موسوی نشان می دهد که حتی در آن زمان که در ماه های بلافاصله پس از جنگ تحمیلی عراق به کشورمان قرار داشتیم، چقدر اهمیت بالایی برای مسئله زلزله در نظر گرفته اند. این در هنگامی بود که اولویت اصلی کشور اساسا مسائل مربوط به ماه های اول بعد از خاتمه جنگ و بازسازی بعد از آن بوده است. آیین نامه زلزله ایران (استاندارد 2800) قبل از زلزله 31 خرداد 1369 منجیل (با بزرگای 7.3) موجود بود و مصوب شده بود، ولی بعد از آن زلزله و از سال 1369 نیاز به جدی گرفتن آن به صورت وسیع در جامعه حس شد و لازم الاجرا شد. در زلزله پنجم دی ماه 82 بم که تنها زلزله ایران است که کانونش در یک پهنه شهری با حدود صد هزار نفر جمعیت قرار داشت، حدود یک سوم از جمعیت شهر کشته شدند و حدود دوسوم نیز مصدوم و مجروح فیزیکی و روانی شدند. در 29 آذر 1389 در 80 کیلومتری بم زلزله ای دقیقا با مشخصات زلزله بم تکرار شد، ولی تنها دلیل آنکه در اتفاق زلزله 1389 فقط چهار نفر کشته دادیم آن بود که زلزله در منطقه ای خالی از سکنه رخ داد (بااین حال چهار نفر از چادرنشینان در محمدآباد ریگان کشته شدند!). جدی شدن مسئله مقاوم سازی و بهسازی لرزه ای بافت های فرسوده و زیرساخت های کشور از بعد از زلزله 1382 بم اتفاق افتاد و برخی برنامه های بهسازی و مقام سازی بیمارستان ها و مدارس و شبکه های آب و فاضلاب شهرها مشخصا بعد از زلزله 1382 بم با جدیت بیشتری پیگیری شد.
 ولی با گذشت زمان از زلزله بم جدیت این برنامه نیز در کشور کمتر شد. در 22 آذر 1396 در زلزله فارسینج کرمانشاه که با بزرگای 7.2 رخ داد، هزارو 119 نفر کشته شدند. در 21 آبان 96 در ازگله سرپل ذهاب در همان استان کرمانشاه بعد از 60 سال زلزله ای با بزرگای 7.3 با 621 کشته همراه بود. زلزله ازگله 1396 چهارده سال پس از زمین لرزه پنجم دی 1382 بم فرصتی برای مرور راه رفته و یادآوری این نکته شد که هنوز و همواره کشته شدن انسان ها در ایران حتی برای رخدادی مانند زلزله ازگله 21 آبان 96 که کانونش در ناحیه مرزی و در پهنه ای کم جمعیت قرار داشت، متاسفانه امری عادی است. فاجعه آن هنگام است که ببینیم بر پایه برآوردهای اولیه حدود 70 درصد از کشته های زلزله 1396 ازگله در بناهایی کشته شده اند که در دهه اخیر ساخته شده بودند. این موضوع نشان دهنده عمق فاجعه اخلاقی و انسانی برای کشوری است که از 1343 با نوشته شدن اولین پیش نویس آیین نامه طرح ساختمان ها در برابر زلزله توسط زنده یاد استاد علی اکبر معین فر، سابقه بیش از نیم قرن در مهندسی زلزله و آیین نامه زلزله دارد و از معدود کشورهای دنیاست که آیین نامه زلزله اش (آیین نامه 2800) مصوبه هیئت وزیران (در سال 1367) را دارد. اساسا هدف اصلی و اولیه مهندسی زلزله از ابتدا تاکنون ایمنی جانی بوده است و اینکه حتی الامکان انسان ها در زلزله ها کشته نشوند.
                