سه‌شنبه ۲۴ اردیبهشت ۱۳۹۸
-----------------------------------------
type_unknown
-----------------------------------------
اکنون چه باید کرد؟
-----------------------------------------

                    

شرق: آیا این ایده که سیاست گذاری در کشور ما دچار بهنگامی و نابهنگامی است، درست است؟ آیا مسئله به ساختار سیاست گذاری در کشور ما بازمی گردد؟ آیا مسئله تعدد سیاست گذاری ها است یا نشناختن مسئله و بیگانگی با سوژه ها؟ آیا علت را باید در روح قانون اساسی و تقسیم بندی های آن جست وجو کرد یا برداشت اشتباه از روح قانون اساسی؟ عماد افروغ، استاد دانشگاه و جامعه شناس، در گفت وگو با «شرق» به چند مسئله اشاره می کند؛ اول از همه تعدد سیاست گذاری در کشور و بعد هم سیاست گذاری های متداخل. او می گوید وقتی سیاست ها متکثر و متداخل شد، اصلا ما راه را گم می کنیم که کدام اصل است و کدام فرع؟ نکته دیگری که افروغ به آن اشاره می کند این است که در کشور ما گاهی از سیاست گذاری ها بوی هژمونی به مشام می رسد. بحث بعدی او قطع شدن رابطه علت و معلولی در سیاست گذاری ها است؛ یعنی وقتی بین ذهنیت سیاست گذاران و آنچه در بطن جامعه می گذرد هیچ رابطه تاثیر و تاثری ای وجود ندارد، سیاست گذاری ها ذهنی صرف می شوند و در ورطه «بایدهای» صرف می افتند. افروغ می گوید نمی شود شما بخواهید بر جامعه اثر بگذارید، اما از آن اثر نپذیرید.  افروغ در گام بعدی یک مدل سیاست گذاری هم ارائه می دهد؛ مدلی از تشکیل یک مجلس آرمانی با حضور خبرگان سیاست شناس، حقوق دان، فقیه، فیلسوف، موضوع شناس، اقتصاددان، جامعه شناس و... که سیاست گذاری ها بر عهده آن بوده و بازوی واقعی رهبری باشد؛ مجلسی که نمایندگانش هم کارشناس اند و هم نماینده جامعه مدنی. او حتی برای انتخاب این نمایندگان نیز سازوکاری ویژه ارائه می دهد. افروغ می گوید بدل فعلی این مجلس آرمانی شاید مجمع تشخیص مصلحت نظام باشد که البته به سازوکار آن ایرادهای زیادی وارد می داند.

 به نظر می آید ما در دوران 40 ساله اخیر زیاد با سیاست گذاری های بهنگام و نابهنگام روبه رو بوده ایم و آثار و تبعات آن را هم دیده ایم. این سیاست گذاری ها لزوما به یک نهاد تصمیم ساز هم مربوط نبوده و نیست. بلکه از سوی مجموعه نهادهای دخیل در امر تصمیم سازی دیده شده است. من به عنوان سوال نخست می خواستم از شما سوال کنم اصلا با چنین تعبیری موافقید؟ اصلا قبول دارید که ما سیاست گذاری های نابهنگام داشته ایم؟
ما اول باید مسئله را خوب تعریف کنیم. چه شده که شما به این سوال رسیده اید که ما سیاست گذاری بهنگام نداریم. اول باید این سوال را از شما بپرسم که منظور شما از بهنگام یا نابهنگام چیست؟ اگر منظورتان این است که سیاست های ما به روز نیست و بیش از اینکه مربوط به عرصه زمینه مند و زمان مند و مکان مند یا تاثیر و تاثرات و عرصه علیت ها باشد معطوف به عرصه دلایل و ایده هاست، من با شما موافقم؛ اما اگر منظور شما این است که ما سیاست گذاری نداریم اتفاقا ما با کثرت سیاست گذاری روبه رو هستیم. کثرت هایی که متداخل هم هستند و بعضا یکدیگر را نفی یا تضعیف هم می کنند.
 منظور ما همان بحث نخست است.
بحث اول یک واقعیت رنج آور است که می شود کلان تر هم آن را دید. حتی می شود مبنایی تر درباره آن گفت وگو کرد و این دیگر ربطی به فرد و جریان خاصی هم ندارد. یک ذهنیت اندیشه ای و شاید هم تاریخی پشت این قضیه هست که ما بیشتر با زبان ایدئولوژیک به معنای اعم آن، سیاست گذاری می کنیم. البته اینجا باید این توضیح را داد که با ایدئولوژی نباید برخورد ایدئولوژیک کرد. ایدئولوژی سه قرائت بی طرفانه، منفی و اجتناب ناپذیر دارد. اگر این سه قرائت را به یک قرائت تقلیل دهیم، به خطا رفته ایم. منظور من ایده ها و روابط منطقی بین آنهاست؛ اینکه ما بیشتر دوست داریم منطقی، انتزاعی و ذهنی بیندیشیم. بیشتر دوست داریم هدایت گرانه بیندیشیم و در بهترین حالت توجه به این نداشته باشیم که در بیرون چه می گذرد؟ چه در حیات روزانه مردم می گذرد؟ چه چیزی در عرصه تاثیر و تاثرات می گذرد؟ در بهترین حالت، می خواهیم نظامی را بر پایه ارزش ها بنا نهیم. کسی منکر ارزش ها نیست. ارزش ها بخش مهمی از فرهنگ است اما کسی توجه ندارد که فرهنگ به مثابه جعبه آچار است. در آن ارزش هست، هنجار هست، قصه هست، اسطوره هست، تجارب دینی و نماد و...  هست. افراد هم مطابق ارزش ها عمل نمی کنند و مغایرتی هم با ارزش ها ندارند. در واقع از این جعبه آچار ممکن است ما چیزی را برداریم و کنش خودمان را با آن تنظیم کنیم که لزوما مغایرتی با ارزش های طرف مقابلمان هم نداشته باشد؛ اما استراتژی کنش های ما چگونه تنظیم می شود؟ نیازها و اهداف و محیط مان. ما اصلا توجهی به نیازها و محیط مان نداریم. عده ای می خواهند بر اساس بایدها و نبایدهای صرف جامعه را اداره کنند.
 یا حداقل بر اساس خواست یا ارزش های بخشی از جامعه.
حالا بخشی از حاکمان یا حکمرانان. این مسئله را دوچندان می کند. مسئله را جناحی و قشری می کند و مصیبت مضاعف می شود. عده ای به اسم هدایت امور و اداره جامعه بر اساس باید ها و نبایدها، در واقع باید ها و نباید های جناحی خودشان را دنبال می کنند نه گفتمان تعریف شده را. اما در بهترین حالت، می خواهند بر اساس یک نگاه منطقی بدون توجه به محیط بیرونی سیاست گذاری کنند و مدام هم سیاست گذاری می کنند. سیاست گذاری های متداخل می کنند و آدم گیج می شود. تا سیاستی تنظیم می شود، یکی دیگر را تنظیم می کنند. هنوز اولی به نتیجه نرسیده دوباره یک سیاست گذاری جدید تعریف می کنند. اصلا درست نیست. ما سیاست های زیادی را در این کشور داریم. روشن تر بگویم یک سند چشم انداز تصویب می شود که با فاصله ای نه چندان زیاد چیزی آمد تحت عنوان اقتصاد مقاومتی که کاربردی و انضمامی بود. به جای اینکه به این بچسبند، آمدند یک الگوی اسلامی- ایرانی پیشرفت را طراحی کردند. من درجریانش بودم که از ابتدا دچار اشکالاتی بود. خودم در آن جلسات که دعوت شدم،  اینها را گفتم.
 چرا؟
چطور می شود بدون مشخص کردن مبنای یک سیاست گذاری، سیاست گذاری کرد؟ من این را اضافه کنم که نمی گویم سیاست ها نباید به باید ها و نبایدها و زبان دلایل بی توجه باشند، می گویم  نباید فقط زبان دلایل باشد. مبانی سیاست گذاری، دلایل ماست. سوال من این بود که با کدام مبنا می خواهید این الگو را پیش ببرید. چرا 22 اندیشکده راه انداخته اید؟ چرا 10 تا نه؟ چرا 30 تا نه؟ جوابی نداشتند. من در آن جلسه به آنها گفتم که یک جواب به شما می دهم. حقوق شهروندی می تواند فردی و گروهی و جامعه ای باشد. می تواند معنویت باشد، عدالت باشد، اخلاق باشد، آزادی باشد. حسب کاری که ما قبلا با یک تیم کرده بودیم؛ تیمی که در آن جامعه شناس، سیاست گذار و حقوق دان بود. دو سال زحمت کشیده  و یک حقوق شهروندی تدوین کرده  و تهدیدها و سیاست ها را هم مشخص کرده بودیم. گفته بودیم این حقوق شهروندی ماست. حالا چه اموری اینها را تهدید می کند و چه سیاست هایی باید پیشنهاد شود. من در همان جلسات الگوی اسلامی پیشرفت بحث حقوق شهروندی را پیش کشیدم اما دیدم اصلا کسی به حرف ما  گوش نمی دهد. گفتم اصلا اینجا جای ما نیست. یکی، دو جلسه به یکی از این اندیشکده هایی که دعوت شده بودم، رفتم و خداحافظی کردم.
 چرا؟
نفهمیدم. ای کاش می فهمیدم. آخر کار نیز وقتی نتایج کارشان را منتشر کردند، باز هم نفهمیدم. مصاحبه هم نکردم. گفتم چرا همیشه به عنوان یک منتقد شناخته شوم. به این خاطر که چیزی به سندهای قبلی ما اضافه نکرد. سوال من این بود که این الگوی اسلامی پیشرفت تا چه اندازه سند های قبلی را پیش برده است؟ ما این همه سند سیاست گذاری داشتیم. وقتی چیزی سال ها وقت می برد، باید بگوید تا کجا پیش رفته است؟ همان وقت با یکی از این استادان سیاست گذاری تماس گرفتم، گفتم من مصاحبه نمی کنم، شما صحبت کنید. همان حرف بنده را زد و گفت این سند چقدر سندهای قبلی را جلو برده است؟ تا چه اندازه عملیاتی است و تقدم و تاخرش چیست؟ چرا ما وقتمان را این طور تلف می کنیم. مگر چقدر وقت داریم؟ بچسبید به چیزی مثل اقتصاد مقاومتی و بروید جلو. ظرف اقتصاد مقاومتی تمرکززدایی از اداره کشور است. یعنی توجه به امکانات و ظرفیت ها در اقصی نقاط کشور. ببینید در کل کشور چقدر استعداد و ظرفیت و فرصت خوابیده است. باید اینها شناسایی شود. بنابراین بحث من این است که وقتی به اصطلاح سیاست ها متکثر و متداخل شد، اصلا ما راه را گم می کنیم که کدام اصل و کدام فرع است. سیاست گذاری های متداخل و متکثر وقت ما را هدر می دهد و گاهی بوی هژمونی هم از آن به مشام می رسد.
مسئله دیگر این است که این سیاست گذاری ها باید منعطف باشد. بعد از مدتی باید عطف به علائم و نشانه هایی که از عرصه علیت یعنی همان مردم می گیرد، منبسط شود. یعنی اگر سیاست گذاری خوب می خواهیم، باید یک دیالکتیکی بین عرصه دلیل و علت رخ دهد. عرصه دلیل عرصه اجزای یک نظام منطقی است که یکدیگر را نفی نکند. عرصه علیت اما به مردم و حیات روزانه شان مربوط می شود، با این تفسیر که مردم لزوما تابع ارتباطات منطقی نیستند. این نه خوب است و نه بد. مردم تحت تاثیر خیلی چیزها هستند. مردم شاید تحت تاثیر یک اسطوره یا قصه باشند. شما نمی توانید بگویید نباشند یا چرا هستند؟ واقعیت دارد. بنابراین زبان دلایل شما که مربوط به انتزاعیات است، باید منبسط شود. چطور؟ از طریق تاثیرپذیری از عرصه علیت.
 به نظر می رسد که این ارتباط الان قطع است، یا حداقل درک و مفهوم سیاست گذاران از جامعه ای که می خواهند برایش سیاست گذاری کنند، مربوط به امروز مردم نیست. مربوط به گذشته ای است که شاید دیگر حداقل الان آن گونه نیست و متوجه تحولات جامعه نیستند.
مربوط به گذشته هم نیست. مربوط به ذهنیات است. ببینید بخشی از سیاست گذاری های ما باید به ذهنیات معطوف باشد. اگر بخواهیم براساس روزمرگی سیاست گذاری کنیم که دیگر معنی ندارد. چون سیاست گذاری براساس کلیات فرازمانی و مکانی است اما این سیاست گذاری نباید به کلی گویی و مشغولیت ذهنی صرف تبدیل شود. باید انبساط پیدا کند و آن هم یک منطق دارد. می گوید که عرصه دلیل می خواهد تاثیر ذهنی روی مردم بگذارد. هر نظامی می خواهد این کار را بکند. می خواهد یک اصلاحی انجام دهد. اما این اثرگذاری یک سویه نیست. اگر می خواهی جایی اثر بگذاری، باید جایی هم اثر بپذیری. اگر بخواهی فقط اثر بگذاری و اثر نپذیری، مردم فکر می کنند که سخنگویی ندارند.
 به نظر شما الان مردم چقدر تصور می کنند که سخنگویی در سیاست گذاری ها ندارند؟
در مقاله ای تحت عنوان «چالش های انقلاب اسلامی» مطالبی نوشتم که تاکنون هیچ نشریه ای آن را منتشر نکرده است. اما در سخنرانی هایم مطرح کردم. اخیرا بخشی از آن در همایشی که در مشهد در جمع استادان و دانشجویان خارج از کشور برگزار شد، مطرح و چاپ شد. مقاله دیگری هم در این زمینه نوشته ام که هنوز منتشر نشده است. آنجا گفته ام که نظام ایده های ما انبساط لازم را ندارد و بین عرصه دلیل و علیت تعاطی وجود ندارد و این باعث می شود که نظام دلایل ما قفل شود.
 دلیلش؟
چون توجهی به مردم، زمان و مکان و تاثیروتاثرات نمی شود. بارها گفته ام که ساختار سیاسی ما متناسب با قانون اساسی ما هم نیست. قانون اساسی ما خیلی مترقی است؛ چون در تدوین آن همه متخصصان بودند. فقط محصور به متخصص خاص نبود. بگذارید کاربردی تر بگویم که فقط فقها آن را ننوشتند. جامعه شناسان، موضوع شناسان، حقوق دانان، فیلسوفان، سیاست شناسان و... همه در نوشتن آن نقش داشتند. یعنی کسانی که هم دل مشغولی دلایل و هم علت ها را داشتند، قانون اساسی را نوشتند. خیلی بحث کاربردی ای است اما ساختارهای سیاسی ما متناسب با قانون اساسی ما نیست. اصل 2 قانون اساسی ما مفهومی به نام اجتهاد مستمر دارد. اجتهاد مستمر چیست؟ باید این را شکافت. آیا قانون اساسی ما برای حوزه می تواند تعیین تکلیف کند؟ مثلا بگوید که مراجع ما باید اجتهاد مستمر داشته باشند؟ آن یک نهاد مدنی است و قلمرو خودش را دارد. پس برای چه کسی دارد تعیین تکلیف می کند؟ برای خود نظام تعیین تکلیف می کند. اجتهادش را کاری نداریم. علما می نشینند و براساس سوال و موضوع و منابع، حکم را استخراج می کنند. حالا آن استمرار به کجا بازمی گردد؟ سوال و موضوع به کجا برمی گردد؟ این استمرار به یک تعین زمانی مکانی و موضوع شناسانه بازمی گردد. اگر نباشد موضوعیتش را از دست می دهد. وقتی وجه زمانی پررنگ شد، پای موضوع شناس به میان می آید. کجا این اجتهاد مستمر در نظام دیده می شود؟ نکته دوم این است که چرا در تجدید نظر در قانون اساسی مرجعیت به اجتهاد تقلیل یافت. ما قبلا می گفتیم که رهبر باید مرجع تقلید باشد اما بعدا به مجتهد تقلیل یافت، چرا؟ چون ممکن بود کسی مرجع باشد اما مدیر، اقتصادشناس، جهان شناس، سیاست شناس و موضوع شناس نباشد. بینش صحیح اجتماعی سیاسی نداشته باشد. سوم اینکه در اصل 109 قانون اساسی بند 3 آمده که رهبر باید بینش سیاسی اجتماعی داشته باشد. من از شما سوال می کنم. آیا تشخیص بینش سیاسی اجتماعی اختصاص به فقهای صرف دارد؟ و گفتیم مجلس خبرگان مستجمع فقها باشد؟ و خبره را تقلیل دادید به فقیه؟
 شما قائل به تفسیر موسع از قانون اساسی هستید؟
در اصل 108 قانون اساسی این اختیار به شورای نگهبان داده شد که آیین نامه اجرائی مجلس خبرگان را بنویسد. این یک مسئله اساسی است؛ یعنی ما عملا عطف به سوال شما دریچه ورودی اثر گذاری مکان و زمان و موضوع شناسی و کارشناسی را بستیم. حتی در چارچوب قانون اساسی فعلی که مجلس خبرگان را محصور در انتخاب رهبری و نظارت بر ایشان کرده است؛ اما از نظر من مجلس خبرگان یک قله است. فقط نباید وظیفه اش این باشد. باید رصد کند که آیا کشور براساس آن مبانی و ارزش ها و فقهی که مد نظر امام بود؛ یعنی زمان مند و مکان مندبودن، اداره می شود یا خیر. اجتهاد مستمر آنجا می توانست خودش را نشان دهد؛ یعنی در قالب یک ساختار. آن وقت شاید از نگاه صرفا فقهی پا را فراتر می گذاشتیم. به این معنی که هم عقیده شناس، هم اخلاق شناس، هم فقیه و هم موضوع شناس نقش آفرین می شوند. من از قانون اساسی برای شما مثال زدم؛ اما رفتم سراغ اصول اولیه قانون اساسی. البته ما الان نسخه های بدل داریم که بدیل نیستند. از تعبیر نسخه بدل بنده برداشت سیاسی نشود؛ ضمن اینکه می گویم نسخه بدل در شرایط فعلی اجتناب ناپذیر است. اضافه می کنم که ضابطه مند نیست؛ یعنی مجمع تشخیص مصلحت نظام ضابطه مند و استراتژیک نیست. بیش از حد ناشی از اتفاقات روزانه است.
 در همین موردی که مثال زدید، الان مجمع تشخیص مصلحت نظام درگیر بحث تصویب یا رد لوایح اف ای تی اف است؛ اما به مشکل خورده یا حتی بوی رد از آن به مشام می رسد. خب این را چطور می توان در قالب همین سیاست گذاری بهنگام یا نابهنگام ارزیابی کرد.
نمی خواهم وارد جزئیات لایحه مزبور بشوم؛ چون در جریان بحثش نیستم؛ اما اگر یک کانون قوی تر داشتیم، مبنایی تر برخورد می کردیم. این قدر برخوردهای عجیب شده که آدم باید با احتیاط صحبت کند. همواره می گویم که حداقل انتظاری که از نظام جمهوری داشتیم که ربطی به انقلابی بودن یا نبودن ما قبل از انقلاب نداشت، این است که در همان فرهنگ شفاهی قبل از انقلاب ما نزول و رباخواری چیز زشتی بود. توقع داشتیم در نظام دینی ما دیگر ربا وجود نداشته باشد. الان مراجع ما در برابر نظام بانکداری موضع دارند و می گویند شبهه ربوی دارد. سه مرجع هم گفته اند. حالا ما می گوییم اصلا کاری به این افراد نداریم. می پرسیم نرخ بهره بانکی در ایران چقدر است؟ بروید از کشورهایی که نام اسلامی هم ندارند، سوال کنید نرخ بهره چقدر است یا نرخ سود سپرده چقدر است؟ چقدر سود وام است؟ چرا این طور شد؟ ممکن است یک آدم ساده دل بگوید که خب شما یک خانه از طریق وام خریده اید، رقمش این قدر بوده، الان این قدر زیادتر شده؛ پس بهره اش هم باید بیشتر شود. این بازتاب آن نرخ است که چنین می شود. اگر به سمتی برویم که بهره و ربا نباشد، ثبات ایجاد می شود. این مسائلی که در اقتصاد ما ایجاد شده، بخشی از آن مربوط به اتکا به درآمدهای نفتی است. بخشی مربوط به همین مسائل است. خب کجا باید به این چیزها توجه کند؟ کجا باید جلوی آن را سفت و سخت بگیرد؟
 من یک مورد را می خواهم در این باره برای شما مثال بزنم. بحث ممنوعیت ازدواج کودکان زیر 13 سال در مجلس مطرح شده بود و تعدادی از نمایندگان مجلس هم به تبع آمارها، اطلاعات و ارزیابی های موجود به این نتیجه رسیده بودند که این طرح را تصویب کنند؛ برای همین از قبل شروع به رایزنی با فقهای شورای نگهبان کردند تا ذهن های شان را آماده کنند که بعد از تصویب در مجلس به مانع نخورد. روایتی که یکی از نماینده های مجلس از این دیدارها ارائه می کرد، این بود که شورای نگهبان به آنها گفته بود که صرفا در یک صورت این مصوبه را تایید خواهند کرد و آن هم این است که در آرا یا فتاوای امام خمینی یا مقام معظم رهبری مستند یا استفتایی برای این موضوع پیدا کنند؛ در نهایت هم در کمیسیون این طرح به خاطر همین مخالفت هایی که گفته شد به لحاظ فقهی بوده و از بیرون هم عده ای بسیار فشار می آوردند که طرح رای نیاورد، متوقف ماند.
من به این بحث یک بحث کلی تر اضافه کنم که پاسخ شما را هم در بر دارد و آن هم این است که شورای نگهبان درباره مجلس خبرگان مصوب کرده است که مستجمعی از فقها باشد و بعد هم مدون کرده است که امتحان را ما برگزار کنیم.
من سوالم این است که اگر قرار شود عقبه فقهی و حوزوی ما در نظام جمهوری اسلامی نقشی داشته باشد، کجا باید این نقش خودش را نشان دهد. وقتی صلاحیت فقهی اعضای خبرگان را مراجع تعیین نکنند و تایید صلاحیت عمومی و سیاسی آن را به شورای نگهبان بدهیم، آن وقت زمینه ای فراهم نمی شود که مراجع ما از توان فقهی خود برای اداره فقهی و سیستماتیک جامعه استفاده کنند. آن وقت عزیزی می آید صحبت می کند و مراجع را خطاب قرار می دهد که چرا فقه شما به روز نیست؛ چون زمینه و ساختار سیاسی آن را فراهم نکرده ایم، چه توقعی دارید؟
 در دهه 60 تا جایی که خاطرم هست، برای انتخابات دور دوم خبرگان این اتفاق افتاد که تایید صلاحیت ها از حوزه های علمیه گرفته شد و به شورای نگهبان سپرده شد. همان زمان هم برخی از جریان چپ آن زمان مخالف این اقدام بودند.
شاید عطف به مصوبه مجلس خبرگان بوده است، چون در قانون اساسی آمده که مجلس خبرگان در چارچوب وظایف خود می تواند قانون وضع کند. یعنی اگر قرار به تغییر اساسی باشد، یا باید به مجلس خبرگان بگوییم خودتان قانون وضع کنید یا اصلا باید این قانون را برداریم که چرا مجلس خبرگان بتواند در چارچوب وظایف خودش قانون وضع کند.
 حالا شورای نگهبان می گوید من بر اساس تفسیرم از قانون اساسی عمل می کنم. اما بنده می گویم بحث باید پخته تر شود؛ یعنی آن مجلس خبرگانی که مد نظر بنده است، مستجمعی از همه کارشناسان حوزه های مختلف است؛ نه بحث کارشناسی باری به هر جهت. فنی و دقیق که آیا برای مثال سن حداقل 13 سال برای سن ازدواج را بپذیریم یا نپذیریم.
 یعنی شما می گویید ما بعد از مجلس باید به جای شورای نگهبان یک مجلس خبرگان مورد نظر شما داشته باشیم؟
خیر، بنده می گویم ما باید به سمت یک تحول ساختاری برویم. به دلیل آن نگاه قله ای که من به مجلس خبرگان دارم. برای اینکه کشور روزمره اداره نشود. ما می گوییم به تاثیر و تاثرات توجه شود اما این به معنای نادیده گرفتن بایدها و نبایدهای ما نیست. باید یک رابطه دیالکتیکی بین این دو برقرار باشد.
 پس به اعتقاد شما یکی از دلایلی که رابطه دیالکتیکی در ساختار سیاست گذاری مان نداریم این است که این بحث اجتهاد مستمر را در سیاست گذاری هایمان از دست داده ایم؟
بله، نداریم و جایگاه مطلوبش مجلس خبرگان است. در نگاه مطلوب من باید یک تحول عمیق تر رخ دهد و آن وقت مجلس خبرگان فقط تعیین رهبری نیست، بلکه نظارت بر اداره فقهی جامعه با حضور همه عقبه حوزوی و فقها و حضور متخصصان و موضوع شناسان است. چون فقه حکومتی با فقه فردی و حکم حکومتی فرق دارد.
 در این صورت رابطه این مجلس خبرگان مورد نظر شما با نهاد دولت چگونه خواهد بود؟
اینها نهادی خواهند بود که سیاست های کلان را تعیین می کنند. ذیل این سیاست کلان هر کسی وظیفه خودش را دارد. مجلس یا دولت یا شورای نگهبان هرکدام وظیفه خودش را انجام می دهد. الان یک خلا داریم. نسخه مجلس خبرگان مطلوب بنده را دیگران می گویند همان مجمع تشخیص مصلحت است. اما بنده می گویم نسخه بدیل نیست؛ نسخه بدل است ولی اجتناب ناپذیر است. این نسخه بدل یا قانونی فعلی ما سیاست های کلی نظام را تصویب می کند و در اختیار دولت و مجلس قرار می گیرد. یک سوال دارم. شورای نگهبان چه وظیفه ای دارد؟ اینکه قوانین مصوب با قانون و اسلام منطبق هست یا خیر؟ اینجا تکلیف آن سیاست های کلی چه می شود؟
 در تفسیر اخیر شورای نگهبان می گوید که ما قوانین را می فرستیم برای مجمع که نظر بدهد آیا با سیاست های کلی نظام همسو هست یا نه.
به هر حال ما یک خلا داریم. اما اینکه فرایند تصویب این سیاست ها چطور باشد محل بحث است. اینکه از وظایف رهبری است شکی نیست اما این بازوی مشورتی که باید در اختیار رهبری باشد، جامع الاطراف هست یا نیست؟
 شما درباره محتوای این بازو صحبت کردید اما شاید بهتر است قبل از آن درباره نحوه شکل گیری این بازو صحبت شود.
بله، عرض کردم. این را غیرمستقیم گفتم که وقتی شما بگویید شورای نگهبان! صلاحیت عمومی سیاسی با تو اما صلاحیت فقهی با مراجع دیگر، سوال شما طرح نمی شود. مراجع معلوم می کنند که فلان فرد صلاحیت اجتهاد دارد و می تواند وارد مجلس خبرگان فعلی شود یا خیر. اما درباره آن مجلس خبرگانی که بنده می گویم به چند نکته باید توجه داشت. صلاحیت فقهی فقها را مراجع تعیین می کنند اما صلاحیت های کارشناسی هم مطرح می شود. چون باید اخلاق شناسان، موضوع شناسان و... هم باشند. اول باید ملاک های آن معلوم شود بعد بگوییم یک سری ملاک تعینی و تخصصی است و یک سری عمومی و سیاسی. ملاک های تخصصی و تعینی را هم باید برایش فکری کرد و صلاحیت آن را بر عهده نهادهای مدنی گذاشت و ضمنا تعیینی هم نیستند بلکه تعینی هستند. اگر قرار است تبلور عرصه علیت و تاثیر و تاثر باشد باید از دل مردم بجوشد. نخبگان و متخصصان بیایند. باید فکر کنیم که نخبه را چطور می توانیم بفرستیم. این سوال را برای مجلس هم داریم. مگر مجلس فعلی ما عصاره فضائل ملت است؟ اتفاقا باید سخت گرفت که هر کسی راحت وارد مجلس نشود. اما سخت گیری باید معنا شود.
 به نظر شما مجلس خبرگانی که صلاحیت افرادش از داخل حوزه بیرون آمده باشد، چقدر تفاوت دارد با مجلس خبرگانی که از دل شورای نگهبان بیرون می آید؟
به نظر من ضمانت بیشتری است هم برای اداره فقهی مطلوب، هم برون رفت از شبهه دور. به نظر من شبهه دور هم با این شکل حل می شود. مگر شما می توانید در سیاست گذاری های کلان خود به مبانی این انقلاب بی توجه باشید. بحث ها خیلی تفصیلی و تخصصی است. مگر می توانید به فلسفه فقه بی توجه باشید. مگر قرار نیست سیاست گذاری ما با قانون گره بخورد؟ مگر می توانیم سیاستی را بدهیم که سایه ای روی قانون نداشته باشد؟ زبانی از اندیشه های بشری که به زبان قانون نزدیک است، چه زبانی است؟ قانون در تقسیمات سه گانه اخلاق، عقاید و احکام به کدام نزدیک تر است؟ به احکام نزدیک تر است. قانون و فقه شباهت هایی با هم دارند چون هر دو از جنس تعیین رابطه انسان و دیگری و سایر موضوعات اند. حالا ما می گوییم این باید به روز باشد؛ یعنی باید پای اجتهاد مستمر به میان آید. پای اجتهاد مستمر که وسط بیاید یعنی پای سیاست گذاری وسط می آید. ما می گوییم کشور باید منضبط و روال مند شود. اگر کسی بگوید اداره کشور ما فقهی است، من دستش را می گیرم و حداقل بانک ربوی را نشانش می دهم. آیا بانکداری ما اسلامی است؟ خود امام دست نیاز دراز کرد. رهبری می روند قم می گویند کمک کنید. خب بستر این کمک را باید فراهم کرد. ما به ملزومات این شعارهای خوب توجه نمی کنیم.
                