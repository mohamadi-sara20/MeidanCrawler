پنج‌شنبه ۲۸‌شهریور ۱۳۹۸
-----------------------------------------
حرف اول
-----------------------------------------
شاه کشی در شاهنامه
-----------------------------------------

                    پس از مرگ نابهنگام فرخزاد که بنده ای از بندگانش او را مسموم کرد، موبدان و بزرگان ایران در جست وجوی فردی از خاندان ساسانی برآمدند و سرانجام یزدگرد را یافتند؛ تنها فردی که نسب از ساسانیان می برد و خون اردشیر و نوشیروان در رگ هایش جاری بود. چنانکه شاهنامه از زبان یزدگرد می گوید:
چنین گفت کز دور چرخ روان/ منم پاک فرزند نوشیروان
پدر بر پدر پادشاهی مراست/ خور و خوشه و برج و ماهی مراست
و تکیه زدن بر تخت متزلزل شهریاری ساسانی هم زمان است با روزگاری که خلیفه دوم مسلمین، سعد وقاص را به فرماندهی سپاهی به اندیشه تصرف ایران روانه این سرزمین می کند و یزدگرد به ناگزیر رستم، فرزند هرمزد را که مردی خردورز است به فرماندهی سپاه به مقابله مهاجمان می فرستد. 
رستم در نامه ای برای برادرش از آینده ای می نویسد که سخت تلخ و سخت تیره و تار است:
دریغ این سر و تاج و این داد و تخت/ دریغ این بزرگی و این فقر و بخت
کزین پس شکست آید از تازیان/ ستاره نگردد مگر بر زیان
و آنگاه یادآور می شود که از خاندان ساسانی جز یزدگرد شهریار کسی به جای نمانده است پس در نگاهبانی و پاسداری از او از هیچ کوشش فرو مگذار که در گیتی تنها برایمان او به جا مانده است:
ز ساسانیان یادگار اوست، بس/ کزین پس نبینند زین تخمه کس
رستم می داند که از نبرد قادسیه جان سالم به در نخواهد برد و برای بقای ایران بر پاسداری از یزدگرد هشدار می دهد و به تاکید سخن می گوید:
که این قادسی گورگاه من است/ کفن، جوشن و خون کلاه من است
دو دیده ز شاه جهان برمدار/ فدی کن تن خویش در کارزار
و پیشگویی رستم قرین حقیقت بود و گویا تقدیر چنین رقم زده شده بود که در مواجهه با سعد، غبار بر چشم رستم نشیند و آن دلیرمرد دیده بر جهان فروبندد. 
فرخزاد، برادر رستم غبارآلوده با چشمانی خونین اشک به نزد یزدگرد آمده، از او خواست برای در امان ماندن جانش از گزند مهاجمان به بیشه نارون در آمل رود تا ایرانیان پیرامون او گرد آیند.
 یزدگرد پس از مشورت با انجمن بخردان به امید آنکه در آمل و ساری پیرامون او را گرفته و دگرباره سپاهی تشکیل دهد و در برابر مهاجمان بایستد، عزم آن سامان می کند:
فرخزاد گوید که با انجمن/ گذر کن سوی بیشه نارون/ به آمل پرستندگان تواند/  به ساری همه بندگان تواند
اما یزدگرد تغییر عقیده داده، سودای ماندن و مقابله با مهاجمان را در سر می پروراند و سرانجام به امید یاری گرفتن از همسایگان ترک و نیز با تکیه بر سردارانی که در بلخ و مرو گمارده، راهی خراسان می شود.
کنارنگ مرو است ماهوی نیز/ ابا لشکر و پیل و هرگونه چیز/ کجا پیشکار شبانان ماست/ برآورده دشتبانان ماست
یزدگرد بر این باور است که چون با آن سرداران به مهر رفتار کرده، او را حمایت و یاری خواهند کرد. 
ز موبد شنیدستم این داستان/ که برخواند از گفته باستان/ که پرهیز از آن کن که بد کرده ای/ که او را به بی هوده آزرده ای/ بدان دار امید کورا به مهر / سر از نیستی بردی اندر سپهر
اما فرخزاد نگران تکیه کردن شاه به نامردمان و بدگوهران است و او را از این سفر بازمی دارد. ولی چون یزدگرد بر اندیشه خویش پای می فشرد، فرخزاد را چاره ای نیست جز پذیرش رای شاه و روز بعد یزدگرد به امیدی واهی از بغداد راهی خراسان می شود و چه آسان می پنداشت آن رنج ها را که بسیار دشوار بود.
پس از آنکه یزدگرد عزم مرو کرد، نامه ای پر از آرزو و آب چشم برای ماهوی سوری، فرماندار مرو نوشت و آنچه بر ایرانیان گذشته بود، به اندوه بازگفت و یادآور شد که اکنون هنگام یاری فرارسیده است که پس از کشته شدن رستم به دست عربی به نام سعد وقاص اکنون تو فرمانده سپاه ایران باش و سپاه را برای مقابله با مهاجمان آماده گردان. من خود در پی این نامه به مرو می آیم.  ماهوی سوری چون آگاه شد که یزدگرد با اطرافیان خود به توس آمده است، با سپاهی گران به پیشواز شاه آمد و زمین را ببوسید و خاکساری ها کرد. فرخزاد با مشاهده ماهوی سوری و آن سپاه سترگ و پرجهیزش دلشاد شد و به او یادآور شد که شهریار ایران را به تو سپرده ام که او تنها بازمانده از نژاد کیانی است. به هوش باش که مبادا بادی جهیدن گیرد و مویش پریشان گردد. سپس آسوده خاطر راهی ری شد تا سپاهی از آن سوی به پشتیبانی شهریار ایران گرد آورد؛ اما ماهوی اندیشه هایی پلید در سر می پروراند: توهم تکیه زدن بر جایگاه شهریاران کیانی.  با این خیال خام نامه ای برای بیژن، فرماندار سمرقند نوشت که اکنون فرصتی مغتنم پیش آمده، اگر بکوشی جامه شهریاران بپوشی. و بیژن یکی از فرماندهان سپاه خویش، برسام نام را با 10 هزار سپاهی روانه مرو کرد تا گنج ایران را به چنگ آورد. سپاه بیژن سپیده دمان در مرو بود و ماهوی فریبکار کس نزد یزدگرد فرستاد که سپاهی از ترکان نه به یاری که به کین خواهی آمده است. یزدگرد برآشفته جامه رزم پوشید و مردانه پیشاپیش سپاهی قرار گرفت که ماهوی به نیرنگ در اختیار او قرار داده بود. و چون نبرد آغاز شد و شاه مردانه جنگید، به ناگاه دریافت ماهوی و سپاهش پشت او را خالی کرده اند و آن گاه بود که دانست همه فتنه ها از آن بدگوهر بی ریشه و بی بنیاد بوده است.  یزدگرد به هر ترتیبی بود، حصار محاصره ترکان را دریده، در آسیاخانه ای پنهان شد و مهاجمان در جست وجوی او برآمدند و تنها به اسب و ستام زرین و نیز گرز و شمشیرش دست یافتند. شاه در آسیاخانه بر روی علف های خشک، خسته و خوی کرده بنشست و در شگفت که با این روزگار پرنیرنگ چگونه می توان یک رنگ بود. آسیابان، خسرو نام چون در آسیاخانه بگشود، یزدگرد را با همه شکوه و هیبتش و با آن جامه دیبای چینی نشسته بر علف های خشک دید و دانست که او از نجیب زادگان و نیک گوهران است و فروتنانه پرسید که در این بیغوله که جای فرودستان است، چه می کند. شاه گفت که از ایرانیان است و در جنگ با تورانیان با شکست مواجه شده، به اینجا پناه آورده. خسرو گفت تنها می تواند با نان و تره از او پذیرایی کند. و یزدگرد که در طول سه روز نبرد چیزی نخورده بود، همان را طلب کرد.  ماهوی از دیگر سوی در جست وجوی شهریار ایران بود و خسرو به نزد ماهوی رفته و یادآور شد که نجیب زاده ای در آسیاخانه او پناه گرفته و چون از خصوصیات او بگفت، ماهوی دانست که او کسی جز شهریار نیست. 
به بالا به کردار سرو سهی/به دیدار، خورشید با فرهی/ دو ابرو کمان و دو نرگس دژم/ دهن پر ز باد، ابروان پر ز خم.
و ماهوی خسرو را فرمان داد: «هم اکنون سر از تن او جدا کن، وگرنه من خود بار سر از دوش تو برمی گیرم». اطرافیان ماهوی چون فرمان رذیلانه او بشنیدند، به خروش آمده، او را از این زشت کاری بازداشتند که کشتن شاه، فرجام تلخی دارد و بیندیش چه می خواهی کنی.
تو گر بنده ای خون شاهان مریز/ که نفرین بود بر تو تا رستخیز/ ز خون کیان شرم دارد  نهنگ/ اگر کشته بیند، ندرد پلنگ.
اما هیچ اندرزی ماهوی پرورده و بالیده شده در درگاه ساسانی را به خود نیاورد و به خسرو گفت: «چند سوار با خود ببر و خون آن مرد را بریز». و یادآور شد که جامه از تن شاه بیرون کند که مبادا که جامه ای را که او آرزویش را دارد، به خون رنگین شود. و آسیابان گریان و نالان و بیم زده از آسیب ماهوی، به آسیاخانه بازگشت و به این گونه آخرین روزنه امید ایرانیان با دست طمع گل اندود شد.
                