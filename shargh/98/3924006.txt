سه‌شنبه ۴ تیر ۱۳۹۸
-----------------------------------------
حرف اول
-----------------------------------------
در گرماگرم خشم های روزمره
-----------------------------------------

                    تصور کنید از تاریخ 1/1/1 تمام آمارهای بشری بی کم وکاست ثبت شده بود. یکی از آمارهایی که قطعا هوش از سر همه می برد، آمار مربوط به قتل های ناشی از خشم های موقعیتی بود؛ اینکه در طول چندهزارسال تاریخ و تمدن، میلیون ها نفر! نه در میدان های جنگ بلکه در موقعیت های خشم برانگیز جان باخته اند. نکته تناقض آمیز این است که باوجودآنکه به لحاظ تکاملی، قرار بوده است خشم به بقای بشر کمک کند ولی در ادامه، باعث ازبین رفتن جان بسیاری از انسان ها شده است. براساس این باید گفت مدیریت هیجان های منفی به شکل عام و مدیریت خشم به شکل خاص، بخش مهمی از کیفیت سلامت روان افراد و جامعه محسوب می شود. با توجه به مبانی عصب شناختی خشم در دستگاه عصبی انسان، مدیریت خشم، دشوارترین قابلیت روان شناختی است که تسلط بر آن نه تنها نیازمند آموزش های باکیفیت است بلکه ساختار اجتماعی در ایجاد زمینه های یادگیری اجتماعی نیز به همان میزان در آن نقش دارند. با توجه به اینکه جایگاه اصلی آموزش های روان شناختی در دوره آموزش عمومی است، دولت ها موظف هستند برای کاستن از بار هزینه های مستقیم و غیرمستقیم ناشی از خشم های مدیریت نشده، از اولین سطح آموزش که مدارس پیش دبستانی است، آموزش هایی را ارائه کنند که تصمیم گیری های صحیح در موقعیت های خشم برانگیز، جزء تفکر خودکار افراد شود. به این ترتیب آموزش های گام به گام روان شناختی موجب می شود در 12 سال دوره  آموزش عمومی، افراد به تدریج با نحوه رفتار صحیح در موقعیت های خشم برانگیز آشنایی یافته و سال به سال، توان آنان در خویشتن داری از برون ریزی های ناشی از خشم تقویت شود؛ به نحوی که فرد با فارغ التحصیل شدن از دبیرستان، از تمامی مدارهای عصبی لازم برای عملکرد صحیح در مواجهه با طیف وسیعی از موقعیت های خشم برانگیز برخوردار شود. این تصور که ضعف آموزش های پیوسته در این حوزه را می توان با برنامه های تلویزیونی-رادیویی، سخنرانی، دیوارنویسی، پادکست، توزیع بروشور و... جبران کرد، دال بر نگاه سطحی به مقوله کسب قابلیت های روان شناختی در دوران طلایی آموزش عمومی است. شاید کمی اغراق آمیز به نظر برسد ولی سطح مهارتی لازم برای مواجهه موثر در موقعیت های خشم برانگیز، بالا و پیچیده است. 
...می توان آن را با سطح مهارتی مورد نیاز برای هدایت یک جت پیشرفته مقایسه کرد.
ضروری است قبل از ادامه بحث، به توضیح چهار کلمه پرداخت که خیلی از اوقات به اشتباه به جای یکدیگر به کار می روند: اولین کلمه خشم است. خشم احساسی طبیعی است که در مواجهه با موقعیت های ناکام کننده، ایجاد می شود. به عبارت دیگر هرگاه در موقعیتی قرار بگیریم که حقی از ما ضایع شده، مورد بی احترامی قرار گرفته یا گمان بریم که این اتفاقات افتاده است، سیستم عصبی، براساس نحوه پردازش ما از موقعیت، خشم و شدت و ضعف آن را تعیین می کند. کلمه دوم عصبانیت است. وقتی خشم منجر به علائم بدنی(تنیدگی عضلات، برافروختگی صورت یا گره افتادن بین ابروان و...) و صحبت های غیرتوهین آمیز همراه با لحن تحکمی شود، عصبانیت ایجاد شده است. مثلا وقتی در تاکسی با صدای بلند با موبایل خود صحبت می کنیم، احتمالا یکی از مسافران با حالت چهره ای آشکار و با لحنی تند به ما اعتراض خواهد کرد. علائم ذکرشده دال بر آن است که آن فرد از ما عصبانی شده است. کلمه سوم پرخاشگری است. پرخاشگری رفتار حاصل از خشم کنترل نشده است که به دو شکل کلامی (مانند صحبت های توهین آمیز و ناسزا) یا فیزیکی (نظیر دعوا و کتک کاری) نمود می یابد. مثلا اگر راننده ای وارد خیابان یک طرفه شده و در تردد رانندگان دیگر اخلال ایجاد کند، منجر به ایجاد رفتارهای پرخاشگرانه ای نظیر بوق زدن های ممتد، ناسزا و چه بسا دعوا و کتک کاری از سوی آنان می شود. پیشگیری از پرخاشگری، مهم ترین هدف دوره های آموزشی مدیریت خشم است. آخرین کلمه خشونت است که رفتارهای پرخاشگرانه ای مانند تهدید، ایجاد رعب و وحشت یا تخریب اموال عمومی است که الزاما ناشی از خشم نیست. زورگیری در خیابان رفتار خشونت آمیزی است که فرد زورگیر مستقیما نسبت به قربانی احساس خشم نمی کند. از این رو، خشونت در مقایسه با عصبانیت و پرخاشگری عمدتا ماهیتی اجتماعی دارد که ناشی از پدیده هایی مانند بی کاری و فقر است. در خصوص واژه خشم، در ادبیات پژوهشی به دو نوع خشم اشاره می شود؛ اولی خشم وضعیتی (state anger) نام دارد که منظور خشمی است که به شکلی گذرا در موقعیت های خشم برانگیز ایجاد می شود، دومی خشم خصیصه ای (trait anger) است که منظور خشم ناشی از خصوصیات شخصیتی است که باعث می شود این دسته از افراد در موقعیت های جزئی نیز عصبانی شده یا پرخاشگرانه رفتار کنند. معمولا خشم های موقعیتی منجر به گفت وگو و یافتن راه حل در موقعیت های خشم برانگیز می شود ولی خشم های خصیصه ای منازعه و تعارض بین افراد را به دنبال دارد. ضمن اینکه دسته ای از پژوهش ها مشخص کرده اند که خشم خصیصه ای پیامدهای جسمانی مانند اختلالات قلبی-عروقی را به دنبال دارد. با وجود پرسش نامه های جهانی معتبر در این حوزه، یافته هایی در دسترس نیست که به آمار تفکیکی خشم های موقعیتی یا خصیصه ای در کشور پرداخته باشد؛ به این معنی که نمی دانیم از بین پرخاشگری های روزانه ما ایرانیان نسبت به همدیگر، چند درصد آن ناشی از خشم موقعیتی و چند درصد خشم خصیصه ای است ولی واضح است که در کنار ضعف جدی افراد در مدیریت خشم (که ناشی از نپرداختن به سواد سلامت روان در دوران آموزش عمومی است) و افزایش عوامل اجتماعی خشم برانگیز، شرایطی ایجاد شده است که آمار خشم خصیصه ای و موقعیتی افزایش یافته است. گرچه همیشه باید احتیاط های لازم را در مورد نظرسنجی ها درنظر قرار بگیریم، ولی با پاسخ مثبت 43درصد از ما ایرانیان به این پرسش موسسه گالوپ (2018) که «آیا در طول بسیاری از ساعت های روز گذشته، خشم را احساس کردید؟»، قاعدتا زنگ خطر در دولت به صدا درآمده است که امید می رود مدیران مرتبط، با اخذ راهبردهای کوتاه مدت، میان مدت و بلندمدت هرچه سریع تر در صدد کاهش پیامدهای ناشی از خشم های روزمره برآیند. اینکه ایران ما در بین پنج کشوری است که در آنها بیشترین میزان خشم در طول روز تجربه می شود، هزینه های سنگینی را به کشور تحمیل کرده و در صورت اجرائی نشدن سیاست گذاری های لازم، این هزینه ها قطعا افزایش خواهد یافت.درباره عوامل اجتماعی روشن است که مجموعه ای از عوامل بر آستانه تحمل افراد در موقعیت های خشم برانگیز تاثیر می گذارد؛ عوامل محیطی، اقتصادی و فرهنگی مهم ترین عوامل هستند که به روشنی بر آستانه تحمل افراد تاثیر می گذارند. عوامل محیطی نظیر گرما، ریزگردها، خشک سالی و... می توانند منجر به تحریک پذیری افراد در موقعیت های اجتماعی شوند. چنانچه در سایت پزشکی قانونی، آمار ضرب و جرح و قتل به تفکیک فصل وجود داشت، می شد به روشنی نشان داد که در تابستان و سال هایی که دمای تابستان از سال های قبل گرم تر می شود، رفتارهای پرخاشگرانه مردم نیز بیشتر می شود. به عنوان یک راه حل ساختاری، موظف کردن وسایل نقلیه عمومی به داشتن کولر و روشن کردن آن در روزهای گرم (ضمن اینکه در این روزها درصدی به کرایه ها افزوده شود)، راهکاری است که بالارفتن آستانه تحمل شهروندان و کاهش تنش های پرخاشگرانه را به دنبال خواهد داشت. عوامل اقتصادی نظیر تورم، کاهش قدرت خرید و افزایش هزینه های جاری زندگی موجب می شوند توان روان شناختی افراد عمدتا صرف مسئله گشایی این دست مسائل شود.
 پیامد این وضعیت، کاهش کنترل افراد بر احساساتی نظیر خشم خواهد بود. کنترل تورم و رونق اقتصادی مواردی هستند که قطعا پرخاشگری های روزانه را کاهش خواهند داد. بخش دیگری از عوامل اجتماعی، عوامل فرهنگی است. وقتی در هر فرهنگی به هر دلیلی خویشتن داری، صبور بودن، احترام به دیگران و... کم رنگ شود، پیامد محتمل آن، رفتارهای حق به جانب و رسیدن به حقوق فردی به هر قیمتی خواهد بود. بی شک عوامل ریز و کلان متعددی موجب شکل گیری روح زمانه می شوند، ولی برخی از عوامل فرهنگی هستند که بر روح زمانه دامن می زنند. سینما، بنا بر ماهیت خاص خود که عمدتا به دراماتیک کردن موقعیت ها می پردازد، نقش مهمی در تشدید پرخاشگری های روزانه دارد. نظریه یادگیری اجتماعی تبیین می کند که چگونه سینما می تواند پرخاشگری افراد را تشدید کند یا زمینه رفتارهای سالمی نظیر ابراز صحیح خشم را به دنبال داشته باشد. برای مثال اگر در سریال به یادماندنی «زیر تیغ» آن دو دوست قدیمی به جای دعوا، هریک در ابتدا به آرام کردن خود می پرداختند و در زمان مناسب گفت وگو می کردند و در صورت ضرورت از دیگران برای کمک به رفع مناقشه دعوت می کردند، شاید امروز شاهد پرخاشگری های کمتری بودیم. بر این اساس، می توان گفت آنچه در حال حاضر در سینمای ایران شایع است، عمدتا نمایش عریان خشم، عصبانیت و پرخاشگری های شخصیت ها است.با توجه به محتوای این مقاله، بیراه نیست که به موضوع همسرکشی معروف این روزها نیز اشاره شود. اهمیت اجتماعی پرخاشگری صورت گرفته، نقش ارزیابی روان شناختی از وزیر سابق آموزش و پرورش را دوچندان می کند تا مردم بیشتر با اهمیت قابلیت های روان شناختی و نقش آن در موقعیت های دشوار زندگی آشنا شوند. با توجه به اعترافات اولیه متهم به قتل، در صورتی که در روند قضائی نیز این موضوع به تایید برسد، می توان به مواردی نظیر سبک مدیریت خشم شهردار سابق تهران، نقش اطرافیان در پیشگیری از رفتارهای خطرناک او و آنالیز اعتمادبه نفس ایشان اشاره کرد، ولی از بین این موارد، حل مسئله موضوعی است که اهمیت فردی بالاتری دارد؛ با این توضیح که بسیاری از موقعیت های خشم برانگیز به تدابیر ویژه نیاز دارند. طبیعتا وقتی یک موقعیت دشوار با گفت وگو بین طرفین رفع نشود مشاوره اعم از انواع حقوقی و روان شناسی موضوعیت می یابد. البته استاد ریاضی بودن متهم این شائبه را ایجاد می کند که او توان ذهنی لازم را برای حل مسئله داشته، ولی واقعیت این است که برخی از اوقات ممکن است افراد در موقعیت هایی قرار بگیرند که بخواهند با شیوه های جواب پس داده شده سابق، مسائل خود را رفع کنند، حال آنکه وضعیت جدید روش های جدیدی را می طلبد ولی فرد یا مهارت لازم را در این زمینه ندارد، یا یافتن راه حل جدید و مشورت با اهل فن را ضروری نمی داند یا توان ذهنی او بنا به دلایلی نظیر سندرم FTD کاهش یافته است. موضوع اخیر، به این دلیل اهمیت مضاعفی می یابد که بر آسیب پذیری بسیاری از افراد انگشت می گذارد. فقر سواد سلامت روان در میان ما ایرانیان و رشد فزاینده عوامل اجتماعی یادشده، باعث شده است که تک تک ما مستعد بروز انواع رفتارهای پرخاشگرانه نظیر ناسزا، دعوا و حتی قتل باشیم. احساس مسئولیت فردی و اجتماعی مهم ترین حلقه مفقوده ای است که آگاهی به آن به سرعت ما را به مسیر پرفرازونشیب جامعه عاری از خشونت و پرخاشگری برمی گرداند. به امید آن روز.
                