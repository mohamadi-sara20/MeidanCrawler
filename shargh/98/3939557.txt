دو‌شنبه ۷ مرداد ۱۳۹۸
-----------------------------------------
سرمقاله
-----------------------------------------
پیامدهای تحریم علمی ایران
-----------------------------------------

                    تحریم آمریکا علیه ایران، به صورت جنگ اقتصادی تمام عیار، همه عرصه های زندگی مردم ایران را تحت تاثیر قرار داده است و آنچه به درستی به آن توجه می شود و در اولویت قرار گرفته، تامین معیشت مردم است. بعد از معیشت، چیزی که نباید از آن غفلت شود، تاثیر پیامدهای میان مدت و بلندمدت تنش های سیاسی بر جنبه های مختلف فعالیت های اجتماعی و فرهنگی کشور است. یکی از عرصه های مهمی که به شدت از این تنش ها آسیب دیده، فعالیت های علمی و همکاری میان پژوهشگران و استادان ایرانی با دانشگاه ها و مراکز علمی جهان است که آثار آن به صورت فاصله گرفتن هرچه بیشتر از مرزهای دانش بر زندگی علمی و فعالیت های اقتصادی کشور انعکاس خواهد داشت. بعد از کاهش ارزش ریال به دلیل کاهش صادرات نفت و بروز تنگناهای ارزی ناشی از تحریم ها، سفرهای علمی مانند فرصت های مطالعاتی و شرکت در کنفرانس ها و کارگاه های آموزشی، به شدت کاهش یافته است. بسیاری از پژوهشگران و استادان نمی توانند هزینه چنین سفرهایی را تامین کنند؛ اما مشکل به گرانی ارز خلاصه نمی شود؛ مانع جدی تر بر سر راه مبادلات علمی، دشواری گرفتن ویزا است. هرچند دانشگاه ها، مراکز پژوهشی و برگزارکنندگان کنفرانس های علمی به حضور پژوهشگران از نقاط مختلف جهان از جمله ایران علاقه مند هستند، ولی سفارتخانه های بسیاری از کشورها به صدور ویزا برای ایرانی ها جهت شرکت در کنفرانس گرایشی ندارند؛ برای مثال سفارت هند، استرالیا، ایتالیا، ویتنام و به احتمال زیاد سفارت های بسیاری دیگر از کشورها با بهانه های مختلف از صدور ویزا برای ایرانی های متقاضی شرکت در کنفرانس اجتناب می کنند؛ مثلا از متقاضی ویزا می خواهند که از دانشگاه کشور مبدا دعوت نامه رسمی با تایید اداره مهاجرت یا اداره پلیس دریافت کند. با توجه به دشواری تهیه نامه های درخواستی سفارت توسط دانشگاه دعوت کننده، عملا مدارک ناقص باقی می ماند و ویزایی هم صادر نمی شود. گاه صدور ویزا آن قدر به تعویق می افتد که عملا زمان کنفرانس می گذرد و بعد سفارت اعلام می کند چون زمان دعوت نامه گذشته، نمی تواند ویزا صادر کند. به سخنی دیگر، بسیاری از سفارتخانه ها بدون اینکه درخواست متقاضی شرکت در کنفرانس های علمی را رد کنند، در عمل ویزا نمی دهند. عملکرد سفارت این کشورها به نحوی است که گویی ایران کشوری خاص و متفاوت با دیگر کشورهاست که ترجیحا باید از آن دوری کرد! هرچند غالبا همین کشورها برای گردشگرانی که به صورت گروهی سفر می کنند نسبتا آسان ویزا می دهند، چراکه این کشورها نمی توانند از منافع اقتصادی چنین سفرهایی چشم پوشی کنند. در این شرایط مسئولان کشور علاوه بر تلاش برای تامین معیشت مردم در فرایند جنگ اقتصادی باید به تاثیر پیامدهای افزایش تنش های سیاسی بر روابط علمی نیز توجه کنند. شرکت در کنفرانس های علمی، پژوهشگران را در معرض اندیشه های جدید قرار می دهد که بدون این گونه روابط، ممکن است چنین ایده هایی در ذهن پژوهشگر رسوخ نکند یا پژوهشگری که ارتباط مداومی با تحولات علمی ندارد، خیلی دیر و به صورت ناقص به موضوعاتی می پردازد که مدت ها پیش مطرح شده است. همان گونه که برای اصلاح ساختارهای اقتصادی به بهره گیری از تکنولوژی مدرن و دسترسی به بازارهای بین المللی نیاز است، برای تسریع رشد علمی کشور نیز همکاری با مراکز پژوهشی جهان اهمیت دارد. جایگاه علمی کشور را نمی توان با تعداد مقالات منتشر شده در مجلات خارجی ارزیابی کرد. متاسفانه تاکید بر انتشار هرچه بیشتر مقاله در مجلات دانشگاهی به رواج تقلب و فساد و شکل گیری موسساتی منجر شده که با دریافت پول از استادان و دانشجویان، مقاله های آنها را در مجلات کم ارزش و گاه تقلبی منتشر می کنند. با توجه به تحول سریع علوم در عرصه های مختلف، کاهش مبادلات علمی و انزوای نسبی پژوهشگران ایرانی، پیامدهای میان مدت و بلندمدت پرهزینه ای به دنبال خواهد داشت. هرچند دستیابی به مقالات در اینترنت عامل موثری برای مقابله با انزوای علمی است ولی کافی نیست. 
پژوهشگران ایرانی نباید فرصت ممتاز طرح اندیشه های متنوع در کنفرانس های معتبر و آگاهی از تحولات جدید علمی را از دست بدهند. ضروری است که دستگاه دیپلماسی کشور نسبت به برخورد منفی کشورهای مختلف برای صدور ویزا به منظور شرکت در کنفرانس های علمی به طور مشخص عکس العمل نشان دهد و در جهت حل این مشکل تلاش کند. 
                