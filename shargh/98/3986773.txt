شنبه ۹ آذر ۱۳۹۸
-----------------------------------------
سرمقاله
-----------------------------------------
چه کسی سوار کار است؟
-----------------------------------------

                    در اعتراضات اخیر نکته قابل تاملی به چشم می خورد که اغلب تحلیلگران سیاسی و جامعه شناسان مستقیم یا غیرمستقیم به آن اشاره کرده اند و آن نکته چیزی نیست مگر عدم مشارکت طبقه متوسط در این اعتراضات؛ طبقه ای که در اعتراضات 88 حضوری پررنگ داشت. تاکنون طبقه فرودست دو بار بعد از حوادث 88، در دی 96 و آبان 98 برای تحقق خواسته هایش که جنبه اقتصادی و معیشتی داشته پا به میدان گذاشته است. اگر بخواهیم نقشه تغییر نیروهای اجتماعی ایران را مصور کنیم، نیروهای تندروی داخل و خارج نقش برجسته ای در این روایت دارند. این همداستانی به گونه ای است که نیروهای تندرو داخلی و خارجی با اینکه هیچ گونه منافع مشترکی ندارند و حتی به نوعی خصم یکدیگرند، ناخواسته منافع یکدیگر را تضمین می کنند. در دی 96 و آبان 98 تنگناهای اقتصادی و بعد افزایش قیمت بنزین و تبعات آن، اعتراضات مردمی را شکل داد و فرودستان را به خیابان کشاند. این اعتراضات که با استقبال اپوزیسیون روبه رو شد، به سرعت سمت وسویی سیاسی گرفت و هر یک از جناح های اپوزیسیون در رقابت با یکدیگر برای عقب نماندن از قافله به حمایت از این اعتراضات و بهره برداری سیاسی از آن و پمپاژ اعتراضات پرداختند و این پمپاژ، ائتلافی ناخواسته و تحمیلی را رقم زد که آن را تا حدی از شمایل خود خارج کرد. به گفته میگدال «ائتلاف ها و سازش ها ممکن است نه تنها توانایی یک نیروی اجتماعی برای دستیابی به اهدافش را افزایش دهند، بلکه خود آن اهداف را نیز دگرگون سازند. همان طور که حامیان یک نیروی اجتماعی تغییر می کنند، این نیروهای [تازه به میدان آمده] نیز ممکن است پایگاه مادی و نیز ایده ها و ارزش های جدیدی را در تشکیلات خود وارد کنند». اگر بخواهیم بر این مبنا اعتراضات اخیر را روایت کنیم این صورت بندی به دست می آید: در این ائتلاف ها پایگاه اجتماعی و ایدئولوژیک نیروهای اجتماعی فرودست تغییر یافته و با این تغییر، ناخواسته اهداف و برنامه ها و اینکه فرودستان درنهایت به چه کسانی خدمت می کنند نیز تغییر پیدا می کند. از این روایت به سرعت می توان به این نتیجه دست یافت که هرگونه تغییر و اعتراضی ناممکن است. این برداشت حتی اگر قرین به واقعیت باشد که هست، نمی تواند مانع از اعتراضات و ائتلاف های ناخواسته گروه های اجتماعی شود و به یک معنا در چنین وضعیتی این دست ائتلاف ها اجتناب ناپذیر است، مگر اینکه گروه های مرجع داخلی؛ اصلاح طلبان و اصولگرایان و دیگر نیروهای مترقی و دموکراسی خواه  دست بالا را پیدا کنند. البته ناگفته پیداست که نیروهای تندرو داخلی به دلیل شرایط خاص و خصیصه های سلبی خودشان ناگزیر در این میدان بازی وارد خواهند شد؛ میدانی که اپوزیسیون آن را طراحی کرده است یا نقش فعالی در آن ایفا می کند. از همین جا به تحلیل نکته ای می رسیم که در ابتدای یادداشت از آن یاد کردیم: عدم مشارکت طبقه متوسط در دو رویداد دی 96 و آبان 98. این تحلیل به پشتوانه این برداشت صورت خواهد گرفت که ائتلاف ها بین نیروهای اجتماعی به تغییر ایده، اهداف و ماهیت این گروه ها می انجامد. اپوزیسیون با درک این مهم با ایجاد اتحادی ناخواسته با نیروهای اجتماعی تندرو ایران تلاش کرد تا نیروی اجتماعی قدرتمندی را که همواره در سیاست داخلی ایران نقش تعیین کننده ای داشتند از کار انداخته و منفعلش کند.
 از این رو می توان ادعا کرد که شعار «اصلاح طلب، اصولگرا دیگه تمومه ماجرا» بیش از آن که برای اصولگرایان طراحی شده باشد، برای خنثی سازی تاثیرات اجتماعی اصلاح طلبان تدارک دیده شده است. شعاری که هدفش یکسان سازی منتقدان حکومت و حامیان پروپاقرص آن بود، از هژمونی اصلاح طلبان در طبقه متوسط کاست و با شوربختی باید گفت عدم تحقق وعده های دولت روحانی و همداستانی و اصرار مخالفان داخلی و خارجی اصلاح طلبان در نشان دادن ضعف های آنان ضربه سنگینی به جایگاه اصلاح طلبان وارد کرد. هدف این نوشته دفاع از اصلاح طلبان و عملکردشان نیست، بلکه به این نکته اشاره می کند که با تضعیف گفتمان اصلاح طلبی و پتانسیل سیاسی آن برای تغییر، طبقه متوسط ایران آسیب جدی خواهد دید. طبقه ای که همواره در تغییرات سیاسی و اقتصادی ایران نقش موثری را ایفا کرده است، درست همان طور که «مارکس» خاصه در «مانیفست» طبقه متوسط را توصیف کرده است: «بورژوازی حتی در زمین آگاهی بخشی سیاسی نیز موفقیت های چشمگیری داشته است. اوست که باعث شده تمامی آن سلطه هایی که پنهان بودند و مبارزه علیه شان دشوار، شفاف شوند». طیف گسترده ای از جامعه 83 میلیونی ایران را طبقه متوسط شکل می دهد. طبقه ای که ازقضا گستردگی دیدگاه های سیاسی و منافع متکثری دارند. بازاریان سنتی، پیشه وران، مدیران و کارمندان میانی دولت و تعداد بسیاری از افراد دستگاه های آموزشی و دانشگاهی بخش نه چندان بزرگی از طبقه متوسط هستند. طبقه ای که به قول «پرودن» در بطن آن اندیشه آزادی زنده و پویاست. طبقه ای که عقل آینده نگر دارد و با وجود اینکه از سوی طبقات فرودست و اغنیا پس زده می شود اما دل و عقل کشور است. پس بی دلیل نیست که اصلاح طلبان به واسطه اثرگذاری شان در این طبقه مورد حملات مخالفان قرار می گیرند. همین حملات داخلی و خارجی و البته عملکرد خودشان  است که از نفوذ آنان در این طبقه کاسته و به جرئت می توان گفت که دیگر هژمونی سابق را ندارند. اما در وضعیت موجود تضعیف اصلاح طلبان بیش از آن که به ضرر آنان تمام شود که می شود، به ضرر جامعه سیاسی است. اینک طبقه متوسط ایران به واسطه همین تخریب ها بی سر شده است. اصلاح طلبان و طبقه متوسط توان اثرگذاری شان را از دست می دهند، خاصه طبقه متوسط که نمی توان آن را با پمپاژهای سیاسی و بهانه های اقتصادی به راحتی به میدان کشید و از آن بهره برداری کرد. به طور تاریخی طبقه متوسط منافع خودش را خوب تشخیص می دهد تا حدی که همواره به خاطر همین شناخت منافعش مورد طعن و تحقیر بوده است. به گفته مارکس «همه طبقات برای منافع خود می جنگند، ولی این را نیز دارند که منفعت خود را به جای منفعت عمومی جا بزنند». اکنون همین تعارض منافع است که جامعه سیاسی و نیروهای اجتماعی آن را شکل می دهد. اصولگرایان با بخش کوچکی از طبقه سنتی درصددند اصلاح طلبان را از میدان سیاست به در کنند. غافل از اینکه تضعیف مصلحان اجتماعی شاید در کوتاه مدت به نفع آنان باشد، اما در درازمدت بیش از هر جناحی به ضرر آنان و کشور خواهد بود. پس از این منظر، حمله به اصلاح طلبان به بهانه «بیانیه 77نفر» خسارت بار است. در غیاب حداکثری اصلاح طلبان بخشی از طبقه متوسط هم از کار خواهد افتاد و این ناکارآمدی در صورتی می توانست به نفع جریان های اصولگرا باشد که آنان از هژمونی قابل توجهی در میان فرودستان برخوردار بودند که وقایع اخیر این را نشان نمی دهد. پس اصولگرایان ناگزیر، به دلیل پمپاژهای بیرونی رودرروی کسانی قرار گرفته اند که دولت متبوع آنان را روی کار آورده اند. شاید این رودررویی بیش از هر چیز از غیاب طبقه متوسط بروز پیدا کرده است. تاریخ اعتراضات اجتماعی نشان داده مصلحان و طبقات میانی جامعه کمتر میل به خشونت دارند و به دشواری می توان از آنان در سناریوهای خشونت بار بازی گرفت. طبقه متوسط حایلی میان حکومت و طبقات فرودست است و بخش بسیاری از این طبقه می توانند مطالبات طبقات فرودست را به شیوه ای مدنی راهبردی کند. خاصه اینکه به لحاظ اقتصادی و وضعیت معیشتی فاصله چندانی بین طبقات متوسط و فرودست وجود ندارد و فاصله میان آنان بیش از هر چیز در شیوه دستیابی به مطالبات است. بی سرسازی طبقه متوسط، آن را به انفعال می کشاند و در انفعال طبقه متوسط طبقه فرودست نیز بی سر خواهد شد و معلوم نیست چه کسی در آینده سوار کار خواهد شد!
                