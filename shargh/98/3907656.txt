یک‌شنبه ۵ خرداد ۱۳۹۸
-----------------------------------------
حرف اول
-----------------------------------------
سخنگویی دولت و الزامات آن
-----------------------------------------

                    یکی، دو هفته دیگر دولت اعتدال حسن روحانی وارد هفتمین سال خود می شود. فارغ از نوع عملکرد دولت در این سال ها و نقاط مثبت و منفی که به آن نسبت می دهند، شاید یکی از برجسته ترین نقاط ضعف دولت که در این مدت همواره به آن انتقاد شده بخش ارتباط دولت با رسانه بوده است؛ قسمتی که بارها از سوی اهالی رسانه، روزنامه نگاران و منتقدان به آن اعتراض و انتقاد شده و البته وقعی هم به آن نهاده نشده است. عدم انسجام میان تیم ها و نقشه راه بخش روابط عمومی اطلاع رسانی و سخنگویی دولت فضایی را دامن زد که نقاط ضعف دولت بیش از آنچه هست، نمود پیدا کرده و در این میان همیشه آنچه از نگاه رسانه و افکار عمومی مغفول ماند، اقدامات مثبت و شایان توجه دولت بود. تا جایی که به قول یکی از استادان برجسته علوم ارتباطات «این دولت ناتوان ترین دولت پس از انقلاب در دفاع از عملکرد خودش بوده است».
در این میان مهم ترین بخش ارتباط با رسانه دولت که آن را ویترین دولت هم می توان خواند، بخش سخنگویی دولت است. قسمتی که به نظر می رسد ضعیف ترین ضلع این مثلث ناهماهنگ بوده است.
عدم تسلط به فضای رسانه و نوع تعامل با آنها از یک سو، نگاه مدیریتی غیررسانه ای به این بخش از سمت دیگر و البته نگاه غیرکارشناسی دولت به این قسمت به عنوان بخش فرعی و غیرمهم دولت و انتصاب افراد چندشغله در راس آن همه و همه موجب نارضایتی و سوءتفاهمات رسانه ای شده بود و این گونه بود که ضرورت حضور یک چهره کاربلد، رسانه ای، علمی و درس خوانده در این حوزه همواره احساس شده است. خبر انتصاب علی ربیعی به عنوان فردی آشنا با حوزه رسانه و مدیریت آن در چنین شرایطی (هرچند بسیار دیر) می تواند نویدبخش تحول در بخش رسانه و اطلاع رسانی دولت باشد.
سابقه حضور نگارنده در کلاس درس «مدیریت رسانه» ایشان شاهدی بر این مدعاست؛ چه در روزگارانی که چهره های علمی به خاطر اختلاف نظر سیاسی و فضای بسته ای که ایجاد شده بود، مجال حضور در دانشگاه ها و مراکز علمی را برای بیان نظرات و دیدگاه های خود نداشتند، استاد چهره های شاخص در عرصه مدیریت رسانه از گرایش های مختلف را در هر جلسه کلاس برای انتقال تجربیات و نکات مهم، میهمان کلاس درسش می کرد تا دانشجویان ضمن استفاده از فرصت کسب علم و تجربه صاحب نظران و نخبگان عرصه رسانه با تنوع و تکثر دیدگاه ها در این حوزه آشنا شده و اهمیت بهره بردن از مشارکت جریان های مختلف در عرصه رسانه و ضرورت گفت وگو میان نخبگان و جامعه را دریابند. 
سخنگوی دولت باید با بخش های مختلف مرتبط با رسانه و نوع ارتباطات مردم و همچنین ساختار حاکمیت آشنا بوده و ارتباط با اقشار مختلف جامعه را نیز دنبال کند. 
همچنین در کنار این انتخاب انسجام در مدیریت بخش های مختلف اطلاع رسانی، ارتباطات و روابط عمومی های دولت هم تقویت شود و از طرف دیگر ربیعی به عنوان یک فرد رسانه خوانده برقراری ارتباط مستمر با بدنه رسانه و روزنامه نگاران و توجه خاص و ویژه به فضای مجازی و چندرسانه ای را مدنظر قرار دهد که در غیر این صورت، اتفاق خاصی رخ نخواهد داد. 
امید است این انتصاب زمینه ساز تحقق کامل ایده «گفت وگوی اجتماعی» (که زمانی خود او طراح آن در وزارت کار، تعاون و رفاه اجتماعی بود)، با نگاه به همه گرایش ها و ایجاد پل ارتباطی میان مردم و دولت باشد؛ چراکه این روزها علاوه بر دولت، رساندن صدای اقشار مختلف جامعه به ساختار رسمی نیز یک نیاز کلیدی است.
                