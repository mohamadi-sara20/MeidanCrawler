یک‌شنبه ۱۸ فروردین ۱۳۹۸
-----------------------------------------
یادداشت
-----------------------------------------
سیل و منافع ملی
-----------------------------------------

                    کشور در روزهای پایانی سال 97 و روزهای آغازین سال 1398 با سیل سهمناکی در شمال، شمال شرق و غرب و جنوب غرب مواجه شد که پدیده ای بی سابقه در سال ها و دهه های گذشته از نظر ابعاد، حجم و وسعت جغرافیایی مناطق درگیر آن بود. بخش درخورتوجهی از استان های گلستان، خراسان شمالی، مازندران، لرستان، فارس، خوزستان، ایلام، کرمانشاه، همدان، کردستان، چهارمحال وبختیاری، بویراحمد و چند منطقه و استان دیگر درجاتی از مواجهه با سیل را تجربه کردند و خسارات قابل توجهی بر منازل مسکونی، زیرساخت های ارتباطی، جاده ها، پل ها، تاسیسات برق و آب، مخابرات و زمین های کشاورزی و دامداری ها تحمیل شد. سیل اخیر بیش از پیش آسیب پذیری کشور در برابر مصائب جمعی و بلایای طبیعی را نمایان کرد و البته نشانه های زیبایی از همدلی و همبستگی ملی را نیز به همراه داشت.
1- بیش از هر موضوع دیگری سیل اخیر نشان داد کل کشور تا چه حد در برابر بلایای طبیعی آسیب پذیر است. سیل به روشنی نمایان کرد که بی توجهی و کم توجهی مزمن و چند دهه رعایت نکردن اصول بدیهی در همسازی با طبیعت تا چه میزان کشور را آسیب پذیر کرده است. سیل گسترده اخیر روشن تر از همیشه گفت اگر بی آبی و خشک سالی بلایی بزرگ است اما برای کشور باران فراوان هم می تواند خسارات بزرگی در پی داشته باشد. این پدیده به صراحت می گوید در کنار سیاهه بزرگی از مسائل ریز و درشت کشور، انبوهی از مسائل زیست محیطی بر شانه کشور سنگینی می کند. اگر بخشی از بستر رودخانه های کشور به جاده، خیابان، منزل مسکونی و تاسیسات شهری و روستایی بدل شده و در این ساخت وساز مهر موافقت نهادها و سازمان های دولتی و حاکمیتی را هم دریافت کرده است، تاثیر خود را در سیلاب های اخیر نشان می دهد. سیل اخیر می گوید کشور در دهه های گذشته با مدیریت ناکارآمد منابع طبیعی و زیست محیطی خود نه تنها نتوانسته از سرمایه های طبیعی و زیست محیطی اش مراقبت کند بلکه ضربات مهلکی بر محیط زیست، جنگل ها و مراتع و بستر رودخانه ها وارد کرده است.
سیل گسترده اخیر می گوید فرهنگ سازی و آموزش های عمومی لازم برای مراقبت از محیط زیست صورت نگرفته و قوانین لازم تدوین نشده است. ما در اجرای قوانین موجود موفق نبوده ایم. سازمان های ذی ربط در جایگاه قانونی خود قرار نداشته و گروهی فراتر از قوانین موجود حواشی رودخانه ها و بستر رودخانه ها را مورد تجاوز قرار داده اند و آبخیزداری به اندازه کافی مورد توجه نهادهای قانونی و اجرائی کشور نبوده است. سیل اخیر می گوید مدیرت منابع طبیعی کشور نتوانسته به اندازه کافی از منابع طبیعی محافظت کند. همچنین سیل اخیر می گوید لایروبی رودخانه های کشور اولویتی اساسی است. 
بی توجهی به لایروبی می تواند عواقب زیادی برای شهروندان داشته باشد. تا جایی که بعد از سه هفته از سیل گلستان هنوز آب گرفتگی شهرهای گمیشان و آق قلا برطرف نشده است. 
2-سیل اخیر البته وجوه دیگری هم دارد. گستردگی سیل در استان های مختلف کشور نشان داد بیش از هر زمان دیگری کشور نیازمند مدیریت بحران یکپارچه، تخصصی و کارآمد است که بتواند ضمن هماهنگ سازی دستگQاهQیدگان یاری برساند. ایران همواره در معرض بلایای طبیعی مانند زلزله و سیل است. مقابله با این بلایا و پیامدهای سهمناک آن نیازمند دخالت نهادها، سازمان ها و دستگاه های متنوع و مختلف اعم از کشوری و لشکری است و مدیریت متمرکز و واحد بحران یکی از مهم ترین پیش نیازهای مدیریت بحران است. چرا تاکنون نهاد قانون گذاری نسبت به این مهم یعنی تدوین قانون برای متمرکز کردن مدیریت اقدام لازم را در دستور کار قرار نداده است؟ ناهماهنگی دستگاه های امدادرسان به جز اتلاف منابع ملی هیچ آورده ای برای منافع ملی در پی نخواهد داشت.
3- آموزش تخصصی دستگاه های متولی کشوری و لشکری برای مقابله با پیامدهای سیل، زلزله، آتش سوزی و سایر بلایای طبیعی یکی از نیازمندی های دائمی و اساسی کشور است. مهارت مقابله با سیل نیازمند آموزش ها، تجارب و تمرین های فراوانی است که به سادگی میسر نمی شود. آیا در این باره نیز توانسته ایم گامی جدی به پیش برداریم؟ این مهارت ها اعم از نجات و امداد فردی تا سامان دهی و نظم دهی فوری به ارائه خدمات و کمک ها یا واکنش سریع به بلایا و آمارگیری سریع انسانی و خساراتی و نیز حفظ امنیت مال و اموال مردم و جلوگیری از سوءاستفاده های سودجویان از مهم ترین اقدامات ضروری پس از هر حادثه طبیعی است؛ دراین باره دستاوردهای ما چیست؟
4-سیل اخیر از زوایه دیگری هم قابل تامل است. تلاش دستگاه های مسئول کشوری و لشکری برای یاری رسانی به مردم آسیب دیده ستودنی است. بخش مهمی از امکانات کشور برای یاری مردم آسیب دیده بسیج شد و خدمات فراوانی هم در مقیاسی ملی صورت گرفت تا میزان آسیب ها به حداقل برسد. مدیران ارشد اجرائی و قانون گذار کشور و نیز فرماندهان لشکری هم با حضور میدانی در مناطق سیل زده از نزدیک به مدیریت بحران پرداختند. این واکنش ها امری مثبت، سازنده و امیدبخش است اما متاسفانه برخی اقدامات برای جناحی کردن یا فرصت طلبی برای مقابله جناحی امری مذموم و ناپسند بود که کم و بیش خود را در فضای عمومی نمایان کرد. برخی رسانه های پربیننده مانند رسانه ملی نیز گاه وارد این رویکرد شدند که مضار آن بر اهل خرد روشن است. برجسته کردن خدمات یک گروه دولتی یا لشکری و تحقیر گروه دیگر منطبق با کدام مصلحت عمومی است؟ در مصائب جمعی جامعه آسیب دیده در شوک ناشی از مواجهه با سیل و زلزله مستعد نارضایتی جدی ناشی از بزرگی حادثه است. آیا در چنین وضعیتی تحقیر، تمسخر و حمله به دستگاه ها و سازمان های مختلف امدادرسان می تواند منافع جناحی و سیاسی در پی داشته باشد؟ یا اینکه وحدت و همبستگی ملی را نشانه خواهد گرفت؟ آیا بهره برداری جناحی از سیل و زلزله خسارت های وارده بر جامعه هدف را جبران می کند؟ یا منافع ملی را قربانی می کند؟
5-بسان زلزله سرپل ذهاب سیل اخیر نیز بار دیگر همدلی و همنوایی ملی را به رخ جهانیان کشاند. یاری ملی به سیل زدگان منحصر به استان و شهرستان خاصی در گستره ایران بزرگ نبود؛ جای جای ایران با قربانیان سیل ابراز همدردی کرد. جای جای ایران با کمک های نقدی و کالایی خود به یاری هوطنان پرداخت. سرمایه اجتماعی تولیدشده در این سیل یکی از کارکردهای رویداد ناخوشایند سیل اخیر است که باید قدردان آن باشیم. اگر زلزله زده ثلاث باباجانی برای یاری هموطن سیل زده گلستانی خود اقدام می کند، اگر هموطن شیرازی سیل زدگان را رایگان به منزل مسکونی خود دعوت می کند و اگر گروهی با پای پیاده به روستاهای دورافتاده لرستان برای رساندن آذوقه اقدام می کنند، باید قدرشناس این نیک اندیشی و ملی اندیشی در سطح عمومی و کشوری بود. سیل نشان داد غمخواری و همدردی آحاد شهروندان ایرانی با  هموطنان آسیب دیده از بلایای طبیعی را حد و مرزی نیست. سرمایه ای بزرگ در این رویکرد ملی نهفته است. در سال جدید بیش از گذشته از این میراث و سرمایه اجتماعی باید مراقبت و قدرشناسی کرد.
                