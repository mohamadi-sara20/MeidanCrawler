پنج‌شنبه ۱۴‌شهریور ۱۳۹۸
-----------------------------------------
حرف اول
-----------------------------------------
«ظهور یک اختلاف»
-----------------------------------------

                    نویسنده این نوشتار، سال گذشته در مقالات چاپ شده ای به عناوین «شکاف در یک اتحاد» و «الازهر در میانه میدان قدرت» به تفاوت اهداف و تناظر منافع بین امارات و عربستان در یمن پرداخته بود. اکنون اختلاف بین نیروهای یمنی نزدیک به امارات (جنوبی ها) و نیروهای دولتی منصور هادی با شدیدترین شکل موجود علنی شده است! امروز اهداف «امارات» در جنگ یمن به شکلی مشخص حاصل آمده است؛ موفقیتی برای بن زاید که خنجر تدبیر و سیاستش را بر پشت بن سلمان مغرور و جوان فرو کرد! تجزیه طلبان جنوب یمن (مورد حمایت ابوظبی) قصر معاشیق، مقر دولت مورد حمایت سعودی را تسخیر کرده اند. بسیاری از نیروهای دولتی یا تسلیم یا به تجزیه طلبان پیوسته اند. امارات اکنون در آستانه تجزیه یمن به شکل کم نظیری -در ورای ظرفیت های طبیعی ژئوپلیتیک خود- به نقطه سیادت ژئواستراتژیک و شبه هژمونیک در استیلا بر بنادر حوزه دریای سرخ نزدیک شده است. شاید بتوان الگوی توسعه اقتدار و سلطه دریایی امارات متحده عربی را در مقیاس تاریخی با امپراتوری های دریایی - تجاری اروپایی مانند پرتغال قرن 15 میلادی مقایسه کرد؛ سرزمینی کوچک با ثروتی افسانه ای و نیروی دریایی مقتدری که می تواند حامی ناوگان عظیم تجاری آن باشد.تحقق افسانه دستیابی به هژمونی در جهان عرب برای سعودی، امروز دست نیافتنی تر از هر زمان شده، آرزوهای آشفته و افسارگسیخته شاهزاده جوان به مانعی ستبر از برنامه ریزی استراتژیک و حساب شده اماراتی برخورد کرده است؛ این بازی برای امارات یک بازی دو سر برد یا به قول عرب ها ‏«احدی الحسنیین» است! ابوظبی برای دهه ها (از زمان اتحاد مجدد یمن) حامی رهبران درمانده جنوب بوده است. امارات همواره استان های جنوبی و شرقی یمن را مجالی برای تقویت مشی مذهبی ضد وهابیت سعودی دانسته و در تلاش برای تقویت بازوهای خود در این استان ها کوشیده و در این راه از روابط مستحکم خود با صوفی های حضر موت بهره ها برده ‎و برای اعزام شیوخ این مناطق به الازهر تسهیلاتی ارائه کرده و هم زمان برخلاف سیاست سعودی با اخوان و القاعده یمن درگیر بوده است؛ بخشی از یمن (اهالی جنوب) همواره امارات را مامن و یگانه پناه هویت خود یافته اند.
 اکنون اگر جنوبی ها در این مقطع به استقلال برسند، نخستین دولت «کاملا وابسته به ابوظبی» در سرتاسر جهان عرب و منطقه تاسیس خواهد شد که دستاوردی بنیادین برای تحکیم نفوذ ابوظبی در جهان عرب خواهد بود.
‏با توجه به وجود حوثی ها به عنوان دشمن مشترک، بسیار نابخردانه است که در این مقطع عربستان به یک درگیری داخلی در جبهه متحد خود دست بزند؛ ولی حتی اگر هم سعودی با سرکوب خشن و خونین این نیروها را سرکوب کند و جنوب به استقلال نرسد، جنوبی ها بار دیگر می بینند که تمام جهان پشت آنها را خالی کرده و فقط ابوظبی حامی آنهاست. آرمان استقلال، همواره بزرگ ترین سرمایه اجتماعی و عامل انگیزش برای تبدیل آنها به نیروهای «نیابتی» انحصاری امارات در معادلات منطقه خواهد شد. در کوتاه مدت احتمالا اماراتی ها با عقب نشینی مختصر، خشم افسار گسیخته سعودی را کنترل خواهند کرد و با تانی به تحکیم موقعیت خود خواهند پرداخت.
به هرحال الگوی موفق ایران در استفاده از نیروهای نیابتی و حضور هویتی در عمق استراتژیک برای ابوظبی سرمشق مهمی بوده است. این موضوع یکی از محور های رقابت منطقه ای برای سال های پیش رو خواهد بود. ابوظبی تلاش موفقی را از مدت ها قبل برای برساختن هویت طریقت احمدیه بدویه در برابر هویت وهابی سعودی و قطری و پر رنگ کردن -دوباره- نماد الازهر در برابر مدینه و مدرسه آل محمود دوحه، آغاز کرده بود که امروز میوه هایش به ثمر نشسته است.
اکنون روشن است که به لحاظ تحولات ژئواستراتژیک، عمده کشورهای عربی شورای همکاری خلیج فارس، اعم از عربستان، قطر و امارات از آستانه بازنگری دکترین امنیت ملی خود گذشته اند و وارد دوران جدیدی شده اند؛ دورانی که شاید مشخصه پر رنگ آن رقابت برای در دست گرفتن نوعی از رهبری بر محور پان عربیسم در جهان عرب از سویی و نفوذ به کشورهای اسلامی با تکیه بر محورهای نوینی از هویت مسلمانی از سوی دیگر باشد.
به گمانم؛ درک این موضوع از سوی استراتژیست های ایرانی، برای طراحی یک سیاست منطقه ای متعادل، اساسی است.
                