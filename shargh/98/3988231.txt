سه‌شنبه ۱۲ آذر ۱۳۹۸
-----------------------------------------
حرف اول
-----------------------------------------
توجه به معلولان شاخص کیفیت جامعه
-----------------------------------------

                    در سال های اخیر طراحی فضاهای در دسترس برای همگان که ذیل گفتمان حقوق شهری و حق شهروندی رده بندی می شود، از مهم ترین دغدغه های مدیران شهری بوده است. باوجوداین سیاست های تدوین شده و کوشش های انجام گرفته برای دسترسی و زیست پذیرکردن فضای شهری، تا رسیدن به نقطه مطلوب فاصله زیادی دارد. دراین بین توجه به حقوق گروهی از شهروندان که نقص ها، محرومیت ها و مشکلات خاصی دارند و به حمایت مضاعف نیاز دارند، از بدیهیات انسانی و قانونی است که مسئولان شهری بنا بر جایگاه حقوقی و شان نمایندگی از سوی مردم موظف به پیگیری آن هستند. اهمیت و اعتبار این موضوع تا جایی است که امروزه در جهان کیفیت جامعه را با چگونگی رفتار آن با آسیب پذیرترین شهروندان اندازه گیری می کنند. بدیهی است که امکانات حرکتی و سهولت در تردد و رفت وآمد در درون فضاهای سخت و زمخت شهری ارتباط مستقیمی با ارتباط و تعامل انسانی و آرامش و امنیت روحی و روانی در فضای شهری دارد و بی توجهی و اهمال نسبت به آن مشکلات معلولان را مضاعف خواهد کرد که بدون تردید ناقض حقوق شهروندی است. حق دسترسی به فضاهای شهری و تسهیل تردد در آن از جمله حقوقی است که شهروند بر شهر و جامعه بر مدیران دارد. حال آنکه قشری از شهروندان مانند جانبازان و معلولان جسمی و حرکتی ضمن برخورداری از این حق مشروع و قانونی بر خلاف سایر شهروندان در نبود «تسهیل» و «دسترسی» به عنوان دو ویژگی فضای مطلوب شهری به دلیل نامناسب بودن فضای شهری با توجه به محدودیت های جسمی و حرکتی خود، با دشواری های بیشتری روبه رو می شوند. این در حالی است که معلولان خواستار تمایز با دیگر افراد جامعه نیستند و مهم ترین مطالبه و خواسته این شهروندان در حوزه شهری، تسهیل تردد آسان در سطح شهر است تا بتوانند با دیگر افراد جامعه ارتباط برقرار کنند، به تحصیل بپردازند، اشتغال داشته باشند و به یک معنا به زندگی عادی خود ادامه بدهند. کرامت و آسایش معلولان برای تداوم زندگی شهری باکیفیت، مهم ترین اقدامی است که این روزها باید به آن توجه شود و برای تحقق حداکثری آن برنامه ها و سیاست های علمی و تسهیل گرانه در دستور کار مجموعه مدیریت شهری قرار گیرد.
 بخشی از مشکلات این شهروندان نامناسب بودن مسیر پیاده روها، فضای ترمینال ها، وضعیت حمل ونقل درون شهری، ورودی بانک ها، فقدان سرویس های بهداشتی مخصوص معلولان، پارکینگ خودروی مختص آنها و آسانسورها است که نه تنها ناقض حق شهری و حقوق شهروندی است بلکه معیار و شاخصی برای ارزیابی های منفی از توانایی و اراده مدیران برای دستیابی به استانداردهای جهانی و مطلوب اداره شهر ها محسوب می شود. برای رفع این مشکلات از ابتدای شکل گیری شورای پنجم شهر تهران در بودجه سالانه، ردیفی برای تسطیح و مناسب سازی معابر و فضای عمومی شهر برای سهولت تردد معلولان در نظر گرفته شده است و با توجه به افزایش قیمت بنزین که این روزها زندگی مردم و اقتصاد خانواده ها را با چالش هایی مواجه کرده است، پیگیری ها و تلاش هایی در جهت کاهش مشکلات و نیز تامین نقدینگی مورد نیاز سرویس های مدارس کودکان استثنائی برای خدمت رسانی مطلوب، منظم و بدون وقفه صورت گرفته است. معتقدم باید اهتمام و توجه شهرداری تهران به تسهیل و تسریع خدمت رسانی به معلولان و کم توانان جسمی و حرکتی بوده و این موارد باید از مهم ترین سیاست های مدیران شهری و نمایندگان مردم در شورای شهر تهران باشد.
                