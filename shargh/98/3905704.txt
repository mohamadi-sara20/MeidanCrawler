سه‌شنبه ۳۱ اردیبهشت ۱۳۹۸
-----------------------------------------
یادداشت
-----------------------------------------
سیل 2007 انگلیس و سیل ایران
-----------------------------------------

                    پس از سیل در استان های گلستان، لرستان و خوزستان مطالب زیادی درباره نحوه پیشگیری از وقوع سیل، کم کردن خسارات سیل و همچنین اداره کردن بحران پس از وقوع سیل منتشر شده است. این مطالب اغلب همراه با عکس و فیلم از کشورهای دیگر و به ویژه کشورهای دارای سیستم های پیشرفته مقابله با سیل همراه بوده است. این نوشته ها در موارد زیادی با این پیغام همراه بوده که به طور مثال کشورهای دیگر در امر جلوگیری و اداره بحران از ما جلوترند و ما عقب مانده هستیم و مقصر این یا آن مقام یا اداره است و مطالبی از این دست در فضای مجازی و حتی در مطبوعات کم نبوده است. در بیشتر این مقالات و نوشته ها حقایق و اطلاعات بسیار جالب و آموزنده ای وجود دارد؛ اما به نظر نگارنده این سطور، این اطلاعات قبل از آنکه موجب مقایسه و کم خودبینی ما بشود، باید مشوق و محرکی باشد برای فراگیری و کسب تجربه از این حوادث؛ حوادثی که در داخل کشور اتفاق می افتند یا ممکن است در سایر کشورها اتفاق افتاده باشند.هدف از این نوشته یادگیری از تجربیات سیل در کشور انگلستان است.در سال 2007 سیل بزرگی در مناطقی از انگلستان جاری شد که خسارات و تلفات زیادی به بار آورد (13 نفر کشته، تخریب حدود 48 هزار واحد مسکونی و هفت هزار واحد تجاری و خسارت مالی حدود سه میلیارد پوند).از آنجا که انگلستان جزء کشورهای باران خیز دنیا محسوب می شود، شاید به نظر عجیب بیاید که بررسی های به عمل آمده پس از این سیل نشان داده که سیستم پیشگیری و جلوگیری از سیل در این کشور اروپایی و از خیلی جهات پیشرفته دارای نواقص اساسی بوده است. کمیته بررسی در گزارش نهایی خود پیشنهادهای مهمی را در راستای رفع این نواقص ارائه کرده که مطالعه و بررسی آنها می تواند کمک و راهنمای مهمی در راستای بهینه سازی سیستم جلوگیری و مقابله با خسارات وارده از سیل در کشور ما یا هر کشور دیگری باشد.البته انگلستان هنگام وقوع سیل برنامه و سیستمی برای جلوگیری از آن و همچنین اخطار به شهروندان در معرض سیل داشته است؛ ولی این سیستم شامل همه انواع مختلف سیل نبوده است. برای روشن شدن مطلب بد نیست اشاره ای به انواع مختلف سیل داشته باشیم.طبق نظر برخی از کارشناسان آب می توان سیل ها را از نظر منشا پیدایش به چهار دسته کلی تقسیم کرد:
1- سیل های ناشی از طغیان رودخانه ها یا river flooding 
2- سیل های ناشی از طغیان دریاها و از جمله سونامی یا coastal flooding
3- سیل های ناشی از جریان آب های سطحی یا surface water flooding 
4- سیل های ناشی از جریان آب های زیرزمینی یا groundwater flooding 
البته این عوامل چهارگانه تاثیر مستقیم و متقابلی بر یکدیگر دارند و در اغلب موارد ترکیبی از آنها در پیدایش سیل نقش بازی می کنند. به طور مثال ارتفاع آب بالا آمده در رودخانه بر سیستم دفع آب های سطحی تاثیر منفی می گذارد و همچنین یک سیستم دفع آب های سطحی موثر و کارآمد که آب های سطحی را با سرعت به رودخانه تخلیه می کند، می تواند در تسریع طغیان رودخانه در پایین دست تاثیرگذار باشد؛ ولی معمولا یکی از عوامل نقش عمده و اصلی را در ایجاد سیل برعهده دارد. سوال این است که سیل سال 2007 انگلیس از کدام نوع بود و چرا سیستم پیش بینی و اخطار موجود درست کار نکرد؟میزان بارندگی در سه ماه متوالی می ، ژوئن و جولای 2007 بسیار زیاد و بین 175- 195 درصد بیش از حد متوسط یا معمول بارندگی این ماه ها بوده است.به این ترتیب بالاترین میزان بارندگی در این سه ماه (مجموعا) در تاریخ بارندگی کشور انگلیس به ثبت رسید. بد نیست بدانیم که آمار ثبت شده میزان بارندگی در انگلیس از سال 1776 موجود است. عامل اصلی پیدایش سیل این بار اشباع شدن زمین و ناتوانی سیستم دفع آب های سطحی بود که آن هم به علت بارندگی زیاد و متداوم اتفاق افتاد. البته رودخانه ها نیز بعدا طغیان کردند و موجب خسارات زیادی هم شدند؛ ولی سیل با تجمع آب های سطحی در شهرها، حتی شهرهای دور از رودخانه ها شروع شد.اداره هواشناسی وقوع بارندگی های شدید را پیش بینی کرده بود؛ ولی ریزش باران، شدیدتر و طولانی تر از پیش بینی اتفاق افتاد. نکته اساسی و مهم تر اینکه سیستم اخطار به شهروندان که بر اساس ارتفاع آب در رودخانه ها و سواحل تنظیم شده بود (موارد 1 و 2 بالا)، به کار نیفتاد و بسیاری از مردم که در منازل مانده و شاهد بالا آمدن آب و نفوذ آن به داخل منازل خود بودند، هیچ اخطاری مبنی بر خطر سیل دریافت نکردند. 
هنگامی که این شهروندان به ارگان مسئول اعلام اخطار EA)  Environmental Agency ) زنگ زده و دلیل اعلام نشدن اخطار را می پرسیدند، جواب می شنیدند که ارتفاع آب هنوز به سطح بحرانی نرسیده و دیوارها و ابنیه محافظ کناری رودها مانع از سرریز و هجوم آب به داخل شهر خواهند بود و در نتیجه احتیاجی به اعلام خطر سیل نیست! که البته طبق دستورالعمل موجود درست هم بود؛ چون مبنای صدور اخطار بالا آمدن سطح آب در رودها و سواحل بود و نه در شهرها و منازل مردم!از طرف دیگر مقامات محلی اطلاعات لازم درباره ظرفیت سیستم دفع آب های سطحی شهرها را نداشتند و مثلا نمی دانستند کدام یک از خیابان ها و محلات زودتر از بقیه دچار آب گرفتگی خواهند شد. ضمنا مسئولی برای اعلام خطر به شهروندان در این گونه مناطق وجود نداشت. علاوه بر این نقص بزرگ، اشکالات دیگری هم وجود داشت.در بسیاری از مناطق برنامه ای برای هماهنگی گروه ها یا ستادهای مختلف بحران که در محل حاضر بودند، وجود نداشت و مشخص نبود چه کسی باید رهبری و هماهنگی را برعهده بگیرد؟آتش نشانی و گارد ساحلی و ارگان های دیگر به منظور کمک وارد مناطقی شدند (مثل حریم رودخانه ها) که در حالت عادی مجوز قانونی ورود نداشتند. کار پلیس نیز به علت نبود بعضی مجوزهای قانونی مشکل شده بود. به طور مثال پلیس نمی توانست کسی را مجبور به ترک محل کند یا از ورود او به بعضی از مناطق مورد هجوم سیل ممانعت به عمل آورد. البته پلیس می توانست از ورود وسایل نقلیه به مناطق سیل زده ممانعت کند. در این میان بخش خصوصی (غیردولتی) نقش بارزی ایفا کرد. برای مثال درحالی که سیستم لوله کشی آب آشامیدنی شهر 350هزارنفره Gloucestershire از کار افتاده بود، کارخانجات تولید آب معدنی و سایر نوشیدنی ها توانستند آب آشامیدنی مردم را تامین کنند. در مورد غذا، پتو، شمع، چراغ قوه و... نیز وضع به همین شکل بود. هتل ها، مسافرخانه ها و اماکن مشابه به زودی از مردم تخلیه شده از منازل آسیب دیده پر شد.طبق گزارش ویژه بررسی اثرات سیل تنها حدود 20 هزار از کل 55 هزار بنای آسیب دیده بر اثر طغیان رودخانه ها بوده و بقیه یعنی حدود 35 هزار واحد بر اثر سیلاب های ایجاد شده توسط آب های سطحی آسیب دیدند.تجربه سیل 2007 مسئله تشکیلات و تقسیم مسئولیت های مربوط به مدیریت سیل در انگلستان را مجددا مطرح کرد. همچنین لزوم توجه بیشتر به سیل های نشئت گرفته از آب های سطحی از نتایج مهم این بررسی است.تجربیاتی که انگلیسی ها از بررسی سیل و در زمینه های مختلف به دست آوردند و بعضا می تواند در ایران یا هر کشور دیگری مورد استفاده قرار گیرد، به طور خلاصه به شرح زیر است:
1- شناسایی حوزه های ریسک: طبق بررسی های قبلی در انگلیس سواحل و محدوده رودها از مناطق اصلی در معرض خطر سیل بودند. اکنون باید سایر مناطقی که ظرفیت تخلیه سیل را ندارند یا می توانند بر اثر بارش طولانی اشباع شده و منشا سیل شوند نیز شناسایی و به عنوان حوزه خطر در نظر گرفت. مناطق پست و بدون شیب یا با شیب کم به ویژه در معرض خطر سیل قرار دارند.
2- هماهنگی و مدیریت: لازم است که هم در سطوح منطقه ای و هم کشوری بهینه سازی در امر پیش بینی، شناسایی و اعلام خطر سیل صورت گیرد. برای مثال اعلام خطر در سطوح مختلف 1، 2، 3 یا سبز، زرد، قرمز و مشابه ایجاد شده مسئولان اعلام خطر در سطوح محلی و کشوری مشخص شده و به پرسنل آموزش و تمرینات لازم داده شود.
3- میزان بارندگی: تغییرات آب و هوایی باعث تغییرات در میزان بارندگی شده است و امکان بارندگی های شدیدتر و به تبع آن سیل های شدیدتر و با تواتر بالاتر افزایش یافته است. از طرف دیگر هدایت مسیل های طبیعی به کانال ها، ساختمان سازی در محدوده رودها، ازبین بردن جنگل ها و پوشش زمین با مصالحی مثل آسفالت و بتون نیز مزید بر علت شده است. هم اکنون در بسیاری از کشورها به ویژه در اروپا ضریب اطمینان ویژه ای در محاسبه میزان بارندگی وارد شده است. (در بعضی کشورها climate factor نامیده شده و می تواند مثلا بر حسب مورد بین 1.25 - 1.1 باشد).
4- ابنیه محافظ در مقابل سیل: نیمی از سیل بندهای حاشیه رودهای در مسیر سیل به زیر آب رفتند. این خود نشانه بارزی است از اینکه محاسبات مربوط به حداکثر ارتفاع آب رودخانه ها باید مورد تجدید نظر قرار گیرد که در ارتباط مستقیم با مورد 3 بالا است.
5- سیستم دفع آب های سطحی: شهروندان سیل زده معتقد بودند که دلیل تجمع آب، گرفتگی مجاری دفع آب های سطحی به علت عدم لایروبی بوده است. بررسی های بعد از سیل نشان داد که دلیل اصلی گرفتگی مجاری، مقدار زیاد آب جمع شده و بیش از ظرفیت این مجاری و همچنین تیر و تخته و سایر اشیای حمل شده توسط سیل بوده است. علاوه بر لایروبی و نگهداری از سیستم دفع آب های سطحی لازم است مسئولان اطلاعات کافی از ظرفیت و نقاط ضعف سیستم داشته و بدانند چه اقداماتی در رفع این نواقص قبل از سیل قابل اجراست و همچنین چه اقداماتی در مواقع بحران می توان انجام داد.
6- زمین های زیر ساخت: اکثر و یا تمامی زمین های مناسب ساخت در شهرهای بزرگ ساخته شده و شرکت های ساختمانی و همچنین مقامات مسئول پیوسته به دنبال پیداکردن زمین قابل ساخت  هستند. تضاد بین نیاز به ساخت مسکن از یک طرف و خطر ساخت وساز در زمین های پست و کم شیب از طرف دیگر در اکثر جوامع وجود دارد.
به نظر می آید راه حل میانه در انگلیس به این شکل خواهد بود که ساخت وساز در این مناطق به طور مشروط مجاز خواهد بود. سازندگان باید نشان دهند که ریسک آسیب های ناشی از سیل را به حداقل رسانده اند؛ برای مثال با نصب پنجره ها در ارتفاع معین، درهای بدون منفذ یا دیوارهای نفوذناپذیر.
7- کسب وکار، بیمه: شرکت های بسیاری در سیل آسیب دیدند. بسیاری از آنها به ویژه شرکت های کوچک و خانوادگی، نتوانستند دوباره به فعالیت خود بازگردند. تقریبا 90 درصد شرکت های کوچک فاقد بیمه مناسب جهت پوشش خسارات ناشی از سیل بودند و حتی آنهایی هم که بیمه داشتند با مشکلات دیگری مواجه شدند؛ ازجمله اینکه مدارک بیمه در سیل از بین رفته بود و این خود باعث طولانی شدن مراحل دریافت خسارت از بیمه شده بود. کشاورزان نیز از خسارت دیدگان بزرگ بودند. در عوض بعضی از فعالیت ها رونق گرفت؛ مثلا شرکت های ساختمانی، هتل ها، تعمیرکاران، رستوران های ویژه take away.
8- نیروهای داوطلب: نیروهای داوطلب در انگلیس در مناطق مختلف به درجات مختلف و بیشتر در زمینه کمک های انسانی همکاری کردند. فعالیت بعضی از این نیروها بر اقدامات خارج از کشور متمرکز شده است. با هماهنگی قبلی می توان از این نیروها در مواقع ضروری جهت کمک به داخل کشور نیز بهره گرفت.
از آنجایی که سدهای متعددی بر رودخانه های بزرگ ایران ساخته شده است، می توان با اطمینان اظهار کرد مدل های هیدرولوژیکی برای حوضه آبگیر این رودخانه ها موجود است. به روزکردن و تنظیم این مدل ها (calibration) از اهمیت ویژه ای برخوردار است. آمار واقعی مقادیر بارندگی و همچنین ارتفاع آب به دست آمده از ایستگاه های اندازه گیری در سیل های اخیر (observations) اطلاعات ارزشمندی جهت به روزکردن این مدل ها به دست می دهد. این مدل ها ابزار بسیار موثر و مفیدی جهت پیش بینی سیل های آینده خواهند بود.
                