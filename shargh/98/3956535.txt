پنج‌شنبه ۲۱‌شهریور ۱۳۹۸
-----------------------------------------
سرمقاله
-----------------------------------------
محکومانی در انتظار رسیدگی علنی منصفانه
-----------------------------------------

                    میانه های روز یکشنبه، 17 شهریور، خبر گزاری میزان به نقل از مرکز رسانه قوه قضائیه، این خبر را منتشر کرد که «آیت الله سیدابراهیم رئیسی،... رئیس قوه قضائیه درخصوص آرا صادره از سوی یکی از شعب دادگاه انقلاب در برخی از پرونده های اخیر دستور داد به سرعت و تحت نظارت رئیس کل دادگستری تهران تجدیدنظر و رسیدگی منصفانه صورت گیرد».واکنش آقای رئیسی به این احکام، اقدامی قابل تامل است که شرط توفیق آن رعایت موازین و ابعاد حقوقی در اجراست و در این صورت می تواند به اجرای قانون و عدالت و انصاف یاری رساند. برای چنین مقصودی لازم است برخی پرسش ها و ابعاد حقوقی معلوم و روشن شوند که در این دستور مسکوت اند.
1- مصادیق دستور آقای رئیسی کدام یک از آرای آن شعبه دادگاه انقلاب است؟ کدام مرجع و با چه معیاری مشخص می کند کدام پرونده و کدام حکم مشمول دستور آقای رئیس قوه است؟ کسانی که در چند هفته اخیر احکام سنگینی از «یکی از شعب دادگاه انقلاب» گرفته اند، محدود به یک صنف نیستند. زنان و مردانی هستند، بعضا بسیار جوان که برخی روزنامه نگار، برخی فعال مدنی و برخی هم کارگرند. دستور آقای رئیسی شامل چند متهم و چند پرونده است؟
2- ملاک و معیار تشخیص پرونده هایی که مشمول دستور آقای رئیس قوه قضائیه اند، چیست؟ و کدام مرجع است که باید تعیین کند کدام پرونده ها مشمول این دستور می شوند؟
3- در امور قضائی «تجدیدنظر» یک مرحله از دادرسی است که قوانین و مقررات خاص خود را دارد. قاعدتا مقصود جناب آقای رئیسی از عبارت «...تجدید نظر... صورت گیرد» این نیست که دستور داده باشند حتما براساس این دستور از همین حالا آن احکام بدون تشریفات قانونی تجدیدنظر تغییر کنند. چنین تصمیمی فقط در صلاحیت دادگاه تجدیدنظر است که پس از تشریفات قانونی و بررسی پرونده انجام می شود. در این صورت، روشن است همه کسانی که مشمول این دستور می شوند یا نمی شوند، خودشان بعد از ابلاغ رای به طور طبیعی تجدیدنظرخواهی کرده یا خواهند کرد. رسیدگی به حکم در مرحله تجدید نظر، یکی از مراحل عادی دادرسی است که در روال معمول انجام می شود. با درنظرگرفتن این مقدمات و توجه به تاکید این دستور بر «رسیدگی منصفانه»، لاجرم این گونه فهم می شود که در مرحله تجدیدنظر اصول رسیدگی منصفانه که در ادامه توضیح داده خواهد شد، رعایت شود.
4- نظارت آقای رئیس کل دادگستری تهران به چه معناست؟ حدود اختیارات روسای کل دادگستری استان ها در قانون مشخص است. اما در هرحال در یک پرونده، قاضی مستقل است و هیچ کس نمی تواند در کار قضائی او دخالت کند. البته در این بحث تعیین شعبه تجدیدنظر و ارجاع این پرونده هاست؛ آیا این امکان وجود دارد که رسیدگی به پرونده های مشمول این دستور به شعبه هایی ارجاع شوند غیر از چند شعبه متداول تجدیدنظر که معمولا آرای آن «یکی از شعب دادگاه انقلاب» به آنها ارجاع می شوند.
5- اما جان کلام در دستوری که از سوی آقای رئیسی صادر شده در عبارت «رسیدگی منصفانه» نهفته است. در قانون آیین دادرسی کیفری ایران بسیاری از اصول دادرسی منصفانه وجود دارد.
اگر در این پرونده ها و هر پرونده کیفری، این قانون به درستی اجرا شود و اگر مواد قانون مجازات اسلامی مطابق با اصول اولیه حقوق جزا در مورد متهمان این پرونده ها تفسیر شوند، می توان گفت تا حدود زیادی دادرسی منصفانه تحقق یافته است. برخی از موازین مهم دادرسی منصفانه اینهاست:
الف) اصل برائت؛ تا کسی جرمش به قطعی اثبات نشده، بی گناه است.
ب) بی طرفی دادگاه؛ دادگاهی که به پرونده رسیدگی و حکم صادر می کند باید از هر نظر نسبت به متهم بی طرف باشد و نسبت به او پیش داوری نداشته باشد. قاضی دادگاه باید بدون هرگونه جانبداری اعتقادی یا سیاسی یا فرهنگی به پرونده رسیدگی کند. تبعیض قائل نشود و متهم را از امکانات دفاعی خود محروم نکند.
ج) دسترسی آزاد متهم به وکیل؛ متهم باید بتواند وکیلی را که خود مایل است انتخاب کند و دفاع از خودش را به او بسپارد.
د) دسترسی وکیل به پرونده و حضور در مراحل رسیدگی؛ وکیل متهم باید به پرونده دسترسی داشته باشد، آن را بخواند، از آن یادداشت یا تصویربرداری کند و نهایتا دفاعیات خود را تنظیم کرده و در دادگاه از موکل خود دفاع کند.
ه) علنی بودن دادگاه؛ علنی بودن محاکمات از مهم ترین معیارهای دادرسی منصفانه است؛ یعنی افراد و به ویژه خبرنگاران باید بتوانند در دادگاه حاضر شوند و تمام مراحل دادگاه را از نزدیک ببینند و افکار عمومی را از آن آگاه کنند. غیرعلنی بودن دادگاه از موارد مهم نقض رسیدگی منصفانه است و بستر بسیار مناسبی می شود برای نادیده گرفتن حقوق متهم. طبیعتا انتظار آن است که برای تحقق «رسیدگی منصفانه» بعداز معلوم شدن پاسخ پرسش های فوق، موازین دادرسی منصفانه، خصوصا بی طرفی دادگاه، دسترسی متهم به وکیل انتخابی، دسترسی وکیل به پرونده و امکان دفاع و خصوصا علنی بودن محاکمه کاملا مورد عمل قرار گیرند. در این صورت است که شاهد اتفاقی خجسته خواهیم بود.و آخر اینکه اگرچه احکام سنگین زندان های درازمدت در پرونده های هفته های اخیر، همگان را به شگفت آورد و اسباب این دستور آقای رئیس قوه قضائیه شد اما فراموش نباید کرد که در برخی پرونده هایی که اساس آنها مرتبط با امور سیاسی و فرهنگی است، کیفیت اجرای قانون آئین دادرسی کیفری و قانون مجازات اسلامی از جهت میزان رعایت دادرسی منصفانه همچنان مورد بحث است
                