یک‌شنبه ۲ تیر ۱۳۹۸
-----------------------------------------
یادداشت
-----------------------------------------
درباره شعار روز جهانی مبارزه با مواد مخدر
-----------------------------------------

                    «سلامت توام با عدالت و عدالت توام با سلامت»
HEALTH FOR JUSTICE / JUSTICE FOR HEALT
اهمیت مبارزه فراگیر، جهان شمول و همه جانبه با هیولای ویرانگر و مفسده هزارسر مواد مخدر و قاچاق آن، موجب شد تا سرانجام سازمان ملل متحد در سال 1987 (32 سال پیش)، روز 26 ژوئن برابر با پنج تیر را روز جهانی مبارزه با قاچاق و سوءمصرف مواد مخدر اعلام کند. هرساله شعار ویژه ای برای این روز انتخاب می شود تا به اقدامات و کنش های مقابله با این پدیده شوم در سال پیش رو، در چارچوب آن شعار سمت و سو داده شود. شعار امسال «سلامت توام با عدالت و عدالت توام با سلامت» است؛ از همین روی، در سطور زیر به اختصار نکاتی درباره این شعار و ضرورت تلاش و اهتمام همگانی برای پیراستن جامعه از بلای اعتیاد و پدیده تخریبگر مواد مخدر یادآور می شود. همان گونه که پیداست، این شعار دو مفهوم کلیدی دارد؛ سلامت (health) و عدالت (justice). این دو مفهوم کلیدی نیز همگام و در پیوند باهم در شعار ظاهر شده اند؛ بنابراین از کل شعار چنین می توان استنباط کرد که سلامت، به ویژه در قلمرو مواد مخدر (و گرایش نداشتن به آن)، زمانی پسندیده و مطلوب است که به صورت عادلانه بین همگان، صرف نظر از ملیت، مذهب، زبان، جنسیت، قومیت و...، به صورت برابر و عادلانه توزیع شده باشد؛ یا به تعبیر دیگر، سلامت وقتی رضایت بخش و خوشایند است که همگان از آن برخوردار باشند و کسی از آن محروم نشده باشد. بخش دوم شعار (یعنی عدالت همگام و توام با سلامت) نیز ریشه در باوری ژرف و عمیق دارد؛ آن باور این است که «برای مبارزه با قاچاق و سوءاستفاده از مواد مخدر، ناگزیر باید وسیله و روش آن مانند هدفش که ازمیان برداشتن اعتیاد و عرضه و قاچاق مواد است نیز پاکیزه و عادلانه باشد؛ چراکه بهره گیری از روش های ناسالم و غیرعادلانه در ترویج سلامت، گرچه ممکن است در کوتاه مدت اثرات مثبتی برجای بگذارد، مطمئنا در بلندمدت از آن «مفسده ای دیگر برمی خیزد»؛ پس اگر به تطهیر سیمای جامعه از مواد افیونی می اندیشیم که قطعا می اندیشیم، ضرورتا باید به بسط عادلانه و پاکیزه سلامت در جامعه نیز بیندیشیم. بی گمان بسط عادلانه و فراگیر سلامت زمانی میسر و میسور می شود که «همگان»، اعم از دولت ها و نهادهای مردمی و یک یک شهروندان، عزم خود را برای مبارزه با بلای قرن و پدیده شوم مواد مخدر جزم کنند و در این مسیر از هیچ تلاش مشروع و عادلانه ای دریغ نورزند. همان گونه که تجارب گذشته نشان داده است، تنها با تلاش های «هم افزایانه» (سینرژیک) می توان برای پدیده بیمارگونه ای (پاتولوژیک) مانند اعتیاد چاره اندیشید و جامعه را در برابر خطرات پرشمول آن مصون کرد.
بی نیاز به هیچ گفت وگویی، وقتی سخن از «مبارزه با مواد مخدر» است، منظور صرفا «روش های مقابله ای» نیست، بلکه مهم تر از آن روش های پیشگیرانه نیز مطمح نظر است؛ چراکه مطمئنا با به کاربستن روش های پیشگیرانه می توان از گروه های کم سن وسال و آسیب پذیر در برابر هیولای تخریبگر اعتیاد مراقبت کرد و مانع از افتادن آنان در باتلاق وابستگی به مواد شد.
روش های پیشگیری پرشمارند؛ بااین حال، همان گونه که مداقه در شعارهای سال های گذشته نشان می دهد، از میان آنها چند روش سودمندتر هستند.
 یکی از اولین روش ها، «حمایت عاطفی» از کودکان و نوجوانان است؛ چنین حمایتی آنان را در برابر بسیاری از آسیب های فردی، روانی و اجتماعی واکسینه می کند. عامل دوم، «آگاهی بخشی» عمومی است؛ این رسالت مهم را نیز هم نهادهای آموزشی باید انجام دهند و هم رسانه های جمعی. عامل پیشگیرانه سوم، «مراقبت از فضاهای آسیب پذیر» به ویژه اماکن حاشیه ای است؛ این اقدام که از آن به عنوان «پیشگیری وضعی» نیز یاد می شود، مانع از آن می شود که ویروس ویرانگر اعتیاد، شهروندان جامعه را اعم از حاشیه نشین و غیرحاشیه نشین، در کام آلودگی خود ببلعد. نکته اینجاست که هرگز نباید در به کاربستن روش های پیشگیری نیز جانب عدالت را فروگذاشت. در واقع همسوبودن دو بال سلامت و عدالت، پرواز به سوی شکوفایی و پاکیزگی را میسر می کند. سرانجام این نکته را باید به یاد داشت که با «اراده جمعی» و به کاربستن دقیق روش های علمی هم در «مبارزه» و هم در «پیشگیری» و توام کردن سلامت و عدالت، می توان امیدوار بود در سال های پیش رو دامن جامعه ما از آلودگی به ویروس اعتیاد تطهیر شود.
                