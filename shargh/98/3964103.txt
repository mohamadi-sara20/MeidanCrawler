دو‌شنبه ۸ مهر ۱۳۹۸
-----------------------------------------
یادداشت
-----------------------------------------
شرمندگی از سیستم بانکی مقابل کشورهای اسلامی
-----------------------------------------

                    مدتی قبل با یکی از شرکت های ترکیه ای که تولیدکننده کودهای کشاورزی است و برابر استانداردهای ایران کود مناسبی را تولید می کند و چند سالی است از طریق نماینده ای که در ایران واردکننده کود است، کود مورد نیاز مزرعه ام را تامین می کنم. در ملاقات با مدیرعامل شرکت ترکیه ای، پیشنهاد داد که سرمایه گذاری مشترک داشته باشیم یا اینکه ماشین آلات مورد نیاز کارگاه تولید کود را که در ایران به ویژه ماشین سازی تبریز می تواند بسازد، ماشین آلات را خریداری کنم، مواد اولیه آن بخش را که در ایران موجود است، از داخل کشور تهیه کنیم و آن بخش را که تحت لیسانس شرکت ترکیه ای تولید می شود، وارد کرده و کود مورد نیاز بخشی از باغات کشور را در داخل تولید کنیم. با این برنامه که ضمن هماهنگی با باغ داران و با تکیه بر آزمایش های آب و خاک و برگ، کود متناسب با هر مزرعه تولید شود. مدیرعامل ترکیه ای راز موفقیت شرکت خود را در هماهنگی با کشاورزان کشور ترکیه در نوعی شراکت با کارخانه خود می دید که کشاورزان اعم از باغ داران یا تولیدکنندگان محصولات جالیزی با اعتمادی که به شرکت او پیدا کرده اند، هرساله زیر نظر کارشناسان مزارع و باغات با فرمول ارائه شده از ناحیه کشاورزان کود اختصاصی همان کشاورز تولید شود. در ایران حدود 500 هزار هکتار باغ پسته موجود است و غیر از استان های کرمان و یزد که به علت افت آب های زیرزمینی هرساله از وسعت باغات به لحاظ کمبود آب کاسته می شود، در دیگر استان ها فعالیت در زمینه احداث باغ پسته رونق دارد و کشاورزانی را که جدیدا وارد عرصه تولید پسته شده و باغات جدید را احداث می کنند، شناسایی کرده و با آموزش آنان و اینکه به گفته یکی از دوستان کود و سم مورد نیاز باغ دار و کشاورز به مثابه نمک و فلفل در آشپزی است که اگر کم و زیاد شود، غذایی را که باید مطبوع باشد، غیر قابل مصرف می کند، بگذریم. احداث کارخانه تولید کود نیاز به سرمایه ثابت و سرمایه در گردش داشت و دوست ترکیه ای گفت تهیه پول که ساده است از بانک وام برای احداث و تولید بگیرید. وقتی به او گفتم که با وام بانکی امکان رقابت با شما وجود ندارد و همین بهتر که شما کود تولیدی در کشور خود را وارد ایران کنید و نمونه ای از اسناد وثیقه ای را که بانک ها از مشتریان خود می گیرند، مرور کردم، تعجب کرد. می گفت بهره در ترکیه یک رقمی است؛ اما در ایران برابر آیین نامه وصول مطالبات سررسید گذشته و معوق و مشکوک الوصول موسسات اعتباری (ریالی-ارزی) مصوب 1/7/1388 هیئت وزیران قصه پرغصه تعطیلی اکثریت قریب به اتفاق کارخانجات و کارگاه های تولیدی است که بانک طبق ضوابط جاری درباره بدهی محاسبه و از مشتری و افراد تحت تکفل! او و وثیقه گذار دریافت می کند و به اجبار مشتری و افراد تحت تکفل او و وثیقه گذار حق هرگونه ایراد و اعتراضی در این باره را از خود باید سلب و ساقط کنند و جالب است که در اسناد وثیقه ای قید می شود اخذ مبلغ مقرر موضوع این ماده مانع تعقیب عملیات اجرائی برای وصول مطالبات بانک نخواهد بود؛ حال به نرخ بهره حسب آیین نامه وصول مطالبات توجه کنید:
1-تا قبل از آنکه تسهیلات مربوط در سرفصل مطالبات سررسید گذشته و تا قبل از ورود به سرفصل معوق (بیش از دو ماه و کمتر از شش ماه) معادل 37 درصد در سال (نرخ سود بخش اقتصادی مربوطه به علاوه هشت درصد.
2-پس از انتقال به سرفصل مطالبات معوقه تا سه ماه پس از آن (بیش از شش ماه و کمتر از 9 ماه) معادل 39 درصد در سال (نرخ سود بخش اقتصادی مربوطه به علاوه 10 درصد).
3-در صورتی که مطالبات بیش از سه ماه در سرفصل مطالبات معوق باقی بماند و هنوز به سرفصل مطالبات مشکوک الوصول انتقال نیافته باشد (بیش از 9 ماه و کمتر از 18 ماه) معادل 41 درصد در سال (نرخ سود بخش اقتصادی مربوطه به علاوه 12 درصد). 
4- درصورتی که مطالبات به سرفصل مطالبات مشکوک الوصول انتقال یابد، معادل 43 درصد در سال (نرخ سود بخش اقتصادی به علاوه 14 درصد).
این بخشی از تعهداتی است که مشتری در زمان اخذ تسهیلات به بانک می سپارد. حال پرسش این است که کدام واحد تولیدی می تواند حتی برابر بند یک تعهدات که مربوط به مطالبات سررسید گذشته است، به لحاظ شرایط ویژه اقتصادی حاکم بر ایران و موضوع تحریم ها و نوسان قیمت ها معادل 37 درصد یا 39 درصد بهره به بانک بپردازد و معوق شدن اقساط امری طبیعی است که در هر مرحله از تسهیلات دست بانک ها باز است که حدود 40 درصد بهره اخذ کنند. کجای این روش به بانک داری اسلامی شبیه است؟
کشوری مانند ترکیه که داعیه اسلامی بودن سیستم بانکی خود را ندارد و در گذشته تلاطم های اقتصادی فراوانی را پشت سرگذاشت تا جایی که مجبور به تغییر واحد پول خود شد و با چاپ اسکناس های جدید با پشتوانه قابل قبول به تورم افسارگسیخته خود پایان داد، همچنین مجبور شد بهره بانکی 40 درصد و اگر مدتی گذشت بیش از 40 درصد را از مشتریان خود بگیرد. سال رونق تولید است، رونق تولید بستگی تام و تمام به سرمایه دارد، حال خواه سرمایه ثابت باشد یا سرمایه در گردش یا به قول قدیمی ها تن خواه. کدام بخش از صنعت یا خدمات یا کشاورزی است که کارآفرین آن بخش سرمایه پایان ناپذیری داشته باشد؟ متاسفانه بانک های ما به رقیب سرسخت بخش تولید تبدیل شده اند و با جلب و جذب سرمایه های سرگردان زیر عنوان سپرده گذاری و ورود این پول ها توسط بانک ها به بخش هایی که سود آنی دارد، مانند خرید و فروش ارز و سکه یا در خوش بینانه ترین حالت سرمایه در بخش مسکن که با ترفند و بلوکه کردن ساختمان های ساخته شده و عدم فروش یا به اجاره واگذارکردن آن، هر روزه به کمک بنگاه های معاملات ملکی قیمت مسکن را بالا و بالاتر می برند، کافی است دولت با یک ماده واحده بانک ها را وادار کند که تنها با بانکداری آن هم با سقف معینی بهره و نه بهره 40 درصد و بالاتر به کار خود ادامه دهند و شرکت های پوششی را که نوعی دورزدن قانون و تکیه گاه فعالیت اقتصادی بانک هاست، از بانک ها منتزع کند و به بانکداری سروسامان بدهد. بیشتر ساختمان های نوساز و حتی با عمر طولانی متعلق به بانک های کشوری هستند. 
جای تعجب است وقتی صحبت از ادغام چند بانک می شود که مثلا با بانک سپه ادغام شوند، گفته می شود بیشتر این بانک ها تراز مالی مثبت ندارند، مگر سیستم بانکداری اسلامی ایران از سیستم جهانی جداست که با بهره 40 درصد و بالاتر تراز مالی منفی دارند، با آن همه بنگاه اقتصادی وابسته که گلوگاه بخش خصوصی را با داشتن امکانات مالی می فشارند چگونه است که تراز منفی دارند، باید پرسید در بانک ها چه می گذرد؟ به عنوان عضو کوچکی از جامعه تولیدی کشور اگر قرار باشد در سال رونق تولید مسبب بی رونقی را معرفی کنیم و در محکمه ای عادلانه به محاکمه بکشانیم، با دلایل متقن و انکارنشدنی، سیستم بانکداری را که با تاسف پشت واژه اسلامی مخفی شده و با بهره هایی که تعجب کارخانه دار ترکیه ای را برانگیخت، همه تولیدی ها و کارخانه هایی که با هزاران کارگر به تعطیلی کشیده شده اند، ناشی از اقدامات بانک هاست، حتی در قراردادهای مشارکتی که بین مشتری و بانک به نسبت آورده سرمایه گذار با مشتری و بانک منعقد می شود و در اصل بانک شریک در سرمایه گذاری است، با اقدامات اجرائی عملا واحدهای تولیدی فراوانی را به تعطیلی کشانده است یا در لیست سیاه قراردادن کارخانه ها عملا دست تولیدکننده را از همه چیز کوتاه کرده است تا نتواند با مراجعه به بانک دیگر به تولید ادامه دهد، حتی بانک ها از آزادسازی وثائق مشتریان خود در صورت تصفیه بخشی از تسهیلات ماخوذه باید وثیقه را آزاد کنند که از این خودداری می کنند یا به استناد ماده 19 قانون رفع موانع تولید رقابت پذیر و ارتقای نظام مالی کشور مصوب اردیبهشت 1394 که مقرر می دارد... به منظور کمک به تامین نقدینگی برای حمایت از واحدهای تولیدی کالا و خدمات و تسهیل در وصول مطالبات سررسید گذشته بانک ها، بانک مرکزی جمهوری اسلامی مکلف است از طریق همه بانک ها و موسسات اعتباری دولتی و خصوصی در صورت درخواست متقاضی متناسب با بازپرداخت هر بخش از تسهیلات پرداختی به واحدهای تولیدی، نسبت به آزادسازی وثیقه های مازاد یا تبدیل وثیقه متناسب با میزان باقی مانده تسهیلات اقدام کند، ماده ای که می توانست با توجه به ارزش افزوده تاسیسات و ماشین آلات و زمین محل کارخانه و ارزیابی مجدد به عنوان وثیقه مجددا ارزیابی و توقیف شود، اما ادامه ماده بزرگ ترین ضربه را به واحدهای تولیدی که وثائق متعدد به بانک ها دارند، زده است. با این متن «انتخاب وثیقه باقی مانده جهت تضمین با بانک است». 
ساده بگویم تیر خلاص وام گیرنده! دولت همت کرد و قانون رفع موانع تولید را تصویب کرد؛ اما بار حمایت را باز هم به سیستم بانکی داد نه اینکه باعث رفع موانع نشد، بلکه باعث رودررویی مشتری و بانک ها شد تا بانک ها وثائق به گفته خودشان «سهل البیع» را در حراج به فروش برسانند و زمین و تاسیسات کارخانه که می تواند پشتوانه تسهیلات و مشارکت ها باشد تا دیگر اموال مشتریان به تن خواه و سرمایه در گردش تبدیل شود، عملا با بازگذاشتن دست بانک ها در انتخاب نوع وثائق منتفی کردند. سیستم بانکداری ایران نه اینکه مانع تولید است بلکه عملا کارخانه ها را با روش های عجیب و غریب اخذ بهره های کلان به بن بست کشانده اند. می شود ده ها مطلب دراین باره نوشت، اما لب کلام و اصل مطلب این است، بانکداری ما اسلامی نیست، بلکه عامل بی رونقی تولید در همه سال های گذشته شده است. باید فکری به حال روش بانکداری موجود کرد یا حداقل اجازه نداد از واژه اسلامی استفاده کنند تا در مواجهه با مردم مسلمان دیگر کشورها شرمنده معرفی بانک های خود نشویم.
                