پنج‌شنبه ۱۱ مهر ۱۳۹۸
-----------------------------------------
سرمقاله
-----------------------------------------
تابعیت مادرانه
-----------------------------------------

                    سرانجام لایحه تابعیت فرزندان حاصل از ازدواج زنان ایرانی با مردان خارجی، با تلاش ثمربخش سازمان های مردم نهاد، دغدغه مندان حوزه کودکان و زنان و معاونت حقوقی دولت دوازدهم و پس از دو مرحله طرح ایراد توسط شورای نگهبان و رفع ایراد از سوی مجلس شورای اسلامی، به تایید نهایی رسید. لایحه ای که مخالفان سرسختی داشت و حال که به تصویب نهایی رسید، وقت آن است تا نکاتی را دراین باره متذکر شویم.این لایحه بی شک یکی از مهم ترین چالش های مجلس دهم بود؛ کم حاشیه نداشت و منتقدان آن نیز، جدی و سرسخت بودند. این لایحه برای منتقدان، پیچیده و برای موافقان، تقریبا ساده بود: ما به دنبال دادن ابتدایی ترین و مقدم ترین حق به ده ها هزار کودک بی هویت بودیم تا با هویت دارشدن آنان، گامی در راستای شهروندشدن آنان برداشته باشیم.می دانستیم که این لایحه، همه ماجرا نیست؛ اما بدون آن، انتظار تغییر در وضعیت کنونی فرزندان حاصل از مادر ایرانی و پدر خارجی بی جا جلوه می کرد.مسئله مهم دیگر، رفع تبعیض بین فرزندان پدر ایرانی- مادر خارجی و فرزندان مادر ایرانی-پدر خارجی بود. چنین تبعیضی، واضح و این لایحه، قدمی در راستای رفع حداقلی آن بود.منتقدان این لایحه، دست به پیچیده ترکردن این لایحه زدند و از هیچ تلاشی برای تصویب نشدن و در گام بعد، کاهش اثربخشی لایحه مصوب مجلس شورای اسلامی، فروگذار نکردند.بااین حال تایید و تصویب این لایحه، نکات عجیبی را برای اذهان عمومی روشن کرد. اولا طبق معمول، عده ای برای جلوگیری از تصویب این لایحه، آن را وارد سیاسی کاری کردند؛ شاید به این نیت که مجلس دهم و دنبال کنندگان طرح را ناکارآمد جلوه دهند و بیش از پیش امید اجتماعی را به پای منافع حزبی ذبح کنند. متاسفانه بوده اند، هستند و خواهند بود عده ای که حاضرند برخی اقشار اجتماعی حتی از اولیه ترین حقوق خود محروم بمانند و همچنان رنج اجتماعی بازتولید شود تا مبادا گشایشی در جایی حاصل شود و مردم کمی به بهبود وضعیت امیدوار شوند. این را می توان از آنجا فهمید که روزنامه ها و خبرگزاری های منتقد عمدتا از یک طیف خاص بودند.هرچند نمی توان و نباید نقش برخی از نمایندگان اصولگرا و افراد نزدیک به این نحله فکری را کتمان کرد که حمایت بایسته ای از این لایحه کرده و پابه پای دیگر دلسوزان کودکان بی هویت، برای تصویب و تایید لایحه تلاش کردند.ثانیا بخشی از منتقدان این لایحه (که تعداد آنان بسیار کم بود و زیر هجمه رسانه ای دیگر مخالفان لایحه، نظرشان پنهان ماند)، از طرفی با این لایحه مخالف و از دیگر سو، با طرح افزایش حداقل سن ازدواج (منع کودک همسری) موافق بوده اند. این وضعیت بخصوص، محصول دغدغه ای اجتماعی و ناشی از نگرانی به دلیل تاثیر این لایحه روی افزایش موارد کودک همسری بود. دغدغه ای نیکو اما بدون توجه به این نکته که کودک همسری ها، گاهی در مواردی رخ می دهد که طرفین فاقد مدارک هویتی هستند؛ اما در صورت داشتن مدارک هویتی، انجام ازدواج غیررسمی و پنهانی، با سختی روی می دهد؛ بنابراین قاعدتا اعطای تابعیت به فرزندان حاصل از مادر ایرانی، مستقل از معضل کودک همسری است. در ثانی برای مبارزه با کودک همسری، به قانونی مجزا نیاز داریم تا با آن مبارزه کنیم، نه آنکه برای جلوگیری از یک آسیب اجتماعی، آسیب اجتماعی دیگری را مسکوت باقی بگذاریم.
نمی توان و نباید به بهانه یک آسیب اجتماعی، آسیب اجتماعی دیگری را کتمان یا با علاج آن مقابله کرد. تنها راه اینکه بتوانیم آسیب های مرتبط این دو حوزه را به صورت جدی کاهش دهیم، تصویب توامان لایحه اعطای تابعیت و طرح افزایش حداقل سن ازدواج است. مجلس دهم، اولی را به سرانجام رساند. طرح افزایش حداقل سن ازدواج نیز اگر در همین دوره تعیین تکلیف نشود، در مجلس یازدهم تصویب خواهد شد و از این به بعد شاهد یک تجربه موفق قانون گذاری در بحث کاهش آسیب های اجتماعی ناشی از فقر و به ویژه در مناطق محروم خواهیم بود. در نهایت گروه دیگری بودند که این لایحه را ناکافی و حداقلی می دانستند و خواستار برابری کامل زنان و مردان در این زمینه بودند. تصور می کنم این دسته از منتقدان اگر در جایگاه کنشگر یا تصمیم گیر قرار بگیرند، بهتر از قبل شرایط را درک خواهند کرد که چرا پیگیری چنین مطالبه ای در وضعیت کنونی، تقریبا محال است. سیاست به دور از محافظه کاری و مصلحت اندیشی، این هنر را به ما می آموزد که روند تغییرات اجتماعی و برآورده سازی مطالبات، نیازمند پروسه ای حساس است که نه باید مانند ورود زنان به ورزشگاه در تحقق آن تعلل ورزید و نه مانند مشارکت زنان در ساختار کلان مدیریتی این اندازه در آن اهمال به خرج داد. تشخیص زمان درست ایجاد و پیگیری و سپس تحقق این تغییرات و مطالبات، شاید مهم ترین کار یک سیاست مدار مدبر یا قانون گذار باشد. امیدوارم روزی برسد که مجالی برای طرح و پیگیری این خواسته ها نیز فراهم شود.
                