یک‌شنبه ۹ تیر ۱۳۹۸
-----------------------------------------
سرمقاله
-----------------------------------------
دکتر بهشتی و نظریه پردازی قضائی
-----------------------------------------

                    سیاست گذاری قضائی مبتنی بر درک نظری و یک منظومه فکری است و نه شماری از اصلاحات جزئی و محدود مدیریتی. عقل و گفت وگو مبنای دانش بشری است و این دو از ویژگی های بارز دکتر بهشتی است. بهشتی منظومه ای فکری و نظری داشت و این مهم ترین میراث او برای هر کسی است که در راس این دستگاه قرار می گیرد. من در نوشته های دیگری به تفصیل بیان کرده ام که مهم ترین ویژگی یک مدیر «نظریه شناس» یا «نظریه پرداز» بودن او در حوزه مدیریتی خویش است. بدون داشتن سامان نظری در امور سیاست گذاری قضائی، اصلاحات به شوخی و «شوآف» می ماند و راه به جایی نخواهد برد.  آری، شهید بهشتی یک متفکر دینی، یک انسان وارسته اخلاقی، معنویت گرا و عقل محور است؛ عقل به مثابه استفاده از نیروی تفکر و نه ضرورتا به مفهوم عقلانیت مدرن یا عقلانیت ابزاری. بهشتی متفکر و کنشگری دینی است، صبغه حضور او در دنیای مدرن و ساختارسازی های اجتماعی بیش از آنکه فقاهت او را جلوه گر کند، نمادی است از یک اندیشمند اجتماعی و دین شناس. سازوکارها و فرایندهای ذهنی- استدلالی ما در مواجهه های انسانی- اجتماعی به تولید نهادهای اجتماعی برای اداره سیاست و اقتصاد و عرصه های مختلف اجتماعی منجر می شود. بدین سان، گفت وگوی نظام مند و آزاد بشری مبنایی مستقل برای دانش و بنیانی برای نهادسازی سیاسی است. در این چشم انداز، آزادی به مثابه دانش تلقی می شود و گفت وگو به مثابه ابزار اصلی شکل گیری سازه تاریخی دانش. حوزه دانش بشری مستقل است و می تواند منشا تکالیف حقوقی باشد و منافاتی هم با پذیرش وحی الهی یا نبوت ندارد. در بررسی آرا و سیره آیت الله دکتر بهشتی این پرسش بنیانی مطرح می شود که از منظر ایشان، عقل مبنایی برای تکلیف حقوقی است یا خیر؟ و عقل نقشی در شکل گیری حقوق سیاسی دارد یا خیر؟ 
دکتر بهشتی به شکل مبنایی عقل را و گفت وگوی اجتماعی را و نهادهای مدرن اجتماعی را پذیرفته بود؛ این، یک منظومه فکری است. او در مدت کوتاه زندگی اداری اش، هم خود را مصروف تاکید و تثبیت فرایندهای دادرسی در قوه قضائیه کرده بود؛ نقلی که آقای ابوالقاسم سرحدی زاده از ایشان درباره اقدامات آقای خلخالی در ابتدای انقلاب مطرح کرده اند نشان دهنده روشمندی او است: «من باید به این اوضاع خاتمه دهم من بساط این گونه دادگاه ها را جمع خواهم کرد».
(www.khabaronline.ir/news/812465)
می گوید بساط این گونه دادگاه ها را جمع خواهم کرد. به تعبیر دیگر او در همان ابتدای شرایط انقلابی در پی فرایندسازی و نظام مندکردن دادگاه ها است؛ آن چیزی که می توان از آن به «عدالت فرایندی» یاد کرد. 
عدالت فرایندی محصول دانش عقلانی بشر و نمادی از غیرشخصی کردن قدرت در قوه قضائیه است. با این حساب، نمی توان مثلا، احکام کلی در دادگاه ها صادر کرد. التزام فرایندی می تواند چشم انداز عادلانه ای به دستگاه قضائی بدهد. دامنه عدالت فرایندی می تواند استقلال قوه قضا، قاضی و نهاد وکالت، آیین دادرسی شفاف، استفاده از پلیس قضائی، غیرشخصی کردن قدرت در قوه قضائیه و... را در برگیرد و البته، مهم ترین رکن عدالت فرایندی- رویه ای جلوگیری از نهادسازی موازی در درون و بیرون این قوه است.
اخیرا رئیس دستگاه قضا بر اقدامات اصلاحی و نظرخواهی از خبرگان برای تحول در امور قضائی سخن به میان آورده است. در همراهی با ایشان، باید این نکته اساسی را متذکر شد که هرگونه اصلاحی باید مبتنی بر درک نظری از ابعاد و کارکردهای این قوه به طور کلی و درک نظری از جامعه شناسی سیاسی نیروی انسانی در این قوه به طور خاص باشد. بدون داشتن سامان نظری، سیاست گذاری قضائی در این قوه راه به جایی نخواهد برد و درگیر اصلاحات جزئی و ناکارآمد خواهد شد. سیاست گذاری و مدیریت صرفا به تکنیک های مدیریتی و اصلاحات اداری محدود نیست.
 این تکنیک ها و اصلاحات و اقدامات حتما باید مبتنی بر تحلیل نظری عقل بنیاد، دانش بنیان و مبتنی بر گفت وگوی مدنی با کارشناسان و گروه های مختلف سیاسی باشد تا بتواند مدیریت قضا را نه تنها از درون بلکه از برون این قوه و در تعامل با گروه های اجتماعی سامان دهد. رئیس دستگاه قضا، حتی اگر بخواهد فعالیت های سیاسی «تضعیف کننده نظام» را کاهش دهد باید بتواند فرایند متقاعدسازی اجتماعی-سیاسی را در میان فعالان سیاسی نیز دامن بزند تا بتواند «جرم انگاری» سیاسی را کاهش دهد. از سوی دیگر، او باید بتواند به درک قضات خود و افزایش احساس همدلی آنان با فعالان سیاسی- اجتماعی دامن بزند تا از صدور احکام بی رویه قضائی برای آنان جلوگیری کند. بر همین اساس، رئیس دستگاه قضا باید هم خود را مصروف به استقلال قوه قضائیه، قضات و نهاد وکالت کند؛ هرچند خود گرایش سیاسی خاصی داشته باشد.
سیره شهید بهشتی، سیاسی کاری و پنهان کاری را نفی می کند و صداقت مهم ترین رکن سیاست ورزی او است. او گفت وگوی سیاسی و اجتماعی را هیچ گاه رها نکرد. از عقل انسانی، از گرایش های مختلف فکری، از متقاعدسازی نخبگان، از مناظره و گفت وگو، از عدالت فرایندی و رویه ای بهره برداری کرد. میراث شهید بهشتی این منظومه هماهنگ است که می تواند الگویی برای نحوه تفکر و نظریه پردازی در سیاست گذاری قضائی برای رئیس جدید آن باشد.
                