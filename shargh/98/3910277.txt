چهار‌شنبه ۸ خرداد ۱۳۹۸
-----------------------------------------
حرف اول
-----------------------------------------
سخنگوی جدید و ارتقای سرمایه اجتماعی دولت
-----------------------------------------

                    انتخاب علی ربیعی به عنوان سخنگوی دولت در این مقطع زمانی از تصمیمات و تدابیر درست، ضروری و البته تا حدی دیرهنگام بوده است؛ چرا که با توجه به حجم بالای فشارهای رسانه ای دشمن و تشدید رقابت های سیاسی داخلی (حتی در شرایط تحریم) و افزایش نارضایتی های عمومی، نگرانی های جدی در فاصله گرفتن دولت از افکار عمومی به وجود آمده است. به نظر می رسد با توجه به ویژگی های شخصی سخنگوی جدید به ویژه دانش بین رشته ای، سوابق کار رسانه ای، تجربه زیاد در مدیریت بحران های مختلف سیاسی-اجتماعی و از همه مهم تر روحیه مردم داری، صداقت می تواند نقشی موثر در تقویت و ارتقای پایگاه اجتماعی دولت و نظام برعهده بگیرد و یک تنه خلا ها و ناکارآمدی های رسانه ای را پوشش دهد. نکته و خلا اصلی در اینجاست که اکثر اعضای دولت و شخص رئیس جمهور با وجود انجام وظایف و تکالیف خود در شرایط دشوار فشار تحریم ها، اداره امور کشور و حفظ ثبات نسبی در جامعه و بازارها و نیز در سطح سیاست خارجی و روابط بین الملل تحت فشار جدی و اتهام کم کاری و ناکارآمدی قرار دارند که این به سبب نادیده گرفتن (تعمدی یا غیرتعمدی) شرایط خاص کشور است. هرچند این به معنی غمض عین از عملکرد ضعیف برخی مدیران نباید تلقی شود. در این میان سخنگوی دولت باید ماموریت مهم تنظیم روابط دولت با جامعه و به طور مشخص قاطبه شهروندان را برعهده گرفته و به انجام برساند و پاسخ گوی صادق مردم و نخبگان باشد. عنصر صداقت و روراستی مهم ترین انتظاری است که افکار عمومی در شرایط کنونی از رابط رسانه ای دولت و جامعه می طلبند و پایبندی هرچه بیشتر به این راهبرد بر سرمایه مردمی و دولت و وجاهت عمومی رئیس جمهور می افزاید و مرام و شخصیت سخنگو نیز با این امر خطیر منطبق و نزدیک است. برای ارتقا و افزایش سرمایه اجتماعی ضروری است راهبرد و محور اصلی کار امیدآفرینی قرار گیرد. در خلا یا ضعف کانال های ارتباطی میان دولت و جامعه باید مردم ایران به امکان حل وفصل مشکلات در چارچوب قواعد و مناسبات موجود خوش بین و امیدوار باقی بمانند و نیز به اراده، توانایی و مهارت سیاسی رئیس جمهور برای اداره کشور اعتماد و اطمینان داشته باشند.
راهبرد امیدآ فرینی با هدف ارتقای سرمایه اجتماعی به ویژه در فضای سیاسی موجود که دولت از سوی نیروهای سیاسی درون جبهه اصلاحات و نیز رقبای سیاسی بیرون از آن تحت فشار قرار دارد، حائز اهمیت و ضروری است و این کار باید از سوی واسطه ای صادق، حساس و دغدغه مند که هم نگران جایگاه شخص رئیس جمهور، دولت، نظام و آینده کشور و هم مراقب آینده نظام تدبیر در انتخابات بعدی باشد، انجام شود. علی ربیعی خود، فی نفسه دارای سرمایه اجتماعی شخصی در میان دانشگاهیان، نخبگان، نهادهای حاکمیتی و هر دو جناح سیاسی کشور است که اکنون می تواند از این سرمایه اجتماعی برای بهبود وجهه دولت بهره ببرد. 
در واقع او با توش و توان و تجارب شخصی خود می تواند نقش سخنگویی در نظام تدبیر کشور را به طور اساسی دگرگون کند و خلاها و شکاف های موجود را تا حد زیادی برطرف کند. 
 پرواضح است ماموریت دشوار ارتقای سرمایه اجتماعی دولت و اعتمادسازی مجدد به دولت و شخص رئیس جمهور در اوضاع سیاسی پیچیده کشور منوط به به کارگیری یک تیم و سازمان حرفه ای و متخصص برای سنجش درصد دائمی دغدغه ها و مسائل حساس کشور و مردم از یک سو و ارتباط منظم با همه اعضای دولت از سوی دیگر است که تحقق آن به همکاری همه جانبه وزرا و معاونان رئیس جمهور، اصحاب رسانه، نهادهای مدنی و موسسات معتبر و مستقل نظرسنجی بستگی دارد و این همه با توجه به تجارب و سوابق علی ربیعی در دسترس و امکان پذیر خواهد بود.
 موفقیت سخنگوی جدید در ماه های منتهی به انتخابات و پایان دولت، به اتخاذ یک راهبرد روشن، شفاف و منسجم بستگی دارد و امید است با تدوین آن توفیق رفیق راه ایشان باشد.
                