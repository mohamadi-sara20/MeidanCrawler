یک‌شنبه ۸ اردیبهشت ۱۳۹۸
-----------------------------------------
یادداشت
-----------------------------------------
نمادها، رمز و راز هویت شهری
-----------------------------------------

                    سال ها پیش تر نوشته بودم معماری زبان قدرت است. اینکه هر شهر و بلادی در تعریف با نهاد قدرت، معماری خود را معنا می کند. برای فهم شرایط روحی، ذهنی و فلسفی مردمانش تنها کافی است در محلات و خیابان ها و عمارت هایش سرک بکشی. گویا همین دیروز بود که به دخترم عاطفه که از میدان پیروزی پاریس سلانه سلانه از طریق خیابان دیانا به طرف ایفل در حال حرکت بودیم، گفتم: بیا در این کنج خیابان بایستیم و با چشمان غیرمسلح به زاویه استقرار دیوارهای ساختمان های کل خیابان بنگریم، شاید بتوانیم کجی یا انحرافی را مشاهده کنیم؛ اما با کمال تعجب حتی 20 سانتی متر اختلاف هم در کل مسیر ساختمان ها قابل مشاهده نبود.  عمارت ها تنها بخشی از پروژه بازسازی ناپلئون بناپارت و بعدها برادرزاده اش لوئی ناپلئون بناپارت بود و نشانی از تغییر در ذهنیت ساکنان و حاکمان جدید فرانسه بود.اگر به معماری ایران خودمان نیز نگاهی بیندازیم، می توانیم به نمونه هایی از این دست برسیم. بنای تخت جمشید تنها از دستان حکمرانانی مانند داریوش و خشایارشاه ساخته است؛ یا عمارت های باشکوهی مانند مسجد شاه عباس و عالی قاپو و هشت بهشت و چهارباغ، تنها از شاهی مانند شاه عباس برمی آید. اگر این دست عمارت ها به دست فتحعلی شاه و ناصرالدین شاه ساخته شود، شکلی کمیک به خود می گیرد. فتحعلی شاه نمی تواند تخت جمشید بنا کند. هر معماری بازتابی از قدرت اقتصادی، فلسفی و ذهنیت حاکمان و مردمان آن سرزمین است. به نسبت این شکوه بزرگی است که المان ها و نمادها شکل می گیرند و هویتی را معنا می بخشند. تعبیری که هگل درباره تاریخ انسانی به کار برده، اینجا نیز می تواند مصداق یابد، هر تاریخی دو چهره دارد؛ جدی و کمدی. من می خواهم به وجه کمدی این معنا را القا کنم که این کمدی گاهی خود را در شکل تراژدی های دردناک و قابل ترحم وسعت می بخشد. آنجا که حکومت ها و شاهان یا مجموعه جامعه مد نظر وجهی از هویت را بازتعریف می کنند که با ساحت تاریخی آن جامعه ناسازگار است.دان براون وقتی که درباره برج ایفل سخن رانده بود، از این معنا سود برده بود. نماد مذکری که با هویت تاریخی و معماری پاریس در تعارض بود. شهردار وقت پاریس هم این باور را داشت که این آهن واره زشت منظر به کار شهری با عظمت و معماری پاریس ناسازگار است.یا وقتی معماران ژاپنی برج مشهور «دربازکن» را در قلب شانگهای ساخته بودند، چینی ها دریافتند که این آسمان خراش مانند شمشیر سامورایی در قلب مرکز تجاری و مالی شهر فرود آمده، در میانه راه فرم برج را به دربازکنی مضحک بدل کردند تا از گزند این طعنه و نفوذ در امان بمانند.نمادها اهمیت خود را در شهرسازی نشان می دهند. در میدان ترافالگار لندن توپ های برجا مانده از جنگ هفت ساله را در کوره های ذوب به شیران مهیبی که نماد قدرت بریتانیاست، بدل کرده اند تا شکوه آن پیروزی را ماندگار کنند.پراگ و بوداپست هم از این طنازی ها در امان نمانده اند. مسکو و سنت پترزبورگ هم این چنین. تهران هم نمادهای خود را دارد. برخی از آنان مادی و برخی فرهنگی است. گاهی نمادها مانند تئاتر شهر، موزه هنرهای معاصر، دانشگاه تهران و میدان آزادی وجهی مادی دارند و گاهی شکلی معنوی. وقتی نام لاله زار، کافه فردوسی، کافه نادری، مسجد سپهسالار، خانه قوام السلطنه و مدرس را می شنویم، در عین آنکه درباره محیطی مادی حرف می زنیم؛ اما ماهیت معنوی آن بیشتر مدنظر ماست.اینکه چرا معماری و نمادهای آن به قدرت و نوع نگرش آن باز می گردد، ریشه در این حقیقت دارد که با تحلیل معماری و نمادهای آن می توانیم ذهنیت آن جامعه را دریابیم. اگر معماری ما سردرگم و بی نظم و آشفته است، به آن دلیل است که ذهنیت جامعه که مجموعه ای بزرگ تر از همه نهادهای قابل محاسبه است، پریشان و بی نظم و سردرگم است. کافی است به پشت بام عمارت بلندی در هر شهری برویم و با دیدن ابعاد و شکل و لگاریتم معماری بتوانیم درباره ذهنیت افراد آن جامعه قضاوت کنیم. معماری و زندگی شهری رمزآلود و پیچیده شده است. انسان به عنوان جزئی از این هویت موسع درگیر هزارتوی مناسبات پیدا و پنهان است. آن گونه که مردمان ساکن در فلات مرکزی ایران این پیچیدگی و رازآلودگی را در معماری و شهرسازی هویدا کرده اند. هرچه مردمان ساکن در مناطق شمالی ساده و برون گرا و بسیط هستند، معماری و نگره مردمان مرکزی درون گرا، پیچیده و رازآلود است.این نشانه ها و اسامی و نمادها می توانند معنای روشنی به زندگی ما بدهند. از این زاویه است که کار دوستان گران قدر در شورای شهر تهران پسندیده است. کاری که دکتر جواد حق شناس و دیگر اعضای کمیته نام گذاری کرده اند، فراتر از نرم های رایج است. همان طور که کاری که شهردار تهران می کند، ستودنی است. دوچرخه سواری در سه شنبه های پاک. نمادها مهم اند. مثلا از پرتاب تیر از کمان آرش چه حسی در ذهنیت ما پدید می آید؟ 
یا از کار فردوسی در شاهنامه چه الگویی را متصور می شویم. بی راهه نیست اگر بگوییم فردوسی یک تنه با ساخت ایران نمادین در شاهنامه بر همه سپاه اموی و عباسی و اعراب در تاریخ ایران غلبه کرد؛ در حالی که در ظاهر تنها داریم از یک کتاب سخن می رانیم.
اینکه از نام هایی مانند استاد شجریان، فروغ فرخزاد، هوشنگ ابتهاج، منوچهر آتشی، اخوان ثالث، سیمین بهبهانی و... بر کوچه و برزن تهران نهاده شود، معنا و هویتی هدفمند را سبب می شویم و حرمتی است که بر شهر و مردمانش می نهیم. بیشتر شهرهای جهان از این الگو بهره برده اند. آنها نام نویسندگان و هنرمندان و شاعران برجسته خود را بر کوی و برزن و ابنیه و پارک ها نهاده اند تا هویت معنوی و کرامت اخلاقی  رسالت شهروندی خود را تقویت کنند. این تکریم به معنای احترام به ارزش های معنوی و اخلاقی و هنری خویش است. تکریمی است که بر خود روا می داریم، نه بر آنها. احترام به فضیلت و تکریم آن است و بابت این امر باید از دوستانمان سپاسگزار باشیم. در شرایط خاص کنونی، کارهایی از این دست خرد و کوچک نیست. گامی است سترگ در راستای تقویت میان نهادهای مدنی با علقه های واقعی مردم. بازتابی است از یک تغییر ذائقه که البته ستودنی است و باید پاس داشته شود.
                