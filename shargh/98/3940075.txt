سه‌شنبه ۸ مرداد ۱۳۹۸
-----------------------------------------
type_unknown
-----------------------------------------
تکلیف 1200 هزار میلیاردی دولت
-----------------------------------------

                    
 شرق: نمایندگان مجلس با الحاق یک تبصره به ماده 182 قانون آیین نامه داخلی مجلس، مقرر کردند دولت باید بودجه شرکت های دولتی را تا 15 آبان هر سال به مجلس ارائه کند؛ اتفاقی که نشان می دهد مجلس دنبال افزایش نظارت خود بر بودجه دولت است و می خواهد نسبت به آنچه هر سال بدون بررسی تصویب می کند، هوشیارتر باشد. بر اساس این گزارش، بودجه کل سال 98، یک هزار و 700 هزار میلیارد تومان بود که از این میزان، حدود 500 هزار میلیارد تومان مربوط به بودجه عمومی و یک هزار و 200هزار میلیارد تومان بودجه شرکت های دولتی است. حالا دولت می خواهد نگاهی به سه چهارم دیگر بودجه چهاربخشی دولت بیندازد و البته از همین اکنون پیداست که تغییر ویژه ای نیز در آن حاصل نخواهد شد؛ اما نظارت بر آن، امری مطلوب به شمار می رود. بر اساس تبصره 4 اصلاحی، دولت مکلف است گزارش عملکرد بودجه سال گذشته و صورت‎های مالی حسابرسی شده را ارائه کند.                
همچنین، بودجه تفصیلی سال جاری و عملکرد بودجه مصوب شش ماهه اول سال جاری تمام شرکت های دولتی، بانک ها و موسسات انتفاعی وابسته به دولت و شرکت ها و موسساتی که مستلزم ذکر یا تصریح نام هستند از قبیل شرکت های تابعه وزارت نفت، سازمان توسعه و نوسازی معادن و صنایع معدنی، سازمان گسترش نوسازی صنایع ایران، بیمه مرکزی ایران، شرکت سهامی بیمه ایران، بانک مرکزی جمهوری اسلامی ایران، بانک ملی ایران و سازمان بنادر و دریانوردی و همچنین بودجه پیشنهادی سال آینده آنها و شاخص های کلان بودجه را تا 15 آبان هر سال به همراه گزارش ارزیابی بر مبنای شاخص های مالی و عملکردی به تفکیک به مجلس شورای اسلامی تقدیم کند. کمیسیون برنامه و بودجه و محاسبات بلافاصله گزارش ها را به دیوان محاسبات کشور ارجاع می دهد تا دیوان پس از بررسی و اظهارنظر، گزارش خود را در مدت 20 روز برای تصویب به کمیسیون مربوطه ارائه کند. گزارش کمیسیون ملاک بررسی بودجه است و هم زمان با لایحه بودجه کل کشور، طبق مواد این قانون مورد بررسی قرار می گیرد. بودجه تفصیلی سال جاری و عملکرد بودجه مصوب شش ماهه اول سال جاری تمام شرکت های دولتی، بانک ها و موسسات انتفاعی وابسته به دولت و شرکت ها و موسساتی که مستلزم ذکر یا تصریح نام است، از قبیل شرکت های تابعه وزارت نفت، سازمان توسعه و نوسازی معادن و صنایع معدنی، سازمان گسترش نوسازی صنایع ایران، بیمه مرکزی ایران، شرکت سهامی بیمه ایران، بانک مرکزی جمهوری اسلامی ایران، بانک ملی ایران و سازمان بنادر و دریانوردی و همچنین بودجه پیشنهادی سال آینده آنها و شاخص های کلان بودجه را تا 15 آبان هر سال به همراه گزارش ارزیابی بر مبنای شاخص های مالی و عملکردی به تفکیک به مجلس شورای اسلامی تقدیم کند. کمیسیون برنامه و بودجه و محاسبات بلافاصله گزارش ها را به دیوان محاسبات کشور ارجاع می دهد تا دیوان پس از بررسی و اظهارنظر، گزارش خود را در مدت 20 روز برای تصویب به کمیسیون مربوطه ارائه کند. گزارش کمیسیون ملاک بررسی بودجه است و هم زمان با لایحه بودجه کل کشور، طبق مواد این قانون مورد بررسی قرار می گیرد.
 دولت دنبال نظارت بر 75 درصد بودجه
هادی حق شناس، اقتصاددانی که اکنون استانداری گلستان را نیز بر عهده دارد و سال ها پیش خود در مجلس حضور داشت، در گفت وگو با «شرق» این موضوع را از چند زاویه می نگرد. حق شناس می گوید: اگر بودجه سال 98 را فرض کنیم که مجلس یک بار دیگر آن را بررسی کند، نمایندگان باید به این ارقام توجه کنند که از حدود یک هزار و 700 هزار میلیارد تومان بودجه که حدود 500 هزار میلیارد تومان آن بودجه عمومی کشور است، حدود یک هزارو 200 هزار میلیارد تومان، بودجه بانک ها، شرکت ها و موسسات انتفاعی وابسته به دولت است که مجلس باید سراغ مورد دوم برود.
 4 شرکت در صدر شرکت های دولتی
او تصریح می کند: در این بودجه یک هزار و 200هزار میلیاردتومانی، بخش اصلی بودجه مربوط به چهار شرکت بزرگ دولتی است؛ شرکت ملی نفت، شرکت ملی گاز، شرکت ملی صنایع پتروشیمی و شرکت ملی پخش و پالایش. این شرکت ها با وجود آنکه 14.5درصد از فروش نفت به آنها اعطا می شود، به دلیل آنکه عملیات اکتشاف، استخراج و انتقال و فروش نفت بسیار گران است و درعین حال باید به صیانت از منابع بپردازند، به دلیل کمبود این منابع سراغ شرکت های خارجی یا داخلی می روند. حق شناس با بیان اینکه اصلی ترین مشکل این شرکت ها تامین منابع است، می افزاید: در تحریم های قبلی، این چهار شرکت دنبال شرکت های داخلی مثل ستاد اجرایی فرمان امام(ره)، شرکت های بنیاد مستضعفان یا قرارگاه خاتم الانبیا رفتند. واضح است اگر پول آنها کافی بود، خودشان سرمایه گذاری می کردند و به فاینانس شرکت های داخلی نیازی نداشتند و اگر این شرکت ها منابع داشتند، سراغ شرکت های توتال فرانسوی، روسی، چینی و مالزیایی نمی رفتند. او ادامه می دهد: مابقی شرکت ها مانند شرکت آب منطقه ای، شرکت مخابرات، گاز منطقه ای و...، غالبا زیان ده هستند و اگر سراغ بانک ها برویم، مطالبات معوقه و مشکوک الوصول بانک ها به بیش از 300 هزار میلیارد تومان می رسد! این اقتصاددان با نگاهی به اصل 44 قانون اساسی می گوید: این قانون تاکید کرده است شرکت های دولتی باید واگذار شوند. اگر مجلس می خواهد به این مسئله ورود کند، اصلی ترین سوال باید آن باشد که چرا این شرکت ها تاکنون واگذار نشده اند؟
 اغلب شرکت های دولتی، یارانه بگیرند
او با بیان اینکه یقینا مجلس سراغ شرکت های زیان ده نمی رود، تصریح می کند: غالب این شرکت ها به جز چهار شرکت اصلی و معدودی دیگر، یارانه بگیر هستند. سودی که کل شرکت های دولتی به دولت پرداخت می کنند و مالیاتی که به دولت می دهند، در مجموع بین 10 تا 12 هزار میلیارد تومان است. این شرکت ها بیش از آنکه توان مالی برای کمک به دولت داشته باشند، نیاز مالی برای کمک گرفتن از دولت دارند. به گفته او، با توجه به بررسی مجلس از ریز ارقام بودجه، پیشاپیش می توان تخمین زد همان طور که در بودجه عمومی حداکثر تغییرات نمایندگان مجلس، زیر پنج درصد است، در بودجه شرکت ها، بانک ها و... شاید کمتر از این رقم بشود.
 2 مزیت نظارت مجلس بر شرکت های دولتی
این کارشناس با بیان اینکه این بررسی مجلس در صحن علنی یا بررسی بیشتر شرکت های دولتی، دو مزیت بزرگ دارد، می افزاید: مزیت اول آنکه دولت را مکلف کند سریع شرکت ها را واگذار کند یا اینکه این بررسی ها کمک کند شرکت های دولتی کاراتر و بهره ورتر باشند. این اقدام شاید کمک کند تا اقتصاد ایران که بیش از 80 درصد آن دولتی و در قالب شرکت ها و بانک هاست، به سمت بخش خصوصی واقعی برای اداره هدایت شود؛ به عنوان نمونه، برقی که بخش خصوصی تولید می کند، آبی که بخش خصوصی تولید می کند، دانش آموزی که در بخش غیردولتی آموزش می بیند، هزینه خدماتی اقلامی که ذکر شد، حتما کمتر از هزینه های آنها در بخش دولتی است.
 مجلس به دنبال خصوصی کردن واقعی شرکت های دولتی باشد
این اقتصاددان تصریح می کند: این مسیری که از ده ها سال پیش در بودجه ایران ادامه یافته که مرتب یا از پول نفت یا از چاپ پول یا از فروش اموال دولتی یا در سه، چهار سال قبل، از فروش اوراق و اسناد خزانه، هزینه های جاری و نه عمرانی، تامین می شود، درست نیست و ورود مجلس به بررسی بودجه شرکت های دولتی شاید نقطه عطفی برای کاهش هزینه های دولت باشد. حق شناس با اشاره به اینکه باید بخش خصولتی را خصوصی کرد، تصریح می کند: بخش عمده واحدهای پتروشیمی در عسلویه یا بندر امام خمینی که پایتخت تولید فراورده های پتروشیمی ایران است، متعلق به بخش خصوصی است. در زمان وزیر جدید تعاون، کار و رفاه اجتماعی که بحث هیئت مدیره به صورت مداوم مطرح است و عزل ونصب ها انجام می شود، اگر این زیرمجموعه ها خصوصی واقعی بودند، چرا وزیر اسامی آنها را اعلام می کند؟ چرا دولت باید به زور با هزار اهرم دیگر به دنبال آن باشد که برخی از شرکت های پتروشیمی خصولتی ارز را به کشور برگردانند؟ و آنها منت بگذارند که ارز را با نرخ نیمایی نمی خواهند و با نرخ آزاد در اختیار می گذارند. چرا؟ مشکل آن است که اگر این شرکت های پتروشیمی ها، قیمت گاز را واقعی می خریدند، دولت مجبور نبود به آنها اجبار کند ارزهای خود را در اختیار دولت قرار دهند. او با بیان اینکه عمده مشکلات اقتصاد ایران آن است که دولت در قیمت گذاری دخالت می کند، تصریح کرد: علاوه بر آن، برای کنترل آنکه منافع آن به مردم رسیده یا نه، یا ارزی که تخصیص یافته، تماما صرف خرید کالا شده یا خیر، صدها بخش نامه دیگر باید صادر کند. همین دستورالعملی که رئیس جمهور درباره هزار میلیارد یورو روی نامه رئیس ملی بانک مرکزی نوشته، اگر این یک میلیارد یورو به نرخ آزاد واگذار می شد، آیا ضرورتی داشت که این همه مکاتبه انجام شود؟ اگر قیمت واقعی کالا در بازار عرضه می شد، نیازی به این بود که تعزیرات حکومتی و... باشد؟ بنا بر همه این موارد، باید خصوصی سازی واقعی این شرکت ها را در نظر داشت و مجلس هم باید به دنبال آن باشد.
 مسیر را برای دولت مشخص کردیم
مهرداد بائوج لاهوتی، نماینده مجلس شورای اسلامی و عضو کمیسیون برنامه و بودجه، در گفت وگو با «شرق» درباره جزئیات آنچه مجلس در دستور کار خود قرار داده است و در پاسخ به اینکه آیا مجلس خواهد توانست در یک ماه بودجه شرکت های دولتی را بررسی کند، می گوید: البته که می تواند و به همین دلیل هم ارائه این بودجه را از دولت و از سازمان برنامه و بودجه مطالبه کرده ایم. مجلس هر سال بودجه عمومی دولت را که رقم پایینی از هزارو 700هزار میلیارد تومان بودجه کل کشور است، بررسی می کند. در واقع مجلس کاری به هزارو 200هزار میلیارد تومان باقی که مربوط به شرکت های دولتی است، ندارد. لاهوتی با اعلام اینکه مسیر را برای دولت مشخص کرده ایم، می افزاید: ازآنجا که بودجه عمومی دولت را در آذرماه بررسی می کنیم، از دولت خواستیم بودجه شرکت های دولتی را یک ماه زودتر در اختیار مجلس قرار دهد تا نمایندگان بتوانند تا زمان ارائه بودجه عمومی دولت، نظر واحدی ارائه دهند.
 تغییر بودجه شرکت های دولتی، زیر 5 درصد خواهد بود
این نماینده مجلس در پاسخ به زمان بر بودن رسیدگی به بودجه عمومی، می افزاید: ما نمی خواهیم وارد جزئیات بشویم. همین اکنون هم تغییرات مجلس در بودجه عمومی بین سه تا پنج درصد است. قطعا تغییرات در بودجه شرکت های دولتی هم به همین صورت خواهد بود. به گفته او، مسئله آن است که تاکنون مجلس، به بودجه شرکت های دولتی ورود نمی کرد و بدون تغییرات از آن عبور می کرد و اکنون لازم می بیند نظارت خود را در این بخش تقویت کند. این نماینده مجلس با بیان اینکه تاکنون اشتباه می کردیم که وارد ماهیت بودجه شرکت های دولتی نمی شدیم، می گوید: تاکنون بودجه شرکت های دولتی را بدون رسیدگی، تصویب می کردیم که اشتباه بود. اکنون فقط حرف مجلس آن است که آنچه را همواره تصویب می کرد، چگونه رسیدگی کند! اتفاق ویژه ای در کار نیست. در آمدها و هزینه های دولت در شرکت های دولتی نامشخص است و اکنون تلاش داریم به آنها اشراف پیدا کنیم که اگر هزینه ها بالاست، شرکت ها را مکلف به کاهش هزینه کرده یا شرکت ها را تشویق به افزایش در آمد کنیم. 
                