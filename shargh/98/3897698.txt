چهار‌شنبه ۱۱ اردیبهشت ۱۳۹۸
-----------------------------------------
حرف اول
-----------------------------------------
فضای مجازی، فضای حقیقی
-----------------------------------------

                    فضای سایبر، بررسی ریشه ها و ارزیابی ابعاد آن و سایر مسائل مرتبط با آن از مهم ترین مسائل امروز ایران است. شاید ساده ترین و مهم ترین مسئله مرتبط با فضای سایبر در حال حاضر، دادن آدرس غلط با تغییر نام سایبر به مجازی و در مقابل فضای حقیقی قراردادن آن است. این روزها که مسائل اجتماعی فضا و شبکه های سایبری روز به روز از یک جهت بااهمیت تر و از جهت دیگر بغرنج تر می شود، بارها از سوی مراجع رسانه ای، از صداوسیما گرفته تا برخی دیگر از رسانه های فراگیر و مسئولان و اندیشمندان، به دلیل جاافتادن خطا و غلط مصطلح، یعنی نامیدن ترجمه کلمه مجازی به فضای سایبر یا همان Cyberspace، فضای مجازی را در مقابل فضای حقیقی قرار می دهند؛ غافل از اینکه فضای سایبر، فضایی کاملا حقیقی از نوع فضاهای هوشمند کنترلی و تعاملی در محیط اینترنتی است. سایبر که کلمه ای با ریشه ای یونانی است، در هیچ یک از زبان های دنیا ترجمه نشده است؛ زیرا برای آن نمی توان کلمه ای معادل ساخت و آن را ترجمه کرد. روز دوشنبه، ریاست محترم قوه قضائیه به این موضوع اشاراتی کرد و با تاکید به لزوم توجه به امنیت فضای سایبری، خاطرنشان کرد: همان گونه که فضای فیزیکی و واقعی نیاز به صیانت و تامین امنیت دارد، باید از فضای سایبری نیز صیانت کرد و اجازه نداد برای مجرمان و قانون گریزان، تبدیل به حیاط خلوت و حاشیه امن شود. حجت الاسلام والمسلمین رئیسی با اشاره به حادثه اخیر در همدان، این اتفاق را موجب جریحه دارشدن قلوب مردم دانست و با بیان اینکه متهم این جنایت چند روز در فضای سایبری اقدام به تهدید و قدرت نمایی کرده است، تاکید کرد: همان گونه که مقام معظم رهبری نیز بیان فرمودند، ما به عنوان دستگاه قضائی، در حدود وظایف قانونی خود در این زمینه احساس مسئولیت می کنیم و قطعا باید این فضا را برای افراد مستعد ارتکاب جرم و قانون گریزان، ناامن کنیم.این نحوه ورود به فضای سایبر از سوی یکی بالاترین مراجع رسمی کشور، بسیار مغتنم است. ایشان با توجه و کاملا آگاهانه، از واژه فضای سایبری و شبکه های سایبری و نه مجازی استفاده کرده اند. در این راستا، فضای سایبر به عنوان فضای حقیقی نوینی در کنار فضای فیزیکی و به تعبیری عینی قرار داده شده و پذیرفته شده است. 
اهمیت این موضوع، بسیار فراتر از صرف به کارگیری تعابیر کاملا دقیق و عبارت های حرفه ای برای پرداختن به فضای سایبر است. وقتی به اهمیت این مهم بیشتر پی می بریم که متوجه باشیم این رویکرد، گشوده شدن باب ورود به دریافت درک و تلقی صحیح از فضای سایبر و ابعاد بسیار گسترده و متنوع آن است. به این ترتیب و در ادامه، با الگوگیری سایر مقامات و بخش ها از این رویکرد، می توان انتظار داشت بسیاری از رویکردهای ناکارآمد و حتی غلط در حوزه مباحث فضای سایبر و شبکه های سایبری، تصحیح و ابزارهای لازم برای هم افزایی و توسعه بهره برداری صواب و بهینه از این بزرگ ترین دستاورد بشری در سال های اخیر، بیش از پیش فراهم شود.
                