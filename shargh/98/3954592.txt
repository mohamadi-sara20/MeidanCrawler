پنج‌شنبه ۱۴‌شهریور ۱۳۹۸
-----------------------------------------
سرمقاله
-----------------------------------------
کم اثرشدن تحریم با گذر از اقتصاد نفتی
-----------------------------------------

                    نفت در ایران یک پدیده نو نیست؛ از هزاران سال پیش - دست کم از ظهور زرتشت- سوخت آتش مقدس ایرانیان در آتشکده های ایران نفت بوده است. معادن نفت میلیون ها سال عمر دارند و از مواد آلی رسوب شده در اعماق دریاها پدید آمده اند؛ اما استفاده از نفت به عنوان یک ماده سوختی برای نیازهای روزمره همگان یک پدیده جدید است و از عمر آن کمتر از 150 سال می گذرد. در ایران استخراج نفت ابتدا توسط رویتر انگلیسی پس از توافق با ناصرالدین شاه آغاز شد؛ اما به دلیل اقتصادی نبودن متوقف شد. سپس قرارداد دارسی در حدود 120 سال پیش با ایران منعقد و حاصل تولید به صورت یک کالای سوختی ناب به جهان صنعتی صادر شد. در دهه های نخست اشاعه نفت به عنوان ماده سوختی و حرارت زا، در بیشتر نقاط ایران هنوز از خار بیابان برای سوخت در اجاق ها و در تون گرمابه ها استفاده می شد. حتی ورود نفت به بازار مصرف ایران ده ها سال پس از استخراج و صدور آن توسط انگلیس از بادکوبه آغاز شد؛ نفت آذربایجان در خیک های دوخته شده از پوست گوسفند به ایران وارد می شد، درحالی که نفت جنوب ایران توسط انگلیس ها از ایران به بازارهای جهانی صادر می شد. ملی شدن نفت در اواخر دهه 30 شمسی موجب دو تغییر عمده در اقتصاد ایران شد. نخست اینکه پای آمریکا، فرانسه و هلند به استخراج و صدور نفت ایران باز شد. دوم اینکه درآمد نفت به تدریج نقش اصلی را در اقتصاد ایران ایفا کرد. در حرکت پس از آن، با افزایش سه برابری بهای نفت توسط اوپک در سال 1352 (1973)، اقتصاد ایران به تدریج متحول و به طور کامل وابسته به درآمد نفت شد. این تحول از یک سو منجر به افزایش قدرت خرید دولت در بازارهای جهانی شد (تولید نفت در سال 1357 به شش میلیون بشکه رسید) و ایران را به یک کشور مصرف کننده کالاهای بنجل تبدیل کرد و زمینه استخدام بیش از حد کارمند در سازمان های دولتی و سپس پرداخت کمک و یارانه های بعدی را فراهم آورد. از سوی دیگر به دلیل افزایش بهای نفت در چارچوب اوپک، زمینه استخراج و تولید نفت در آمریکا را فراهم کرد و هم زمان کشورهای صنعتی فاقد منابع نفتی مانند آلمان و ژاپن را به روی آوری به تولید انرژی های بازیافتی مانند انرژی خورشیدی تشویق کرد. امروز با محاصره اقتصادی ایران توسط غرب، اقتصاد ایران دچار تنشی بیش از حد شده است. نخست اینکه دست دولت در اقتصاد بسته شده و بازرگانی فرامرزی ایران کاهش یافته است. دوم اینکه مردم ایران نیز که در 60 سال گذشته به برخورداری از درآمد نفت در رفاه نسبی به سر می بردند، امروز در تنگنای معیشتی قرار گرفته و با کاهش ارزش پول خود روبه رو شده اند. علاوه بر این، محاصره اقتصادی اعمال شده از سوی آمریکا و غرب به دلایلی که بر همگان روشن است، برنامه های رفاهی ایران را مختل کرده است. برخی از صاحب نظران، محاصره اقتصادی ایران را با همه سختی هایش یک فرصت و مائده آسمانی می دانند که می تواند دولت ایران را تشویق به سروسامان دادن به اقتصاد غیرنفتی کند. پرسش این است که در محاصره اقتصادی تحمیل شده از سوی غرب چه باید کرد؟ غرب به ویژه آمریکا از محاصره اقتصادی ایران چند هدف را دنبال می کند: نخست اینکه ایران فعالیت هایی را که غرب «تهاجمی» و «علیه منافع غرب» می خواند، کاهش دهد. دوم اینکه شعار «نه شرقی نه غربی» را از تابلوی وزارت خارجه حذف کند؛ به ویژه اینکه بخش اول این شعار که «نه شرقی» است عملا در سیاست خارجی ایران حذف شده و ایران روابط صمیمانه ای با چین و روسیه، پس از فروپاشی نظام شوروی برقرار کرده است. غرب این تبعیض را نمی پذیرد، به ویژه اینکه حمایت ایران از گروه های مبارز در سوریه و یمن درست نقطه مقابل منافع غرب و متحدان آنهاست. درعین حال آمریکا با حضور پررنگ خود در کشورهای اطراف ایران از برخورد با ایران نگران است. نیروها و کشتی های آمریکا و غرب در خلیج فارس پرسه می زنند.
توجیه این حضور پررنگ حفاظت از منافع خودشان در برابر ایران است. این حضور برای آنها پرهزینه است، تاجایی که آمریکا به این نتیجه رسیده که شاید با تضمین همکاری افغانستان، بتواند لشکریان خود را از آن کشور خارج کند. آمریکا برخلاف آنچه از دور دیده می شود، خود نیز دچار تنش اقتصادی است. شمار مردم بی خانمان در آمریکا در سال های اخیر به شدت افزایش یافته و همین پدیده یکی از دلایل اصرار دونالد ترامپ برای اخراج مهاجران غیرقانونی و ساخت دیوار در مرز مکزیک است. این یک درس و هشدار آموزنده برای ایران و کشورهای همجوار است.پرسش اساسی این است که ایران چگونه می تواند اقتصاد ملی خود را که تاکنون در چنگال درآمد نفت بوده است، از حالت رکود کنونی درآورد؟ چند نکته به نظر این نگارنده می رسد که به عنوان نمونه و به صورت فشرده در زیر به آنها اشاره می شود: نخست، رویگردانی از درآمد نفت است. ایران علاوه بر ذخایر عظیم نفتی، امکانات کم نظیر اقلیمی و جغرافیایی ای برای تولید انرژی خورشیدی دارد که نه تنها می تواند نیازهای درونی کشور را تامین کند بلکه امکان صادرات آن به کشورهای همسایه نیز کاملا فراهم است. شاید گفته شود که کشورهای هم جوار نیز از همین امکانات برخوردارند. این در ماهیت امر نکته درستی است اما امکانات فنی و توان بالقوه تکنولوژیکی ایران بیشتر از کشورهای هم جوار است. کشورهایی مانند دانمارک و آلمان با پیشرفت و کسب تجربه در این زمینه عملا قید نفت را در رژیم سوخت کشور خود زده اند. تولید انرژی مورد اشاره باید بر پایه تولید تکنولوژی آن در خود ایران صورت گیرد نه با واردکردن پنل های خورشیدی. این صنعت در استان های مرزی خود موجب ایجاد کار برای کارگران محلی خواهد شد و جلوی مهاجرت بی رویه به شهرها و خارج از کشور را خواهد گرفت. دوم، توسعه جهانگردی به ویژه در ارتباط با کشورهای اطراف و خاورمیانه است؛ کشورهایی که از نظر فرهنگی بسیار به ایران نزدیک بوده و حتی برخی از لحاظ تاریخی از زیرمجموعه های فرهنگ ایران به شمار می روند. جهانگردی ماهیتا یک نظام پراکنده دارد که سرمایه گذاری در آن متمرکز نیست. نقش دولت صرفا راهنمایی و تبلیغ و تشویق خواهد بود. تبدیل اخیر سازمان مربوطه به وزارتخانه گام بسیار خوبی در گسترش توریسم است؛ به شرطی که سازمان فشرده بماند و سرمایه گذاران را راهنمایی کند. توسعه توریسم به ویژه با کشورهای همسایه موجب همبستگی بیشتر ایران با منطقه و سدی در برابر اختلاف افکنی قدرت های فرامنطقه ای خواهد شد. نگارنده چند سال پیش در نامه ای به سازمان مربوطه پیشنهاد کردم که زمینه ایجاد یک شهرک هنری را در اطراف مشهد فراهم کنند که امکان تولید و عرضه کالاهای هنری، صنایع دستی، مسگری، کاشی کاری و سنگ تراشی تا تولیدات هنری تزیینی دیگر در آن به وجود آید و هر کارگاه و غرفه فروش این تولیدات به یکی از کشورهای هم جوار واگذار شود که خود آنها مسئولیت معماری و طراحی کارگاه و غرفه فروش خود را بر عهده بگیرند. ایجاد چنین شهرکی نه تنها موجب رواج جهانگردی و گردشگری خواهد شد بلکه روابط سرد کنونی با کشورهای همسایه را بهبود خواهد بخشید. ایران چاره ای ندارد که محبت کشورهای منطقه را به خود جلب کند. این گونه شهرک ها را می توان در شمال و جنوب و غرب ایران هم به راحتی و با کمترین هزینه به وجود آورد. با ساخت شهرک های هنری و صنایع دستی با کمک دولت، مردم خود به ایجاد هتل، متل، رستوران و بوم گردی و تالار در پیرامون آنها اقدام خواهند کرد. هم اکنون توریست های ایرانی جلب شهرهای پرهنر ترکیه و ارمنستان و گرجستان می شوند. این پیشنهاد همراه با اظهار علاقه به همکاری با آنها بود اما پاسخی دریافت نکردم. ایجاد صنایعی که تولیدات آنها مستقیما وارد بازار مصرف می شود -مانند صنایع الکترونیکی- یکی دیگر از امکانات بالقوه است. هم اکنون در ایران کارخانه هایی وجود دارند که قطعات کالاهای مورد اشاره را از چین وارد کرده، سر هم سوار می کنند و با زدن مارک «ساخت ایران» آنها را روانه بازار می کنند و فروش بسیار خوبی دارند. چرا نتوان واقعا همین محصولات را در ایران ساخت؟ گفته می شود که برخی از کارخانه های نساجی داخلی پارچه فاستونی خام را از چین وارد می کنند، با زدن مارک «ساخت انگلیس» به زبان انگلیسی در حاشیه پارچه آن را به مکه و مدینه می فرستند و در آنجا آن را به نام پارچه انگلیسی به حجاج و زائران ایرانی می فروشند. چرا نتوان همین پارچه ها را در ایران تولید کرد؟ هدف تا اینجا ارائه پیشنهاد تولید و گسترش روابط همسایگی بود که طرفین را به تدریج ثروتمند می کند. اما اقدامات منفی هم می تواند به تندرستی ایرانیان و اقتصاد ایران کمک کند که نباید از دیده به دور بماند. از جمله این اقدامات توسعه و بهبود وسایل رفت وآمد عمومی به جای تولید خودروهای کم کیفیت است. گسترش صنایع خودروسازی به صورتی که تاکنون صورت گرفته، موجب مرگ و میر و بیماری شمار بسیار زیادی از شهروندان ایران شده است. شما اگر در وسط روز از مرکز تهران به شمال آن نگاه کنید، هوای شهر چنان آلوده است که نه کوه را می بینید و نه برج میلاد را. یک روز از یک راننده تاکسی پرسیدم که «پس برج میلاد کو؟» پاسخ داد که «آن را دزدیده اند!». خرید خطوط تولیدی مدل های خودروهای منقرض شده بیش از اینکه به سود مردم ایران باشد، قند در دل اروپاییان و کره ای ها آب می کند. 
                