پنج‌شنبه ۲۰ تیر ۱۳۹۸
-----------------------------------------
سرمقاله
-----------------------------------------
اتاق شیشه ای انتخابات
-----------------------------------------

                    نظام انتخاباتی باید حداقل از شش ویژگی برخوردار باشد تا بتوان از آن به عنوان نظام انتخاباتی آزاد، عادلانه و کارآمد یاد کرد. این ویژگی ها عبارت اند از: 1  رقابت 2  عدالت 3  سلامت
4  شفافیت 5  سرعت 6  سهولت.
1  رقابت: اصلی ترین ویژگی انتخابات، رقابتی بودن آن است، آزادبودن انتخابات و میزان آن عمدتا به رقابتی بودن و میزان آن مربوط می شود. رقابتی بودن به معنی امکان حضور و رقابت همه احزاب و افراد واجد شرایط در فرایند نامزدی برای انتخاب شدن است. به جز برخی محدودیت های قانونی شفاف و غیرقابل تفسیر، مثل سن، تابعیت، عدم محرومیت اجتماعی براساس حکم دادگاه، نداشتن برخی پست های دولتی و حکومتی و...، اعمال هرگونه محدودیتی اعم از محدودیت قانونی و غیرقانونی در این فرایند به رقابتی بودن آسیب می زند. روندی که امروز با عنوان نظارت استصوابی دنبال می شود، عملا حق انتخاب مردم را به میزان وسیعی محدود کرده است، به این معنی که ابتدا شورا نامزدها را انتخاب می کند و در مرحله بعد مردم باید از بین نامزدهای تعیین شده توسط آنها دست به انتخاب بزنند. نکته مهم و درخور تامل آن است که نظارت بر روند انتخابات به دلیل اهمیت و حساسیت ویژه انتخابات، ضروری و لازم است و این نظارت هم باید موثر باشد. به این معنی که ناظر باید بر روند قانونی اجرای انتخابات نظارت کند و هرجا روندی برخلاف قوانین انتخاباتی مشاهده کرد، به طور شفاف و با ذکر مورد به مجریان انتخابات تذکر دهد...
مجریان هم موظف به اصلاح و جبران امر و بازگشت به روند قانونی و اجرای آن باشند و البته این نحوه نظارت با نظارت استطلاعی که ناظر موارد عدول از قانون را صرفا به اطلاع مجری می رساند و مجری الزامی برای اصلاح و جبران ندارد، متفاوت است؛ اما بحث ها سر نحوه تفسیر از نظارت است، زیرا در این نحوه تفسیر از نظارت، اولا در بسیاری موارد ناظر به جای مجری هم عمل می کند و تداخل جدی نظارت و اجرا پیش می آید و ثانیا و مهم تر از آن، ناظر برای خود شانی فراقانونی قائل می شود. 
این امر علاوه بر محدودکردن حق اساسی شهروندان، باعث می شود نهادهای انتخاباتی عصاره مردم و فضائل آنان نباشند و آن نهادها را با آسیب های متعدد انفعال، ترس از آینده، ناکارآمدی، فقدان شجاعت لازم در دفاع از حقوق اساسی مردم، فاصله گرفتن از نیازها و مطالبات جامعه و ایجاد شکاف بین حاکمیت و ملت مبتلا می کند. 
موضوع «احراز صلاحیت در انتخابات» و جایگزینی آن با «رد صلاحیت براساس موازین شفاف قانونی» نیز که از موارد این نحوه نظارت است عملا منجر به دومرحله ای شدن انتخابات و حذف بسیاری از نامزدهای واجد شرایط قانونی و محدودشدن حق اساسی مردم برای تشخیص صلاحیت نامزدها و انتخاب آنان و در نتیجه محدودشدن گسترده رقابت انتخاباتی است.
رد صلاحیت قانونی به این معناست که نامزدهایی که براساس قانون نباید وارد فرایند نامزدی انتخابات شوند، توسط نهادهای اجرائی و نظارتی حذف شوند. مثلا اگر سن یک نامزد کمتر یا بیشتر از سن مندرج در قانون باشد، یا تابعیت او برخلاف تابعیت مندرج در قانون باشد، یا براساس حکم دادگاه عادله محکوم به محرومیت اجتماعی شده باشد، یا دارای برخی محکومیت های قانونی و قطعی خاص مندرج در قانون انتخابات باشد یالله و در عین حال برای نامزدی انتخابات ثبت نام کرده باشد، نهادهای مذکور براساس دریافت اطلاعات از مراجع رسمی قانونی او را رد صلاحیت خواهند کرد، اما اینکه این نهادها بخواهند فراتر از موارد مذکور به تشخیص و احراز صلاحیت نامزد انتخاباتی برای مجلس یا شوراها یالله بپردازند و این حق را برای خود قائل شوند که آیا این نامزد می تواند از عهده نمایندگی نهاد مربوطه برآید یا صلاحیت آن را دارد یا نه، درواقع خود را به جای مردم وکیل آنان فرض کرده اند. ضمن آنکه اصولا وظیفه تایید و رد صلاحیت نامزدها از وظایف قانونی هیئت های اجرائی است که اکثریت آنان را معتمدان مردم تشکیل می دهند و نهاد ناظر صرفا باید بر روند قانونی فعالیت هیئت های اجرائی نظارت کند و چنانچه مورد یا مواردی را برخلاف قانون مشاهده کرد، تذکر دهد و هیئت اجرائی هم موظف به اصلاح عمل خود طبق قانون است.
استدلال هایی از این قبیل که ممکن است فردی فاسد باشد و مردم ندانند و به او رای بدهند یا ممکن است کسی به دروغ ادعای التزام به اسلام و قانون اساسی و ولایت فقیه کند و مردم ندانند و به او رای بدهند یا فردی درحالی که توان و شایستگی قرارگرفتن در نمایندگی نهاد مربوطه را ندارد و در نتیجه نهاد نظارتی باید صلاحیت او را احراز کند، دارای چند اشکال است، زیرا اولا این همه دستگاه مختلف انتظامی، امنیتی و قضائی که در کشور تاسیس شده است، همین وظیفه را برعهده دارند که کسی نتواند برخلاف موازین قانونی و به دروغ نامزد انتخابات شود و اگر این دستگاه ها سند و مدرکی که منجر به رد صلاحیت نامزد انتخاباتی شود نداشته باشند، قطعا نهادهای اجرائی و نظارتی انتخابات نیز نمی توانند چنین اسنادی داشته باشند. ثانیا رسیدگی و احراز صلاحیت، شایستگی و توانایی های نامزدها از وظایف مستقیم و ذاتی انتخاب کنندگان است نه نهادهای اجرائی و نظارتی. درست مانند آنکه احراز صلاحیت و شایستگی معاونان یا مدیران یک وزارتخانه از وظایف مستقیم و ذاتی وزیر مربوطه است؛ بنابراین هیچ فرد یا نهادی نمی تواند دست به چنین کاری بزند. ثالثا وقتی رقابت انتخاباتی به معنای واقعی جریان داشته باشد در جریان این رقابت ها بسیاری از نقاط قوت و ضعف نامزدها آشکار می شود و مردم فرصت شناخت بیشتر و بهتری از نامزدها را پیدا می کنند، رابعا در قانون برای رسیدگی نهایی به صلاحیت نامزدهای منتخب مجلس مرحله دیگری هم به عنوان تایید اعتبارنامه پیش بینی شده است تا چنانچه اسناد و مدارک قانونی جدیدی علیه یک یا برخی منتخبان به دست آمده باشد، توسط خود نمایندگان اعتبارنامه اش تایید نشود. درخصوص تایید صحت انتخابات نیز اکنون این گونه عمل می شود که عملا تعیین صحت انتخابات یا ابطال همه یا بخشی از آرای صندوق های یا حوزه انتخابیه بر عهده نهاد ناظر است، درحالی که نهاد ناظر باید مسئولیت رسیدگی به شکایات نهایی را برعهده داشته باشد و چنانچه نظر او مبنی بر ابطال همه یا بخشی از آرای صندوق ها یا حوزه انتخابیه باشد، با ذکر دلایل قانونی و مستند به هیئت اجرائی ابلاغ کرده و هیئت اجرائی مبادرت به اقدام کند.
راه درست و مبتنی بر قانون اساسی و حقوق اساسی شهروندان آن است که:
الف  موارد ممنوعیت نامزدشدن افراد برای انتخابات به طور صریح و شفاف (با رعایت رقابتی بودن واقعی انتخابات و حق اساسی مردم برای تشخیص صلاحیت و توانایی نامزدها و انتخاب آنان) در قانون مشخص شود.
ب  نهاد اجرائی براساس قانون و اسناد و مدارک معتبر قانونی، افرادی را که برخلاف قانون برای نامزدی انتخابات ثبت نام کرده اند، رد صلاحیت کند.
ج  نهاد نظارتی بر روند فعالیت نهاد اجرائی نظارت کند و صرفا چنانچه مواردی را برخلاف موازین قانونی تشخیص داد، با ذکر موارد اعلام کند و نهاد اجرائی به اصلاح مورد بپردازد. 
درخصوص سایر فرایندهای انتخاباتی به ویژه تایید یا ابطال صندوق ها و حوزه ها نیز باید این گونه عمل شود.
د احراز صلاحیت، شایستگی و توانایی نامزدها برای انجام وظیفه مربوطه صرفا و مستقیما بر عهده مردم است و اگر اشتباهی هم در این انتخاب رخ دهد مسئولیت آن بر عهده خود مردم است که طبعا با سازوکارهای قانونی دیگر قابل جبران خواهد بود و در نهایت هم مردم در انتخابات بعدی اشتباه خود را جبران خواهند کرد.
2  عدالت: عدالت انتخاباتی از دیگر ویژگی های مهم انتخابات است. عدالت انتخاباتی از یک سو به برخورداری برابر و مساوی همه نامزدهای انتخاباتی از مواهب مادی، سیاسی و تبلیغی مربوط است که توسط دولت یا حاکمیت تخصیص می یابد و از سوی دیگر به رفع هرگونه تبعیض، موانع و محدودیت های غیرقانونی برای نامزدهای انتخاباتی و رای دهندگان مربوط می شود.
عدالت انتخاباتی از ویژگی هایی است که گستره آن محدود به فرایندهای مربوط به زمان انتخابات نیست و ماه ها و حتی سال های قبل از انتخابات را نیز دربرمی گیرد. زیرا امکانات سیاسی و تبلیغی و اقتصادی گسترده متعلق به کشور و اموال عمومی ممکن است برای برخی افراد یا احزاب و جریان ها رانت های گسترده و بی بدیلی را فراهم کند که از طریق آن بتوانند در طول ماه ها و سال های قبل از انتخابات و با اهداف انتخاباتی در افکار عمومی اثرگذاری کنند. برای نمونه صداوسیما به راحتی می تواند در خدمت برخی افراد و جریان های موردنظر متولیان آن قرار گیرد، کما اینکه ملاحظه می شود این رسانه عظیم و بی رقیب عمدتا میدان را برای عرضه برخی چهره ها و جریان های خاص در طول سال ها فراهم آورده و فراتر از آن مستمرا در راستای تخریب برخی افراد و جریان های رقیب عمل می کند. یا تریبون های عمومی و سراسری که مستقیما از بیت المال ارتزاق می کنند و بسیاری از روزنامه ها و خبرگزاری ها و کانال های خبری و تحلیلی نیز که متعلق به دستگاه های حاکمیتی هستند و از بودجه عمومی ارتزاق می کنند، نباید و نمی توانند یک سویه عمل کنند. 
در حوزه اقتصادی نیز برخی افراد و جریان ها به دلیل ارتباط و نفوذ ویژه در برخی دستگاه ها شرایط بهره مندی از رانت های مختلف را برای خود فراهم می سازند و گاهی برخی عوامل موثر در دستگاه ها از امکانات مربوط به جایگاه خود در راستای اهداف سیاسی و تبلیغی استفاده می کنند. همه اینها نقض عدالت انتخاباتی است. بنابراین برای تحقق عدالت انتخاباتی علاوه بر استقرار سازوکارهای قانونی و اجرائی در زمان انتخابات، باید از قبل سازوکارهای قانونی و عملیاتی شفاف و پیشگیرانه به منظور تضمین عدالت سیاسی، تبلیغی و اقتصادی طراحی شود و استقرار یابد.
در زمان انتخابات نیز عدالت انتخاباتی می تواند مخدوش شود. مصادیق متعددی می توان برای این امر ذکر کرد. برای نمونه و علاوه بر تداوم آنچه درباره سال ها و ماه های قبل از انتخابات ذکر شد، می توان به این موارد اشاره کرد:
 ایجاد محدودیت برای برگزاری مراسم و سخنرانی ها و میتینگ های تبلیغاتی برخی نامزدها و احزاب،
 کشدارشدن زمان تایید صلاحیت برخی نامزدها به طوری که فرصت قانونی تبلیغات را هم از دست می دهند.
 آزادی عمل برخی عوامل و عناصر در تخطئه و تخریب بعضی از نامزدهای انتخاباتی.
سلامت: منظور از سلامت انتخابات پیشگیری و جلوگیری از هرگونه تخلف یا تقلب در انتخابات و برخورد با آن در صورت وقوع و جبران آن است. موارد تخلف یا تقلب در قوانین انتخاباتی پیش بینی شده است اما به دلیل فقدان یا کمبود برخی از سازوکارهای تضمین کننده سلامت، تحقق آن همواره با سوال ها و ابهام هایی مواجه بوده است. سازوکارهای تضمین سلامت انتخابات درواقع مربوط به استقرار و تحقق سازوکارهای مربوط به سایر ویژگی های انتخابات، به ویژه «شفافیت»، می شود. اما مهم ترین فراز مربوط به فرایند سلامت انتخابات به «نحوه اخذ رای و شمارش آرا و اعلام آن» مربوط می شود. بسیاری از مشکلات که به سلامت انتخابات می تواند آسیب وارد کند، به نحوه اخذ رای مربوط می شود. رای های تکراری، رای با شناسنامه دیگران، رای با شناسنامه جعلی، ازدحام جمعیت در برخی شعب اخذ رای و مخدوش شدن فضای شعبه اخذ رای و امکان سوءاستفاده از شرایط ازدحام جمعیت در شعبه و امثال اینها مشکلات مربوط به نحوه اخذ رای است. علت اصلی این مشکلات هم به «هم زمان بودن ثبت نام شهروندان برای رای دادن و اخذ رای از آنان» و «عدم تعیین قبلی محل اخذ رای برای هریک از شهروندان» مربوط می شود. اگر قبل از روز اخذ رای برای هریک از شهروندان شعبه مشخصی در نزدیکی محل سکونت آنان تعیین و به آنان اعلام شود، عمده مشکلات مذکور مرتفع خواهد شد. بهترین راه تحقق این امر هم تعیین زمان مراجعه قبلی شهروندان به محل های تعیین شده و ثبت نام از آنان برای رای دادن و تحویل کارت انتخابات به آنان است که در آن زمان و مکان اخذ رای شان مشخص شده است.
مهم ترین عامل تضمین و اطمینان بخش شمارش صحیح آرا و اعلام آن هم به دو فرایند «شفافیت» و «نظارت عمومی» بازمی گردد. شمارش آرا باید کاملا شفاف و به اصطلاح در اتاق شیشه ای انجام گیرد؛ به نحوی که برای همگان، به ویژه نمایندگان نامزدها و احزاب و خبرنگاران قابل مشاهده باشد.
4  شفافیت: منظور از شفافیت، آشکار و در دسترس بودن تمامی فرایندهای اجرائی و نظارتی انتخابات برای همگان است. به جز سه مورد: «اسناد و مدارک مربوط به ردصلاحیت نامزدها که باید صرفا در صورت درخواست نامزد در اختیار خودش قرار گیرد»، و «مخفی بودن رای مردم» و «آشکار نبودن وضعیت آرای قبل از اتمام اخذ رای»، همه مراحل انتخابات باید آشکار و مشاهده آن برای عموم، به ویژه نمایندگان نامزدها، احزاب، ائتلاف ها و خبرنگاران ممکن باشد. شفافیت مستلزم طراحی و اجرای برخی سازوکارهای ساده و کم هزینه است. درج تمام مراحل اجرائی و نظارتی انتخابات در سایت های اطلاع رسانی وزارت کشور و شورای نگهبان، امکان حضور نمایندگان نامزدها، احزاب و رسانه های ارتباط جمعی در شعب اخذ رای و در مرحله شمارش، تجمیع و اعلام نتایج آرا به نحوی که رای گیری و شمارش و تجمیع آرا برای آنان قابل مشاهده باشد، اعلام عمومی دلایل و عواملی که منجر به ابطال آرای صندوق ها یا حوزه انتخابیه می شود و... از لوازم شفافیت انتخابات است.  ماشینی شدن هرچه بیشتر فرایندهای انتخاباتی به ویژه در مرحله اخذ رای و شمارش آرا به شرطی که سازوکارهای آن کاملا شفاف از سوی همه ملاحظه و مشاهده شود، در تحقق شفافیت انتخابات بسیار موثر خواهد بود.
5  سرعت: انتخابات از دو ویژگی مهم «اهمیت» و «حساسیت» برخوردار است. اهمیت آن به خاطر آن است که مهم ترین فرایند اعمال حاکمیت ملی و تعیین سرنوشت عمومی به دست شهروندان است و حساسیت آن نیز به خاطر رقابتی بودن و حساسیت هایی است که جریان های رقیب از خود نشان می دهند. این دو ویژگی باعث می شود که هرگونه تاخیر یا تعلل در هریک از مراحل انتخابات، به ویژه در مرحله آخر یعنی شمارش و اعلام آرا، موجب نگرانی و ایجاد سوال و ابهام در افکار عمومی شود؛ بنابراین ضمن حفظ و رعایت دقت تمام در اجرای مراحل مختلف انتخابات، باید سازوکارها و ابزار لازم به گونه ای طراحی و اجرا شود که اقدام ها به ویژه شمارش و اعلام نتایج انتخابات در کمترین زمان ممکن انجام شود. طبعا ماشینی شدن فرایندهای انتخابات به ویژه فرایند اخذ رای و شمارش و اعلام نتایج آرا موثرترین و مفیدترین ابزار در این باره خواهد بود.
6-سهولت: اگرچه ویژگی سهولت به همه فرایندهای انتخاباتی مربوط می شود؛ ولی عمده این ویژگی به نحوه اخذ رای از شهروندان و نحوه شمارش و تجمیع آرا مربوط می شود. اخذ رای از شهروندان باید با سهولت هرچه بیشتر انجام گیرد؛ به گونه ای که همه شهروندان حتی افراد کم سواد یا بی سواد هم بتوانند بدون دغدغه و به راحتی برگه رای خود را پر کرده و به صندوق بیندازند. این امر نیازمند سازوکارهای مختلفی است که هرکدام بخشی از ویژگی سهولت را محقق می کند؛ از قبیل طراحی برگه های رای به شکل ساده، تصویری یا علامتی کردن نامزدهای انتخاباتی در برگه های رای، حزبی شدن انتخابات که مستلزم تناسبی شدن نظام انتخاباتی و امکان رای دادن به احزاب به جای افراد است، نصب راهنمای رای دادن در شعب اخذ رای، استفاده از ماشین های اخذ رای با طراحی نرم افزار و سخت افزار ساده و مناسب و آموزش های تصویری قبل از انتخابات.
مشکل شمارش آرا نیز عمدتا مربوط به حوزه های انتخابیه ای است که تعداد درخور توجهی از نامزدها یعنی از سه نفر تا 30 نفر در آن انتخاب خواهند شد.
در بدو امر به نظر می رسد که ماشینی کردن شمارش آرا در این حوزه ها یک راه حل برای مشکل خواهد بود؛ اما این امر مستلزم اختصاص کدهای انتخاباتی به نامزدها و الزام رای دهندگان به علامت زدن اعداد مربوط به کدهای انتخاباتی است که کار رای دادن را بسیار پیچیده و سخت و پر اشتباه می کند و تعارض جدی با سهولت انتخابات دارد و تجربه نشان داده است که در عمل موفقیت آمیز نخواهد بود. راه حل دیگر حزبی شدن و تناسبی شدن نظام انتخاباتی است که ضمن آنکه یک امر ضروری در نظام انتخاباتی است، منجر به امکان رای دادن به احزاب و فهرست های انتخاباتی آنان می شود و شمارش را بسیار ساده می کند؛ اما به دلیل آنکه نظام انتخاباتی نمی تواند و نباید صرفا حزبی و تناسبی باشد و لازم است در کنار نظام تناسبی و حزبی، امکان رای دادن به نامزدهای منفرد و غیرحزبی هم فراهم باشد؛ بنابراین بخشی از مشکل همچنان باقی خواهد ماند. بهترین و ساده ترین راه برای آسان سازی شمارش آرا کوچک سازی حوزه های انتخابیه است؛ یعنی تبدیل حوزه های انتخابیه به حوزه های یک یا حداکثر دو نماینده ای. این امر همراه با حزبی شدن انتخابات و اختصاص درصد درخور توجهی از کرسی های نمایندگی به احزاب که منجر به نظام انتخاباتی تلفیقی تناسبی و حداکثری می شود، علاوه بر ساده سازی شمارش آرا، دارای آثار و پیامدهای بسیار مثبت و سازنده در همه فرایندهای انتخاباتی و فراتر از آن در سامان سیاسی کشور خواهد بود.
                