چهار‌شنبه ۱ خرداد ۱۳۹۸
-----------------------------------------
یادداشت
-----------------------------------------
حلقه مفقوده بهره وری
-----------------------------------------

                    بیش از 50 سال از عضویت ایران در سازمان آسیایی بهره وری می گذرد، در آن زمان حتی سازمان یا تشکیلاتی به این منظور در کشور وجود نداشته است. معنای عمیق این مطلب این است که بیش از 50 سال پیش اهمیت بهره وری در این کشور فهم و درک شده است. زمانی که کره جنوبی، مالزی، سنگاپور، تایوان، پاکستان و بسیاری دیگر از کشورهایی که امروز عضو این سازمان بین المللی آسیایی هستند و دست برقضا شرایط بسیار بهتری هم نسبت به ما دارند، هنوز نه برنامه ای برای توسعه داشتند و نه شاید عضویتی درAPO. در راستای انسجام بخشی به اقدامات کشور در حوزه بهره وری و استمرار حرکت ملی بهره وری بیش از 20 سال قبل سازمان ملی بهره وری ایران تشکیل شده است. روند فعالیت ها و اقدامات 25 سال گذشته در حوزه بهره وری، مبین این واقعیت ناخوشایند است که ما امروز وضعیت پذیرفتنی ای نسبت به اهداف و برنامه هایی که از زمان برنامه دوم توسعه تاکنون درخصوص بهره وری در اقتصاد و نظام اداری کشور داشته ایم، نداریم و کارنامه کشور در استفاده از این ابزار مهم و کلیدی در فرایند توسعه ضعیف ارزیابی می شود. در گزارش دوره 2000-  2019 سازمان آسیایی بهره وری ایران در میان 27 کشور مورد بررسی، جزء پنج کشور با پایین ترین سهم بهره وری در رشد اقتصادی است و با هفت درصد سهم بهره وری کل عوامل تولید در رشد اقتصادی پس از کشورهای نپال، ویتنام و بنگلادش پایین ترین جایگاه را در میان کشورهای عضو APO در این شاخص دارد. این واقعیت زمانی تلخ تر می نماید که در شرایط ظالمانه تحریم که درآمدهای نفتی کشور هم با چالش روبه رو شده و تامین نهاده های بیشتر از جنس سرمایه و تجهیزات با مشکل مواجه می شود، نقش بهره وری و کارکردی که می تواند برای حفظ ثبات اقتصادی کشور ایفا کند، بیش از پیش خودنمایی می کند. اما واقعیت این است که حرکت ملی بهره وری در کشور یک حرکت مستمر و منسجم نبوده که امروز بتوان شاهد ثمرات و نتایج آن بود. امروز که براساس شرایط ویژه اقتصادی کشور و مسائل عدیده مبتلا به نظام اداری و مدیریتی در انتهای هر بحث آسیب شناسانه به راهکارهایی از قبیل بهبود روش ها و فرایندها، اصلاح قوانین و مقررات، کاهش تصدی گری دولت و جلوگیری از توسعه نظام رانتی، بهبود فضای کسب و کار، اصلاح سیستم آموزش نیروی انسانی، راه کارهای تسهیم منافع موفقیت با کارکنان، کاهش ضایعات و پسماند و... می رسیم. هربار به گذشته برمی گردیم و با مدیران دو دهه قبل به گفت وگو می نشینیم، این جمله را بارها از ایشان می شنویم که: این تصمیم گرفته شده بود! این اقدام صورت گرفته بود! این کار شروع شده بود! و هربار این سوال برای ما پیش می آید که چرا اقدامات زیربنایی و مدیریتی در کشور ما به نتیجه نمی رسد یا با آمد و رفت مدیران از اولویت و اهمیت آنها کاسته می شود و حتی در مقاطعی از دستور خارج می شوند؟! به نحوی که شاهد درجازدن یا عقب رفت نسبت به وضع موجود هستیم. کنکاش برای پاسخ دادن به این پرسش مهم، تحلیل و واکاوی علل عدم توفیق برنامه های توسعه در کشور را نیاز دارد؛ تدوین برنامه خوب یک گام مهم است اما اجرای خوب آن برنامه گامی بسیار مهم تر و دشوارتر خواهد بود. برای اجرای درست برنامه های توسعه دو عامل کلیدی ایفای نقش می کنند. 
1- تخصیص بهینه منابع 2- طراحی و استقرار نظام ارزیابی و نظارت. عامل اول شامل تامین منابع مالی، زمان بندی درست و نیروی انسانی کارآزموده برای فعالیت در سطوح کارشناسی و مدیریتی در طول اجرای برنامه است و عامل دوم که بسیار مهم تر و موثرتر عمل می کند ایجاد سازوکار ارزیابی و نظارت حین اجرا توسط طراح برنامه و اخذ گزارش های بازخورد برای اصلاحات موردنیاز است. متاسفانه در فرایند اجرای برنامه های توسعه هر دو عامل کلیدی مذکور که می توانستند به عنوان عوامل کلیدی موفقیت (CSF) برنامه ها تعریف و مورد توجه قرار گیرند، مغفول مانده اند. درخصوص اهداف بهره وری هم همین اتفاق را در برنامه های توسعه شاهد هستیم. در برنامه های دوم و سوم، حکم کلی برای ارتقای بهره وری گنجانده شده ولی هدف گذاری کمی، تخصیص منابع و ضرورت های اولیه مدرن و در برنامه های عملیاتی از دستگاه ها خواسته نشده است. در برنامه چهارم توسعه علاوه بر حکم، هدف گذاری تحقق 30 درصد رشد اقتصادی از محل بهره وری گنجانیده شد اما سازوکار تقسیم کار و مدل حاکمیت بهره وری ارائه نشده است. برنامه پنجم توسعه ماده 79 به صورت تکاملی این نقص را برطرف کرده اما بازهم سازوکار تخصیص منابع موردنیاز و حاکمیت بهره وری از منظر نظارت و ارزیابی کامل نیست. در برنامه ششم این فرایند تکوینی به مرحله بهتری رسیده است.
...چراکه علاوه بر حکم و هدف گذاری، مدل حاکمیت بهره وری نیز تا حدی مشخص شده و نقش گذاری ها صورت گرفته است ولی همچنان تکلیف منابع مورد نیاز برای اجرای این ماده قانونی مشخص نیست که باید در لوایح بودجه سالانه مورد توجه سازمان برنامه و بودجه کشور قرار گیرد. وظیفه اصلی سازمان ملی بهره وری ایران در تکمیل این پیش نیاز ها و تقویت عوامل کلیدی موفقیت در تحقق ماده 5 قانون برنامه ششم در ایفای نقش عاملیت ارزیابی و نظارت به وضوح شایان توجه و اهمیت است.به عبارت دیگر سازمان ملی بهره وری ایران باید ضمن طراحی مسیر و ارائه مشاوره های تخصصی به دستگاه های اجرائی در جهت انجام تکالیف قانونی مندرج در ماده 5 قانون برنامه ششم، خود چشم ناظر و ارزیاب کیفی اقدامات دستگاه ها در مراحل تعریف کار و اجرا بوده و نقش تنظیم گری حین پایش را برعهده بگیرد. بدیهی است تقویت نقش و جایگاه سازمان ملی بهره وری ایران به عنوان نهاد تنظیم گری و ناظر بهره وری کشور یک گام مهم و اساسی در شکل گیری حاکمیت بهره وری خواهد بود و چنانچه عزم و توجه ملی در تمامی سطوح مدیریتی، چه در دولت و چه در بخش های اقتصادی پدید آید، زنجیره ارزش افزایی از طریق بهره وری تکمیل خواهد شد و شاهد رشد پایدار اقتصاد کشور با محوریت بهره وری خواهیم بود.
                