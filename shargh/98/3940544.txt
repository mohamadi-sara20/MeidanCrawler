چهار‌شنبه ۹ مرداد ۱۳۹۸
-----------------------------------------
type_unknown
-----------------------------------------
دستگیری 6 مدیر اخلالگر
-----------------------------------------

                    شرق: مجموعه ای از اتفاقات به صورت زنجیره ای رقم خورد تا روند تغییرات قیمت خودروی داخلی در بازار غیرمنطقی شود. ممنوعیت ثبت سفارش خودروی وارداتی به همراه کمبود قطعه برای ساخت خودروی داخل و مجموعه دیگری از عوامل، سوداگرانی را وارد عرصه بازار خودرو کرد که با دلال بازی، حاشیه بازار خودرو را هر روز فربه تر کردند. کار به جایی رسید که قیمت خودروی کارخانه در برخی مدل های پرفروش بیش از 50 درصد با بازار فاصله داشت. مشکلات ایجادشده در بازار خودرو نهادهای ناظر را وارد عمل کرد تا پرونده تخلفات خودروسازان داخلی شکل بگیرد. غلامحسین اسماعیلی، سخنگوی قوه قضائیه، دیروز در نشستی خبری اعلام کرد پرونده مدیران سایپا با جدیت در حال رسیدگی است. آن طور که او اعلام کرده است، این پرونده 25 متهم دارد که شش نفر آنها که از مدیران سایپا و نمایندگی ها هستند، بازداشت شده اند.                            
آن طور که منابع مطلع می گویند این تخلفات در محدوده سال 96 و ابتدای 97 رخ داده و متخلفان تلاش کرده اند با توجه به تفاوت حاشیه بازار و قیمت خودرو در کارخانه، اقدامات سوداگرانه خود را پیگیری کنند و حالا باید در برابر قانون پاسخ گو باشند.بازار خودرو روزهای پرتلاطمی را پشت سر گذاشته است. سال 97 اوج اختلالات قیمتی در بازار خودرو بود که صدای مصرف کنندگان را درآورد. از یک سو توقف ثبت سفارش خودروی خارجی و از سوی دیگر توقف تحویل خودروهای تعهدشده توسط شرکت های خودروسازی داخلی به همراه هزاران چالش و مشکل ریز و درشت ناشی از تحریم ها، بهای یک پراید معمولی را در بازار آزاد به مرز 50 میلیون تومان رساند. قیمتی که تقریبا دو برابر قیمت تحویل خودرو در کارخانه بود و خرید یک وسیله نقلیه معمولی را برای خانواده های ایرانی تبدیل به یک رویا می کرد. همان روزها در حالی که بازار خودرو در رکود بود و هیچ معامله واقعی در بازار انجام نمی شد، قیمت ها هم همچنان بالا می رفت. مجلس وارد عمل شد تا با تشکیل هیئت تحقیق و تفحصی که با مشارکت دیوان محاسبات شکل گرفت، مسببان این فضای غیرواقعی را شناسایی و به تخلفات بازار خودرو رسیدگی کند البته نتایج این تحقیقات به اطلاع عموم نرسید اما همه بر این باور بودند که بازار خودرو به صورت غیرواقعی دچار آشفتگی شده است. چندی قبل بود که خبر بازداشت مدیران قبلی سایپا، دهان به دهان چرخید. منابع رسمی درباره نام افراد سکوت کردند. خبر بازداشت مدیران سایپا همچنان خبری درگوشی بود تا اینکه ششم مرداد ماه 95 عبدالله رضیان عضو هیئت رئیسه کمیسیون صنایع و معادن در گفت وگو با باشگاه خبرنگاران جوان گوشه ای از پرونده مدیران متخلف سایپا را روشن کرد. به گفته رضیان تعدادی از افراد شرکت سایپا با توجه به اتهام واردشده دستگیر و روانه زندان شده اند. از این تعداد دستگیرشده، یک نفر مسئول بخش حراست خودروسازی سایپا بوده است.عضو هیئت رئیسه کمیسیون صنایع و معادن با اشاره به آخرین وضعیت پرونده این شرکت خودروسازی اضافه می کند: پرونده این متهمان در حال پیگیری و تحقیق است ولی از جزئیات دقیق روند آن بی خبر هستم.
 پرونده سایپا 25 متهم دارد
روز گذشته، یعنی سه روز بعد از مصاحبه رضیان، غلامحسین اسماعیلی سخنگوی قوه قضائیه در جمع خبرنگاران درباره دستگیری مدیران ارشد سایپا گفت: در ارتباط با پرونده سایپا همان طور که پیش از این گفته ام، پرونده ای تشکیل شده و افرادی تحت تعقیب قرار گرفتند.او ادامه می دهد: این پرونده 25 متهم دارد و شش نفر بازداشت هستند که برخی بازداشتی ها از مدیران شرکت سایپا و برخی نیز از نمایندگی ها و شرکت های مرتبط با سایپا هستند و پرونده با جدیت تمام در حال رسیدگی است. اکبر صادقی مدیرکل بازرسی وزارت صمت نیز یک روز قبل از سخنان سخنگوی قوه قضائیه در حاشیه نشست بازرسان و ناظران ارشد وزارت صنعت، معدن و تجارت در جمع خبرنگاران درباره تخلفات در حوزه خودرو می گوید: در زمینه خودرو و ثبت سفارش ها، گزارش های زیادی از وقوع تخلف داشتیم اگرچه این گزارش ها رو به کاهش است، اما با افراد خاطی برخوردهای لازم صورت گرفته است.او اضافه می کند: در ارتباط با تخلفات در حوزه خودرو و ثبت سفارش، در بدنه کارشناسی شش نفر معلق هستند. این وزارتخانه در مقابله با فساد تعارف ندارد؛ دستور صریح است که برخورد شود.مدیرکل بازرسی وزارت صمت در جمع خبرنگاران نامی از افراد و نحوه وقوع تخلف آنها ارائه نمی کند. او به سوالات «شرق» درباره حجم تخلفات نیز پاسخ نمی دهد. صادقی می گوید: تا محکومیت افراد اثبات نشود، نمی توان به سوالات پاسخ داد. درباره دادگاه عجله نکنید. او ارائه توضیحات بیشتر را منوط به هماهنگی با روابط عمومی وزارت صنعت، معدن و تجارت می کند.
 اغواشدگان حاشیه سود بازار
مدیران سایپا چه تخلفاتی مرتکب شده اند؟ دلیل دستگیری آنها چیست و آیا اقدامات آنها در تغییر قیمت بازار موثر بوده است؟ منابع مطلع در گفت وگو با «شرق» می گویند: برخی از متخلفان افراد فعال در اداره فروش سایپا بوده اند که مسائلی با نمایندگانی ها داشته اند. این افراد از یکسری نمایندگی ها سوءاستفاده کرده بودند. آنها از تفاوت قیمت کارخانه و بازار استفاده کرده و عمدتا با تغییراتی در زمینه تخصیص خودرو به نمایندگی ها از تفاوت های میلیاردی ایجادشده ناشی از حاشیه سود بازار بهره برده بودند.این منابع مطلع مدعی هستند که برخی نمایندگی های سایپا به جای اینکه خودروهای تحویل گرفته شده از کارخانه را با حاشیه سود معقول بفروشند، آن را روانه بازار آزاد کرده اند و از سود آن بهره برده اند.مسئولان فعلی سایپا ازآنجاکه در تخلفات رخ داده گذشته نقشی نداشته اند، سکوت می کنند و در این رابطه اظهارنظری نمی کنند.سعید مدنی یکی از مدیران عامل سابق سایپا که پیش تر سمت مشاور وزیر صنعت، معدن و تجارت را هم داشته است در گفت وگو با «شرق» اطلاعات دقیقی درباره تخلفات مدیران سایپا در اختیار ندارد.او می گوید: واقعیت قضیه این است که من چهار سال قبل مدیر سایپا بودم و این افراد اکثرا بعد از ما بودند. بعضی ها آن زمان هم بودند و مشکل خاصی نداشتند اما بعدها دچار مشکل شدند.مدنی درباره تخلفات انجام شده در سایپا تاکید می کند: من وارد این قضیه نشدم اما شنیده ام که به مسائل فروش و قیمت ها بازمی گردد اما من وارد ریز قضیه نشدم. از قبل هم پرونده هایی درباره سهام و این برنامه ها وجود داشت. سری آخر هم بخشی از پرونده ها مربوط به فروش بود. ولی اطلاع زیادی از قضایای آنها ندارم.
 ارسال پرونده تخلفات خودرو به دفتر  رئیس قوه قضائیه
از ابتدای سال جاری بود که اخبار زیادی در زمینه ورود سازمان بازرسی به پرونده خودرو در رسانه ها منتشر شد که این اخبار تا حدودی هم روی قیمت خودرو تاثیرگذار بود. اول تیر سال جاری ناصر سراج، رئیس سازمان بازرسی کل کشور در جمع خبرنگاران درباره ورود سازمان بازرسی به آشفته بازار خودرو می گوید: درباره خودرو بررسی هایی کردیم و قیمت تمام شده را مشخص کرده و در این زمینه اقداماتی انجام دادیم. حتما باید قیمت گذاری زیر نظر شورای رقابت باشد و اصرار ما بر این موضوع ادامه دارد. او عنوان می کند: اگر دلال ها از بازار خودرو حذف شوند، قیمت خودرو، قیمت های اعلام شده فعلی نخواهد بود.سراج همچنین با اشاره به تدوین آیین نامه ای در سال 93 که مسکوت مانده بود، اضافه می کند: با آیین نامه جدید هر کسی نمی تواند نظر خود را  بدهد. همه امور کارشناسی شده و کار ما بهتر خواهد شد.
او در پاسخ به این سوال که قرار بود گزارشی از سوی بازرسی کل کشور درباره تخلفات بازار خودرو به رئیس قوه قضائیه ارسال شود، این گزارش ها در چه مرحله ای است، عنوان می کند: گزارش را قبلا داده بودیم و قرار است این هفته گزارش نهایی را بدهیم.
 وزارت صمت، مسئول بازار خودرو
مجموعه تخلفاتی که در سایپا رخ داده است، مربوط به اواخر سال 96 و اوایل سال 97 است. همان روز ها قیمت خودرو هم به تدریج روندی صعودی به خود گرفت. اما آیا شورای رقابت مسئول قیمت گذاری خودروها نبود؟ چرا قیمت خودروها به سرعت افزایش یافت. رضا شیوا، رئیس شورای رقابت در گفت وگو با «شرق» بیان می کند: شورای رقابت بعد از ایجاد تغییرات در بازار ارز از صحنه قیمت گذاری خودرو حذف شد و وزارت صمت این مسئولیت را بر عهده گرفت.او ادامه می دهد: ما از بازار خودرو کنار آمدیم. چند ماه است که در بازار خودرو نیستیم. وزارت صمت برنامه ها را هدایت می کند و در حال حاضر همه چیز زیر نظر آنهاست.او در واکنش به پرسشی درباره نحوه سوء استفاده مدیران سایپا از حاشیه بازار می گوید: ما نمی دانیم تخلف این افراد در چه زمینه ای بوده است اما زمانی که در قیمت گذاری ها حضور داشتیم، دستورالعمل قیمت می دادیم و نظارت داشتیم. در سایت ها قیمت را اعلام می کردیم. با همان قیمت اعلام شده خریداری انجام می ‎شد. در آن مقطع به غیر از خودرو پژو 405 که حاشیه 800 تا یک میلیون تومانی داشت، حاشیه خاصی در بازار خودرو نداشتیم.
                