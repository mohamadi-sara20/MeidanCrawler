دو‌شنبه ۲۷ آبان ۱۳۹۸
-----------------------------------------
حرف اول
-----------------------------------------
مجمع شستا و چند نکته قابل تامل
-----------------------------------------

                    مجمع عمومی عادی شرکت سرمایه گذاری تامین اجتماعی (شستا)، ماه جاری در حالی برگزار شد که به باور کارشناسان اقتصادی آشنا به روند شرکت داری و به گواهی آمارها، این مجموعه در یکی از سخت ترین ادوار اقتصاد ایران توانسته است عملکردی فراتر از انتظار از خود به جای بگذارد. واقعیت این است که شستا به عنوان بازوی اصلی سازمان تامین اجتماعی و یکی از ارکان مهم وزارت رفاه در اقتصاد و سرمایه گذاری، با تاکید بر اجرای برنامه در حوزه هایی مانند شفافیت، گردش اطلاعات، اصلاح فرایندهای خرید مواد و بهینه سازی دانش، کاهش هزینه های عملیاتی، تنوع بخشی به شیوه های تامین مالی از طریق ورود به بازار سرمایه و بهبود قابل توجه شاخص سوددهی، به عنوان یکی از شرکت هایی ارزیابی می شود که در اقتصاد کشور جایگاه مناسبی دارد.ناظران و کارشناسان اقتصادی همواره در ارائه تحلیل های اقتصادی درباره بنگاه های بزرگی مانند شستا می گویند بنگاه های اقتصادی بزرگ در اقتصاد ایران همواره در معرض موضوعاتی نظیر ناکارآمدی و نبود شفافیت هستند. در روزهای گذشته، اخبار مربوط به مجمع عمومی شستا به خوبی نشان می دهد این شرکت گام های مناسبی برای بهبود شاخص های کارآمدی و شفافیت برداشته است.  در حوزه کارآمدی، رشد 260 درصدی سود خالص، رشد 177درصدی درآمدهای عملیاتی، افزایش32 درصدی حاشیه سود عملیاتی تلفیقی، کاهش 19 درصدی بهای تمام شده، افزایش سرمایه از سه هزار و 900 به هشت هزار میلیارد تومان، کاهش قابل توجه نسبت هزینه های عملیاتی به فروش، کاهش هزینه های مالی شرکت اصلی، تدوین و اجرای راهبردهای کلان ساماندهی شرکت های تابعه شرکت سرمایه گذاری تامین اجتماعی با هدف گذار از بنگاه داری به سهام داری و برنامه ریزی به منظور ادغام 12 شرکت، برنامه ریزی برای انحلال 37 شرکت و برنامه ریزی برای عرضه اولیه 28 شرکت در بورس، سال متفاوتی برای این مجموعه به وجود می آورد.کاهش تعداد شرکت ها و بهینه سازی زنجیره ارزش از آن دست اقداماتی است که کمتر بنگاه های اقتصادی حاضر به پذیرش آن هستند، اما مدیرعامل شستا معتقد است که شستا را از گذشته به ارث نبردیم.
بلکه از آیندگان به عاریه گرفتیم و با همین رویکرد و نگاه، کاهش، ادغام و انحلال ها بر مبنای تامین منافع شرکت صورت می گیرد.
 اتکا به تجربه یک سال اخیر در این مجموعه بزرگ سرمایه گذاری و تعمیم آن به سایر بنگاه های اقتصادی در راستای استفاده از تجربیات و گام های اصلاحی برداشته شده، نوعی هم افزایی در راستای تحقق اهداف اقتصاد مقاومتی، کارآمدسازی، شفافیت، خروج بنگاه های اقتصادی از سایه، کاهش قابل توجه وابستگی با استفاده از جوانان متخصص و متعهد کشور به شمار می رود. این روند یقینا نیازمند تقویت و بهبود است و باید برای یافتن راه های نو برای این بهبود و تامین نظر سهام داران آن، فعالیت ها را دو چندان کرد.
                