شنبه ۲۶ مرداد ۱۳۹۸
-----------------------------------------
یادداشت
-----------------------------------------
آمریکا و رای دادگاه جبل الطارق
-----------------------------------------

                    در تصمیمی شجاعانه دادگاه جبل الطارق همه توصیه های دونالد ترامپ، رئیس جمهور آمریکا را برای ادامه توقیف کشتی ایرانی نادیده گرفت و به تهدیدها و دست وپا زدن های پی درپی مشاوران ایرانی دولت ایالات متحده که تا آخرین دقیقه ادامه داشت، توجهی نکرد، اما از طرف دیگر بنیامین نتانیاهو، نخست وزیر اسرائیل، فرمان قلدرمآبانه رئیس جمهور آمریکا را بی معطلی اطاعت کرد و با اقدامی غیرقانونی، غیراخلاقی و مسلمان ستیزانه یا حداقل دشمنی با مردم فلسطین از ورود دو نماینده زن مسلمان عضو کنگره آمریکا به فلسطین جلوگیری کرد و خود را در مقابل اعتراض مردم جهان و مهم تر از همه مردم فلسطین قرار داد تا آنجا که بزرگ ترین سازمان مرکزی یهودیان آمریکا که یک نهاد طرفدار نظام سرمایه سالاری آمریکاست، (ایپک)، رسما به دونالد ترامپ برای صدور آن حکم و به کابینه اسرائیل برای اجرای غیراصولی آن اعتراض کرد.
مقایسه کنید حکم دادگاه جبل الطارق، منطقه کوچکی در جغرافیای جهان، را زیر فشار دولت های آمریکا و انگلیس که تسلیم نشد، با سرسپردگی نخست وزیر اسرائیل که همواره قدرت خود را در منطقه بر مردم فلسطین تحمیل می کند و جنگ افزارهای اتمی خود را پنهان و پیدا در نظر مردم جهان به رخ می کشد و جوابگوی هیچ نهادی در عرصه بین المللی نیست و نتانیاهو در اعلام سرسپردگی خود به دونالد ترامپ کوچک ترین تردیدی به خود راه نمی دهد. در این گیرودار ترامپ با هیاهو و عوام فریبی شاید بتواند رای دهندگان آمریکایی را بفریبد یا نتانیاهو با قرارگرفتن پشت سپر دفاع از یهودیت و همکاری با شیخ نشین ها اسم و رسمی برای خود دست وپا کند ولی تردیدی نیست که هیچ کدام نمی توانند مردم جهان را به بیراهه و دروغ راضی کنند و هرکس با کمترین اطلاع می داند که آمریکا در منطقه خلیج فارس می خواهد به هزینه دیگران ماجراجویی کند. نتیجه کشمکش درباره کشتی نفت کش ایرانی هر چه باشد، برای مردم جهان روشن شد که آمریکا با همه نمایش و قدرت نظامی شامل ناوهای هواپیمابر و تسلیحات دیگر اینک ترجیح می دهد با روش های غیرمعمول، تهدید، وعده و وعید و یارگیری در کشورهای مختلف و مخصوصا در شیح نشین های حاشیه خلیج فارس و اعمال شدیدترین تحریم ها، مقاومت مردم ایران را در هم بشکند و خود را صاحب قدرت مطلق در خاورمیانه نشان دهد و با این ادعای بی پایه که آمریکا به انرژی خاورمیانه و مخصوصا خلیج فارس علاقه ای ندارد، خود را در حاشیه قرا دهد و دولت و ملت های منطقه را به جان یکدیگر بیندازد. در همین روزها گفت وگوی پنهان نماینده آمریکا با طالبان افغانستان گویای همین برنامه و تصمیم است که به این ترتیب نظامیان آمریکا را از افغانستان بیرون ببرد و در نتیجه جنگ بین افغان ها ادامه پیدا کند و آمریکا در میدان هرج و مرج برنامه خود را در تسلط بدون حضور نظامیان آمریکا اجرائی کند و امپریالیست های جهانی را نجات دهد و مردم منطقه را قربانی کند. 
                