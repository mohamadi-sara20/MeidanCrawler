یک‌شنبه ۲ تیر ۱۳۹۸
-----------------------------------------
یادداشت
-----------------------------------------
یادداشتی از سید علی صالحی
-----------------------------------------

                    سرانجام سر یکی از همین پیچ ها، تو می پیچی اما جاده نمی پیچد. ملال کور مه و نابلدی در کار فرمان، ترمز تقدیر بریده بریده را بی عمل می کند. نیمی یقین و نیمی احتمال، چنان تردیدی می زایاند که مرگ با تو از عذاب و عقیم و اندوه سخن خواهد گفت. عقیم شدن در فرمان خلاقیت، خاصه در کابوس کلمات، دردی است عظیم که بسیاران را به عهد کهن سالی برکناره و به انزوا می راند؛ یکی از انواع بریدن است این!
چه بسیار اندک اند آنهایی که پیر می شوند اما هیچ پرده ای را به عنوان پایان پذیری خلاقیت پی در پی و ناب و نوشتا نمی پذیرند. همین... حلاوت حیات نوابغ نوشتن است: زنهار! پیرسالی هیچ سهمی از قلم نمی برد؛ اگر از هول بریدن، پرده نشین نشوی! جز این باز هم زنهار. برده ای به نام «زمان» برنیاید بر تو ارباب شود که این رگ زدن رویاهای آدمی است. نوشتن ناب، شام آخر ندارد، علی الخصوص در خنیاگری کلمه و کیمیانویسی شعر.
قفا را بنگرید، چه بسیار اندک اند آنها که پیچ و جاده و تقدیر و ذهن و کلمه و زمان را یکجا تصرف کرده و از فراز دره گذشته اند. او که می ماند یا خاص جوان مرگ است مثل فروغ فرخزاد، یا پیر دیر دریاشکن است مثل الف. بامداد، مثل نیما، مثل محمود دولت آبادی در کار کلمه و کمال نوشتن.
در قیام قلم چه قشون ها که آمدند، پر ریختند و بی راه رفتند بی هیچ ردی که بشاید! عبور از مرز مشروط ماندگاری، تجربه مرگ است در قید قلم. این مرز... اقلیم دور به وهم اندری نیست، تنها باید سه ضامن ظلمت شکن، همه واژه ها را برای آزادی نوشتن به وثیقه بیاورد: زمان، مردم، تاریخ! به زعم من این هر سه ستون فرج، عاقبت عشق نوشتن و عشق به نوشتن را تعیین می کند، وگرنه نه خطی در بقا و نه باوری به بعد از این...!
به همین صفت، به همین هوا و به همین علت غایی است که اندک اند آنهایی که در پیرسالی، همچنان برپای دارنده داشته های پسین و آورده های پیش رو به شمار می روند. در کار شعر خاص و خوش چه اندک اند آنهایی که زمان را به زانو درمی آورند، بی هیچ اضطرابی از شرایط، بی هیچ ملالی از مردم و بی هیچ ترسی از تاریخ.
زنهار! ضعف، عزت اولاد آدمی است. خطا، خواب کج اهل کلام است، افت هم هست، خیز هم هست. این خاصیت حیات در مسیر ممکنات و طعنه تکامل است اما مهم وجه واژه در جهت غالب است، غلبه بر یاس!
فروغ را نبوغ از مرز عبور داد، نیما و شاملو را تجربه؛ دو حرکت: جوان سر و پیر پای، در شطرنج بی شکست شعر. 
حواس جمع، دانش لازم، تشخیص صراط مستقیم از پیچ های جهان، شناخت فرصت ها، فهم تحرک، رای زنی اراده و تولید پویا علیه تکرار و پوسیدگی، حتی در بستر به وقت وداع با تنفس واژه ها. نیما و فروغ و بامداد به ما یاد دادند: مرگ ها می خواهد تا زندگی و خلاقیت را سرودی بایسته بباید. وگرنه چه شود تا جوانی نومید از نوشتن و چه گردد تا پیری که با واژه... الوداع! راه عبور از دره ها، فراز آمدن از پیچ ها و جاده هاست که مولانای ما آن را «جهت بی جهتی» نامیده است.
                