یک‌شنبه ۲۶ آبان ۱۳۹۸
-----------------------------------------
سرمقاله
-----------------------------------------
جایگزین بومی به جای انتقال آب
-----------------------------------------

                    انتقال آب به استان های کم آب پس از انقلاب اسلامی در ایران متداول شده و آخرین طرح مربوط به انتقال آب از دریای مازندران (خزر) به استان سمنان با تایید رئیس سازمان حفاظت محیط زیست بود که با وجود اعتراضات صاحب نظران وارد مرحله نیمه قطعی شده و بعید نیست به زودی به مرحله اجرائی برسد.
دیدگاه های موافقان و مخالفان انتقال آب مورد اشاره به استان سمنان به تفصیل تاکنون در جراید منعکس شده و نیاز به تکرار در اینجا ندارد؛ اما اشاره به سرفصل های این مناقشات برای ارائه تصویر جامعی از آنچه تاکنون گذشته یا در حال گذر است، به درک موضوع اصلی این مقاله کمک می کند یا به عبارت دیگر اجتناب ناپذیر است. این حرکت دارای ابعاد گسترده ای است که چکیده آنها را می توان به شرح زیر خلاصه کرد:
(1) از دید سیاسی، تمایل رئیس جمهور وقت به کمک به آبادانی استان زادگاه خود، در کلیات زیبا و منطقی به نظر می رسد؛ اما مورد سرزنش قرار گرفته که یک فرد تا به مقام ریاست جمهوری یک کشور نرسیده، حق دارد به پیشرفت استان زادگاه خود فکر و کمک کند؛ کاری که فرد برای خانواده خود می کند؛ اما پس از برگزیده شدن به ریاست جمهوری یک کشور «همه جای ایران سرای او» است و لطف و محبت او باید بدون تبعیض به سراسر کشور و استان ها یکسان باشد.
(2) از دید آمایش سرزمین و پایداری و ضوابط زیست محیطی، هر سیاست عمرانی و آبادانی باید پس از سنجش دستاوردها و امتیازات در برابر تهدیدات و مخاطرات بالقوه تنظیم شود. اینکه مسئول یک سازمان با وجود مخالفت بدنه کارشناسی آن بر احداث پروژه ای مهر تایید بزند، کار درستی نیست. هیچ کس از یک مسئول دولتی در هر مقامی که باشد، انتظار ندارد در امور زیر مدیریت خود متخصص تر از آنها باشد. داشتن کارشناسان متخصص یا ارجاع طرح به متخصصان و پرداخت حقوق و دستمزد به آنها خود نشانه ای از نیاز به نظر متخصص در سازمان های دولتی یک کشور است. حاصل آنچه تاکنون مورد بحث و مخالفت کارشناسان محیط زیست و کشاورزی و برنامه ریزی عمرانی قرار گرفته، مخالفت با انتقال آب دریای خزر به استان های کم آب کویری ایران بوده است. این نتیجه گیری نباید با وتوی رئیس یک سازمان کنار گذاشته شود. تردیدی نیست که آبادانی کشور آرزوی هر زمام دار و همه مسئولان امور عمرانی کشور است. در زبان فارسی هم «آب» بخش نخست واژه «آبادانی» است. به این معنی که آبادانی بدون آب میسر نیست؛ اما به چه قیمت؟
(3) چکیده نظرات و بحث های کارشناسی در این چند جمله خلاصه می شد: نخست، انتقال آب خزر به درون کویرهای ایران اولا موجب نابودی جنگل ها در مسیر خط انتقال خواهد شد. دوم اینکه آلودگی آب در جنوب خزر و افزایش نمک آب آن موجب نابودی ماهیان قزل آلا خواهد شد. جنوب دریای خزر تنها منطقه پرورش ماهی قزل آلا است. سوم اینکه هزینه هنگفت کانال کشی تا استان های مرکزی از جمله سمنان در عین حال که برای سازندگان آن یک مائده آسمانی است، اقتصاد فشرده شده ایران را در فشار بیشتری قرار خواهد داد. چهارم اینکه تجمع تدریجی نمک در مقصد که حالت کویری دارد، موجب آلودگی محیط زیست می شود. 
به این نکات باید خطر تخریب کانال ها و تاسیسات آب رسانی را در دوره های بحران و جنگ و ناامنی افزود. منطقه خاورمیانه هرگز در طول تاریخ خود از هجوم بیگانگان دوردست و همسایگان متجاوز در امان نبوده است. نویسنده به یاد دارد که در زمان اشغال ایران در جنگ جهانی دوم، راه های کشور بسیار ناامن بود؛ به طوری که معدود اتوبوس های مسافری همواره در حفاظت چند ژاندارم حرکت می کردند تا دزدان محلی در گردنه ها اموال مسافران را به یغما نبرند. حملات ایلات و طوایف به یکدیگر که ناشی از گرسنگی و ناامنی بود، موجب تخریب فراوان تاسیسات و بناهای دولتی می شد. هزینه کردن برای پروژه ای به این بزرگی باید با حساب و کتاب صورت گیرد. پروژه هایی مانند این طرح البته در مقیاسی کوچک تر در ایران و تهران اجرا شده که منجر به دستیابی به اهداف آنها نشده اند.راه حل مناسب تر و عملی تری که برای تامین آب دشت های کویری ایران وجود دارد، استفاده از مفهوم و مدل قنات های ایرانی؛ اما با عمق زیاد است. قنات یا کاهریز یک ابداع ایرانی برای انتقال آب در زیر زمین از نقطه ای به نقاط دیگر است. این ابداع به ثبت جهانی رسیده است و دنیای علمی محیط زیست و کشاورزی با آن آشنا است. قنات ترکیبی از یک یا چند چاه نیمه عمیق است که برای انتقال آب استخراجی آن در زیر زمین (با عمق 10 تا 20 متر) از راه کانال های کنده شده با دست در عمق کمی از زمین به اراضی کشاورزی و باغات احداث می شده است. این روش در دهه 1330 به دلیل اعمال سیاست اصلاحات ارضی به دلایل چندی از رونق افتاد: نخست به این دلیل که کشاورزانی که به دلیل اصلاحات ارضی صاحب باغات و زمین های کشاورزی شدند، آموزش لازم برای همکاری و تعاون در تعمیر و نگهداری قنوات را ندیدند. دولت های وقت هم به کلی از اهمیت این موضوع ناآگاه بودند. حاصل اینکه از 65 سال گذشته تاکنون قنوات ایران که ثروت عمده ای در تولید بخش کشاورزی بودند، خشک شدند. اما نابودی آنها از اهمیت آنها نمی کاهد. دولت ها در این کار غفلت کردند، زیرا دید آنها صرفا محدود به حذف بزرگ مالکی و توزیع ثروت تنها با هدف جلوگیری از پیشرفت حرکت های سوسیالیستی-کمونیستی بود.مفهوم قنات هنوز از همان اهمیتی برخوردار است که طراحان و مبتکران آن هزاران سال پیش به آن پی برده بودند. امروز می توان با استفاده از مفهوم قنات اما با عمق بیشتر -دست کم ده برابر بیشتر- به انتقال آب از نقاط مستعد یک کویر به نقاط نیازمند بهره گرفت. آب بارانی که بر کویر می بارد، کماکان به زمین فرومی رود اما نابود نمی شود. در شرایط جوی 60-70 سال پیش همان آب را می شد در عمق 10-20 متری زمین یافت. امروز آن را در اطراف شهرها در عمق 200-300 متری زمین می توان به دست آورد. تکنولوژی امروز همان طور که می تواند چاه عمیق در چنین اعماقی بزند، می تواند همان قنات را در عمق زیاد ایجاد کند. تکنولوژی های حفر چاه نفت و تونل سازی امروز می توانند در خدمت حفر چاه های بسیار عمیق و تونل های انتقال افقی آب با شیب کم و دلخواه به راحتی به کار گرفته شوند. مقنی هایی که 80 سال پیش به دنبال منابع آب می گشتند تا آن را به زمین های کشاورزی منتقل کنند، در ساعات اولیه صبح که سکوت در بیابان حاکم بود، برای شنیدن صدای حرکت آب تلاش می کردند تا بتوانند مسیر حرکت آب زیرزمینی را در عمق حداکثر 20 متری دریابند و قنات خود را در راستای حرکت آب تنظیم کنند. سپس با یافتن مسیر، به حفر چاه و تونل قنات می پرداختند. تکنولوژی امروز می تواند جا و مسیر حرکت آب را در عمق 300 تا 800 متری زمین و حتی بیشتر به راحتی بیابد. با استفاده از تکنولوژی ساده قنات می توان آب های موجود در عمق کویرها را با لوله کشی مدرن صنعتی به مقاصد جغرافیایی تا سطح زمین هدایت کرد. اگر دانشمندان و محیط شناسان ایران این حرکت را راه بیندازند و به ثمر برسانند، بار دیگر نام ایران به عنوان احیاکننده آب های زیرزمینی در جهان بازتاب خواهد یافت. نخستین امتیاز این ابتکار آزادکردن دست دولت ها از هزینه سنگین تامین آب به صورت متمرکز و از دریاها خواهد بود. در این صورت سازمان های مسئول محلی با کمترین هزینه، آب کشاورزی و آشامیدنی مناطق مورد نیاز را تامین خواهند کرد. 
امتیاز دوم عبارت است از غیرمتمرکز کردن پروژه آب رسان از یک کانال عظیم فرامنطقه ای به ده ها و شاید صدها شبکه قنات های مدرن که به تدریج سراسر بیابان های کویری ایران را آباد کنند. دراین صورت یک پروژه عظیم دولت مرکزی مانند پروژه انتقال آب از خزر به سمنان به صدها پروژه منطقه ای تبدیل می شود که علاوه بر آبیاری مناطق، بودجه هریک بسیار کم و حالت استانی به خود خواهد گرفت. مردم ذی نفع مناطق نیز می توانند علاوه بر مشارکت در طرح و اجرا، بودجه هر پروژه را با امکانات و نظارت محلی (مشارکت مردمی) تامین کنند. امتیاز دیگر عبارت است از امکان استفاده از انرژی خورشیدی برای راه اندازی سیستم های آبیاری منطقه ای. کویرهای ایران بهترین و مستعدترین جا برای احداث نیروگاه های خورشیدی است. و بالاخره با پخش کردن و خردکردن یک پروژه فوق ملی به صدها پروژه کویری می توان کویر ها را از بیابان (بی آب آن) به مراکز سکونتی آباد (آب اد) تبدیل کرد.
                