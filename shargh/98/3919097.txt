سه‌شنبه ۲۸ خرداد ۱۳۹۸
-----------------------------------------
type_unknown
-----------------------------------------
اکنون چه باید کرد؟
-----------------------------------------

                    
تصمیمات بهنگام و نابهنگام در سیاست، تاثیری بسزا در سرنوشت مردم دارد. خاصه در شرایط خاص موجود که سیاست داخلی ما منوط به تصمیمات سرنوشت ساز در سیاست خارجی است. در ادامه گفت وگوهای «شرق» با سیاست مداران و متفکران در زمینه «سیاست های بهنگام و نابهنگام» با علیرضا علوی تبار پرسش «اکنون چه باید کرد؟» را مطرح کرده ایم. علوی تبار معتقد است ما در یک وضعیت نامتعارف به سر می بریم که سیاست ورزی متعارف در آن جواب نمی دهد. او به «دولت در سایه» اشاره می کند که در ایران همواره یک عامل تعیین کننده مهم و اساسی به حساب می آید، البته از منظر او، دولت ها در مواجهه با پدیده دولت در سایه برخوردهای متفاوتی داشته اند. گاه در مقابل این دولت سایه مقاومت کرده اند و گاه منفعل بوده اند. دوره اول هاشمی استقلال از این دولت سایه و دوره دوم او تسلیم در برخی از زمینه هاست. دولت خاتمی نیز نماد مقاومت در مقابل این دولت سایه بوده و در دو دوره احمدی نژاد دولت سایه به دولت رسمی تبدیل می شود. علوی تبار دولت اول روحانی را دولت اقناع و مقاومت می خواند و دولت دوم را دولت انفعال و گاه تسلیم. او اشاره می کند که با انفعال، هیچ دستاورد سیاسی ای را نمی شود دنبال کرد. علوی تبار در پاسخ به «چه باید کرد؟»، جست وجوی شکل هایی از سیاست ورزی را پیشنهاد می دهد که لزوما متعارف نیست؛ البته با حفظ خطوط و مرزهای اصلاح طلب ها.
دولت ها را تصمیمات شان می سازد. این تصمیمات درست و نادرست، زمانی سرنوشت مردم را رقم می زند که با موفقیت یا عدم موفقیت همراه باشد. گاه ملتی به واسطه این تصمیمات به راه خسران و عقب ماندگی می رود و گاه گام های رو به جلو برمی دارد. تصمیمات درست که مبتنی بر برنامه ریزی، مدیریت و تدبیر و پیش بینی است، دولت ها را قادر به تصمیم سازی می کند. اما دولت های بعد از انقلاب ازجمله دولت هاشمی، خاتمی، احمدی نژاد و روحانی کمتر تصمیم ساز بوده اند و بیشتر ناچار به تصمیم گیری شده اند. این تصمیم گیری ها بیش از آن که تصمیم سازی باشد به اقتدار فردی بازمی گردد. برای مثال شخصیتی مانند هاشمی رفسنجانی اگر تصمیم ساز نبود -که در مقاطعی بود- در اتخاذ تصمیمات فردی قدرتمندتر از بقیه روسای جمهور بود. احمدی نژاد نیز به نوعی این گونه بود، اما تصمیمات فردی او خسارت بار بود. در این میانه دولت خاتمی را می توان دولتی تصمیم ساز دانست که البته تصمیماتش کمتر اجرائی می شد. اگر بخواهیم تحلیل تاریخی مختصری از تصمیم سازی و تصمیم گیری در دولت های انقلاب ارائه کنیم دولت روحانی خاصه چهارساله دوم آن را چگونه ارزیابی می کنید؟
اجازه دهید بحث خودم را مثل همیشه با طرح برخی از مفاهیم و دسته بندی ها شروع کنم! ظاهرا این بیماری درمان ناپذیری است که همیشه طبقه بندی و دسته بندی می کنم! به طور قراردادی هرگاه بحث تصمیم گیری در سطح خرد (سطح سازمان و گروه) طرح می شود، از آن به عنوان «تصمیم گیری یا تصمیم سازی» یاد می شود و هرگاه بحث در سطح کلان است و با جامعه و مشکلات عمومی سروکار داریم، از عنوان «خط مشی گذاری» (یا سیاست گذاری) استفاده می شود. بحث ما چون در مورد دولت و رفتارهایش است، می تواند ذیل بحث خط مشی گذاری مطرح شود. اما در هر دو سطح ما با یک فرایند مواجهیم که آن را تصمیم گیری می نامند. به طور دقیق تصمیم گیری یعنی «فرایند یافتن گزینه های مختلف، ارزیابی و انتخاب یکی از میان آنها». با توجه به تعریف، دو نکته در مورد تصمیم گیری قابل توجه است؛ اول اینکه تصمیم گیری فقط هنگامی معنا دارد که شما قادر به «انتخاب» باشید و در مقابل چند گزینه قرار گرفته باشید. نکته دوم اینکه تصمیم گیری لزوما برای تغییر وضع موجود نیست. تصمیم گیری می تواند با هدف حفظ وضع موجود صورت گیرد.
وقتی تصمیم گیری در سطح کلان مطرح می شود (سطح خط مشی گذاری)، می توان تصمیم گیری را در سه گام بررسی کرد: گام تعیین خط مشی، گام اجرای خط مشی و گام ارزشیابی خط مشی. این سه گام را روی هم رفته «خط مشی گذاری» می نامند. برای آنکه بحث ما دقیق شود، باید روشن کنیم که بحث در کدام گام را در نظر داریم.
اگر منظور شما از «تصمیم سازی» بیشتر معطوف به گام اول (تعیین یا شکل دهی) باشد، در این گام اول یک موضوع به عنوان مسئله (یا مشکل) عمومی در جامعه درک و حس می شود و نوعی فشار برای حل و برطرف کردن آن شکل می گیرد. آن گاه در دستور کار یک بخش خاص از دولت قرار می گیرد و آن بخش خاص برای حل آن مشکل مسئولیت پیدا می کند و اختیارات لازم را اخذ می کند. از این به بعد کار کارشناسی شروع می شود: مشکل توصیف و ریشه یابی می شود و آن گاه برای حل آن راه حل پیشنهاد می شود. راه حل پیشنهادی هم به صورت قانون درآمده و برای همه الزامی می شود. هم در این گام می توان از بهنگام یا نابهنگام بودن تصمیم گیری ها صحبت کرد و هم در مرحله اجرا. البته اگر هدف از ارزشیابی، درس گرفتن برای آینده باشد نیز می توان از بهنگام یا دیرهنگام بودن تصمیم گیری در گام ارزشیابی صحبت کرد. در مرحله تعیین خط مشی (یا شکل دهی خط مشی) می توان از چند الگوی مختلف تصمیم گیری سخن گفت. ملاک ما برای دسته بندی این الگوها دو چیز است؛ یکی اینکه تصمیم گیرندگان در بخش دولتی تا چه حد به حساسیت ها و ارزش های مورد قبول سایر بخش های دولت و جریان ها و اقشار مختلف ذی نفع و دارای نفوذ و قدرت در جامعه اهمیت می دهند و هنگام تصمیم گیری کلان ملاحظه دیگران را می کنند. ملاک دوم این است که در مسئله یابی و اقدام برای حل مسئله دولت و سازمان ها بیشتر «انفعالی» عمل می کنند یا «فعال». از ترکیب این دو معیار چهار الگوی تصمیم گیری و تعیین خط مشی پدید می آید. نخست «الگوی بحران» است. در این الگو توجه و حساسیت به ارزش ها و خواسته های دیگران کم است و اقدام هم «انفعالی» صورت می گیرد، یعنی از سر اجبار و پس از وقوع و اثرگذاری مسئله در جامعه. الگوی دوم «الگوی تدریجی-جزئی» است. در این الگو ارزش ها و حساسیت های دیگران درک شده و مورد توجه قرار می گیرد اما اقدام «انفعالی» است پس از اثرگذاری و از سر اجبار و فشار. الگوی سوم «الگوی عقلایی» است. در این الگو با توجه به نظریه ها و دیدگاه های کارشناسان و متخصصان مسائل پیش بینی می شود و آمادگی برای مقابله با آنها مورد توجه قرار می گیرد. اما کارشناسان کاملا بر دانش و تخصص خود تکیه می کنند و نسبت به خواسته ها و تمایلات دیگران بی توجه اند. از نظر آنها آنچه از لحاظ کارشناسی درست است باید مبنای عمل قرار گیرد و همان طور که دکتر در درمان مریض بر دانشش تکیه می کند و نه توصیه ها و درخواست های مریض یا اطرافیانش، در اینجا نیز باید همین طور عمل شود. نگاه به خط مشی گذار باید تخصصی، بلندمدت و مانند یک فعالیت علمی باشد. الگوی چهارم، «الگوی اجتماعی» است. در اینجا هم سعی می شود برخورد با مسائل و اقدام برای حل آنها حالت «فعال» داشته باشد و انفعالی. اما حساسیت به ارزش ها و مطالبات دیگران در آن زیاد است. در این الگو تعیین خط مشی های عمومی فقط کار متخصصان و خبرگان نیست، بلکه حاصل مشارکت ذی نفعان مختلف است، قدرت پشتوانه خط مشی های عمومی در این الگو «مسئولیت مشترک» است، نه فقط «دانش و فن» و اعتبار برگرفته از آنها. الگوی اجتماعی هم به کوتاه مدت می نگرد و هم به بلندمدت و فعالیت تعیین خط مشی را چیزی میان هنر و علم تلقی می کند. حالا می توان پرسید که الگوی غالب تعیین خط مشی، در دولت های مختلف بعد از انقلاب چه بوده است؟ و مهم تر از آن اینکه چرا این الگو، به صورت الگوی غالب درآمده است؟
من فقط به برخی از کلیات در این زمینه اشاره می کنم. اولین عامل تعیین کننده میزان آزادی رسانه ها و میزان فعالیت آزاد گروه ها و انجمن های منتقد است. هر چقدر آزادی رسانه ها و فعالیت احزاب بیشتر بوده، دولت های ما به سوی برخورد فعال تر با مسائل اجتماعی رفته اند. منتقدان خیلی زود با طرح مسائل شکل گرفته یا هشدار نسبت به مسائل در حال شکل گیری، دولت ها را به اقدام و آمادگی برای اقدام سوق داده اند. فعالیت منتقدان و برخورداری آنها از رسانه در دوره دوم ریاست جمهوری آقای هاشمی، در هر دو دوره آقای خاتمی و در هر دو دوره آقای روحانی، زیاد بود و از این رو دولت به سوی برخورد فعال هل داده می شده است. بدترین دوره از این نظر دوره دوم ریاست جمهوری آقای احمدی نژاد بود که فضا به گونه ای بود که نوعی انفعال کامل را برای دولت وقت زمینه سازی می کرد. دومین عامل تعیین کننده، محوریت فن سالاران در دولت و برخورداری دولتمردان از پشتوانه نظریه های معتبر علمی بوده است. 
هر چقدر دولت ها بافت تخصصی و فن سالارانه (تکنوکراتیک) داشته اند، اعتمادبه نفس بیشتری داشته و در اقدام خود «فعال تر» برخورد می کرده اند. این وضعیت البته در ترکیب با عامل موثر اول گاه به نوعی از بی توجهی به خواسته ها و ارزش های بخش های مختلف جامعه می انجامیده است در دوره اول ریاست جمهوری آقای هاشمی، هر دو دوره ریاست جمهوری آقای خاتمی و دوره اول ریاست جمهوری آقای روحانی، فن سالاران غلبه داشته اند. خاتمی و روحانی به خواسته ها و حساسیت های گروه ها و جریان های اجتماعی توجه داشتند و دیگران را به حساب می آوردند، اما هاشمی نیازی (در دور اول) نمی دید که واکنش و خواست دیگران را هم مورد توجه قرار دهد. در دوره دوم هاشمی و روحانی و هر دو دوره احمدی نژاد بافت دولت از صورت غلبه فن سالاران خارج شد و دیگر شاهد غلبه یک یا چند نظریه معتبر بر تصمیم گیری های دولت نیستیم. به خصوص دوران احمدی نژاد را می توان دوران «خط مشی گذاری مادون علم» نامید. خط مشی های دوران احمدی نژاد بر هیچ نظریه معتبری اتکا نداشت. در این دوره باورهای عامیانه و مادون علم مبنای بسیاری از تصمیم گیری های دولت بود.
می خواهم نتیجه بگیرم که در هشت دوره ریاست جمهوری بعد از جنگ، ما شاهد نوسان میان الگوهای مختلف تعیین خط مشی بوده ایم. البته باید تاکید کنم که در ایران یک دولت در سایه هم وجود دارد که باید آن را هم به عنوان یک عامل تعیین کننده مهم و اساسی به حساب آورد. دولت ها گاه در مقابل این دولت سایه مقاومت کرده و ایستاده اند و گاه در مقابل آن منفعل بوده اند. دوره اول هاشمی استقلال از این دولت سایه و دوره دوم او تسلیم در برخی از زمینه هاست. دو دوره خاتمی مقاومت در مقابل این دولت سایه است و همین است که جلوی اجرای خط مشی های تعیین شده را می گیرد. دو دوره احمدی نژاد دولت سایه به دولت رسمی تبدیل می شود و فقط در چندماهه آخر دولت احمدی نژاد می توان نوعی تنش را میان آنها دید. دولت اول روحانی اقناع و مقاومت است و دولت دوم او انفعال و گاه تسلیم.
در اغلب مواقع سیاست گذاری، اجرا و ارزشیابی تصمیمات در شرایط نرمال اتفاق می افتد، اما جوامع و دولت های انقلابی به ندرت در وضعیت نرمال به سر می برند، خاصه آنکه در سیاست خارجی رویکرد ویژه ای نیز داشته باشند. حضور ایران در منطقه - فارغ از اینکه موافق یا مخالف آن باشیم- کشور را در شرایط متفاوتی قرار می دهد که تصمیم گیری در سیاست داخلی را نیز متاثر می کند، مخاصمه آمریکا با ایران را هم به آن اضافه کنید. این سیاست خارجی بالطبع سیاست داخلی متناسب با خودش را می طلبد که دسته بندی های رایج را زیر پا می گذارد و گاه تصمیمات لحظه ای و انقلابی می طلبد که از اصول و ایدئولوژی نشئت می گیرد. چنین تصمیماتی در همه دولت ها سابقه داشته است و همه دولت ها ملزم به این تصمیمات شده اند، گاه از این شرایط سود برده اند و گاه هزینه عواقب احتمالی ناخوشایند آن را پرداخته اند. در این شرایط دولت های پاسخگو چگونه باید عمل کنند؟ مثلا قیمت نفت از بخشنامه ها دستور نمی گیرد و تابع برنامه ریزی مدون داخلی نیست، پس سرچشمه بسیاری از تصمیمات بهنگام و نابهنگام دولت ها را باید در این شرایط ارزیابی کرد. سیاست داخلی مرکب است از وضعیت اقتصادی و معیشت مردم و هم چنین توسعه سیاسی و دموکراسی و سیاست خارجی که الزامات خود را دارد. اینها موضوعاتی هستند که دولت ها را دچار مشکل کرده است. اینک اگر بخواهیم اولویت ها را در این شرایط دسته بندی کنیم، کدام اولویت در صدر قرار می گیرند؟
در زمینه اولویت بندی اهداف در خط مشی گذاری عمومی توجه به برخی از نکات می تواند راه گشا باشد. قبل از هر چیز باید قبول کرد که در زمینه اولویت بندی در همه جوامع غیر سنتی نوعی تعدد و چندگانگی انکار ناپذیر وجود دارد. به طوری که همه را پشت سر یک اولویت قرار دادن یا غیرممکن است یا فقط برای زمان کوتاهی میسر است. باید بپذیریم که هر اولویتی را که مشخص کنیم، باز تعدادی با آن مخالف خواهند بود و هدف دیگری را به عنوان اولویت مطرح می کنند. برای اینکه در عمل دچار سردرگمی نشویم، باید سازوکارهایی در جامعه وجود داشته باشد که تکلیف عمل را مشخص کند. کم ضررترین سازوکار همان روش های مردم سالارانه است. به این معنا که اداره امور عمومی را طوری سازماندهی کنیم که وزن هر اولویتی در جامعه مشخص شود؛ مثلا معلوم باشد که چند درصد مردم طرفدار حضور فعال تر ایران در کشمکش های منطقه ای هستند و چند درصد توجه بیشتر به داخل و تامین منافع را اولویت قرار می دهند؟ اگر اداره امور عمومی برمبنای مردم سالاری سازماندهی شده باشد، مجالس و ترکیب دولت تا حدود زیادی می تواند وزن خواسته ای را مشخص کند. مشکل در جوامعی پدید می آید که صورت مردم سالاری حفظ شده؛ اما تمهیدات نهادهای اداره کننده امور وزن واقعی هر جریان اجتماعی را مشخص نمی کند. تصمیم گیری مردم سالارانه آخرین مرحله و برای مشخص شدن تکلیف در عمل است؛ اما بیش از آن می توان و باید امکان داد تا در جامعه آزادی برای اندیشیدن و بیان خواسته ها و تاکید بر اولویت ها وجود داشته باشد. تلاش برای اقناع جامعه و جلب آنها به یک اولویت در فضایی رقابتی و آزاد بهترین راه برای اطلاع رسانی و افزایش امکان تصمیم گیری های خردمندانه است. البته پیش شرط چنین گفت وگوهای ملی برخورداری همه جریان های فکری و سیاسی و اجتماعی از امکان سازمان یابی، دسترسی به رسانه های همگانی و منابع مادی کافی برای اینهاست؛ مثلا اگر کارفرمایان می توانند متشکل شوند و به رسانه ها و خط مشی گذاران دسترسی داشته باشند، باید چنین امکانی برای کارگران هم فراهم باشد تا هرکدام اولویت خود و استدلال خود را به جامعه عرضه کنند. همین جا عرض کنم که حذف نقش گرایش های ایدئولوژیک از گفت وگوهای مربوطه به اولویت ناممکن است. هر جریان و هر شخصی براساس گرایش ایدئولوژیک خود اولویت تعیین می کند و پیشنهاد می دهد. باید از اینکه یک گفتار ایدئولوژیک از «موقعیت رانتی» برخوردار باشد، جلوگیری کرد. رسانه های متعلق به دولت و حاکمیت حق ندارند دست به تقسیم جامعه بزنند؛ اما رسانه متعلق به هر جریان حق دارد بلندگوی همان جریانی باشد که هزینه اش را تامین می کند. البته در گفت وگو درباره اولویت ها هر جریانی می تواند استدلال خود را داشته باشد. به طور مثال شما می توانید میان: «نیازهای اساسی»، «نیازهای عادی» و «ترجیحات» جامعه تمایز قائل شوید و بگویید امکانات محدود جامعه باید به ترتیب اول به تامین نیازهای اساسی (خوراک، پوشاک، سرپناه، بهداشت و درمان، امنیت و حداقلی از آموزش) پرداخته و بعد به موارد دیگر؛ یا مثلا استدلال کنید که وظیفه دولت حل مسائل جامعه است و آن گاه مسائل و مشکلات را برحسب شدت و هزینه لازم برای حل سامان داد: دغدغه ها، مسائل، مشکلات، معضلات، بحران ها و فجایع. روشن است که جامعه ای که با بحران مواجه است، انرژی خود را صرف حل سوالات نمی کند. به هر حال هر شکل هم که بحث کنید، باز نمی توانید تاثیر گرایش های ایدئولوژیک را حذف کنید. باید آزادی در عرصه اندیشه و بیان را پذیرفت؛ اما در عمل به لوازم قانون و مردم سالاری تن داد. راه دیگری به نظر نمی رسد. هر جریانی باید خودش از آنچه اولویت می داند، دفاع کند و نباید انتظار داشته باشد دیگران این کار را برایش انجام دهند.

منظورتان از مردم سالاری یعنی ایفای نقش مردم در همه تصمیمات. چنین چیزی در بعضی موارد ناممکن است و در بسیاری جاها هم شدنی است. از این روست که بحث رفراندوم در تصمیم گیری ها تجلی پیدا می کند. در برخی تصمیمات که عارضه ای از حوادث دیگر است و به شکل ناگهانی بروز می کند، نمی شود به مردم رجوع کرد، مثلا حمله ناگهانی عراق به ایران یا اشغال سفارت آمریکا توسط برخی جریان های سیاسی. برای تصمیماتی که ناگهان حادث می شود چه راهکارهایی وجود دارد؟ در برخی تصمیمات هم نظر مردم صائب نیست، تصمیمات استراتژیکی است که به منافع کلان کشور بازمی گردد، مثل حدود و ثغور استقلال کشور. این حدود و ثغور را نمی توان به رفراندوم گذاشت. از این منظر استراتژیست های سیاست خارجی تصمیم می گیرند که برای حفظ استقلال کشور باید در منطقه حضور داشته باشند و این حضور را دفاع از تمامیت ایران تعریف می کنند، کار به درست یا نادرست بودن این استراتژی ندارم. به نظرتان مواجهه نخبگان با این تصمیمات چگونه باید باشد؟ آنان با این حضور نه ایجابی  و نه سلبی برخورد می کنند. ساکت اند. اگر یادتان باشد مردم در جنگ نظر واحدی داشتند. یک صدا در مقام دفاع بودند، اما با این وجود با گذشت زمان نقدهایی به ادامه جنگ و چگونگی آن وجود دارد. مسئله سفارت و برخی برخوردها با جامعه نیز ازجمله این مسائل هستند که اثرات بلندمدتی بر جامعه ایران دارند. کدامیک از این تصمیمات یا برخوردها، بهنگام و نابهنگام بوده و اکنون حیاتی ترین تصمیم برای کشور چیست؟
درست است که مردم سالاری به معنای روش تصمیم گیری از سوی مردم است؛ اما اندیشه مردم سالاری باید در قالب «مجموعه ای از نهادها» تجسم عینی پیدا کند. به بیان دیگر برای دموکراتیک بودن تصمیم گیری های حکومت لازم  نیست به طور دائم همه پرسی برگزار کنیم و به آرای مردم رجوع کنیم. در نظام مردم سالار، مردم به طور مداوم بر قدرت سیاسی نظارت می کنند. قدرت سیاسی (یا حکومت و دولتی) که با روش مردم سالارانه به قدرت می رسد، اختیار تصمیم گیری در امور مختلف را با نظارت مردم دارد و نیازی نیست که به طور مداوم به رای مستقیم مردم رجوع کند. آنچه یک حکومت و در نهایت تصمیم گیری های آن را مردم سالارانه می کند، نظارت مردم بر قدرت سیاسی است. نظارت مردم بر قدرت سیاسی در چند مرحله اعمال می شود: مرحله کسب قدرت، مرحله اعمال قدرت، مرحله توزیع قدرت و مرحله گردش قدرت. اگر این نظارت مردم به صورت نهادینه شده (در قالب ترتیبات نهادی) وجود داشته باشد، حکومت می تواند برای مقابله با مسائل و مشکلات مختلف تصمیم اتخاذ کرده و اقدام کند. تصمیم گیری از سوی حکومت و دولت مردم سالار چیزی از مردم سالارانه بودن تصمیم ها کم نمی کند؛ اتفاقا حکومت های مردم سالار بسیار قدرتمنداند و سریع هم در مسائل مهم تصمیم گیری می کنند. نظارت مردمی بر قدرت نافی فرایندهای تخصصی و کارشناسانه درون ساختار حکومت و دولت نیست.
ریشه تصمیم های نادرست و مضری که در سال های گذشته گرفته شده است، به دو چیز برمی گردد. البته منظورم علل نزدیک است و نه علل دور. علل دور به ساختار و ضعف در زمینه های نظارت مردم بر قدرت بازمی گردد.  اما علت نزدیک را باید در سیستمی جست وجو کرد که امور عمومی را اداره می کند. این سیستم از «طراحی نادرست» رنج می برد. این سیستم در اداره امور عمومی ناکارآمد است؛ چون در طراحی سیستم های درونی آن و ساختارهایش اصول کلاسیک سازماندهی در سازمان های بزرگ رعایت نشده؛ بلکه این اصول نقض شده است. منظورم اصولی است مانند اصل تناسب اختیار و مسئولیت یا اصل تقسیم کار و تخصص یا اصل وحدت جهت و هماهنگی؛ یعنی همان اصولی که هانری فایول در سال 1916 میلادی برشمرده بود. ریشه دیگر این مشکلات به «پایین بودن ظرفیت ملی خط مشی گذاری عمومی» در ایران مربوط است. ظرفیتی که هم به دولت بازمی گردد و هم به جامعه و نیروهای اجتماعی. نمی خواهم تفصیل بدهم؛ اما اگر بخواهید خط مشی های نادرست یا تداوم اقدام های نادرست را ریشه یابی کنید، هم می توانید «اندیشه های راهنما»ی نادرست، هم ساختار، هم «طراحی نادرست سیستم ها و ساختارها» و هم «پایین بودن ظرفیت ملی خط مشی گذاری عمومی» در ایران را طرح کنید. برای تصمیم گیری درست در آینده باید این عوامل را که به طور نظام یافته خطا ایجاد می کنند، اصلاح کرد. در صورت نبودن این اصلاحات ساختاری خطاها باز تکرار می شود.
حتی شیوه مردم سالاری ساختارمند هم بدون خطا نیست. دموکراسی های چندصدساله هم مصون از تصمیمات غلط و نابهنگام نیستند. دولت ها اغلب در تصمیمات سیاسی نابخردانه برخورد می کنند، چون ناگزیر منافع خودشان را به منافع جریان های رقیب ترجیح می دهند. اگر دولت های دموکراتیک اشتباه نمی کردند، جابه جایی قدرت ها صورت نمی گرفت. وضعیت ما که هم چنان در حال آزمون دموکراسی و گذار به مدرنیته هستیم به مراتب از کشورهای توسعه یافته دشوارتر است و در این وضعیت، تصمیمات نادرست و نابهنگامی گرفته می شود که گویا اجتناب ناپذیرند و برای درک این تصمیمات باید تاریخ معاصر و شرایط کنونی را تحلیل کنیم. مثلا چه شد که پس از تجربه اصلاحات، دولت احمدی نژاد ممکن شد. دولت اصلاحات و اصلاح طلبان مرتکب چه اشتباهاتی در تصمیم گیری ها شدند؟ بالاخره ما در این شرایط سیاست ورزی می کنیم و باید در همین وضعیت نیز راهکارها را جستجو کنیم. مثال دیگر اینکه آیا بازگشت اصلاح طلبان به قدرت از طریق دولت روحانی درست بود؟ اگر آنان با روحانی به قدرت بازنمی گشتند، اکنون در چنین وضعیتی بودند. آینده اصلاح طلبان را چگونه می بینید؟
قبل از هر چیز توجه بفرمایید که در خوش بینانه ترین تحلیل ما در حال تلاش برای گذار به مردم سالاری هستیم و هنوز تا تجربه مردم سالاری قدری! فاصله داریم؛ اما درباره خطا کردن. البته نمی توان گفت که حکومت های مردم سالار اغلب اشتباه می کنند. می توان گفت که اشتباه هم می کنند! اگر اغلب  اشتباه می کردند، دچار بحران شده و از حداقلی از رفاه و شادی برخوردار نبودند. وضعیت آنها نشان می دهد که از زاویه نگاه مردم شان بیشتر درست تصمیم گرفته اند تا خطا. گشودگی در مقابل آینده و آمادگی برای تغییر شرط بقاء در جهان متحول امروز است. همه جوامع با پدیده تغییر در حکومت ها مواجه هستند. آنچه مردم سالاری ها را متمایز می کند، امکان تغییر مسالمت آمیز است؛ حتی جوامع غیرمردم سالار نیز با پدیده تغییر مواجه اند؛ اما از طرق غیرمسالمت آمیز یا انقلاب یا دخالت خارجی. مگر در شرایط خاصی یک جنبش اجتماعی قدرتمند بتواند سیستم را وادار به اصلاح کرده و آن را با بهبودخواهی همسو کند. بشر باید باور کند که بهشت را نمی تواند بر روی زمین بنا کند! اما می تواند با انتقاد مداوم از وضع موجود و گشودگی در برابر حقیقت و تغییر، بهبود مداوم را تجربه کند. مردم سالاری عیب های زیادی دارد؛ اما تنها راه حل بی خطر برای این عیوب مردم سالاری بیشتر است.
درباره علت ناکامی جنبش های مردم سالارانه در ایران بحثی تفصیلی باید کرد؛ اما به طور خلاصه باید عرض کنم که پیشبرد یک حرکت مردم سالاری خواهی با غلبه بر نیرویی که در مقابل چنین تغییری مقاومت می کند، ممکن می شود؛ یعنی ناکامی بیش از آنکه ریشه در نامقبولی ارزش ها داشت و در هنگام به قدرت رسیدن نیز بیشترین خدمت را به آنها کرد. طولانی شدن فرایند گذار به مردم سالاری باعث شد که پویش های خاص اجتماعی (پویش های زنان، جوانان، اقلیت ها، طردشدگان و...) حساب خود را از جنبش اصلی مردم سالاری خواهی جدا کنند و این  باعث کاهش چشمگیر حمایت فعال از جنبش شد. تفرقه، زبان تند و انفجار انتظارات فزاینده همگی زمینه های ناکامی اصلاحات را فراهم آورد.
برای آینده چه باید کرد؟ با توجه به تحول شرایط به گمان من اصلاحات باید با نوسازی و بازسازی خویش  به استقبال آینده برود. قبلا هم گفته ام ما در سه زمینه باید نوسازی کنیم: گفتمانی، تشکیلاتی و راهبردی. در زمینه گفتمانی بازسازی گفتمان  اصلاحات با تاکید بر سه محور جمهوریت، میهن دوستی مبتنی بر شهروندی و برابری طلبی اجتماعی باید در دستور کار قرار گیرد. در زمینه تشکیلاتی، تفکیک نهادهایی که برای ایجاد انسجام و مدیریت تعارض های درونی ایجاد شده اند، مانند شعسا (شورای عالی سیاست گذاری اصلاح طلبان) از نهادهای پیشرو لازم است. از شورای عالی نمی توان انتظار طرح ایده ها و اقدام های پیشرو را داشت، این شورا باید انسجام را حفظ کرده و تعارض های احتمالی را که با تحریک از بیرون پدید می آیند، مدیریت کند. هسته ای از اصلاح طلبان پیشرو باید فارغ از محدودیت های ناشی از ایفای نقش نماد وحدت بودن، به طرح دیدگاه های جدید بپردازد و اقدام های تازه را تجربه کند. از نظر راهبردی هم تنها به شرکت در انتخابات و طرح مطالبات بسنده کردن، محکوم به تکرار گذشته است. باید شجاعت به خرج داد و راه های تازه را آزمود. راه هایی که البته به سوی خشونت نروند و هویت اصلاح طلبانه و مسالمت جویانه را نقض نکنند. باید برای پذیرش مواضع و را ه های جدید گشوده باشیم.
آیا اصلاح طلبان باید در ائتلاف و اتحاد خود پایدار بمانند؟ اصلاح طلبان بعد از پیروزی در لیست های شورای شهر و مجلس شورای اسلامی به نتایج مطلوب دست پیدا نکردند. عملا مجلس ناکارآمد است و شورای شهر کار چشمگیری نکرده است. چهره هایی از سوی اصلاح طلبان به نمایندگی رسیده اند که بعد از پایان نمایندگی شان حتی کسی صدای آنها را نه در شورا شنیده و نه در مجلس و این امر عجیب است زیرا تاکنون در هیچ دوره ای از مجلس مردم این قدر بی صدا نبوده اند. نمی شود همه چیز را به گردن بهانه هایی هم چون نمی گذارند و نمی شود و هزار چیز موجه و غیرموجه دیگر انداخت. اگر نمی گذارند چرا صدایی از کسی در شورا و مجلس درنمی آید! آیا لیست اصلاح طلبان و حمایت حداکثری از این لیست تصمیم بجایی بود؟ این طور به نظر می رسد که اصلاح طلبان سیاه لشکری به این نهادها فرستادند. اگر اصلاح طلبان نماینده های کارآمدتری به مجلس می فرستادند بهتر نبود؟ اصلاح طلبان در آینده چه کسی را حمایت خواهند کرد؟
در پاسخ به پرسش قبلی شما به چند نکته اشاره کنم، نکته اول این است که ما قبل از هر چیز باید توجه داشته باشیم با انفعال اساسا هیچ دستاورد سیاسی را نمی شود دنبال کرد. در همه زمینه ها موفقیت سیاسی حاصل یک اقدام آگاهانه و سازماندهی شده است. نکته دیگر این است که اصلاحات سیاسی به نظر نمی آید دو راه بیشتر داشته باشد؛ یکی راه بهبودخواهی است؛ یعنی گرایشی که درون حکومت سعی می کند اوضاع را بهبود دهد و سمت دموکراسی بیشتر حرکت کند، دیگری جنبش اجتماعی است. به هر حال هیچ یک از این دو را نباید نفی کنیم. هر دو در موقع خودش می تواند مفید، کارآمد و اثربخش باشد؛ بنابراین اصل تلاش برای رفتن در درون حکومت یا تقویت بخش هایی از حکومت از جانب اصلاح طلب ها کاملا کار مقبول و کار پسندیده ای است. نکته دیگری که وجود دارد، این است که در این مواردی که به عنوان ناکامی اصلاح طلب ها یاد کردید، واقعا تنها آنهایی که وارد ساخت قدرت شدند، مقصر نیستند. به طور مثال نماینده های مجلس را ما چه زمانی با آنها جلسات مشترک گذاشتیم، از آنها چیزی خواستیم و برنامه خواستیم. از طریق آنها طرح مطرح کردیم یا کمک کردیم سخنرانی را ارائه کنند؟ ما آنها را رها کردیم و در واقع این بحرانی است که خودمان دچارش هستیم و فقط نیروهایی که وارد ساخت قدرت شدند، نیستند. نکته بعدی این است که مشکلات و مسائل ایرانی همگی در هم آمیخته شده است. ما در یک وضعیت نامتعارف به سر می بریم. در چنین وضعیت های نامتعارف سیاست ورزی متعارف لزوما جواب نمی دهد. باید به دنبال شکل هایی از سیاست ورزی بود که لزوما متعارف نیست؛ البته با حفظ خطوط و مرزهای اصلاح طلب ها.
                