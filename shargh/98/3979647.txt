سه‌شنبه ۲۱ آبان ۱۳۹۸
-----------------------------------------
سرمقاله
-----------------------------------------
کشف میدان نفتی کافی نیست
-----------------------------------------

                    کشف یک میدان جدید نفتی در کشور با ذخیره تقریبی 22 میلیارد بشکه نفت، جایگاه ایران را در نقشه ذخایر نفتی جهان به رتبه سوم افزایش داده و موقعیت ایران را به عنوان دارنده بالاترین ذخایر هیدروکربوری (مجموع نفت و گاز) در دنیا تثبیت می کند. حجم ذخایر اثبات شده ایران بر اساس گزارش های معتبر بین المللی به ویژه گزارش چشم انداز انرژی 2019 بی پی (بریتیش پترولیوم) در حدود 155.6 میلیارد بشکه برآورد شده است که بعد از ونزوئلا (303 میلیارد بشکه)، عربستان (297 میلیارد بشکه) و کانادا (167 میلیارد بشکه)، چهارمین کشور دارنده ذخایر بزرگ نفتی جهان است. درصورتی که حجم میدان کشف شده جدید (22 میلیارد بشکه) به حجم ذخایر کنونی اضافه شود، مجموع ذخایر نفتی کشور به 177.6 میلیارد بشکه خواهد رسید که از مجموع ذخایر نفتی کانادا بیشتر خواهد شد و ایران به رتبه سوم ارتقا خواهد یافت که البته شناسایی این جایگاه مستلزم راستی آزمایی از سوی مراجع معتبر بین المللی انرژی است. به طور طبیعی کشف میدان های جدید نفت و گاز در هر کشوری ازجمله ایران با توجه به اهمیت راهبردی انرژی در فرایند توسعه ای و ثروت آفرینی آن، بر جایگاه آن کشور در عرصه بین المللی خواهد افزود. در حال حاضر حوزه اکتشاف نفت و گاز، یکی از فعال ترین، پویاترین و علمی ترین حوزه های اقتصادی و فنی به شمار می رود و کشورهای مختلف اعم از توسعه یافته و در حال توسعه سرمایه گذاری گسترده ای برای کشف میدان های جدید دارند. وجود ذخایر بالای نفت و گاز از منظر اقتصادی و توسعه ای به دلیل امید به دسترسی آسان و کم هزینه به منابع انرژی، ریسک سرمایه گذاری در هر کشوری را به میزان بالایی کاهش می دهد و در عین حال زمینه ای بزرگ برای جذب سرمایه گذاری خارجی در کشور خواهد بود. در واقع ذخایر بزرگ نفت و گاز در شرایط کنونی علاوه بر قابلیت ثروت آفرینی برای هر کشور (به شرط استفاده بهینه از سرمایه های تولیدی)، پشتوانه اعتمادساز بزرگی برای هر اقتصادی است. پشتوانه ای که صرفا در بعد اقتصادی و مالی خلاصه نمی شود و ابعاد اجتماعی و سیاسی- امنیتی را نیز در بر می گیرد. این شرایط برای ایران به عنوان یک کشور پیشرو به لحاظ تاریخی در صنعت نفت نیز از اهمیت زیادی برخوردار است. طبیعتا اقتصاد جهانی و نظام بین الملل نسبت به این ظرفیت بزرگ نمی تواند بی تفاوت باشد و برای همیشه در تقابل با آن قرار گیرد.  ایران و ظرفیت بزرگ انرژی آن دهه های متمادی است که خود را به اقتصاد جهانی و سیاست بین المللی تحمیل کرده و شاید یکی از دلایل بالابودن حساسیت های سیاسی و امنیتی به ایران، به ظرفیت بی رقیب انرژی آن بازگردد. خوشبختانه ایران در سال های اخیر باوجود همه محدودیت ها و تحریم ها، به دانش و فناوری مناسب اکتشاف میدان های نفت و گاز دست یافته و موفق شده است در یکی از حساس ترین شرایط سیاسی، به موفقیت های خوبی در زمینه کشف میدان های نفت و گاز دست یابد.
اما واقعیت این است که در شرایط کنونی آنچه به صورت بالفعل زمینه اقتدار و تاثیرگذاری کشورهای دارنده ذخایر نفتی را فراهم می کند، بشکه های تولیدی نفت در سطح بازارهای جهانی است. تبدیل ظرفیت بالقوه (ذخایر نفت و گاز) به ظرفیت بالفعل (بشکه ها و محموله های نفت و گاز) و به دنبال آن تامین سرمایه و تبدیل آن به ثروتی پایدار، فرایندی سخت است. صرف وجود ذخایر نفت و گاز برای هیچ کشوری قدرت، توسعه و رفاه ایجاد نمی کند. ونزوئلا به عنوان بزرگ ترین دارنده ذخایر اثبات شده نفت (17.5 درصد نفت جهان)، تنها 1.5 میلیون بشکه در روز (1.6 درصد تولید جهانی) تولید می کند. این سطح پایین از تولید، عملا تاثیری در اقتدار بالفعل این کشور در عرصه جهانی ندارد؛ 
ضمن اینکه ونزوئلا درحال حاضر یکی از بدترین شرایط اقتصادی دنیا را تجربه می کند. ایران نیز باوجود برخورداری از حجم بالایی از ذخایر، به دلایل مختلف از توان و ظرفیت تولیدی بالا و متناسب با ذخایر و نیازهای مالی برخوردار نیست. شاید عده ای بر این باور باشند که باوجود مدیریت ضعیف منابع حاصل از تولید و صادرات نفت و به اصطلاح هدرروی این منابع در طول یک قرن گذشته، همان بهتر است که میزان تولید نفت کشور باوجود ذخایر بالا، در همین میزان باقی بماند اما نکته آن است که نباید اهمیت و منطق یک موضوع را نادیده گرفت.
منطق حکم می کند با توجه به گرایش به انرژی های تجدیدپذیر و کاهش شدت آهنگ مصرف انرژی های فسیلی در آینده که منجر به کاهش ارزش اقتصادی آنها خواهد شد، ذخایر نفت کشور با سرعت و شدت بالایی استخراج شده و به سرمایه نقدی مناسب برای سرمایه گذاری و ثروت آفرینی پایدار تبدیل شود. علاوه بر این ذخایر نفت ایران به عنوان سومین یا چهارمین ذخایر نفتی جهان، نتوانست مانع از تحمیل تحریم ها در دو دوره اخیر شود؛ درحالی که اگر تولید نفت ایران در حد بالایی قرار داشت، به لحاظ اقتصادی و امنیتی، تحریم کنندگان به راحتی نمی توانستند ایران را تحریم کنند. از سوی دیگر تبدیل این ظرفیت بالقوه (ذخایر نفت) به ذخایر بالفعل و قدرت آفرین، نیازمند سرمایه گذاری کلان و گسترده ای است (حداقل 200 میلیارد دلار در یک برهه 5 ساله). تامین 10 درصد این میزان سرمایه از منابع داخلی درحال حاضر امکان پذیر نیست چه رسد به کل آن؛ بنابراین رجوع به منابع خارجی و جذب حداکثری آن، یک امر راهبردی است. امری که صرفا در منابع مالی خلاصه نمی شود و می تواند بخش دیگری از خلاهای صنعت نفت یعنی فناوری را جبران کند. آنچه درحال حاضر از نان شب برای صنعت نفت ایران واجب تر است، افزایش ضریب برداشت نفت از میدان های نفتی است. پایین بودن سطح فناوری، باعث شده متوسط برداشت ایران از میدان های نفتی به طور متوسط 10 درصد باشد. سطحی که در بسیاری از کشورها، به بالای 50 درصد رسیده است. به گفته مقامات نفتی، یک درصد برداشت بیشتر از میدان تازه کشف شده یادآوران، درآمد نفت ایران به قیمت فعلی نفت را در حدود 32 میلیارد دلار افزایش می دهد. این میزان در حدود 70 درصد کل درآمد نفت ایران در یک سال است. مسئولیت بزرگ حاکمیت در قبال مردم و نسل های آینده کمک به ارتقای ضریب برداشت از میدان های نفت است که این مهم نیز نیازمند برخورداری از دانش و فناوری روز دنیاست. خوابیدن در پوست ذخایر نفت و برداشت پایین از چاه های نفت به هر دلیلی افتخار نیست. باید از هدرروی بیش از این منابع و ثروت های خدادادی جلوگیری شود.
                