یک‌شنبه ۲ تیر ۱۳۹۸
-----------------------------------------
سرمقاله
-----------------------------------------
ماشه تهدید؛ ماشه فرصت
-----------------------------------------

                    سرنگونی یک فروند پهپاد نظامی فوق مدرن آمریکا توسط نیروی هوا- فضای سپاه پاسداران در بامداد پنجشنبه 30 خرداد گذشته قریب 24 ساعت همه رویدادهای خبری جهان را تحت الشعاع قرار داد و نگرانی شدیدی را از احتمال واکنش کاخ سفید به این حمله موجب شد. در این میان ایران و آمریکا به عنوان طرفین ماجرا روز پرکار و سختی را پشت سر گذاشتند و جامعه جهانی را بی صبرانه در انتظار موضع گیری ها و اقدامات خود قرار دادند. تا اینکه توییت دونالد ترامپ در ساعات پایانی شب با این عبارت که «ما دیشب دست به ماشه بودیم که به ایران حمله کنیم. پرسیدم چند نفر کشته می شوند؛ یک فرمانده گفت 150 نفر. 10 دقیقه قبل از حمله، فرمان توقف حمله را صادر کردم؛ چون کشته شدن 150 نفر جواب مناسبی به سرنگونی یک پهپاد بدون سرنشین نیست»، از التهابات کاست و قدری فضا را عادی کرد. ما را به راستی آزمایی دیالوگ بین رئیس جمهور آمریکا و یکی از فرماندهان او، کاری نیست. آنچه مراد است، این است که چرایی تصمیم او مبنی بر توقف فرمان حمله نظامی به ایران را واکاوی کنیم و عرض حالی دراین باره داشته باشیم. ترامپ در توییت مزبور پس گرفتن فرمان خود را به دلیل مغایرت با چیزی  اعلام می کند که در حقوق به آن، اصل تناسب جرم و مجازات (proportionality principle) می گویند. 
واقعیت چرایی پرهیز آقای ترامپ از حمله نظامی به ایران را فارغ از اینکه در همان قالب اعلامی، یعنی «ابتدا تصمیم به حمله و 10 دقیقه قبل از اجرا، تصمیم به توقف آن» باشد یا نباشد باید در یک «سه ضلعی» بسیار تعیین کننده سراغ گرفت. مشخصات یکی از اضلاع این سه ضلعی را نیویورک تایمز به بیرون درز داد. 
به نوشته این روزنامه آمریکایی، در نشست سران کنگره و دوایر اطلاعاتی، امنیتی، نظامی و دیپلماسی در کاخ سفید در روز پنجشنبه مورد نظر، مخالفان حمله به ایران استدلال می کردند که در صورت انجام این حمله، نیروهای تحت حمایت آن کشور در منطقه وارد عمل خواهند شد. ضلع دیگر را باید در ماجرای خود پهپاد دنبال کرد. شاید بد نباشد که شرح این ماجرا را از زبان مطایبه سایت طنزپرداز سیاسی آمریکا موسوم به Onion  شنید. «مایک پمپئو ادعا کرده پهپاد سرش را زیر انداخته بود و بدون آنکه به کسی کار داشته باشه، می رفت کلیسا دعا بخونه که ایران یهو بهش حمله کرد». اسقاط پهپاد قیمت طلایی آمریکا نه از این بابت اهمیتی دارد که 200 میلیون دلار خرج روی دست ارتش آمریکا گذاشت و نه از این جهت که به شان اجل فناوری فوق پیشرفته و پیچیده ینگه دنیا لطمه وارد کرد، خیلی محل اعتنا است. اهمیت قضیه را باید در این دید که به طور هم زمان محاسبات آمریکایی ها از توان نظامی-اطلاعاتی و فناوری خود از سویی و ضعف ایران از سوی دیگر، غلط از آب درآمده است. دو هفته پیش بود که برایان هوک مسئول میز ایران در وزارت خارجه آمریکا اظهار کرد که توان موشکی ایران پوشالی و کاریکاتوری از واقعیت است. هوک روزی که این را گفت یا فکر می کرد راست می گوید که حالا که عکس آن ثابت شده و باید برود یقه مقامات ذی ربط کشورش را بگیرد که به او دروغ گفته اند، یا آن را در قاموس قطعه ای از پازل جنگ روانی بیان کرد که حالا باید بر دست روشده خود بنگرد و به فکر گزینه جایگزینی بیفتد که بیش از 15 روز به صاحبش وفا بکند. ضلع سوم از مثلث مورد بحث ما به دیپلماسی برمی گردد. قرائن و شواهد نشان می دهد که دستگاه دیپلماسی کشور عملکرد مقبول و مناسبی در این زمینه داشته و به وظیفه ذاتی خود عمل کرده است. هرچند خبر رویترز مبنی بر ارسال پیام تهدیدآمیز آمریکا به تهران از طریق عمان در آن روز پرهیجان تکذیب شد اما اظهارات طرف ایرانی در خبر تکذیب شده رویترز مبنی بر اینکه «حمله به ایران عواقب خطرناکی در پی دارد»، در اصل صحت دارد. منتها آن را ظاهرا دستگاه دیپلماسی کشور در قالب اعتراض به رخنه پهپاد آمریکا به حریم هوایی ایران اظهار کرده و سوئیس هم با سرعت عمل و به شیوه ای کاملا حرفه ای به آمریکایی ها انتقال داده است.
مرور مطالب پیش گفته در باب یافتن چرایی اجتناب رئیس جمهور آمریکا از حمله نظامی به ایران، حال با خوانش 10 دقیقه ای او یا هر خوانش دیگری اما با مفروض دانستن اینکه قضیه حمله در هر صورت در کار بوده است، ما را به این سمت رهنمون می کند که این «مثلث کارساز نظامی-راهبردی و دیپلماسی» بوده که در روز 30 خرداد 98 سایه جنگ را از روی سر ایران دور کرده است. این حقیقت که داشتن عمق استراتژیک، اقدام موفق نظامی و دیپلماسی و سیاست ورزی فعال هیچ کدام به تنهایی کارساز و کارگشا نیست، شاهد ادعای خود را سه روز پیش دریافت کرد.رویداد سرنگونی پهپاد آمریکا و پیامدها و پس لرزه های آن را باید نقطه عطفی در روابط به شدت متشنج ایران و آمریکا بدانیم که می تواند از خاکستر آن ققنوس طلایی فرصتی طلایی بسازد و در جهت رفع تشنج از روابط آن دو، کارسازی کند. این در حالی است که می توانیم برای مثال شکوه کنیم که آقای ترامپ که تا این حد جان انسان ها، آن هم ایرانیان برای او مهم است که تصمیمی در بلندپایه ترین سطح ممکن را به دلیل توام بودن با خطر جانی لغو می کند و با این کار خود را در معرض انتقادات داخلی رقبا و انتقادات خارجی هم پیمانان قرار می دهد. چرا اصل تناسب جرم و مجازات مورداستناد خود را درباره تحریم های ویروسی که علیه ایران اعمال کرده و بر اثر آن از جمله جان خیلی از اطفال معصوم و سالخوردگان مظلوم را به خطر انداخته است، در نظر نمی گیرد و آن را در این مورد که اتفاقا غیر نظامی ها هم قربانی آن اند، معمول نمی دارد؟ اینک می توان سخن پندآموز دیزرائیلی سیاست مدار نامی انگلیسی قرن نوزدهم که می گفت: «چوبی در دست بگیر و آرام صحبت کن!» را آویزه گوش قرار داد. اینک چوب ما توانمندی اثبات شده مان در دفاع از حریم کشور حتی در برابر تقرب هوایی ارتش اول جهان است؛ همان توانمندی ای که توسط مقامات مسئول آمریکایی به سخره گرفته شده بود و برچسب قلابی (fake)  خورده بود! و سخن آرام ما همان شکوه و شکایت ها است که با «زبان لین» و در جای خود بیان می کنیم. می توانیم در عین حال همین ادعای ترامپ را که به دلیل وجود خطر جانی برای ایرانی ها دستور حمله را لغو کرده است، مصلحت اندیشانه به خوش بینی برگزار کنیم و به این ترتیب، راهی جلوی پای آمریکایی ها قرار دهیم تا اگر حرفی برای گفتن دارند و آداب و مناسک لازم هم به جا می گذارند، به آن گوش بسپاریم و بر اساس شرایط میدانی، تصمیم مقتضی بگیریم. 
در فارسی می گویند: فرصت را مغتنم شمار! اما در بیان انگلیسی، از قاپیدن (فرصت ها) سخن به میان می آید: Grab the Opportunity فرصت ها را بقاپ.
این گزاره که اغتنام فرصت های درست در زمان درست، بزرگ ترین توفیق برای هرکس است، به طریق اولی در مورد کشورها هم ساری و جاری است. اگر ترامپ ماشه تهدید را نچکاند؛ ما باید ماشه فرصت را بچکانیم.
                