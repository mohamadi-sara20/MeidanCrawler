سه‌شنبه ۱۵ مرداد ۱۳۹۸
-----------------------------------------
سرمقاله
-----------------------------------------
تمدید معافیت 5 پروژه هسته ای ایران
-----------------------------------------

                    دولت آمریکا چهارشنبه گذشته دو تصمیم مهم در ارتباط با ایران را اعلام کرد. تصمیم نخست یعنی اعمال تحریم علیه دکتر ظریف، تصمیم دوم را با وجود اهمیت آن تا حد زیادی تحت الشعاع قرار داد و موجب شد کمتر مورد توجه و بحث قرار بگیرد. تصمیم دوم که ساعاتی بعد از تصمیم اول و توسط جان بولتون، مشاور امنیت ملی، اعلام شد، دایر بر تمدید معافیت پنج پروژه هسته ای در ایران از تحریم های آمریکا بود. واشنگتن پست یک روز قبل به نقل از منابعی در کاخ سفید گزارش داده بود که منوچین، وزیر خزانه داری آمریکا، موافق تمدید معافیت این پروژه ها بوده و در مقابل پمپئو، وزیر خارجه و بولتون خواستار لغو معافیت ها بوده اند. منوچین در دفاع از نظر خود گفته بود اگر این معافیت ها در تاریخ مقرر یعنی اول آگوست تمدید نشوند، آمریکا چاره ای جز تحریم شرکت های روسی، چینی و اروپایی که در پروژه های هسته ای در ایران فعال هستند، نخواهد داشت و به این دلیل به زمان بیشتری برای تهیه مقدمات لازم جهت مواجهه با آثار جنبی لغو معافیت ها نیاز دارد. به نوشته این روزنامه در نهایت ترامپ جانب منوچین را گرفت و پمپئو پذیرفت تا بعد از اعلام تصمیم به صورت علنی از آن حمایت کند. همچنین گفته شده همه حاضران در بحث های مربوطه علی الاصول با لغو این معافیت ها موافق بوده اند و در سررسید بعدی و متناسب با تحولات مربوط به ایران دراین باره تصمیم گرفته خواهد شد. تاریخ بعدی برای تمدید یا خاتمه این معافیت ها سه ماه بعد یعنی اول نوامبر است.
لازم به یادآوری است که آمریکا قبلا در سوم می، دو معافیت از مجموع هفت معافیت را لغو کرده بود. این دو معافیت مربوط به صدور آب سنگین مازاد بر 130 تن مجاز ذیل برجام به عمان و صدور اورانیوم غنی شده مازاد بر 300 کیلوگرم به روسیه و معاوضه آن با سنگ معدن اورانیوم بود. پنج معافیتی که آمریکا در آن تاریخ نسبت به تمدید آنها اقدام کرد، در ارتباط با فعالیت های هسته ای صلح آمیز ایران و امکان مشارکت کشورهای اروپایی و نیز چین و روسیه در این فعالیت هاست. این معافیت ها به اجرای پروژه هایی در نیروگاه بوشهر، تاسیسات فردو، مجتمع اراک و رآکتور تحقیقاتی تهران مربوط می شود. ذیل برجام، کشورهای یادشده مجاز به همکاری با ایران برای پیشبرد فعالیت ها در این تاسیسات و نیز کمک به تبدیل تجهیزات مربوطه برای استفاده غیرنظامی هستند. اعتبار معافیت های آمریکا برای این فعالیت ها قبلا 180 روز بود که در سوم می اعلام شد که این دوره به 90 روز (تا اول آگوست) کاهش یافته است.
موافقت با تمدید این معافیت ها در حالی بود که ترامپ در اوایل جولای و بعد از افزایش مختصری در سطح غنی سازی در ایران در توییتی اعلام کرده بود «تحریم ها به زودی و به نحو عمده ای بیشتر خواهند شد». برخی این تهدید را نشانه تمدیدنشدن معافیت ها تلقی کرده بودند. در یک ماه گذشته کشمکشی غیرمحسوس اما جدی درباره این معافیت ها در دولت ترامپ در جریان بوده است. دو طیف موافق و مخالف تمدید این معافیت ها در برابر هم صف کشیده اند: موافقان تمدید که در اصل همان مخالفان خروج آمریکا از برجام اند، ترجیح می دهند تا حداکثر ممکن عناصر باقی مانده از برجام حفظ شود. آنها استدلال می کنند که صرف حضور شرکت های بین المللی در فعالیت های هسته ای ایران موجب اطلاع از سیر امور و در نتیجه کاهش خطر اشاعه هسته ای نظامی در ایران خواهد بود. در مقابل طرفداران لغو این معافیت ها، از جمله 50 عضو کنگره که نامه ای دراین باره در 17 جولای به ترامپ نوشتند، مدعی هستند که اولا در بستر سیاست «فشار حداکثری» حفظ این معافیت ها بی معنی است و ثانیا این معافیت ها موجب مشروعیت برنامه هسته ای کنونی ایران است. در واقع مهم ترین موضوعی که در مرکز این بحث قرار دارد، حق ایران برای غنی سازی در داخل است. این پروژه های هسته ای در واقع با فرض اینکه غنی سازی در داخل انجام می شود، تهیه و در دست اجراست. ادعاهای اخیر برخی مقامات دولت ترامپ مبنی بر عدم شناسایی حق غنی سازی در ایران در مرکز این بحث قرار دارد؛ 
در نتیجه این موضوع عملا به حوزه ای برای ادامه اختلاف های پیشین درباره اصل توافق برجام تبدیل شده است.
این پروژه های هسته ای در اصل با هدف فرصت دادن به ایران برای استفاده صلح آمیز از انرژی اتمی شکل گرفتند و اصرار آمریکا به توقف این پروژه ها به معنی مخالفت آمریکا با هرگونه بهره برداری ایران از انرژی هسته ای است. بدیهی است که اصرار آمریکا در چنین مسیری کار را برای تفاهم در مقطعی در آینده نیز دشوار خواهد کرد. ضمن اینکه ادامه یا توقف این پروژه های هسته ای تاثیری نیز بر تحریم های مالی و نفتی و شدت و ضعف آنها نخواهد داشت.
                