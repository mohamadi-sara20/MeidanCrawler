یک‌شنبه ۱۲ آبان ۱۳۹۸
-----------------------------------------
یادداشت
-----------------------------------------
کوروش؛ واقع بینی به جای داستان سرایی
-----------------------------------------

                    هر سال در حوالی هفتم آبان، در رسانه های اجتماعی درباره شخصیت کوروش، پادشاه هخامنشی و تاریخ زندگی او موضوعات متعددی مطرح می شود؛ موضوعاتی که فضا را وارد حاشیه می کند و گاهی تا مرز داستان سرایی پیش می رود. در سال جاری نیز همین روند اتفاق افتاد و هنوز هم کمابیش ادامه دارد. گروهی کوروش را پادشاهی عادل و خردمند و درعین حال مقتدر و جهان گشایی خیرخواه و آزاده می دانند و گروهی دیگر که عمدتا اطلاع درستی از تاریخ ایران ندارند، او را جنگجویی بی رحم و زورگو مانند دیگر سلاطین قدرقدرت تاریخ معرفی و تمام آنچه را که تاریخ نگاران نکته سنج از زندگی او کشف کرده و نوشته اند، نادیده می گیرند.به راستی کوروش چگونه پادشاهی بود؟ اگر آن گونه که مورخان صاحب نام می گویند، او مردی خیرخواه و منادی حقوق بشر بود، چرا با این همه لشکرکشی به تصرف سرزمین های دوردست اقدام کرده و بر وسعت قلمرو هخامنشی افزود؟ چرا به حکومت بر سرزمین پهناور ایران قانع نبود؟برای درک بهتر این موضوع ابتدا باید تصویری واقع بینانه از شرایط اجتماعی و سیاسی آن روزگاران ارائه شود.دورانی را تصور کنید که حکومت های بزرگ و کوچک و قبایل در منطقه ای بزرگ و در همسایگی هم حضور دارند. گاه و بی گاه جنگ و درگیری بین برخی همسایگان اتفاق می افتد و بعد از مدتی طرفین خسته از جنگ به صلح روی می آورند؛ اما ناگهان حکومتی قدرتمند در گوشه ای از جهان شکل می گیرد. این حکومت شیوه ای خاص در برخورد با همسایگان دارد: قبایل و ملت های کوچک اطراف را به زور مطیع خود کرده و به بردگی می گیرد و مردان ملت شکست خورده باید به ارتش امپراتوری بپیوندند و پیشمرگ سپاهیان کشور غالب شوند.امپراتوری به تدریج بزرگ و بزرگ تر می شود و با کمک بردگان بر کشورهای هم جوار تسلط می یابد. با پیو ستگان بردگان جدید از سرزمین های تازه اشغال شده، بردگان دوره قبل ارتقای رتبه پیدا کرده و قدمی به سوی پذیرفته شدن به عنوان شهروندان امپراتوری برمی دارند. این امر موجبات تشویق بردگان جدید را فراهم می آورد که به امید آینده بهتر، برای اربابان زورگوی شان جان فشانی کنند.به این ترتیب امپراتوری در چند دوره و به شکل دوایر متحدالمرکز رشد کرده و موجبات نگرانی ملت های دیگر را فراهم می آورد؛ زیرا می پندارند که دیر یا زود نوبت آنان نیز فرا خواهد رسید. ملت های کوچک همسایه امپراتوری یا باید منتظر بازی سرنوشت بمانند یا با اتحاد با یکدیگر، قدرتی بزرگ فراهم آورند تا به وسیله امپراتوری تازه تاسیس بلعیده نشوند.در سرزمین های دوردست حکومت مقتدری مستقر است که به حق نگران آینده ملت خود است؛ زیرا امپراتوری زورگو مثل یک گلوله برف مدام در حال غلتیدن و بزرگ شدن است و به زودی مانند بهمنی سهمگین بر سر ملت های مستقل منطقه آوار خواهد شد. این حکومت یقین دارد که در آینده ای نه چندان دور ناگزیر از رویارویی با ارتش چندملیتی امپراتوری و بردگانی است که برای ارتقای جایگاه خود در سلسله مراتب قدرت اشتیاق زیادی به جنگیدن دارند. او همچنین می داند که ملت های کوچک حایل بین او و امپراتوری شکارهای آسان و بردگان آینده امپراتوری هستند. آنان در آینده ای نه چندان دور به شوق تسخیر سرزمین او سرازیر خواهند شد.به راستی این حکومت مقتدر چه باید بکند؟ یک راه این است که او نیز مانند رقیب قدرتمند خود، ملل همسایه را به بردگی بگیرد و برای دفاع از خود، ارتش چندملیتی از بردگان تشکیل بدهد. راه دیگر این است که به فکر راه اندازی تشکیلاتی از نوع سازمان ملل و شورای امنیت برآید که در سپهر سیاسی آن ایام به یک مزاح شبیه است.کوروش در چنین شرایطی، راه سوم را برگزید: اتحاد با ملل همسایه حول محور حکومتی مقتدر. ملت های همسایه یا باید آن چنان مقتدر می بودند که لقمه چرب و نرمی برای امپراتوری یونان نشوند و به صف لشکر بردگان مهاجم به ایران نپیوندند یا باید با حکومت ایران کنار می آمدند و در قالب یک بازی برد-برد هم منافع ایران را تامین می کردند و هم  خود را از خطر بردگی برای یونانیان مصون می داشتند.الگویی که کوروش برای کشورهای همسایه پیشنهاد می داد، مستعمره شدن، بردگی یا ذوب شدن در دل یک ملت بزرگ تر نبود؛ بلکه تصویری باستانی از یک اتحادیه جهانی و بهتر بگویم سازمان ملل باستانی بود. امپراتوری یونان ملل مغلوب را به بردگی می گرفت و وارثش امپراتوری روم، بردگان را به کشتن یکدیگر در میدان مسابقات سرگرم کننده وادار می کرد. ملل مغلوب به عنوان شهروندان درجه سه به رسمیت شناخته می شدند و در نهایت با پیشرفت و اثبات وفاداری، ممکن بود شهروند درجه دو و رعایای سناتورهای رم باشند. اما در اتحادیه ای که کوروش نوید آن را به همسایگان می داد، هیچ ملتی مبدل به برده نمی شد؛ حتی به فرهنگ آنان نیز کوچک ترین توهینی روا داشته نمی شد. کوروش با فتح بابل نه فقط بر تعداد بردگان خود نیفزود؛ بلکه یهودیان اسیر را نیز آزاد کرد که به سرزمین خود بازگردند.
 او با وجود یکتاپرستی و باور عمیق مذهبی خود، به خدایان اقوام همسایه بی احترامی نکرد؛ چرا که به تعبیر مولانا، او برای وصل کردن و نه فصل کردن آمده بود.
این رفتار را مقایسه کنید با رفتار امپراتوری های یونان و روم که ملل مغلوب را وادار می کردند تا خدایان آنان را بپرستند. سال ها بعد از کوروش، آن هنگام که ملت ارمنستان تحت اشغال روم به مسیحیت گروید، امپراتور قدر قدرت روم، پولی یوکت سردار نام آور خود را با یک بت به آنجا فرستاد تا دمار از روزگار ارمنیان درآورد و آنان را وادار کند تا صلیب ها را شکسته و بر آن بت رومی سجده کنند؛ اما همان سردار هم مغلوب معنویت یکتاپرستی شده و بت رومی را درهم شکست.
در دوران کوروش و حتی در ایام زمامداری فرزندان و بازماندگانش، هرچند حکومت هخامنشی از مشی کوروش تا حدودی منحرف شده بود؛ اما باز هم برده داری به سبک امپراتوری رقیب رواج نیافت. در ساخت عمارت عظیم تخت جمشید و دیگر بناهای بزرگ آن ایام از کارگران روزمزد به جای بردگان استفاده شد. 
ملت هایی که عضو اتحادیه کوروش شدند، بیشتر از آنکه مستعمرات امپراتوری باشند، اعضای یک پیمان منطقه ای بودند. به همین دلیل در آن ایام وقایعی از نوع شورش بردگان و ظهور قهرمان هایی مانند اسپارتاکوس اتفاق نیفتاد. ملت های همسایه علیه کوروش شورشی به راه نینداختند و معمولا اگر برخی حاکمان تشویق به خروج از اتحادیه می شدند، علتش نه فشارهای حکومت مرکزی؛ بلکه طمع برخی فرماندهان بود که با بی اعتنایی به سرنوشت ملت خود، می پنداشتند اگر با یونانی ها کنار بیایند، رشوه خوبی گیرشان خواهد آمد و بردگی ملت شان هم مشکل خود ملت است.
برای شناخت بهتر کوروش و درک ابعاد شخصیت خیرخواه و صلح طلب او، اول باید شرایط سیاسی و اجتماعی آن ایام را درک کرد. به استناد آنچه از تاریخ باستان بر جای مانده است، کوروش جهان گشایی دادگر و انسان دوست است که برخلاف قدرتمندان معاصر خود به دنبال برده کردن اقوام همسایه و غارت ثروت آنان نیست؛ بلکه طالب افزودن بر قلمرو «اتحادیه» خود و کاستن از خطر تهاجم زورگویان به ملل کوچک تر است. 
این است که نگارنده به کوروش به عنوان بخشی از تاریخ این سرزمین افتخار می کنم. البته این تفاخر را نباید از نوع دلخوش بودن به گذشته و افسانه سرایی درباره آن تلقی کرد؛ همان گونه که در دوران پهلوی دوم باب شده بود و امروز هم رگه هایی از آن در رفتاری تقابل گونه دیده می شود. شناخت بهتر تاریخ این سرزمین و آشنایی با شخصیت بزرگی مانند کوروش، این احساس را در شخصی مانند من زنده می کند که برای ادای دین به او و خیل عظیم ایرانیان یکتاپرست، انسان دوست، خردمند و بافرهنگ در طول تاریخ، باید برای سربلندی این مرز و بوم و برای نیکبختی هم وطنان کوروش سرسختانه تلاش کنیم و برای اعتلای نام ایران اسلامی به عنوان منادی صلح و دوستی و گفت وگوی تمدن ها تا پای جان بکوشیم.
                