یک‌شنبه ۳۱‌شهریور ۱۳۹۸
-----------------------------------------
حرف اول
-----------------------------------------
تهمت به نماینده به چه قیمت؟
-----------------------------------------

                     بی هیچ ادعایی حضرت علی (ع) را دوست دارم، او را می ستایم و روشش را بارها تحلیل ذهنی کرده ام. نامه های ایشان به مالک اشتر را گاه و بیگاه مانند منشور مدیریتی خوانده ام و همواره برایم مهم کرامت، شرافت و انسانیت والای این پدیده هستی و میراث معرفتی ایشان برای بشریت بوده است. اما آنهایی که مدعی به راه علی(ع) و علی وارزیستن هستند، بسیار تعجب برانگیز است که در پس لباس روحانیت و محاسن زهد و زاهدی تیشه به ریشه دین داری ملت می زنند و قیامت خود را به دنیایی اندک، این چنین حراج می کنند. امام علی (ع) در مکاتبه خود با مالک اشتر که در واقع این نامه سند دفاع از حقوق بشر و شهروندی است، می فرماید: «ای مالک، بدان که تو را به بلادی فرستاده ام که پیش از تو دولت ها دیده، برخی دادگر و برخی ستمگر. بدان که مردم در کارهای تو به همان چشم می نگرند که تو در کارهای حاکمان پیش از خود می نگری و درباره تو همان چیزی را می گویند که تو درباره حاکمان قبل از خود می گویی... چونان حیوانی درنده مباش که خوردنشان را غنیمت شماری، زیرا آنان دو گروه اند: یا همفکر و هم عقیده و هم کیشان تو هستند یا اگر هم عقیده با تو نیستند اما انسان اند و در آفرینش با تو یکی هستند. از آنها خطاها سر خواهد زد و علت هایی برای مردم به وجود می آید که به عمد یا خطا، لغزش هایی می کنند. آن گاه با عفو و بخشایش با آنها برخورد کن. همان گونه که دوست داری که خداوند نیز تو را مورد عفو و بخشایش قرار بدهد... یادت باشد که اگر شب هنگام کسی را در حال گناه دیدی، فردا به آن چشم نگاهش نکن، شاید سحرگاه توبه کرده باشد و تو ندانی...».  اکنون چند نکته را به شما همکاران متذکر می شوم:
1- تاسی اگر بر همگان هم واجب نباشد بر مدعیان رهروی علی (ع) واجب است که آخرین بند همین نامه را آویزه گوش خود کنند که «اگر شب هنگام کسی را در حال گناه دیدی، فردا به آن چشم نگاهش نکن، شاید سحرگاه توبه کرده باشد و تو ندانی». 

گر سلحشوری ها هم فکرتان نباشند، در آفرینش با شما یکی هستند، پس پیش از آنکه دیر شود، بر این اعمال غیراسلامی و غیرانسانی خویش توبه کنید.
2- هرچند با صحبتی که با خانواده پاک همکارم داشتم، این مورد را قطعا دروغ می دانم؛ اما به فرض که چنین اتفاقی افتاده باشد؛ برادرزاده را چه به خانم سلحشوری؟ و اگر قرار بود این سلوک برخورد در جمهوری اسلامی باشد، مگر نبودند بزرگانی که فرزندانشان در گروه های منافقین و... بودند؟ خود نیک می دانید که اگر باور به قیامت دارید حتما خداوند ما را به گناه کرده و ناکرده دیگران مجازات نخواهد کرد.
3- من وکیل ملت، از جانب تمام مجلس شرمسار همه مسلمانان و ملت ایران هستم که وکیلی بی جهت وارد حریم زندگی شخصی کسی دیگر شده است؛ اما صرفا برای یادآوری به شما، سخنی از امام (ره) نقل می کنم چون می دانم شما می دانید امام چه گفته، اما به آن عمل نمی کنید. امام از غیرت خداوند یاد کرده و هتک مستور مومنان را هتک ناموس الهی برمی شمارد. تردیدی نیست که ورود در حریم خصوصی مردم، خواه ناخواه سبب هتک حیثیت آنان خواهد شد؛ زیرا زشتی های پنهان انسان ها در این حرکت باطل آشکار می شود و آنان نمی توانند مانند گذشته در موقعیت اجتماعی یا شغلی شان قرار بگیرند. ازآنجا که خداوند ساتر عیوب یا پوشاننده زشتی های بندگان است، اخلاق اجتماعی اسلام اقتضا می کند که مومنان مظهر ستارالعیوب باشند.
4- این حدیث از امام صادق (ع) را از تارنمای خبرگزاری «مهر» ارائه می کنم تا به هم فکرانشان که موضوعاتی شبیه آنچه را برای خانم سلحشوری اتفاق افتاد، باز نشر کردند، یادآوری کنم. از نظر اسلام حفظ جان، مال و آبروی مردم و حتی اندیشه آنان محترم است و ریختن آبروی مومن بسیار خطرناک است و گناه بزرگی به شمار می رود، به همین دلیل است که امام صادق (ع) در حدیثی، حرمت مومن را از حرمت کعبه بالاتر دانستند؛ اما متاسفانه گاهی دیده می شود در جامعه اسلامی حرمت و آبروی اشخاص حفظ نمی شود و با سادگی آبروی مسلمانی را می برند و هیچ توجهی به عقاب دنیوی و اخروی آن ندارند.رقابت کردن و داشتن نگاه و نظر متفاوت نسبت به امور مختلف طبیعی است؛ اما حتما طبق همه مواردی که در پایگاه خبری تان قرار داده اید، تحمل ناپذیری، تهمت زنی و دروغ پردازی علیه خواهر دینی تان، حتی اگر نظر و رویه اش را قبول نداشته باشید، بزرگ ترین گناه است. بدانید که نباید در دام کاسبان قدرت افتاد و تا دیر نشده خدای را توبه باید کرد.
5- اوج نبود تساهل و تسامح و نارواداری آنجا اتفاق می افتد که در مجلس شورای اسلامی همکار یا همکارانمان را تحمل نکنیم و به جای پاسخ منطقی به سوال های ذهنی یا نظارت های بر پایه وظیفه نمایندگی نه فقط برای او که برای نزدیکانشان پرونده سازی کنیم. گیرم که سلحشوری انتقادهایی را مطرح می کند، گناه برادر و برادرزاده اش چیست؟
امام علی (ع) می فرماید این پست ها و مدیریت ها برای هیچ کسی نماند که اگر وفا داشت تو اکنون اینجا نبودی. این سخنش به مالک اشتر است، همه رفتند و دنیا به هیچ کس وفا نکرد. ما در مجلس، فراکسیون امید و فراکسیون حقوق شهروندی حتما به لحاظ حقوقی و قضائی پیگیر این هتک حرمت به ساحت دیانت خواهیم بود؛ اما برادران و خواهران عزیزم مبارزه با فساد و شفاف سازی، تنها مالی نیست و فقط شامل رای ما در مجلس نمی شود، بلکه شامل آبروی انسانی را به دروغ بردن و لجن پراکنی کردن هم هست. این نمونه ای از برنتابیدن موضوع شفافیت رای است که به خاطر نظر مخالف شخصی، این چنین دروغ پردازی می شود. وای به روزی که پرده ها برافتد و همگان شفاف رای خود را اعلام کنند، آن روز نمی دانم در مملکت چند صد شایعه و پرونده سازی صورت خواهد گرفت و این گناهی ا ست که ما هم بگذریم، خدا از آن نخواهد گذشت. حال که شما از ما بیشتر مدعی علی وارزیستن، داشتن اسلام ناب محمدی و خداپرست بودن هستید، نه از ترس شکایت ما بلکه از ترس قیامت خودتان توبه کنید و از عمل نادرست خود برگردید تا علی (ع) و محمد (ص) از چنین مسلمانانی در حضور خدا ناراحت نباشند.
6- انتخابات مجلس یازدهم پیش روی ماست و بی شک اگر مردم دل در گرو این سرزمین داشته باشند، خود پیروز انتخابات را با رای هایشان اعلام خواهند کرد؛ اما شکل گیری حمله سایبری کنونی علیه جریان پیروز در چند انتخابات گذشته چند جای سوال باقی گذاشته است:- آیا ایجاد فضایی که در آن آبروی انسان ها فرومی ریزد و به نوعی به سلاخ خانه اخلاق در سیاست بدل شده است، آن هم از جانب کسانی که خود را مدعی اصولگرایی می دانند، با سلوک اصولگرایی مغایر نیست؟- آیا حداکثر استفاده نادرست و ناروا از فضای مجازی اعم از تلگرام، توییتر و اینستاگرام برای تهمت پراکنی از سوی کسانی صورت نمی گیرد که خود مخالف جریان آزاد اطلاعات و پیگیر فیلترشدن شبکه های اجتماعی بوده اند؟در پایان باید به این نکته اشاره کنم که در امر سیاسی باید تفاوت میان جریان های سیاسی در قالب رقابت سیاسی خود را نمایان کند نه در قالب تقابل و جنگ تمام و جنگ روانی. تقابل یک «لشکر سایبری و یک وکیل مردم» دوئلی است که حتما نشان دهنده قوت جریان روبه رو نیست، بلکه از ضعف و ترس آنها از صندوق رای نشئت می گیرد.
شرق: عبدالکریم حسین زاده این یادداشت را خطاب به دو نماینده مجلس که درباره پروانه سلحشوری ادعاهایی مطرح کرده بودند، نگاشته است .
                