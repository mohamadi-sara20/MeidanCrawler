یک‌شنبه ۱ دی ۱۳۹۸
-----------------------------------------
حرف اول
-----------------------------------------
همه پرسی به مثابه روش
-----------------------------------------

                    ناکارآمدی در عرصه اجرا و اداره در مواردی عدیده گریبان کشور را گرفته است، در این شرایط برخی ظرفیت های مغفول قانون اساسی می تواند راهگشا باشد.نمونه ای از مشکلات جدی در اداره کشور شیوه قیمت گذاری جدید بنزین و نحوه اطلاع رسانی آن بود که کشور را تا متن بحرانی بی سابقه پیش برد و موجب خساراتی عظیم و جبران ناپذیر به مردم، انقلاب و کشور و حاکمیت شد. حادثه ای که بر دل همه اقشار جامعه، سایه اندوه و ناامیدی افکند و فرصت طلبان درون و بیرون کشور را آماده هرگونه بهره برداری کرد. عواملی مهم از موضوعات اجتماعی، اقتصادی و سیاسی را در بروز و ظهور ناآرامی های اخیر می توان برشمرد و به تحلیل پرداخت اما مطلب اصلی این مقاله اشاره می کند به راه حلی دم دست و از پیش اندیشیده برای مواجهه با چنین مسائلی. راه برون رفت از چنین معضلات عمده ای در کشور کدام است و از چه درگاهی باید به آنها پرداخت؟واقعیت آن است که موضوع بهای حامل های انرژی، از دیرباز با پرداخت یارانه از سوی دولت، به عنوان اهرمی در تنظیم قیمت ها و عاملی برای کمک به حفظ قدرت خرید مردم به شمار می رفته است. بررسی همین مورد نشان می دهد که طرح های مختلفی برای مواجهه با قیمت حامل های انرژی مطرح بوده است. تعداد این طرح ها را تا 18 مورد هم گفته اند؛ اما سوال مهم این است که از میان این طرح ها بر چه اساسی راه حل گران کردن ناگهانی و اعلام ناگهانی تر آن و نیز تجربه آزموده و شکست خورده قبلی یعنی پرداخت پول نقد به برخی اقشار انتخاب شد؟ این نوشته همچنان که گفته شد بنا ندارد وارد نقد این راه حل شود، بلکه نحوه ورود به این گونه معضلات در کانون توجه است.
امروزه در دنیا برای تصمیم های مهم اقتصادی، اجتماعی و حتی سیاسی، مراجعه به افکار عمومی اعم از همه پرسی یا نظرسنجی امری رایج است. نمونه خیلی تازه و موفق آن برگزاری انتخابات زودهنگام پارلمانی در انگلستان بود که با هدف بن بست شکنی در موضوع خروج بریتانیا از اتحادیه اروپا (برگزیت) انجام شد و چالش حداقل دو ساله بر سر راه دولت و مجلس انگلستان را یک باره و با وضوح تمام برطرف کرد. 
متاسفانه در کشور ما برخی جریان های سیاسی ناسازگار با رای مردم، جوی کم و بیش امنیتی را در این مورد حاکم کرده اند و چنان وانمود می کنند که گویی هرگونه سخن گفتن از همه پرسی و حتی نظرسنجی، بازی کردن با موجودیت نظام است. رجوع به آرای مردم و متخصصان برای رویارویی با مشکلات و موضوعات مهم در اداره کشور، روشی معمول و امتحان پس داده در نحوه ورود به این موضوعات است و اتفاقا در درون ساختار اصلی نظام یعنی قانون اساسی پیش بینی شده و راه حلی است کاملا درون زاد. 
با این نگاه اگر به مورد اخیر برگردیم، معلوم نیست مراکز تصمیم ساز و تصمیم گیر از چه شیوه ای برای ورود به مسئله قیمت بنزین، بهره گرفته اند. آیا نظرسنجی و نظرخواهی از هزار استاد دانشگاه و متخصص اقتصاد به عنوان مبنای کار تصمیم گیران نمی توانست راه را بر این همه خسارت مالی، جانی و سیاسی ببندد؟
آیا اگر با تمسک به اصل 59 قانون اساسی که اجازه همه پرسی می دهد، چند سناریوی کارشناسی شده را به رای همگان می گذاشتند و راه حل برگزیده مردم به اجرا می رسید، باز هم شاهد چنین خسارات دهشتناکی بودیم؟
به نظر می رسد وقت آن است که آقای رئیس جمهور که تاکنون چندین بار از لزوم همه پرسی سخن گفته است، برای اجرای اولین مورد آن در یکی از موضوعات مهم کشور آستین ها را بالا بزند.
                