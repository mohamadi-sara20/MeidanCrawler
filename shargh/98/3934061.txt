سه‌شنبه ۲۵ تیر ۱۳۹۸
-----------------------------------------
سرمقاله
-----------------------------------------
معمای طارق
-----------------------------------------

                    مجسمه عظیم اسفینکس یا ابوالهول در مقابل هرم بزرگ جیزه در نزدیکی قاهره، شیرآدمی اسطوره ای است که بر سر راه مسافران شهر باستانی تبس قرار داشت و شهرتش به خاطر معماهایی است که می گویند برای مسافرانی که از آن معبر می گذشتند، طرح می کرد؛ که اگر نمی توانستند پاسخ آن را بدهند، آنان را خفه می کرد! در واقع اسفینکس به یونانی به معنی خفه کننده است؛ از این رو از قدیم در باره اشخاص یا موضوعاتی که رازهای ناگشودنی دارند، اصطلاح معمای ابوالهول را به کار می برند. راه ورودی دریای مدیترانه از اقیانوس اطلس نیز معبر تنگی دارد که از زمان عبور فاتحانه طارق ابن زیاد، سردار عرب و پیروز باقی مانده امویان بر اندولس و اسپانیا، آن معبر دریایی و کوه و صخره آن تنگه جبل الطارق نامیده شد؛ تنگه ای دارای اهمیت راهبردی که جنگ ها و کشمکش ها به خود دیده و در اختیار داشتن آن برای سلطه بر حوزه مدیترانه حیاتی بوده است. این تنگه از آغاز قرن 18 میلادی یعنی بیش از 300 سال پیش به تصرف انگلستان درآمد و زیر نظارت ابوالهول قرار گرفت که حکم پایگاهی دیده بانی برای پاسداری از مستعمرات آن کشور بود که آفتاب در آن غروب نمی کرد. استیلایی که با وجود اعتراض و ادعای اسپانیا و محدودیت سرزمینی و جمعیتی، هنوز ادامه دارد. این تنگه، مانند تنگه هرمز و مالایا، آبراهی بین المللی و تابع کنوانسیون ها ی تضمین کننده آزادی عبور و مرور بی ضرر یا صلح آمیز کشتی ها ی همه کشورهاست...
 اما گویی دولت انگلستان در مواردی برای کسانی که از این معبر می گذرند، معماهای ابوالهولی خودش را طرح می کند و پاسخ می خواهد که لابد اگر باب سلیقه اش نبود، برنامه اسفینکس را اجرا کند.
اکنون چندین روز از توقیف سوپر تانکر ایرانی در آن معبر و بازداشت و بازجویی از کاپیتان و کارکنان آن برای پاسخ گویی به معمای این ابوالهول می گذرد. هنوز مشخص نیست معمای ابوالهول جبل الطارق در این باره چیست! آنچه انگلیسی ها اعلام کرده اند، این است که سوپر تانکر ایرانی برخلاف تحریم تجارت با سوریه از سوی اتحادیه اروپایی، قصد داشته محموله خود را به بندر بانیاس سوریه حمل کند؛ اما اگر هیچ کس نداند، کشور بسیار دریایی انگلیس بهتر از دیگران می داند که درباره حمل و نقل در دریاهای آزاد هیچ کشور یا گروهی از کشورها نمی توانند بدون حکم قضائی معتبر یا صدور قطع نامه از سوی شورای امنیت، قانون دل بخواه و یک جانبه وضع کنند و حقوق مشروع دیگران را نقض کنند. در غیر این صورت چنین اقدامی خصمانه و جنگی تلقی می شود. تحریم اتحادیه اروپا می تواند مانع خریدو فروش و حمل کالای کشورهای عضو به سوریه یا از سوریه به آن کشورها شود؛ نه بیشتر. در ماه ها ی اخیر با تغییرات در دولت انگلستان آن کشور سه وزیر خارجه داشته است که هر سه نفر برای وساطت آزادی خانم زاغری، زن جوان ایرانی-بریتانیایی به ایران آمدند. معمولا چنین وساطتی هنگامی صورت می گیرد تا با توجه به میزان اهمیت اتهام وارده اطمینان داشته باشند که کشور مقابل به نشانه رفتاری دوستانه یا انسان دوستانه، درخواست طرف را بپذیرد که آن را «رعایت مصالح عالیه» کشور می نامند؛ اما اولا در ایران دولت در مسائل غیر سیاسی محدودیت ها یی دارد که برآوردن این گونه تقاضاها را دشوار می کند. آیا معمای ابوالهول طارق که علنا مغایر قوانین بین المللی است، به رنجیدگی از ردکردن درخواست وزرای خارجه آن کشور بستگی دارد؟ ظاهرا انگلستان خودش را برای اقدام متقابل در تنگه هرمز نیز آماده کرده و کشتی تجاری خود را هم پیش فرستاده و با ادعای اینکه مورد تهدید ناوچه ها ی ایرانی قرار گرفته، ناو جنگی خود را هم به حمایت از آن اعزام کرده است. آیا به این بهانه خواهان حضور بیشتر و تهدیدآمیزتر است. جالب این است که این اقدامات هم زمان با لو رفتن گزارش ها ی سفیر انگلستان در واشنگتن درباره بی کفایتی ها ی شخصیتی ترامپ، رئیس جمهوری آمریکا، بود که می توانست از انگلیسی ها انتظار رفتار منطقی تری داشت. احتمالا انگلیسی ها با توجه به چند مورد بازرسی تسلیحاتی در دریای سرخ و سواحل آفریقا، اینک با گل آلوددیدن فضا و شاید برای دادن هشداری در باره اینکه در مقابل ایران خود را چندان هم متعهد به قوانین نمی دانند، در واقع برای بازداشت سوپر تانکر ایرانی، به دنبال معمای دیگری مرتبط با حمل تسلیحات می گردند. اینکه تدریجا ریسمان ها ی بازداشت نفت کش را سست می کنند، نیز می تواند به دلیل منفی بودن نتیجه بازرسی ها باشد؛ اما باید دنبال مذاکره برای خروج آبرومندانه از طرح معمای ابوالهول خود باشند؛ پس بعید نیست درخواست دیگری را مانند آزادی یا مبادله یکی، دو زندانی روی میز بگذارند. این روش انگلیسی هاست.
                