یک‌شنبه ۲۶ خرداد ۱۳۹۸
-----------------------------------------
سرمقاله
-----------------------------------------
پیامدهای پادرمیانی های بین المللی
-----------------------------------------

                    خواستم بنویسم «آیا میانجیگری ها کارساز خواهد بود؟»، دیدم پادرمیانی اگرچه عامیانه تر به نظر می رسد اما درباره مشکلات و موانع رابطه ایران و آمریکا -که برای میانجیگری حالت رسمی تر و حقوقی تری قائل است و نیاز به نوعی تفاهم و بلکه توافق طرفین دارد- در شرایط کنونی امکان پذیر به نظر نمی رسد. محمدجواد ظریف در آخرین مصاحبه مطبوعاتی خود مسئله را کاملا ساده و روشن مطرح کرد: «اصلا ما نه تمایل به رابطه با آمریکا داریم، نه نیازی به آن داریم و نه کاری به کار آنها داریم. تحریم اقتصادی را تروریسم اقتصادی می دانیم». به عبارت دیگر می گوید ما اصلا نمی خواهیم با شما طرف باشیم، چرا دست از سر ما برنمی دارید؟ سخن بسیار ساده و منطقی به نظر می رسد، به شرط آنکه رابطه دو کشور معادله ای تک مجهولی باشد؛ «با ما رابطه نداشته  باشند، تحریم هم نکنند!» اما مسئله این است که رابطه متقابل دو کشور یک معادله نیست، مجموعه ای از معادلات منطقه ای و روابط چندجانبه دو کشور مطرح است، با مجهولات بسیار و با سابقه ای 40ساله. ای کاش می شد پاسخ معادله تک مجهولی ظریف را یافت و مسائل را با یک پنچرگیری جزئی حل کرد اما چنین نیست. در این مسئله اسرائیل هم وجود دارد که در نگرش غالب سیاست خارجی جمهوری اسلامی، وضعیت روشنی دارد. 
مسئله عوض شدن رنگ مسئله عرب -اسرائیل پس از چهار جنگ بزرگ و دوران 40ساله جنگ های مزمن مطرح است که ظاهرا آنها را خسته کرده و ترجیح می دهند بار آن را بر دوش ایران بیندازند و خودشان در سایه همکاری با اسرائیل بیارامند و به جای تحمل هزینه های جانی و مالی، راه توسعه اقتصادی در پیش بگیرند و ایران را دشمن اصلی بنامند. مسئله تداوم چالش دو طرف مطرح است که ابعاد عملیاتی آن از لبنان و سوریه و عراق تا یمن گسترده است. مسئله حضور ایران در لبنان، غزه، سوریه و عراق مطرح است که اسرائیل آن را تهدیدی برای بقای خود تلقی می کند. اگر مسائل ناشی از اشغال سفارت آمریکا در آغاز انقلاب را کنار بگذاریم، آمریکا خودش با ایران مستقیما مسئله ای ندارد. نه اختلاف مرزی دارد نه طلبی و  نه تهدیدی از جانب ایران خاک آمریکا را تهدید می کند. اما مسئله اصلی باقی می ماند و مسئله اصلی این است که آمریکا نزدیک ترین متحد و ضامن بقای اسرائیل و متعهد به رفع تهدید از آن است. آیا میانجی می خواهد به ایران بگوید این مسئله را نادیده بگیرد؟ یا از آمریکا می خواهد دست از حمایت از «هویت جعلی اسرائیل» بردارد و کاری به کار منطقه نداشته باشد؟ در میانجیگری معمول است که یک طرف قدمی برمی دارد یا مواضعش را تعدیل می کند و طرف دیگر قدمی دیگر. در اینجا طرف ما کیست؟ اگر آمریکا وکیل و قیم و حامی اسرائیل است و از طرف آن سخن می گوید و تهدید می کند، تکلیف نگاه ایران به اسرائیل روشن است. اگر دعوایی جمعی است که طرف اصلی آن فلسطین و اعراب هستند، بازهم ظاهرا برای ایران تفاوتی نمی کند و مسئله فلسطین را فراتر از مسئله عربی می داند. وقتی شرایط یا پیش شرط های پمپئو بررسی شود، می بینیم در ردیف آخر به مسئله اصلی یعنی اسرائیل رسیده است و همچنان مدنظر آمریکاست. می دانیم در سیاست، اصل با عمل گرا بودن و ترجیح منافع ملی به مسائل دیگر است. درعین حال دفاع از اصول و ارزش ها باید در قالبی جمعی همراه با ذی نفعان اصلی و در شرایطی قابل دفاع و کم زیان دنبال شود. اکنون که رقیب به مذاکره همراه با فشار روی آورده است، باید با تمرکز بسیار بالا و ایجاد صدای واحد برای استفاده از ظرفیت ها با مسئله مواجه شده که متضمن کسب امتیاز یا دفع زیان است.
                