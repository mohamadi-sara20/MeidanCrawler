چهار‌شنبه ۳۰ مرداد ۱۳۹۸
-----------------------------------------
یادداشت
-----------------------------------------
چپ تخیلی در سرزمین عجایب
-----------------------------------------

                    می کوشم هرچه کوتاه تر به یادداشت مشایخی عزیز «شب تیره سرمایه داری و اسطوره بورژوازی ملی» که در پاسخ به یادداشت نگارنده در «شرق» منتشر شد، پاسخ دهم؛ زیرا بنا نیست خواننده با دو یادداشت جدلی ما به نتیجه نهایی درباره راه توسعه برسد که راهی طولانی برای دستیابی به آن در پیش است. هدف اصلی من در این پاسخ (چون پاسخ نخست) دعوت از خوانندگان که بسیاری از آنها از من پردانش تر و رادیکال تر می توانند باشند، برای مشارکت در یک برنامه پژوهشی و گفتمان درباره آن برای ارائه یک برنامه توسعه جایگزین به جامعه است؛ چرا که نبود آن دلیل اصلی درجازدن و عقبگرد و در نتیجه طولانی تر شدن و پررنج تر شدن راه توسعه ایران بوده است. 
یک، خلاف برداشت مشایخی، نگارنده شتاب زده و با تداعی آزاد به یادداشت نخست او برخورد نکرده ام. این نقد، در اساس روش شناسانه بود که هنوز هم به جای خود باقی است. به طور مثال او در پاسخ به یادداشت نگارنده به درستی می گوید: «مسلما هنگام اندیشیدن به سوسیالیسم دموکراتیک به مثابه یک پروژه یا ایده باید میان هدف نهایی استراتژی ها، تاکتیک ها و تکنیک ها فرق گذاشت و مسئله ایستگاه های بین راه را در نظر گرفت». یک وجه از نقد روش شناسانه من این بود که وقتی هنوز سوسیالیسم دموکراتیک و راه رسیدن به آن را تعریف نکرده اید، نمی توانید وجود بور ژوازی ملی را ناممکن دانسته و جایگاه آن را در توسعه نفی کنید. توضیح اینکه وقتی مشخص نکرده اید که در این ایده سوسیالیسم دموکراتیک، نهاد بازار وجود دارد یا نه، بورژوازی به عنوان یک طبقه وجود خواهد داشت یا نه، سه قوه مستقل اند یا نه، احزاب آزادند یا نه، مشارکتی است یا انجمنی یا جماعتی یا کالازدایی و... از رویا سخن گفته اید، نه هدف. پس از آن نیز نمی توانید درباره جایگاه و وظایف هیچ یک از طبقات و از آن جمله بورژوازی ملی، نه در جامعه هدف و پس از آن نه درباره استراتژی ها، تاکتیک ها و تکنیک ها و ایستگاه های بین راه، به ویژه در کشوری پیرامونی مانند ایران، حکمی مشخص یا انضمامی بدهید که داده اید. هیچ فایده ای هم ندارد که فقط بگویید من آن «سوسیالیسم سابق» نیستم که کار را بدتر هم می کند. شبیه این گفتار معروف آلیس در سرزمین عجایب:
آلیس: به من بگو از کدام راه باید بروم؟ گربه: بستگی به این دارد که کجا می خواهی بروی؟ آلیس: درست نمی دانم کجا! گربه: پس مهم نیست از کدام راه بروی!
دو، نقد روش شناسانه دیگر من پیروی مشایخی از اکونومیسم و منطق صوری بود. برای آشکار کردن آن از نظر لنین در دو تاکتیک سوسیال دموکراسی در انقلاب دموکراتیک بهره گرفتم. توضیح بیشتر اینکه در کشوری امپریالیستی مانند روسیه تزاری نیز بورژوازی ملی از ترس و ضعف نمی خواست و نمی توانست خلاف بورژوازی ملی کشورهای پیشرفته تر، انقلاب دموکراتیک را راهبری کند که منافع کاملش را تحقق می بخشید؛ اما از آنجا که این انقلاب ضرورت تاریخی بود و برای تحقق هر نوع سوسیالیسمی (که در زمان نوشتن دو تاکتیک هنوز تعریف نشده بود) لازم، لنین با به کارگیری منطق دیالکتیکی می گوید طبقه کارگر در انقلاب دموکراتیک باید پیگیرتر از بورژوازی باشد (البته به طور مستقل، نه تابع بورژوازی) تا هژمونی به دست آورد و جامعه را برای رسیدن به سوسیالیسم راهبری کند. در این میان منشویک ها با اکونومیسم و منطق صوری خود استدلال می کردند که به دلیل ضرورت انقلاب دموکراتیک، طبقه کارگر نباید مستقل عمل کند؛ چون بورژوازی می رمد. من همه اینها را به طور مفصل و با نقل قول در بند 4-الف آورده بودم و تکرار نمی کنم.
سه، نقد روش شناسانه سوم این بود: «از آنجا که جهیدن از سرمایه داری ناممکن است، اگر بورژوازی ملی در چارچوب دولت ملی موجودیت نیابد، شکل بندی اقتصادی اجتماعی سرمایه داری ظهور نخواهد کرد و برپایی سوسیالیسم در کشوری عقب مانده ممکن نیست. نتیجه اینکه سوسیالیسم دموکراتیک مشایخی نیز هیچ وقت در کشورهای پیرامونی مانند ایران تحقق یافتنی نخواهد بود؛ یعنی مشایخی با افسانه و غیرممکن دانستن بورژوازی ملی، سوسیالیسم دموکراتیک را به رویا و تخیلی غیرممکن تر تبدیل می کند». به این نکته مشایخی با نقد تک راستا بودن مارکس، تلویحا این گونه جواب داده است که جهیدن ممکن است. من سه نظریه اصلی را با این باور می شناسم: نارودنیک ها، تروتسکیست ها و طرفداران راه رشد غیرسرمایه داری هنگامی که سوسیالیسم دولتی وجود داشت. امیدوارم مشایخی پیرو هیچ یک نباشد.
چهار، اگر مشایخی قبلا نیز به نقل از سمیر امین گفته بود «تاریخ نشان داده است که در زمانه ما بورژوازی ملی دیگر قادر نیست همان نقشی را ایفا کند که در اروپا، آمریکای شمال و ژاپن قرن نوزدهم ایفا کرد»، من و همه کسانی که نام شان را «قطار» کرده بودم، حرفش را به روی چشم مان می گذاشتیم؛ چراکه گفته همه آنها این است که بورژوازی ملی قادر نیست «همان نقش را ایفا کند»، نه آنکه موجودیتش افسانه و... باشد که حرفی من درآوردی است؛ به همین دلیل نیز طبقه کارگر در انقلاب دموکراتیک باید پیگیرتر و پیشروتر از بورژوازی ملی باشد و در عین حال آن را موتلف خود بشمارد.
پنج، در بند سه از پاسخ نخست گفته بودم: «حال برای آنکه بدانیم بهره گیری از سرمایه داری علیه سرمایه داری توهم است یا نه، به مارکس در نبردهای طبقاتی در فرانسه رجوع می کنیم». روشن است نقل قول من از مارکس تنها برای نشان دادن امکان بهره گیری از سرمایه داری علیه سرمایه داری بود، نه مشابهت نقش بورژوازی ملی کشورهای پیرامونی با مرکزی. این موضوع که باید از تضاد بین کشورهای سرمایه داری و نیز جناح های سرمایه داری برای گشودن راه آزادی خلق ها و زحمتکشان بهره گرفت، آن قدر روشن هست که نیاز به بحث بیشتر نباشد. این هم روشن که مشایخی که پاسخی برای نقدهای روش شناسانه من نداشته، بحث را به مارکس و نسبت دیدگاه تک راستا به وی می کشاند. این سخنی ناروا برای کسی است که دیالکتیک را به تاریخ وارد کرد حتی اگر کوین اندرسن گفته باشد. مارکس به هیچ وجه نگفته بود «سرمایه داری جهان تصویری قرینه از سرمایه داری کشورهای مرکز را در کشورهای پیرامونی ایجاد خواهد کرد». وی گفته بود که سرمایه داری جهانی خواهد شد که شد؛ گفته بود تا زمانی که سرمایه داری بتواند نیروهای مولده را رشد دهد، قابل سرنگونی نیست که نشده است؛ گفته بود اگر کسی خطر بورژوازی را از استبداد بیشتر نشان دهد، مترسک مطلوب آن می شود که همواره چنین بوده است.
شش، مارکس در دیباچه چاپ اول سرمایه (1867) نوشته بود: «هنگامی که جامعه ای در مسیر قانون طبیعی تکامل خویش افتاده است- هدف غایی ما در این اثر همین است که قانون اقتصادی تکامل اجتماع نوین را کشف کنیم- نمی تواند از مراحل تکامل خود بجهد و نه اینکه ممکن است به وسیله فرمان این مراحل را زائل کند. آنچه که می تواند این است که درد زایمان را کوتاه تر و ملایم تر کند». اما این عبارت نقل شده از مارکس توسط مشایخی که «روسیه به شیوه ای غیرسرمایه داری و ترقی خواهانه می تواند مدرنیزه شود»، تنها یک احتمال انگیزه بخش در گوشه ای از یک نامه در جواب یک رادیکال روس بود، که فروپاشی سوسیالیسم دولتی نادرستی آن احتمال را نیز به اثبات رساند. عبارت مذکور مورد استناد بسیاری بود که جوابشان را لنین این گونه داد: «مارکسیسم بطلان هذیان گویی نارودنیک ها و آنارشسیست ها را که تصور می کردند مثلا روسیه می تواند راه تکامل سرمایه داری را نپیماید و از راه دیگری سوای مبارزه طبقاتی که بر زمینه و در چهار دیوار همین سرمایه داری انجام می پذیرد، از سرمایه داری بیرون بجهد و یا اینکه از روی آن جهش نماید، به طور تکذیب ناپذیری به ثبوت رسانید... فکر تجسس راه نجات برای طبقه کارگر در چیزی به جز ادامه تکامل سرمایه داری، فکری است ارتجاعی».
هفت، مشایخی به درستی می گوید نظریه پردازان نومارکسیست وابستگی معتقد بودند: «پیرامون تا زمانی که بخشی از نظام سرمایه داری جهانی باقی بماند، ارزش مازاد خود را همچنان از دست خواهد داد و خودکفایی اقتصادی را یگانه راه کمک به توسعه اقتصادی کشورهای پیرامونی» می دانستند. اما همان طور که در فراخوان درس گفتارم آورده بودم،  «ابتدا موضع غالب نظریه های مکتب وابستگی این بود که برای توسعه، کشورهای جهان سوم باید پیوند خود را از مرکز بگسلند یا به حداقل برسانند. اما پس از تحولات اقتصاد جهان، ابتدا با ظهور کشورهای چون کره جنوبی و بعد چین و نیز فروپاشی اردوگاه سوسیالیسم دولتی، نظریه پردازان و نظریه وابستگی نیز متحول و متنوع شدند». به طور مثال در دهه 1970 والرشتاین خودکفایی اقتصادی (autarky) را موجد نوفئودالیسم می داند. یا در سال 1998 فرانک در کتاب «ReORIENT: global economy in the Asian Age» به طور کامل نظریه اولیه وابستگی خود را رد کرد. حال به این عبارات از سمیر امین در آخرین مصاحبه اش در سال 1918 درباره گسیختن (delink) یا همان خودکفایی اقتصادی توجه کنید: «همان طور که می دانید گسیختن یک شعار است. من از آن چون یک شعار بهره می گیرم. مشکلات عملی گسیختن همیشه نسبی است... گسیختن به معنای به فراموشی سپردن بقیه جهان و نقل مکان به ماه نیست. هیچ کس را توانی چنین نیست و به انجام رساندنش غیرعقلانی است. گسیختن تنها به معنای ناگزیرکردن امپریالیسم به قبول شرایط شما یا بخشی از آن شرایط است» (سایت نقد اقتصاد سیاسی، فروردین 98). اما گویا چپ تخیلی هنوز رویای نقل مکان به ماه را می پروراند.
هشت، به کوتاه ترین تعریف، سوسیالیسم دموکراتیک، مدیریت اجتماعی تولید و توزیع است. ازآنجا که هنوز قوانین اقتصادی و اجتماعی آن ابداع و کشف نشده است، کشف آن به اجبار باید در چارچوب نظام جهانی سرمایه داری به صورت ایجابی و گام به گام در جنگ مواضع صورت گیرد. نتیجه درس گفتار جاری من هم ارائه چارچوب یک برنامه انضمامی برای یافتن این راه نجات است که توسط م‍وسسه پرسش منتشر خواهد شد. در این میان امیدوارم مشایخی عزیز نیز راه بیرون آمدن از سرزمین عجایب را بیابد!
                