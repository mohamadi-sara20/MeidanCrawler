شنبه ۲۱ اردیبهشت ۱۳۹۸
-----------------------------------------
حرف اول
-----------------------------------------
یک اتفاق و چند واکنش
-----------------------------------------

                    وزیر بهداشت برای چندمین بار به شیوع افسردگی در جامعه اشاره می کند که منشا بسیاری از بیماری های روحی و جسمی است و از رسانه ها می خواهد فقط تلخی ها و سیاهی های جهان را به رخ ما نکشند و از زیبایی ها و شادمانی هایش هم بگویند و به سمع و نظر مردم برسانند تا دست کم این همه ناامیدی و تلخی که حاصل آن چیزی جز تباهی و روی آوردن به مواد مخدر و مسکرات نیست، کنترل شود. باور کنید آمار گرایش جوانان به این نابودگران عقل وهوش و جسم و جان بسیار متاثرکننده تر از آمار و ارقام رسمی است. مقامات اصلی کشور هم در سخنان خود پیوسته از سوق دادن جامعه به شادی و نشاط گفته اند و می گویند. طبیعی است برای شاد بودن و نشاط داشتن، به پیش فرض هایی ازجمله داشتن دل خوش نیاز است. «مرد بقال از من پرسید چند من خربزه می خواهی، من به او گفتم دل خوش سیری چند؟». این را سهراب سپهری، همشهری جناب وزیر بهداشت گفته است. او می دانست برای شاد زیستن پیش از هر چیز دل خوش لازم است. به ضرب و زور و تشویق های ساختگی نه می توان کسی را شاد و پر نشاط کرد و نه عاشق. رسانه های رسمی شب و روز در کار تبلیغ هستند؛ اما به محض بروز نمونه هایی از شادمانی و تخلیه هیجانات درونی، فریاد برخی بلند می شود. درزکردن تصویر یکی، دو کلاس درس دبستانی در فضای مجازی که بچه ها سر کلاس و احتمالا پیش از ورود معلم و در حیاط مدرسه همراه با صدای نکره یک خواننده درپیتی اقدام به حرکات موزون کرده اند، خشم یکی از نمایندگان مجلس را برانگیخته و خواستار تذکر مجلس به وزیر آموزش و پرورش شده و حتی حکم صادر کرده که مدیران این مدارس باید اخراج شوند. به این نماینده گرامی پیشنهاد می کنم به جای برخورد هایی از این دست، به ریشه یابی علل گرایش بچه ها به لجبازی با مربیان و معلمان خود و بروز تمایلات درونی خود در هر فرصت ممکن بپردازند. رقص از جمله هنر هایی است که در فرهنگ عرفانی ما، به عنوان یکی از راه های بیان احساس و عواطف درونی، بسیار مورد احترام بوده است؛ اما آنچه در میهمانی ها و مجالس خصوصی دیده می شود، رقص نیست. مشتی حرکات بی معنا و ناموزون است، از جنس همین کاری که بچه ها در مدرسه کرده اند و باعث خشم و غضب نماینده محترم شده. 
آخر آنها کی و کجا رقص های محلی ایران را که سرشار از حس زندگی و زیبایی است، دیده اند که بدانند نباید با هر موسیقی سخیف و به قول قدیمی ها خالتوری خودشان را تکان دهند؟ رقص های خراسانی، کردی، آذری، بلوچی، لری، جنوبی و... کی از سیمای ما پخش شده که بچه ها بدانند هر قر و قنبیله ای رقص نیست. تازه بچه ها که مقصر نیستند. آن مربی محترمی که صبح اول صبح می خواهد در فضای عبوس مدرسه نشاط پخش کند هم، چه شناختی از موسیقی دارد تا بداند برای به نشاط در آوردن بچه ها، موسیقی های بهتری هم وجود دارد. یادمان نرفته که در سال های پیش از انقلاب، برای انجام ورزش صبحگاهی در مدارس، یکی از آهنگ سازان سرشناس قطعه ای موزون ساخت که هم حالت حماسی و ورزشی داشت و هم ریتمیک بود. این قطعه در همه مدارس کشور هر صبح پخش می شد و بچه ها را سرشار از حس شادی و تحرک روانه کلاس درس می کرد. آیا نمی شود حالا هم همین کار را کرد؟ این همه آهنگ ساز توانمند داریم. آقای نماینده محترم آیا اشکالی دارد بچه ها پیش از رفتن به کلاس درس کمی هم نرمش و ورزش و حتی حرکات موزون انجام دهند؟ به آثار پدر بزرگوارتان رجوع کنید. ایشان جایی گفته بودند که اصطلاح حکیم، درباره دانشمندان و بزرگانی به کار می رفته که علاوه بر دانستن همه علوم زمانه، رقصیدن هم بلد باشند؛ اما شما از دیدن چند لحظه حرکات موزون چند کودک، چنان به خشم آمده اید که حکم بگیر و ببند و اخراج صادر کرده اید. البته ماجرای رقص بچه ها یک وجه دیگر هم دارد. اینکه آنها با ترانه ای از یک شبه خواننده بد ترکیب و بد صدا مشغول رقص اند. بی تردید انتخاب این ترانه به شدت سطحی، کار خود بچه ها نیست. کار کسانی است که درک درستی از موسیقی ندارند و در زمینه های هنری و فرهنگی دوغ و دوشاب را از هم تمییز نمی دهند. البته برخی مدعیان هم از همین قماش اند. در دروان معلمی ام، با اتوبوس سرویس می رفتم و می آمدم. گاهی در معرض گفت وگوی برخی همکاران جوان به ویژه خانم ها قرار می گرفتم. یک معلم در دوره راهنمایی که برای پرکردن ساعت های کار هفتگی اش هنر را هم درس می داد، داشت برای همکار توضیح می داد که چون کتاب هنر هنوز به مدرسه نرسیده، فعلا با بچه ها «فانتومی» کار می کند و البته منظورش پانتومیم بود. خب وقتی هیچ ربطی بین آموزش دهنده، موضوع آموزشی و دانش آموز نباشد، نتیجه چیزی می شود که در این کلیپ های لو رفته می بینیم.
                