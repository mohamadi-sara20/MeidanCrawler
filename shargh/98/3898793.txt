یک‌شنبه ۱۵ اردیبهشت ۱۳۹۸
-----------------------------------------
سرمقاله
-----------------------------------------
جنگ می شود یا نه؟
-----------------------------------------

                    از زمان روی کار آمدن ترامپ، هر روز بر میزان تضادها و تنش های میان آمریکا و ایران افزوده شده است. خروج از برجام، بررسی مجموعه اقداماتی که ترامپ علیه ایران انجام داده و تلاش برای به صفر رساندن صادرات نفتی ایران، همه بیانگر آن است که آمریکا قصد دارد با فروپاشی اقتصاد ایران، فشار عظیمی را بر عموم مردم وارد کند تا آنها تنها راه چاره را «تسلیم»شدن در برابر خواسته های آمریکا بدانند. با این حال، این مطرح می شود که آیا آمریکا فقط به تنگ تر کردن «محاصره اقتصادی و سیاسی» ایران اکتفا خواهد کرد یا اینکه ترامپ قصد دارد به تدریج و با بهره گیری از «راهبرد نمد مالی»، زمینه ها و بسترهای لازم را برای جنگ محدود و ضربتی آمریکا با ایران فراهم کند؟ تجربه تاریخی نشان داده آمریکا همیشه از ظرفیت نیروهای مسلح خود برای نیل به اهداف سیاست خارجی استفاده کرده است و در صورتی که احساس کند با به کارگیری قوای نظامی خود به مقصود مطلوب می رسد، تردیدی در برپایی جنگ و به کارگیری ارتش نخواهد کرد؛ اما آیا آرزوی آمریکا در «براندازی» جمهوری اسلامی و روی کار آوردن حکومت و دولتی همسو با منافع ایالات متحده با کمک اسرائیل، سلطنت طلب ها و منافقین در ایران، تحقق خواهد یافت؟
از دیدگاه نظری (تئوریک)، در چهار حالت امکان وقوع «جنگ محدود» آمریکا با ایران بسیار جدی می شود:
1- تضعیف «قدرت دفاعی» و کاهش ظرفیت «پاسخ گویی موثر» جمهوری اسلامی؛ به گونه ای که امکان «پیروزی سریع» را برای ارتش آمریکا فراهم کند.
2- قدرت گرفتن بیش از حد ایران؛ به گونه ای که توانمندی های جمهوری اسلامی برای آمریکا و اسرائیل به صورت «تهدیدی بالفعل»، جدی تلقی شده و با جنگیدن با ایران، این نگرانی برای همیشه برطرف شود.
3- اراده جدی ترامپ برای نشان دادن ابراز قدرت و به دست گیری رهبری و مدیریت منطقه خاورمیانه و بهره گیری از جنگ برای پیروزی در دور دوم انتخابات ریاست جمهوری.
4- ترکیبی از عواملی که در بالا یاد شد.
اگر نگاهی به روحیه ترامپ بیندازیم، او بسیار علاقه مند است تا چند مسئله مهم جهانی ازجمله «مسئله ایران» را در دوران ریاست جمهوری خود حل کند. او معتقد است ایران با افزایش توانمندی های موشکی بومی خود، به «قدرت بازدارندگی» موثر رسیده است. با همین نگاه است که سپاه پاسداران انقلاب اسلامی را که ستون فقرات قدرت دفاعی ایران است، در فهرست سازمان های تروریستی قرار می دهد تا ایران را تضعیف کند. آمریکا بر این باور است که سیاست های جمهوری اسلامی امنیت، بقا و موجودیت اسرائیل را تهدید می کند و امکان اجرائی شدن «معامله قرن» را برای مسلط کردن اسرائیل بر فلسطینیان و کشورهای منطقه به محاق می برد؛ در حالی که سیاست ترامپ، توسعه سرزمینی اسرائیل با اعلام الحاق جولان سوریه به اسرائیل و تضمین بقای رژیم اسرائیل با انتقال سفارت آمریکا به بیت المقدس است.
از طرفی، ایران با «نفوذ منطقه ای» خود توانسته است نه تنها تهدیدات نظامی را از مرزهای خود دور کند، بلکه حالا نیروهای وفادار و علاقه مند به انقلاب اسلامی، آرام آرام به مرزهای اسرائیل نزدیک می شوند تا مراقب تهدیدات صهیونیست ها باشند. از دید همراهان ضدایرانی ترامپ، علت اصلی ظهور چنین وضعیتی، درآمدهای نفتی و توانمندی های مالی ایران است که می تواند برنامه توسعه «توان موشکی» و «نفوذ منطقه ای» جمهوری اسلامی را تغذیه کند؛ بنابراین باید ظرفیت، قدرت اقتصادی و نیز مراودات و تعاملات بین المللی ایران به طور مرتب تضعیف شود تا نه تنها این کشور رفتار و سیاست های خود را تغییر دهد، بلکه این «ضعف اقتصادی» موجب ناپایداری جمهوری اسلامی شود. پس می توان گفت همه اقدامات دولت آمریکا بر مبنای تضعیف ظرفیت و توان اقتصادی و نیز کاهش روابط بین المللی ایران تمرکز یافته است تا با سرریزشدن صبر مردم و افزایش تنگناهای معیشتی، امکان حرکت سریع اعتراضی از درون کشور فراهم شده و آنگاه با فشار بیرونی، نظم سیاسی در ایران بر هم بریزد.
 البته آمریکا دنبال «پیروزی بدون جنگ» است و می داند که شروع هر جنگی با ایران، به سادگی و راحتی به پیروزی یک طرفه منجر نخواهد شد، بلکه وضعیت «بازنده- بازنده» را برای طرفین درگیر و کشورهای منطقه به ارمغان خواهد آورد. بر همین اساس است که ایران استراتژی «اجتناب از جنگ» را در برابر استراتژی «قورباغه پز» آمریکا اتخاذ کرده است و تمایلی به درگیرشدن با آمریکا ندارد و برای جلوگیری از وقوع منازعه و جنگ تلاش می کند. در این میان، آمریکا می داند که دفاع ملت ایران جدی خواهد بود. باید به هوش بود و در راستای «مقاوم سازی ملی» با اصلاح سیاست های داخلی برای افزایش ضریب «وحدت ملی» و نیز سعی در «توسعه اقتصادی» با ازبین بردن موانع ماندگار در برابر پیشرفت کشور و همچنین ایجاد «فضای کسب وکار» مناسب گام برداشت تا آمریکا به اهداف خود نرسد.
فاعتبروا یا اولی الابصار 
                