سه‌شنبه ۳۱ اردیبهشت ۱۳۹۸
-----------------------------------------
سرمقاله
-----------------------------------------
دایناسور مقوایی دولت ترامپ
-----------------------------------------

                    دولت ترامپ یک دایناسور مقوایی است با دندان های برنده مالی! از اساس به دلیل همین دندان هاست که اروپایی ها که پیش تر هم برندگی اش را تجربه کرده اند و دیگر کشورها، از درگیرشدن با آن پرهیز می‎کنند؛ اما این دایناسور مقوایی در نهایت وارفتنی است. دولت یک جانبه گرای ترامپ، دایناسوری است مهاجم و در حال انقراض، از نوع سی آت (سی آتس میکروروم) که فسیل آن به تازگی در ایالات متحده کشف شد.این دایناسور مقوایی در حال انقراض است؛ چون: یک، اگر اقتصاد چین با همین شتاب رشد کند، تا سال 2025 دیگر ایالات متحده بزرگ ترین اقتصاد جهان نخواهد بود و چین جایش را خواهد گرفت. دو، دندان های اتمی اش دیگر برندگی ندارد. سه، برتری نظامی اش از اساس در دریاهاست و در خشکی حتی مقابل طالبان کارایی ندارد. برتری نوآورانه علمی و فنی اش نه تنها در عرصه نظامی بلکه در عرضه کالاها و خدمات برتر به جهان شکننده شده است؛ به‎طوری‎که ناگزیر از تحریم شرکت چینی هوآوی است. چهار، حتی متحد قدیمی آمریکا یعنی اروپا، نظم یا هژمونی سیاسی پیشنهادی ایالات متحده را برنمی تابد؛ چه رسد دیگر دولت های جهان مگر مرتجع ترین آنها. پنج، سبک زندگی آمریکایی هم دیگر خریدار سابق را ندارد. شش، قابل اعتماد نیست، چون به هیچ کدام از قراردادهایش، حتی در زمینه محیط‎زیست وفاداری ندارد. اعمال هژمونی هم زور و اقتدار می خواهد و هم توافق و اقناع. اما دولت ترامپ که می خواهد تاریخ را به دوران ژوراسیک بازگرداند، اکنون تنها چند دندان برنده ولی در حال لق شدن تحریم مالی در فک بالا و چند دندان ساینده با تحریم خرید در فک پایین است؛ آن هم در بدنی که به بافتی چون مقوا تبدیل شده. در این میان گویا فقط دولت ترامپ است که از این استحاله باخبر نیست، چون به ‎دستور او در کاخ سفید آینه هایی رتوش گر نهاده اند تا فقط دولت ایالات متحده را در اوج قدرت گذشته نشان دهد!
این اشتباهی محض و خطرناک است که تصور شود جناح های معینی از بورژوازی ایالات متحده که متحدان و هوادارانش در جهان کم شمار نیستند، این نزول قدرت را قبول کرده و حاضرند هژمونی کمابیش مطلق جهانی گذشته خود را در عرصه های اقتصادی، سیاسی، نظامی، فناوری و فرهنگی، به سطحی پایین تر از گذشته تنزل دهند. این دایناسور دوران به سر آمده، با همین چنگ و دندان های باقی مانده اش هم بسیار درنده و نفس آن، مسموم و کشنده است. دوران این دایناسور، خودبه‎خود پایان نمی پذیرد و به‎طور ناگهانی هم منقرض نمی شود بلکه مانند مقوایی شدنش، انقراضش نیز وابسته به توسعه آهسته و پیوسته مادی و معنوی دیگر کشورهای جهان و توافق سنجیده آنها درباره نظم واقعا نوین جهانی است. در این فرایند، برآمدن فساد، بی عدالتی، ناکارآمدی و توقف رشد در کشورهایی که درپی این نظم نوین اند، به آمریکا جان دوباره می دهد. برپایی نظم واقعا نوین جهانی که به قول سمیر امین در آن جهانی شدنی توافقی، جایگزین جهانی شدن با شیوه سرمایه داری انحصاری فراگیر شود، فرایندی طولانی و پرفراز و نشیب خواهد داشت. موقعیت کنونی جهان شبیه پیر و فرتوت شدن یک دیکتاتور در کشوری است که نه خود اجازه داده نیروهای جایگزینش بلوغ بیابند و نه آن نیروها توانسته اند پیش از مرگش بر سر نظام و برنامه جایگزین توافق کنند. 
 مانند موقعیتی که پس از مرگ بیسمارک در آلمان و محیط تحت تاثیر مستقیمش چون اتریش به‎وجود آمد و منجر به دو جنگ جهانی فاجعه بار شد. در این شرایط بسیار پیچیده، هیچ یک از کشورهای قدرتمند و منطقی جهان تا رسیدن به توافق درباره نظمی نوین، حاضر به ریسک نیست؛ چراکه بدون چنین توافقی، خطر ناشی از تقابل با همین دولت ترامپ نیز حتی برای چین و روسیه، بیش از نوعی کنار آمدن با قلدری های آن است. برای ‎ مثال اکنون نه تنها جایگزینی برای گردش مالی جهانی مبتنی بر دلار حتی بین این دو کشور وجود ندارد بلکه برای چگونگی تامین امنیت دریایی گردش مواد خام چون نفت و کالاها در جهان نیز بین آنها توافقی نشده است. یا منافع کشوری چون چین که مصرف کننده نفت است، درباره قیمت پایین نفت به ایالات متحده نزدیک تر است تا با ایران صاحب نفت. چون ایران ممکن است با داراشدن قدرتی بیش از امروز، برای مبارزه با امپریالیسم بخواهد بهای آن را بالا ببرد؛مگر با ایران درباره ثبات قیمت آن به توافق رسیده و اطمینان لازم را کسب کرده باشد. در این فرایند طولانی و پرفراز و نشیب دستیابی به  اجماع درباره چگونگی جهانی شدنی توافقی، ترس و گردن گذاشتن به خواسته های سرمایه داری انحصاری فراگیر مجاز نیست. چون تمام منافع ملت ها (نه الزاما دولت ها) را تامین نمی کند اما تعجیل، مانند پرسرعت راندن در جاده ای ناشناخته، هم منافع ملت ها و هم دولت ها را بر باد می دهد. باید آگاهی را دلیرانه به ‎کار گرفت و سنجیده رفتار کرد. برای چانه زنی در این فرایند طولانی، هرچند داشتن قدرت نظامی مفید است اما سرنوشت اتحاد شوروی و این دایناسور مقوایی در حال انقراض، نشان می دهد که در بلندمدت فقط رشد درون زا و پایدار اقتصادی به همراه دموکراسی و عدالت و رفاه اجتماعی، تحقق‎بخشنده و تضمین‎کننده واقعی منافع خلق ها، ملت ها و دولت ها است.
                