چهار‌شنبه ۲۸ فروردین ۱۳۹۸
-----------------------------------------
سرمقاله
-----------------------------------------
پیشنهادهای کاربردی برای تامین مخارج سیل
-----------------------------------------

                    سیل اواخر اسفند و فروردین ، علاوه بر خسارت های جانی و آسیب های عاطفی و روانی که برای بخشی از هم وطنان به همراه داشت و تسکین آن اگر گفته نشود محال، بسیار دشوار و زمان بر خواهد بود، واقعیتی به نام تامین مالی برای باز سازی ویرانی ها، جبران خسارت های زمین های کشاورزی، دامداری، تجهیزات نفتی و... را پیش روی اقتصاد ایران قرار داده است. به طور طبیعی دستگاه های مسئول نظیر دولت و مجلس به دنبال یافتن راه هایی برای تامین بودجه دوران فعلی و دوران بسیار دشوار تر بعد از فروکش کردن سیل و بارش ها هستند. مشخص است با توجه به محدودیت های بسیار جدی بودجه ای سال 98، اقدام دولت و مجلس باید صریح و با حذف زوائد بودجه ای انجام شود و به دستگا ه هایی که اولویت بودجه ای ندارند، گفته شود جابه جایی ها در ردیف های بودجه صورت گرفته و بودجه های آنان کاهش یافته است؛ اما این مسئله هم نمی تواند همه خسارت ها را پوشش دهد. درعین حال پناه بردن به تبدیل ارز به ریال و استفاده از منابع صندوق توسعه ملی، راهکار درستی نیست و توجیه اقتصادی هم نخواهد داشت. به باور نگارنده، راه منطقی برای مدیریت موثر این مسئله، برای اولین بار احیای شخصیت استان هاست. استان ها دارای شعب بانکی، نقدینگی درخور توجه و صنایع، کارخانه و مزرعه هستند؛ درعین حال در شهرها و بخش هایی از استان های سیل زده که آسیب سیل ندیده اند هم می توان روی کمک های مردمی به شرط طراحی شیوه استانی و حضور معتمدان محلی حساب کرد. همچنین باید دید در استان معین منطقه سیل زده، چه نوع توانایی هایی برای تجهیز وجود دارد. نخست باید اختیاراتی به استان ها داده شود که این اختیارات در قالب مصوبه ای قانونی باشد. سپس برنامه اصلاح اشتباهات منجر به سیل و مدیریت تعمیرات خسارت ها، کمک رسانی و... از استان خواسته شود. سازمان برنامه و بودجه در این میان نقشی کلیدی بر عهده دارد؛ البته نه سازمان برنامه و بودجه با ساختار و ظرفیت های ناکافی فعلی بلکه سازمان با ظرفیت های احیاشده و استفاده از بدنه کارشناسی گذشته آن که امروز هرکدام به گوشه ای رفته و از کار اصلی خود فاصله گرفته اند. در این شرایط سازمان برنامه و بودجه می تواند در نقش هماهنگ کننده بودجه ای عمل کند. تاکید نگارنده این است که برنامه های استانی در اختیار شورای اداری استان قرار بگیرد و به مرکز نیاید. برای اولین بار علاوه بر مسئولیت امنیت، همه استان ها برای حل مشکلات استان های سیل زده، همراهی کنند و مدیریت با استان حادثه دیده باشد. این شیوه در اجرا حتما با مشکلاتی مواجه خواهد شد، چراکه تاکنون اجرا نشده؛ اما باید دانست به زودی دستگاه های کشوری با مشکل جدی تامین مالی مواجه خواهند شد. در شرایط فعلی همه وزرا می کوشند در حد خود به حل مسئله کمک کنند. علاوه بر وزرای کشور، نیرو و جهاد کشاورزی که مسئولیت ذاتی و قانونی در این مسئله دارند، حتی وزارت تعاون، کار و رفاه اجتماعی هم تلاش کرده در زمینه بیمه بی کاری با منابع صندوق تامین اجتماعی به کمک سیل زدگان بیاید یا با استفاده از ظرفیت های سازمان بهزیستی خود و حتی بانک های عامل، به میدان بیاید؛ اما اینها فعالیت هایی است که صمیمت و همدردی مسئولان آن مجموعه، سبب ساز آن شده و با توجه به تعهداتی که این مجموعه ها به کل کشور دارند، دوام ندارد. استفاده از ظرفیت های مالی بخش خصوصی هم می تواند با مدل های کسب و کار در دستور کار قرار بگیرد.
14 هزار کیلومتر راه از بین رفته است؛ می توان با محوریت هر استان، در سطح ملی از افراد صاحب سرمایه و نقدینگی دعوت کرد به عرصه بیایند و با استفاده از واگذاری مدت دار و کسب عوارض از راه ها و درنظرگرفتن توجیه فنی و اقتصادی و توجیه و اخذ تضمین دولت برای حفظ منابع و سود معقول سرمایه گذاران، بخشی از خسارت ها را جبران کرد. در بخش احیای آبخیزداری و آبخوان داری هم می توان از مدل هایی استفاده کرد که با اوراق مشارکت و سایر روش های تامین مالی، مردم ایران دعوت به مشارکت شوند و سود آن از طریق درآمدهای حاصل از آب کشاورزی در زمان سررسید مثلا دوساله، پرداخت شود. در پایان، از کمک های ارزی ایرانیان خارج از کشور نباید غفلت کرد. ایرانیان در هر نقطه ای از جهان برای وطن خود سر از پا نمی شناسند و از رنج و مصیبت هم وطنان خود رنج می برند. وزارت خارجه می تواند سفارتخانه های ایران را در این بخش فعال کند. برای تقویت اطمینان همه در بخش نظارت بر نقدینگی ارزی حاصل از این روش، می توان تعدادی از افراد معتمد ملی را که مورد وثوق همه ایرانیان هستند، به عنوان هیئت امنای این حساب ارزی تعیین کرد تا بر روند هزینه کرد کمک های ارزی نظارت کنند. باید سازمان صلیب سرخ جهانی موظف شود شیوه های بانکی مطمئن برای واریز کمک های انسان دوستانه نقدی سایر کشورها و ایرانیان خارج از کشور را فراهم کند و سازمان ملل متحد درباره رفتار غیرقانونی ایالات متحده، در بستن مسیر کمک های مالی به سیل زدگان، تصمیم قاطع بگیرد. درعین حال دستگاه های مسئول باید از منابعی که تجهیز می شود، به سرعت و با گزارش دهی دقیق و هفتگی استفاده و با شفافیت، هرگونه خبر سازی احتمالی درباره استفاده از این منابع را خنثی کنند. زمان به سرعت سپری می شود و فصل گرما و سپس سرما، در کمین سیل زدگان است. باید به سرعت با استفاده از روش های یادشده، برای حل مشکلات ناشی از سیل مهیب اخیر، اقدام کرد. 
                