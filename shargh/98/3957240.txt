یک‌شنبه ۲۴‌شهریور ۱۳۹۸
-----------------------------------------
یادداشت
-----------------------------------------
نابودی محیط زیست و حیوانات
-----------------------------------------

                    این روزها با همت برخی روزنامه نگاران و وطن دوستان در رسانه ها و فضای مجازی، مواردی از سوءاستفاده ها از منابع مالی کشور افشا شده و امید است این رویه حسنه، هم استمرار یابد و هم گسترده شود. سوءاستفاده های مالی، اختلاس ها، برخورداری از رانت ها و امتیازهای مالی و تضییع ثروت های ملی و بیت المال منحصر به مسائل پولی و ارزی نیست، بلکه در مواردی دیگر نیز با دورزدن قوانین و ضوابط و با پشتیبانی روابط پیدا و نهان برخی افراد، به منابع ملی و امکانات کشور هم دست درازی شده که کمتر به آن توجه شده است. استفاده از رانت های مختلف و امتیازات ناعادلانه در زمینه های تحصیلی، فرهنگی، هنری و استفاده ناحق از امتیازها در مزایده ها و مناقصه ها و واگذاری و اجرای طرح ها و پروژه ها و به دست آوردن امکاناتی که دارندگان را به ثروت ها و امکانات کلان رسانده است، از جمله این بخش از تعدی به ثروت کشور و محروم کردن دیگران از دسترسی به این امتیازات است. متاسفانه هم مسئولان مربوطه در قوای مختلف و سازمان بازرسی کل کشور کمتر به این موضوع توجه کرده اند و هم ارگان های نظارتی و بازرسی نهادها و وزارتخانه ها، به ندرت به آن پرداخته اند. به صورت اجمالی باید گفت طبق قانون اساسی و از طریق سازمان بازرسی کل کشور، رسیدگی به این موضوع نیز بر عهده قوه قضائیه است. 
موضوع دوم جفایی است که از سال های گذشته به محیط زیست و حیات وحش کشور می شود و موجب انهدام تعادل اکولوژیک طبیعت کشور شده است. به علت گستردگی مصادیق موضوع اول و اینکه این مسئله ادامه مبارزه با مفاسد اقتصادی است، با وجود تاکید قانون اساسی و نیز قوانین عادی کشور، مانند قوانین محیط زیست و حیات وحش، شکار و صید و موارد محدودی از قانون مجازات، اهتمام لازم برای حفظ مناسبات محیط زیست و حفظ آب و خاک یا جلوگیری از اقداماتی که موجب برهم خوردن تعادل و تناسب محیط زیست شود، انجام نمی شود. وانگهی حراست از محیط زیست و حیات وحش وظیفه ای است همگانی و تمام مردم و دستگاه های دولتی مسئول بهبود و بهسازی آن و جلوگیری از آلودگی و حفظ این تعادل و تناسب اکولوژیک هستند. با وجود گذشت بیش از 45 سال از تصویب قانون حفاظت و بهسازی محیط زیست و بیش از 50 سال از تصویب قانون شکار و صید (16/3/1346) و اصلاحات این قوانین در سال های بعد (1353، 1371 و 1375) هیچ یک از اقداماتی که در این قوانین برای حفظ اهداف پیش گفته به درستی و حتی در حد متوسط انجام نشده است. تغییر و تخریب مسیر رودخانه ها، برهم زدن زهکشی های طبیعی، انهدام تالاب ها و دریاچه های بسته داخلی، تخریب و تصرف غیرقانونی جنگل ها، مراتع و سواحل رودخانه ها و مصادره و تملک اراضی سواحل دریاچه ها و رودخانه ها و تجاوز به حریم های قانونی، به عادت تبدیل شده است. امروز کوه خواری، ساحل خواری و بلکه دریاخواری و سنگ و خاک خواری امری رایج است؛ چنان که در همین کوه های اطراف تهران و سواحل رودخانه هایی که هنوز آب جاری دارند، زمین خواری تا آخرین نقطه آبریز کوه ها و دره ها و رودخانه ها پیش رفته و حد و مرز و حریم رعایت نشده است. بعضی با چنان پشتوانه ای این کارها را می کنند که گویی هیچ شخص و ارگانی این اقدامات آنان را نمی بیند. خاک خواری و سنگ خواری نیز یکی از مواردی است که به طور گسترده ویران کننده تعادل طبیعی محیط زیست شده است. چند سال پیش که به دوبی رفته بودم، از منابع موثق شنیدم خاک و سنگ جزایری که در ساحل و آب های سرزمین دوبی ساخته می شوند، از ایران می آید. گزارشی از آن هم در فضای مجازی منتشر شد. معلوم نبود این خاک فروشی مجاز است یا خیر؟ سنگ هایی برای ساخت جزیره ها از ایران فرستاده می شود که از نوع سنگ های تزئینی و نما نیست و اصطلاحا آنها را سنگ های رودخانه ای می نامند، از خاک و طبیعت ایران جدا شده و ارسال می شوند. این سنگ ها با تریلی و کامیون به بنادر ایران منتقل و از بنادر به دوبی فرستاده می شوند. جزایری که با خاک و سنگ کشور ما ساخته شده با قیمت های سرسام آور فروخته یا اجاره داده می شوند. درباره حیات وحش ایران، متخلفان ریز و درشت نیز بدتر از آب و خاک و سنگ رفتار می کنند و عملا شکار و صید و معامله آن به تجارت تبدیل شده است. مطابق قانون حفاظت و بهسازی محیط زیست هرگونه شکار، صید، تکثیر و پرورش و نگهداری و خرید و فروش جانوران وحشی و اجزای آنها مستلزم اخذ پروانه یا اجازه سازمان حفاظت محیط زیست است. 
مضافا در قانون شکار و صید ایران که 52 سال پیش تصویب و اجرائی شده، برای شکار و صید جانوران وحشی و عادی بدون پروانه و نیز حمل و عرضه و فروش این جانوران وحشی، زنده یا کشته و اجزای بدن آنها بدون کسب پروانه یا مجوز از سازمان یادشده یا شکار و صید بیش از میزان مندرج در پروانه های صادره یا خارج از محل های مجاز مندرج در پروانه های صید، یک ماه تا شش ماه مجازات پیش بینی شده بود. صادرات و واردات حیوانات وحشی به صورت غیرمجاز نیز جرم تلقی شده و برای این کارها و همچنین شکار و صید جانوران وحشی حمایت شده بدون داشتن پروانه ویژه و نیز شکار و صید این جانوران در مناطق حفاظت شده و پناهگاه های حیات وحش یا صید غیرمجاز در رودخانه های حفاظت شده یا آلوده کردن آب رودخانه ها، دریاچه ها و تالاب های حفاظت شده یا چشمه ها و آبشخورها با موادی که باعث آلودگی آب و از بین رفتن آبزیان شود، جرم تلقی شده و باید مرتکبان به جزای نقدی تا 18 میلیون ریال یا حبس از سه ماه تا سه سال محکوم شوند. افزون بر این قانون گذار برای شکار جانوران وحشی کمیاب و در معرض خطر انقراض مانند گورخر، گوزن زرد ایرانی، یوزپلنگ، تمساح  و همچنین شکار در پارک های ملی و شکار و صید یا کشتار جانوران وحشی با استفاده از سموم و مواد منفجره و امثال آنها و نیز شکار حیوانات به روش تعقیب آنها با استفاده از وسیله نقلیه موتوری یا کشتار آنها به روش جرگه و محاصره دسته جمعی، مجازات نقدی تا 20 میلیون ریال یا مجازات حبس از 91 روز تا سه سال را در نظر گرفته است. زنده گیری، خریدو فروش، حمل، نگهداری و صادرات پرندگان شکاری مثل شاهین بحری، بالابان و... مجازات سنگین حبس سه ساله و جزای نقدی تا 20 میلیون ریال را دارد. در قانون مجازات اسلامی مصوب سال 1392 نیز برای کسانی که حیوان حلال گوشت متعلق به دیگری یا حیواناتی را که شکار آنها از سوی دولت ممنوع اعلام شده است، بکشند یا مسموم یا تلف و ناقص کنند، مجازات حبس از 91 روز تا شش ماه یا جزای نقدی از یک میلیون و 500 هزار ریال تا سه میلیون ریال پیش بینی شده است. در این قانون برای کسانی که بدون مجوز قانونی اقدام به شکار یا صید حیوانات و جانوران وحشی حفاظت شده کنند، مجازات حبس سه ماه تا سه سال و جزای نقدی در نظر گرفته شده است. با این حال با وجود پیش بینی مجازات حبس برای بسیاری از جرائم مربوط به صید و شکار جانوران وحشی حلال گوشت یا حرام گوشت متاسفانه قوانین فوق از طرف صیادان و شکارچیان یا نادیده گرفته شده یا به مجازات حبس محکوم نمی شوند؛ چون در اعمال مجازات نقدی و نیز در مجازات حبس به بزهکاران تخفیف هم داده می شود، متهمان هم جری می شوند. مجموع عوامل فوق باعث شده حیات وحش ایران در معرض تاخت و تاز این بزهکاران قرار گرفته و جانوران فوق، وحشی یا غیر وحشی بدون ترس هم صید و شکار می شوند و هم به طور گسترده خریدو فروش می شوند. نگهداری جانوران اشاره شده و امثال آن و حتی ایجاد باغ های وحش تفریحی در حد نگهداری چندین قلاده ببر و سایر جانوران وحشی و عادی و تفریح و تفرج افراد خاص در این باغ های خصوصی به امری متعارف تبدیل شده و سکوت در برابر آن هم جفا به کشور و وطن است. افزون بر این هم اکنون در خیابان ها و مناطق مختلفی در تهران و شهرستان ها رسما جانوران وحشی و غیر وحشی زنده یا کشته خریدو فروش می شوند و تجارت گسترده آن نیز رواج یافته است. اگر قوانین محدود کنونی درباره کسانی که کیان محیط زیست کشور را هدف گرفته اند، قاطعانه اجرا می شد، کشور ما مانند مفاسد اقتصادی که دیگر حد و مرز نمی شناسد، در مسئله نابودی محیط زیست و حیات وحش هم به این حال و روز گرفتار نمی شد.
                