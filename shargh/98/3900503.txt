چهار‌شنبه ۱۸ اردیبهشت ۱۳۹۸
-----------------------------------------
یادداشت
-----------------------------------------
آمریکا از چه زمانی آرایش جنگی گرفته است؟
-----------------------------------------

                    با آنکه بروز و ظهور دشمنی آمریکا با انقلاب اسلامی از همان زمان شکل گیری در سال های 1356-1357 مشهود بوده است، اگر آرایش جنگی را در معنای اعمال دشمنی از نوع جنگ های اقتصادی و دیپلماتیک و نظایر آن که سرفصل های متعددی را در بر می گیرد، در نظر بگیریم، این آرایش جنگی با فراز و فرودهایی همواره از سال 1358 ادامه داشته است. با این حال شاید اولین مرحله از شکل گیری یک آرایش نامتعارف جنگی- نظامی آمریکا علیه کشورمان را مربوط به حملات ارتش این کشور به سکوهای نفتی ایران و حمله به هواپیمای مسافربری در سال 1366 در دوران جنگ تحمیلی بدانیم. پس از آن در دوره های بوش های پدر و پسر، به اشکالی ضعیف از آرایش های جنگی می توان اشاره کرد. با روی کارآمدن اوباما، شکل گیری آرایش جنگی نظامی آمریکا، در حمله سایبری به تاسیسات هسته ای جمهوری اسلامی ایران در سال 2009 از طریق بدافزار استاکس نت، بروز و ظهور یافت. با این همه، روی کارآمدن ترامپ را شاید بتوان برهه ای متفاوت در تفکرات دشمنی ورزی آمریکا با ایران ارزیابی کرد. آمریکا در این مدت، نه تنها درباره ایران؛ بلکه در برابر جهان، برهه بی سابقه و پرچالشی را پشت سر می گذارد. پوپولیستی به اسم ترامپ، کرسی قدرت را به دست گرفته است و با شعار بازگرداندن دوباره عظمت و ابر قدرتی مطلق به آمریکا، چنان جهان و حتی خود آمریکا را از ژانویه 2017 با گونه هایی از رفتارها و تصمیم های سیاسی-حقوقی، اقتصادی و اجتماعی و حتی نظامی متخلخل، سطحی و متناقض درگیر کرده که وجهه آمریکا را به لحاظ عظمت و قدرت، به مراتب کریه تر و ضعیف تر از گذشته کرده است. در این میان برخی جریانات عمدتا پشت پرده قدرت در آمریکا اینک در دولت ترامپ به صورت عریان تر رخ نمایی می کنند. در راس این جریانات، ضد مسلمان و اسلامی بسیار تندرو به نام جان بولتون، مشاور امنیت ملی آمریکا از گروه نومحافظه کاران قرار دارد. برای اینکه با نومحافظه کاران و تفکرات شان بتوان سریع آشنا شد، باید نظری به فهرست نام افراد سرشناس این گروه خشن از دارودسته نیویورکی ها افکند. برخی از سیاست مداران سرشناس نومحافظه کار عبارت اند از پال ولفوویتز قائم مقام اسبق وزارت دفاع ایالات متحده آمریکا، دونالد رامسفلد وزیر دفاع اسبق، کاندولیزا رایس وزیر امور خارجه اسبق، دیک چنی معاون اسبق رئیس جمهور، جان بولتون سفیر اسبق آمریکا در سازمان ملل، نماینده مجلس پیتر کینگ، سناتورها لیندسی گراهام، مارکو روبیو و سناتور فوت شده مک کین. اگرچه گروه های مختلف در آمریکا در نوع تعامل با رژیم اسرائیل تفاوت ماهوی نمی کنند؛ اما شاید از برخی جنبه ها، نو محافظه کاران را بتوان مطلوب ترین گزینه ها در حاکمیت آمریکا برای رژیم اسرائیل دانست. کوتاه سخن اینکه علائم کاملا مشهودی از ابتدای سال 2019 وجود داشت که ارتش آمریکا در تدارک گرفتن آرایش جنگی در منطقه خلیج فارس است. این فرایند در چند هفته اخیر سرعت گرفته است. با آنکه گرفتن آرایش جنگی، لزوما به معنی اقدام برای حملات نظامی نیست؛ اما شکل و ظرفیت امنیتی در منطقه خلیج فارس و خاورمیانه را قطعا تغییر می دهد. صد البته اینکه با ضرس قاطع هم بتوان مدعی شد که هرگونه درگیری نظامی در این منطقه منتفی است نیز سخنی به صواب و صلاح نیست. به نظر می رسد حمله نظامی به تمامیت ارضی ایران از سوی آمریکا دست کم تا پایان دوره اول ریاست جمهوری ترامپ منتفی است؛ اما این جمله به معنای منتفی بودن احتمال درگیری ها در این منطقه نیست. ارتش آمریکا برای شروع هرگونه درگیری نظامی، نیاز به مجوز شورای امنیت سازمان ملل یا کنگره آمریکا دارد. آمریکا حتی برای درگیری های نقطه ای به این مجوزها نیاز دارد؛ مگر آنکه به دروغ مدعی شود که آرایش جنگی ارتش در منطقه و در حال حاضر خلیج فارس، آرایش جنگی از نوع تدافعی است و نه تهاجمی؛ بنابراین، در شرایط جاری، در عین ضرورت حفظ هرچه بیشتر اقتدار نظامی کشورمان لازم است با رفتارهای ماجراجویانه جدید آمریکا بسیار هوشمندانه و حساب شده برخورد کرد. از خصوصیات مومنان، کیاست است که شرط لازم و رمز پیروزی در این برهه بسیار حساس، همین امر است.
                