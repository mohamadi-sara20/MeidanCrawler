یک‌شنبه ۱ دی ۱۳۹۸
-----------------------------------------
یادداشت
-----------------------------------------
رقابت گریزی از اقتصاد تا سیاست
-----------------------------------------

                    سرازیرشدن درآمدهای نفتی به اقتصاد ایران در چند دهه گذشته موجب شد به تدریج سهم و نقش دولت در اقتصاد ملی پررنگ تر شود. دولت ها با دخالت روزافزون خود در اقتصاد عامل گسترش مناسبات رانتی و در نتیجه کاهش تمایل بنگاه ها به ویژه بنگاه های بزرگ به رقابت بوده اند. طبعا در اقتصادی که گرفتار دام مناسبات رانتی است، بازیگران عرصه اقتصاد نیازی به رقابت و افزودن بر درجه کارآمدی خود و تلاش برای گرفتن سهم بیشتری از بازار ندارند.
در چنین شرایطی در اصل تلاش بنگاه های اقتصادی به جای رقابت با همدیگر و جلب نظر مثبت مشتریان، صرف رقابت در میدان بهره مندی از رانت های پیدا و پنهان و فراهم کردن لابی موثر برای حفظ امتیازات و موقعیت انحصاری خود خواهد شد. اقتصاد ملی در سال های گذشته از محل تخریب بنیان رقابت سالم بین بنگاه ها، زیان هنگفتی تحمل کرده است. از یک سو بنگاه ها تمایل خود به افزایش بهره وری را از دست داده اند، از سوی دیگر مصرف کنندگان مجبور به خرید و مصرف کالای فاقد کیفیت شده و صدمه دیده اند و از همه مهم تر اقتصاد ایران به تدریج توان حضور در بازارهای جهانی و رقابت با تولیدکنندگان خارجی را از دست داده است. این شیوه رفتار بنگاه های داخلی و تمایل آنها به استفاده از امتیازات انحصاری را باید «رقابت گریزی ایرانی» نام نهاد؛ رفتاری که در اصل معلول دسترسی آسان اقتصاد کشورمان به درآمد بادآورده نفتی است. اما این آفت فقط در عرصه اقتصاد کشورمان محصور نمانده و میدان های دیگر را نیز از تاخت وتاز مخرب خود بی نصیب نگذاشته است. سیاست مهم ترین میدانی است که اثر تخریبی روحیه رقابت گریزی ایجادشده را در آن می توان دید. در یک فضای سیاسی سالم، احزاب سیاسی به رقابت با همدیگر پرداخته و برای ارائه ایده ها و برنامه های خود به شهروندان تلاش می کنند. این رقابت موجب می شود شهروندان از خدمات بهتر و کارآمدتر برخوردار شوند. زیرا احزاب رقیب برای کسب قدرت و ماندن در میدان ناگزیر از بهبود شیوه مدیریت خود و جلب اعتماد رای دهندگان هستند. اما در اقتصاد رانت زده همان گونه که فلان بنگاه بزرگ اقتصادی در سایه امتیازات انحصاری بازار بزرگ داخلی را در اختیار خود گرفته، صاحب منصبان را به مدافعان و حامیان خود مبدل و رقبا را زیرکانه حذف کرده است، برخی فعالان سیاسی نیز از بیان علاقه به استفاده از چنین روش های تضمینی و زودبازدهی ابا ندارند. وقتی می توان به لطایف الحیل رقیب سرسخت را کنار زد و از میدان رقابت حذف کرد، چه نیازی به دست وپا زدن و افزودن بر درجه کارآمدی و جلب اعتماد مردم است؟ وقتی مانند ابطال مجوز تولید واحدهای صنعتی رقیب و بهره مندشدن از مزایای بازار انحصاری، می توان مانع ورود رقیب سیاسی به میدان رقابت شد، چه نیازی به تلاش بی وقفه برای جلب اعتماد شهروندان و به عبارتی برنده شدن در مسابقه خدمت رسانی است؟ به بیان دیگر همان گونه که دسترسی به درآمدهای نفتی موجب تشدید تنبلی بنگاه های اقتصادی شده و آنان را بی نیاز از تلاش برای جلب نظر مثبت مشتریان می کند، در نهایت منتهی به تنبلی احزاب و جریان های سیاسی برخوردار از رانت نیز می شود. آن گروه از احزاب که به هر دلیل جایگاه مستحکم تری دارند، دیر یا زود درمی یابند که برای پیروزی بر رقیب سیاسی خود راه آسان تر، کم دردسرتر و حتی تضمینی تری نسبت به شرکت در مسابقه خدمت رسانی نیز برایشان هموار است. وضعیتی را تصور کنید که در عرصه فوتبال شب قبل از بازی سرنوشت ساز، مدیران یک تیم که یقین دارند نتیجه بازی با ضربات پنالتی تعیین خواهد شد، به جای آماده سازی تیم شان برای این مرحله حساس و دشوار، به فکر تخریب موقعیت دروازه بان اصلی تیم رقیب و در نهایت حذف او از بازی باشند تا در غیاب او گل زدن به دروازه بان جانشین ممکن شود!
با بررسی موضع گیری ها و اقدام برخی فعالان سیاسی وابسته به برخی جریانات خاص سیاسی که به امکانات زیادی دسترسی دارند، به خوبی می توان مستندات لازم برای اثبات این ادعا را فراهم کرد. تشدید جنگ روانی در فضای مجازی علیه چهره هایی که دسترسی چندانی به تریبون های عمومی ندارند و نیز استفاده از ظرفیت رسانه های رسمی برای تخریب رقبای انتخاباتی، نمونه های شفافی از این مستندات هستند. در چنین فضایی قابل درک است که یک فعال سیاسی مورد حمایت، به روشنی از مفیدبودن مشارکت اندک مردم در انتخابات سخن بگوید. 
چراکه به این ترتیب شانس انتخاب نامزدهای محبوب او افزایش خواهد یافت. یا آن دیگری درباره مهندسی در جریان رقابت انتخاباتی به گونه ای سخن می گوید که گویی چنین اقدامی برای برخی جریان های سیاسی مجاز تلقی می شود اما اگر رقیب حتی در پس ذهن خود به چنین موضوعی اندیشیده باشد، مرتکب جرمی نابخشودنی شده است. به باور نگارنده در شرایط موجود، بهترین اقدام برای اصلاح فضای رقابت سیاسی و سالم سازی آن و وادار ساختن رقبا به مبارزه در زمین خدمت رسانی به رای دهندگان (و نه استفاده از رانت حمایتی برای حذف و تضعیف رقیب) طرح پرسش های اساسی و افزودن بر روحیه مطالبه گری شهروندان است. صاحبان رای حق دارند و باید از نامزدهای مدعی همه احزاب بپرسند که مثلا برای حل مشکل معیشت مردم تا کجا حاضر به پیشروی هستند؟ آیا اولویت اول و خط قرمز آنان بزرگ تر کردن سفره کوچک شهروندان است یا تلاش برای رفع ناهنجاری های «فرهنگی»، یا 
محدود کردن دسترسی شهروندان به اینترنت بدون «پیوست فرهنگی»؟ اهمیت این پرسش بنیادین به ویژه از اینجا معلوم می شود که در ایام انتخابات حتی سیاسیونی که برای رفع مشکلات خانوارهای کم درآمد پیگیر نیستند، در تنگنای قافیه شعر انتخابات، ناگهان طرفدار فقرا می شوند و مسئولانی را که تا دیروز گرفتار دردسر تامین منابع ردیف های خاص بودجه و «فعالیت فرهنگی» آنان بودند، به باد انتقاد می گیرند که چرا برای رفع مشکل معیشتی مردم کاری نکرده اند؟
                