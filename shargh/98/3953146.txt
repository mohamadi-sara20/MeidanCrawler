دو‌شنبه ۱۱‌شهریور ۱۳۹۸
-----------------------------------------
حرف اول
-----------------------------------------
توسعه سواحل مکران و لزوم بازنگری در نظام تدبیر
-----------------------------------------

                    چند صباحی است که به همت جمعی از اهالی اندیشه و مدیران کشوری و لشکری، منطقه ساحلی مکران در حرف و تاحدودی در عمل، توجهات را به خود معطوف کرده است. سواحل مکران پیشینه ای تاریخی و موقعیتی راهبردی دارد، با این حال تا این اواخر در نظام برنامه ریزی کشور به آن بی مهری شده است. تاکیدات مقام معظم رهبری، مبنی بر احیای تمدن دریایی و بهره مندی از ظرفیت های فرهنگی، اجتماعی، سیاسی و نظامی سواحل و در پی آن طرح استقرار نیروی دریایی ارتش جمهوری اسلامی ایران در دریای عمان، باعث شد نام این سواحل از اوایل دهه 90، به تدریج راه خود را به برنامه های توسعه ای کشور باز و توجهات معدودی از دستگاه های اجرائی را به خود جلب کند تا جایی که در برنامه پنج ساله ششم توسعه کشور، به عنوان برنامه ای مکان محور بر سواحل مکران توجه شده و مجلس شورای اسلامی در ماده 68 قانون احکام دائمی، دولت را به منظور تسریع در توسعه این منطقه، ملزم به تشکیل سازمانی موسوم به سازمان توسعه سواحل مکران کرده است. منطقه ای که روزگاری به بوته فراموشی سپرده شده بود، اکنون در نظر برخی تحلیلگران یکباره به تنها منجی اقتصاد و پیشران آتی توسعه ایران ارتقا یافته است. واژگانی مانند توسعه، در دستگاه های مختلف فکری اگرچه صورت یکسانی دارند اما معنا و برداشت های مختلفی را به اذهان متبادر می کنند. اکنون واژه توسعه سواحل مکران، دچار تعدد برداشت است. در این زمینه می توان به دو نگاه نسبتا متمایز اشاره کرد. در نگاه گروهی از افراد که از کثرت بیشتری برخوردارند، توسعه سواحل مکران به معنای تبدیل آن به جایگاه بین المللی تبادل کالا، پول و سرمایه، اطلاعات، مسافر و... است. به این ترتیب در چشم انداز مکران، این بخش از کشور سرزمینی است که با دیگر مناطق تجاری و اقتصادی جهان به ویژه در چین، پاکستان، امارات متحده و عمان بر اساس مزیت های هزینه ای و متمایز خود و در پیوند با اقتصاد جهانی به رقابت خواهد پرداخت. در این نگاه، توسعه منطقه ای تحت الشعاع و در خدمت توسعه ملی واقع شده، پروژه های بزرگ زیرساختی و اقتصادی، موتور محرک توسعه انگاشته می شوند و عملیات عمرانی گسترده و احداث واحدهای صنعتی بزرگ و متوسط در کانون توجه قرار می گیرد. واژه توانمندسازی هم معنای خاص خود را می یابد.
 براساس این مردم بومی و محلی نیز در پی عملیات عمرانی و احداث واحدهای صنعتی کم و بیش منتفع و برخوردار خواهند شد، اشتغال در قطب های توسعه رونق خواهد گرفت و زیرساخت های مورد نیاز مردم هم فراهم خواهد شد. به عبارتی واژه توانمندسازی معادل برخورداری فرض می شود. بر همین سیاق، تعریف و اجرای پروژه ها دربرگیرنده کارکردهای افزایش سطح برخورداری مردم و کمک به برنامه های ملی توسعه است. پیشرفت چشمگیر پروژه های منطقه، مستلزم انتصاب مدیرانی است که تکنوکراسی پیشه کنند و از سبقه و کارنامه اجرائی قابل دفاعی در راه اندازی صنایع بزرگ یا مستحدثات زیرساختی برخوردار باشند. به طور تاریخی چنین مدیرانی مطلوب نظام برنامه ریزی و اجرای کشور هستند.  در این بین می توان نگرش دیگری را به توسعه سواحل مکران شناسایی کرد که تعبیری متفاوت از واژه توسعه دارد. برخی بنابر اقتضائات منطقه، تجربیات تاریخی و نیز نبود پیوند بین اقتصاد منطقه با اقتصاد جهانی و عدم توفیق کشور در جلب سرمایه های داخلی و خارجی، رویکرد نخست را برای توسعه سواحل مکران ناممکن و نامطلوب ارزیابی می کنند و تعبیر «توسعه انسانی پایدار» را برای آبادانی منطقه مفید می دانند. در نگاه «توسعه انسانی پایدار»، روستاها جایگاه ویژه ای در نظام تولید کشور دارند و حفظ جمعیت و توانمندی روستایی با برداشتی از توانمندی که ذکر آن رفت، اصلی خدشه ناپذیر است. برنامه های متعدد توسعه روستایی در کشور با تابلوی توانمندسازی و البته با برداشتی که تداعی کننده «برخورداری» است، به اجرا گذارده شده است که بر اساس آمار در دسترس نمی توان آنان را موفق ارزیابی کرد.  به نظر می رسد نگاه «توسعه انسانی پایدار» در نظام برنامه ریزی و مسئولان کشور مقبولیت اندکی دارد و گرایش بسیاری به رویکرد نخست مشاهده می شود. در تعامل با بسیاری از افرادی که در حوزه های مختلف صنعتی، زیرساختی و... سبقه برنامه ریزی و اجرائی دارند، می توان دریافت که آنان تعریف و اجرای پروژه های اجتماع محور را در بستر کنونی کشور، به ویژه در مناطق کم برخوردار، امری فانتزی و زاییده ذهن تعدادی از افراد بی اطلاع و خیال پرداز ارزیابی می کنند و بر این اعتقاد پا می فشارند که با آوردن پروژه های زیرساختی و اقتصادی به منطقه ازسوی دولت، ابعاد مختلف توسعه منطقه محقق می شود.  این نگاه و رویکرد برون زا به توسعه، نگرانی هایی را در برخی از گروه های مرجع این منطقه و نیز مدیران و کارشناسان میانی محلی و ملی برانگیخته است. نگرانی از آن است که در برنامه های توسعه سواحل مکران، رویکرد «توسعه به مثابه دودکش و بتون» بر رویکرد «توسعه به مثابه توانمندی مشارکتی» غلبه یابد و برنامه بر مدار آنچه در سایر مناطق محروم کشور چرخیده، بگردد، نتایج فوردیسم برنامه ریزی های دوره های پیشین از جمله رشد مصرف گرایی، تعارض فرهنگی، حاشیه نشینی، مهاجرت های گسترده، از بین رفتن سامانه های عرفی و... همچنان تکرار شوند و اندک باقی مانده سرمایه اجتماعی و طبیعی نیز از دست برود. نشانه های تاثیر این رویکرد به توسعه، اکنون در تحت فشار قرار گرفتن شهر اصلی چابهار میان پیکره های صنعتی و بندر شهید بهشتی، احداث واحدهای مسکونی ناسازگار با اقلیم و فرهنگ زیسته منطقه در مسیر کنارک به زرآباد، گسترش حاشیه نشینی چابهار و کنارک و فهرستی بلندبالا از دیگر پروژه های ناسازگار با بستر طبیعی، اقتصادی و اجتماعی منطقه مشهود است. این رویکرد به توسعه، پروژه های زیرساختی مانند راه آهن چابهار به زاهدان را بر مدار صرفه اقتصادی تحلیل و بررسی می کند و آثار مثبت و منفی اجتماعی آنها را رنگ پریده می بیند.  اگرچه غلبه «توسعه بتونیستی» بر «توسعه اجتماع محور»، نگرانی عظیمی را برانگیخته است، نگرانی های دیگری نیز سر بر آورده اند که بی توجهی به آنها مسیر توسعه مکران را به ناکجا آباد رهسپار خواهد کرد. از جمله می توان به ترافیک نهادهای بالادست مطالبه کننده پیشرفت برنامه های توسعه، آلودگی دستگاهی و تداخل ماموریتی دستگاه های اجرائی، سیاه چالگی مناطق آزاد در جلب توجه و نادیده گرفتن شهرهای اصلی در بازدیدهای مقامات کشور و همچنین توزیع داده ها و اخبار غلط از سوی برخی افراد حامل تفکر توسعه بتونیستی، به ویژه درباره آینده جمعیتی منطقه و ایجاد نگرانی در گروه های مرجع منطقه اشاره کرد. این در حالی است که رویکرد درست توسعه منطقه که در برخی اسناد بالادستی نیز تشریح شده، توسعه پایدار و متوازن از طریق تلفیق توسعه درون زا و برون زا است. باید به خیرخواهان سواحل مکران حق داد که با مشاهده جدال سازمان ها بر سر تصاحب راهبری منطقه و مواجهه با درجه بالایی از آلودگی دستگاهی، چه در عرصه راهبری و چه در  مقام مطالبه گری، دچار اندیشه و تشویش شوند؛ چراکه بنابر تجربیات تاریخی، یکی از مهم ترین دلایل عدم توفیق سازمان های توسعه منطقه ای کشور در گذشته همین عوامل بوده اند.  در پایان یادآور می شود دولت اگر می خواهد در این دو سال باقی مانده از عمر خود یادگاری ماندگار در منطقه برجای گذارد، اجازه دهد رویکرد دیگری از توسعه در منطقه تجربه شود و «توسعه اجتماع محور» در کنار رویکردی دیگر از کانون توجهات آن دور نشده و دبیری بر شورای تازه تاسیس توسعه سواحل مکران به کار گماشته شود که مدیریت توسعه مکران دغدغه دست چندم او نبوده، به نقش مردم و گفتمان «توسعه اجتماع محور» باور داشته، مروج آن بوده و تعریف و اجرای پروژه های اجتماع محور را که منجر به توسعه پایدار انسانی می شود در دستور کار خود قرار دهد. اگرچه پیاده سازی این رویکرد با موانعی جدی مواجه است و توانمندی توامان حاکمیت و جامعه را می طلبد، مهم ترین رهاورد آن، بازگشت  اعتماد مردم به کارآمدی نظام تدبیر کشور خواهد بود. 
                