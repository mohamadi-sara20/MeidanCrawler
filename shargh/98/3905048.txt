یک‌شنبه ۲۹ اردیبهشت ۱۳۹۸
-----------------------------------------
حرف اول
-----------------------------------------
3 حکم، 3 نویسنده
-----------------------------------------

                    سالیان درازی از مرگ احمد شاملو می گذرد، قریب به دو دهه است که یکی از مهم ترین شاعران معاصر ما رفته است. دو سال زودتر از او شاعر دیگری، محمد مختاری، مرگ را زیست. هر سال عده ای از دوستداران شعر و ادبیات و فرهنگ، در سالمرگ این شاعران بر سر مزارشان گرد هم می آیند و گرچه با ممانعت هایی مواجه می شوند، شعرهایی می خوانند و عاقبت پراکنده می شوند. این خبر تکراری، دوم مرداد و دوازدهم آذر هر سال سرخط اخبار فرهنگی است. اما کسی انتظار نداشت گردآمدن بر سر مزار این دو شاعر، اتهام یا جرمی محسوب شود و مصداق یکی از مهم ترین جرائم قانون مجازات اسلامی ما یعنی «اجتماع و تبانی به قصد اقدام علیه امنیت کشور»، آن هم برای شرکت در مراسم سالگرد درگذشت احمد شاملو یا سالگرد قتل محمد مختاری. اینکه احمد شاملو یا محمد مختاری از سیاسی ترین چهره های ادبیات معاصر ما هستند، بر کسی از اهل فرهنگ و سیاست پوشیده نیست. اما اینکه یادکرد این دو شاعر مصداق جرمی باشد، جای تامل بسیار دارد. شعبه 28 دادگاه انقلاب، سه نویسنده و شاعر؛ کیوان باژن، رضا خندان مهابادی و بکتاش آبتین را هر کدام به شش سال حبس تعزیری محکوم کرد. این حکم روز چهارشنبه، 25 اردیبهشت، به وکلای آنان ابلاغ شد و گرچه این حکم بدوی است که امکان اعتراض در دادگاه تجدیدنظر را دارد، اما خبر محکومیت سه شاعر سرجمع به 18 سال زندان با واکنش ها و انتقادات بسیاری از اهالی فرهنگ و ادبیات مواجه شد. در تمام طول تاریخ، نویسندگان به اقتضای کارشان (نوشتن) در ردیف نخست صف دفاع و مطالبه آزادی بیان و قلم ایستاده اند. ذات نوشتن با آزادی و کشف حقیقت همراه است و طبیعی است که در وضعیت خمود فرهنگ موجود ما نیز نویسندگان و شاعرانی هستند که همچنان بر آزادی بیان و عقیده پا می فشارند. گذشته از همبستگی ذاتی آزادی با ماهیت نوشتن، از حقوق طبیعی مسلم هر انسان نیز آزادی عقیده و بیان است که در قانون اساسی ما و نیز در منشور حقوق شهروندی به صراحت قید شده است. با توجه به اینکه بیشتر اتهامات سیاسی در قالب «تبلیغ علیه نظام» یا «اجتماع و تبانی به قصد اقدام علیه امنیت کشور» بررسی می شوند، اتهامات نویسندگان اخیر نیز مصداق این جرائم شمرده شده اند. به گفته یکی از این نویسندگان، رضا خندان مهابادی، مصداق های مطرح شده از سوی دادگاه در مورد اتهام «تبلیغ علیه نظام»، انتشار بیانیه های مختلف کانون نویسندگان ایران در طول حیات این تشکل و نیز انتشار کتاب «پنجاه سال کانون نویسندگان ایران» در 30 نسخه برای استفاده داخلی بوده است. شرکت در مراسم سالگرد درگذشت احمد شاملو یا سالگرد قتل محمد مختاری و محمدجعفر پوینده نیز به عنوان مصادیق اتهام «اجتماع و تبانی به قصد اقدام علیه امنیت کشور» مطرح شده است. رضا خندان، کیوان باژن و بکتاش آبتین در دادگاه بدوی هریک به دلیل «تبلیغ علیه نظام» به یک سال و به دلیل «اجتماع و تبانی به قصد اقدام علیه امنیت کشور» به پنج سال زندان محکوم شده اند و هر سه این نویسندگان قصد دارند به احکام صادره اعتراض کنند. جمعی از اهالی فرهنگ و نویسندگان و نیز انجمن های جهانی از محاکم ذی ربط و مسئولان خواستند تا از تبدیل شدن امر «نوشتن» به یکی از مصادیق کیفری جلوگیری کنند.
 از منظر حقوقی نیز با توجه به اصل «تفسیر مضیق قوانین جزائی» یا به تعبیر دیگر، منع تفسیر موسع از قوانین جزائی و رعایت اصل قانونی بودن جرائم و مجازات ها، شکستن این احکام و تبرئه این نویسندگان می تواند گامی به پیش برای تحقق اصل آزادی بیان باشد. کمااینکه در وضعیت خطیر ایران، تحدید آزادی های اساسی ازجمله آزادی بیان و قلم با اتکا بر تفسیر موسع بند «اجتماع و تبانی به قصد اقدام علیه امنیت کشور» قانون موجه به نظر نمی رسد.  
                