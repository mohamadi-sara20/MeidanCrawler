دو‌شنبه ۱۶ اردیبهشت ۱۳۹۸
-----------------------------------------
بازتاب
-----------------------------------------
مردن از ترس جنگ یا ترس از مردن
-----------------------------------------

                    یادداشت روز گذشته برادر ارجمند سردار علایی درباره احتمال یا نبود امکان بروز جنگ نظامی میان ایران و آمریکا اگرچه از سر دلسوزی و حسن نیت، تلاش دارد ضمن تحلیل گزینه های موجود، توصیه هایی را درباره جلوگیری از وقوع نبرد بیان کند؛ اما به نظر می رسد در کنه خود، رگه هایی از تسلیم و عمل به نسخه های نظامی غربی برای مواجهه با این دشمن دیرینه را مستتر دارد. به ویژه آنکه در تبیین حالات مختلف امکان وقوع جنگ، دو گزینه «قدرت گرفتن بیش از حد ایران» و «اراده جدی ترامپ برای نشان دادن ابراز قدرت» را بیان می کند که بنیان هر دو آنها از نظر فنی و نظامی، بر اساس مفروضات نادرست است. در تشریح علت نادرست بودن گزینه اول یعنی امکان جنگ در صورت قدرت گرفتن بیش از حد کشورمان، اول باید این پرسش را مطرح کرد که ملاک «بیش از حد» را چه کسی تعیین می کند؟ اگر آمریکا و ناتو ملاک آن هستند که سال هاست آنها قدرت موشکی کشورمان را بیش از حد دانسته و حتی کمک مستشاری و مشاوره ای به حزب الله لبنان و مقاومت فلسطین را نیز ردشدن از خطوط قرمز می دانند. ترسیم مرز میان قدرت گرفتن مورد تایید آمریکا و ردشدن از آن، آن قدر گنگ و نامشخص است که از شلیک موشک های
 500 کیلومتری سری اول شهاب تا امروز که سجیل و قدر در مرز دو هزار کیلومتر فعلا متوقف مانده اند، همواره مورد اعتراض آنها واقع شده و این اقدامات دفاعی را به شدت محکوم کرده اند. پس چگونه آقای علایی و طیفی از دوستان شان توقع دارند با ملاک و معیاری پیش برویم که هیچ مصداقی ندارد و ممکن است روزی با یک ماهواره بر، آن را نقض شده بدانند و روز دیگر با موشک فاتح 110؟ در این میان علاوه بر استدلال های نظامی و فنی، می توان از آیه 60 سوره مبارکه انفال یعنی «واعدوا لهم ما استطعتم من قوه و من رباط الخیل ترهبون به عدو الله و عدوکم» نیز بهره گرفت که صراحتا دستور می دهد تا مسلمانان، قدرت و نیروهای شان را آن قدر مهیا و برجسته کنند که دشمنان خدا و دشمنان خویش را بترسانند؛ مگر می شود با کاهش یا کمبود قدرت، دشمن متجاهر و علاقه مند به تجاوز را ترساند؟ براساس این می توان این سوال را به صورت واضح مطرح کرد که حد یقف اینکه ما قوی نباشیم و دشمن با درک آن به ما حمله نکند، کجاست؟ معیار چه نهاد، گروه یا کارشناسی در این میان مقبول و استاندارد است؟ در نفی گزاره بعدی یعنی اراده جدی ترامپ برای ابراز قدرت و مدیریت منطقه خاورمیانه با بهره گیری از جنگ نیز می توان از این منظر به ماجرا نگاه کرد که با وجود حرکات اغلب ضربتی رئیس جمهور آمریکا و شاهد مثال های آن مانند حمله محدود به برخی مناطق در سوریه، تجربه تاریخی نشان داده آمریکا هیچ گاه در دهه های اخیر با یک قدرت نظامی واقعی وارد جنگ نشده است. از فهرست حملات ایالات متحده به ویتنام، پاناما و عراق گرفته تا یوگسلاوی سابق، افغانستان، سومالی یا سوریه در ایام بعد از جنگ جهانی دوم، کاملا مشخص می شود که ارتش این کشور در عین دارابودن تجهیزات و امکانات فنی فراوان که کتمان کردنی هم نیست، همواره به دنبال سیبل ها و اهدافی بوده که یارای مقابله هرچند کم با آنها را نداشته باشد و بتواند در مقابل آنها عرض اندامی گسترده و اغلب تبلیغاتی کند؛ بنابراین علاوه بر آنکه ترامپ به عنوان فردی که در محاسبات مادی و آنالیز سود و زیان ملموس تبحر بالایی دارد، نمی تواند از کنار این تاریخچه و اتفاقات به سادگی عبور کند. فرماندهان و ژنرال های چند ستاره آمریکایی نیز معنای تجاوز به کشوری با توان موشکی، دریایی، پهپادی و حتی پدافندی بالاتر از بسیاری کشورهای جهان را به خوبی می دانند؛ بنابراین آرایش جنگی را به رسانه ها و شبکه های اجتماعی خلاصه می کنند.طبیعتا حتی اگر فرمانده وقت نیروی دریایی سپاه، تجارب به دست آمده از پاسخ قاطع این نیرو به دخالت های نظامی آمریکا در منطقه خلیج فارس در سال های دفاع مقدس را در محاسبات خود دخیل نکند، نمی تواند نتایج نبردهای نیابتی منطقه ای، پایان تجاوزات اسرائیل به لبنان پس از قدرت گرفتن حزب الله و عجز ایالات متحده از پس گرفتن تفنگ داران دستگیر شده خود را نادیده بگیرد.نهایتا آنکه نیروهای مسلح ایران ضمن به کار بردن نهایت تلاش خود برای تداوم امنیت پایدار در داخل کشور و حتی منطقه، نیک می دانند که قدرتمند بودن در دنیای فعلی، ارتباط مستقیم با بازدارندگی دارد. مثل معروف تاریخی نیز در این دکترین نظامی ایران نهفته است؛ مبنی بر اینکه کشوری که با قدرت داشتن جلوی جنگ را بگیرد، از کشوری که در جنگ پیروز شود، هوشمندتر است. به همین خاطر ضمن یادآوری این اصل که کمترین انعطاف نظامی یا عقب نشینی در برابر دشمن، به پیشروی او می انجامد، باید مراقب بود رهاورد برنامه فعلی آمریکا برای همه اقشار به ویژه نظامیان کشورمان، تلاش برای «مردن از ترس» است؛ اما با تاکتیک یادآوری مداوم و هزاران باره «ترس از مردن».
                