شنبه ۳۱ فروردین ۱۳۹۸
-----------------------------------------
حرف اول
-----------------------------------------
انتظار و حقیقت
-----------------------------------------

                    نیمه شعبان سالروز ولادت امام منتظر است؛ امامی که می خواهد پایانی بر جهان -در اندیشه های مذهب- باشد. پایان جهان بودن یک اندیشه، لوازمی به دنبال دارد. پایان جهان به معنای فرجام فهم حقیقت است. در سخنی منسوب به امام زین العابدین (ع) در کتاب کمال الدین شیخ صدوق آمده است که: «إن اهل زمان غیبته، القائلین بإمامته، المنتظرین لظهوره ‏افضل اهل کل زمان. لان الله تعالی ذکره اعطاهم من العقول والافهام والمعرفه... به راستی که اهل زمان غیبت او که به امامت ایشان معتقدند و منتظر ظهور او هستند، برترین اهل هر زمان هستند؛ زیرا خداوند آن چنان به آنان عقل و فهم و معرفت عنایت کرده است...‏». در این روایت امام چهارم می گوید منتظران برترین انسان هایند؛ چرا که در فهم و معرفت سرآمدند. این نوع نگاه به انسان معاصر ظهور یعنی حقیقت گره خوردن پایان حقیقت و فرجام نهایی فهم حقیقت به انسان های عصر ظهور. این برترین انسان ها بودن به معانی مختلفی است که یک معنای بدیهی و بدوی آن شفاف شدن زوایای بیشتری از حقیقت برای ایشان است؛ یعنی انسان عصر ظهور گامی بیشتر به فهم حقیقت نزدیک شده است و این یعنی پیش از این عصر نباید از رسیدن و درک تمام حقیقت سخن گفت. نکته دیگری که به این بحث می تواند کمک کند، نسبت انتظار و امید است. منتظر یعنی امیدوار؛ امید به چه؟ متعلق امید می تواند بسیاری از امور باشند که کمترین آن در این گونه مقولات که ماهیتی اندیشه ای دارد، امید به شفاف تر شدن حقیقت و عمیق تر شدن فهم حقیقت است. این یعنی حقیقت امری تدریجی الوصول و الحصول است. روح ناآرام جهان و آنچه انسان ها در جهان به دنبال آن هستند، حقیقت است و پایان حقیقت یعنی پایان جهان که در تئوری انتظار به ظهور آخرین رابط زمین و آسمان گره خورده است.
                