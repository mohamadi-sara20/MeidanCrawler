سه‌شنبه ۲۳ مهر ۱۳۹۸
-----------------------------------------
یادداشت
-----------------------------------------
راهبان دلاور
-----------------------------------------

                    این روزها «تعزیه جناب حر بن یزید ریاحی» در تپه های عباس آباد در بوستان آب وآتش برگزار شد. یکی از پرجاذبه ترین قسمت های تعزیه، داستان حر دلاور است که نه فقط در قدیم بلکه در روزگار ما هم توجه هنرمندان بزرگ را برانگیخته است. با آنکه سیدالشهدا اصحاب بسیاری مانند زهیر بن قین و حبیب بن مظاهر و بریر داشت؛ اما در میان آنان حر جایگاهی بلند دارد. با آنکه حر اساسا از اصحاب امام نبود، بلکه در سپاه دشمن بود. او نخستین کسی است که به رویارویی امام رفت و بی تردید در آنچه در دشت کربلا به وقوع پیوست، نقشی مهم داشت. برای سیدالشهدا آنچه اهمیت داشت، تحول حر بود و به همین سبب به او گفت تو حر و آزاده ای همان طورکه مادرت تو را به این نام خواند. در واقع حرکت سیدالشهدا برای پدیدآمدن شخصیت هایی چونان حر بود که همگان را زیر و رو کند. 
داستان کربلا از هر دو سوی نبرد، مملو از شخصیت های ناشناخته است؛ یعنی کسانی که فقط در واقعه کربلا از آنها نامی به میان می آید. یکی از آنها حر بود که پیش از آمدن سیدالشهدا به سمت کوفه، تنها به دلاوری و جنگاوری شناخته می شد و به همین دلیل در زمره فرماندهان و راهبانان حاکم عراق بود. یکی از وظایف حکومت ها، نخست حفظ و ایجاد امنیت در شهرها و افزون بر آنها نگه داشتن امنیت راه ها بود که مایه گسترش بازرگانی و دادوستد می شد که به ویژه در ایام گزاردن آیین حج راهبانی اهمیتی دوچندان می یافت، ازاین رو در احکام اسلامی برای «اخافه ناس» یا ترساندن و هراساندن مردم حکم اعدام در نظر گرفته شده است. یکی از مصادیق مفسد فی الارض، ترساندن مردم با شمشیر و ادوات جنگی است؛ کاری که می توان معاویه را آغازگر آن دانست. 
پس از صفین و ماجرای حکمیت، معاویه گروه‏هایی را به شهرهای عراق و مناطق پیوسته به آن، به ویژه بصره، گسیل داشت؛ ماموریت آنها قتل و غارت و جنگ های نامنظم شهری و برون شهری بود. 
به این ترتیب او خلافت امیرالمومنین را گسیخته و ناتوان از برقراری امنیت جلوه می داد و از طرف دیگر امکان تشکیل یک سپاه بزرگ و متحد را که بتواند در برابر خودش بایستد، از میان می برد. این دوره از خلافت امیرالمومنین در تاریخ نگاری اسلامی با عنوان «غارات» شناخته می شود و مشهورترین اثر در این باب «کتاب الغارات» مورخ شیعی ابراهیم ثقفی کوفی اصفهانی (متوفی81 ق) است که به خوبی و آراستگی به همت مرحوم استاد میرجلال الدین محدث ارموی در دو جلد تصحیح و منتشر شده است. امیر در برابر هیچ یک از اینها تاب نیاورد و برای همه آنها دسته های نظامی گسیل می کرد. به هر حال در زمان امیر نهادی به نام شرطه به معنای پلیس امروزی، در شهرها شکل گرفت و فرماندهی مستقیم آن زیر نظر آن حضرت بود. 
شرطه به معنای ارتش نبود، بلکه چونان شهربانی به معنای امروزی بود و وظایفی شهری و بین شهری داشت و از حقوق شهروندی به ویژه امنیت دفاع می کرد. هرچند در مواردی کار آنها با ارتش هم پوشانی داشت. در قضایای غارات ارزش این گروه شناخته تر شد و این نهاد کارکرد خود را در حکومت و قدرت نشان داد و پس از شهادت امیر هم این تجربه ادامه یافت. حر در واقع نقش شرطه را برای دستگاه اموی داشت و نگهبان امنیت راه ها بود؛ ازاین رو برای بستن راه بر سیدالشهدا و همراهی با آن حضرت و جلوگیری از ورود ایشان به کوفه انتخاب شد. سیدالشهدا نه از راه اصلی کوفه بلکه از راه دیگری که منازل و توقفگاه‏های آن نیز شناخته بود، رو به سوی کوفه گذاشت و حر در میانه راه با ایشان تلاقی کرد. وظیفه اول حر این بود که مانع ورود امام به کوفه شود و در این راه موفق شد؛ اما اهمیت حر در امر دیگری است و آن تحولی است که بر اثر مجالست و همدلی با سیدالشهدا برای او پیش آمد. گفت وگوهای حر با سیدالشهدا جملگی حاکی از ادب حر و تکریم او در حق سیدالشهداست. منبری های تهران می گفتند آنچه موجب نجات حر شد، جز شجاعت، ادب او بود. این تحول و ادب در متون نمایشی جدید و قدیم جایگاه حر را ویژه می کند، ازاین رو داستان حر بارها در کانون توجه قرار گرفته است. در سال 1370 گروهی برای اجراهای آیینی به جشنواره جهانی آوینیون در فرانسه رفتند. معین البکاء مرحوم هاشم فیاض از تعزیه شناسان و تعزیه خوانان بنام بود و با هنرمندی تمام چند تعزیه در محوطه کلیسای تاریخی سلستن اجرا کرد که به روشنی دیدم بیشترین اقبال به تعزیه حر بود. ناصر تقوایی نیز کار ارزشمند دیگری به سامان رسانید و «تمرین آخر» را به «حر دلاور» اختصاص داد و براساس یکی از متون کهن از آن میرعزای کاشانی از تعزیه خوانان تکیه دولت تهران فیلمی ساخت. جدیدترین کارهای هنری که با محوریت حر ساخته شده، باز هم از میراث میرعزای کاشی است که این بار در قالب مجلس تعزیه جناب حر بن یزید ریاحی و به همت مجید خسروآبادی و آهنگ سازی فردین خلعتبری در حال اجراست. 
جالب است که در تعزیه معمولا نقش عباس و حر، بازیگران واحدی دارد؛ یعنی آنان که عباس خوان هستند، حرخوان هم هستند، زیرا هر دوی آنها فرمانده ای بزرگ، بلندقامت، دلیر، رشید و استوار بوده اند. 
به هرحال ازآنجاکه تصویر واقعه کربلا بدون شخصیت حر گویی چیزی کم دارد، در تعزیه تا حد ممکن بر این صحابه مودب سیدالشهدا تاکید شده است. 
                