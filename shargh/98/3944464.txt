پنج‌شنبه ۱۷ مرداد ۱۳۹۸
-----------------------------------------
یادداشت
-----------------------------------------
شهر و خبرنگار
-----------------------------------------

                    امروز در تقویم رسمی کشور، روز خبرنگار نام گذاری شده است؛ روزی که در کنار تجلیل از مقام خبرنگاران، باید روزی برای تامل باشد. روزی که باید در آن به این پرسش مهم پاسخ دهیم که در عصری که به نام عصر ارتباطات نام گذاری شده است و در زمانه ای که شبکه های اجتماعی از یک سو و رسانه های رسمی از سوی دیگر، سپهر رسانه ای ما را تحت تاثیر خود قرار داده اند، خبرنگاران به عنوان تولید، توزیع و منتشرکنندگان آگاهی در کشور، چه جایگاه و نقشی در اجزای تصمیم گیری کشور دارند؟ من از بحث کلان این موضوع می گذرم و به جایگاه خبرنگاران و روزنامه نگاران در مدیریت شهری می پردازم؛ موضوعی مهم و تامل برانگیز که کمتر به آن توجه کرده ایم و گاه خیلی آسان از کنار آن می گذریم.
یکی از ابزارهای تحقق مشارکت شهروندان در عرصه مدیریت شهری، آگاهی بخشی است؛ آگاهی بخشی هم حاصل نمی شود مگر با بسترسازی و فرهنگ سازی و به تبع آن آموزش جامعه. در آموزش جامعه و فرایند مشارکت پذیری مردم در اداره امور شهر، آن چیزی که بیش از همه مهم است، رسانه است، ازهمین رو رسانه به دلیل دخالت دادن مردم در فرایند تصمیم گیری و مجهزکردن آنها به دانش و مهارت مورد نیاز در اداره امور شهرها، بیش از سایر عوامل و فاکتورها نقش ایفا می کنند.
عملکرد رسانه ها نسبت به اتفاقات و مسائل حوزه شهر، از یک سو منعکس کننده نیازها و تقاضاها و مطالبات مردم است و از دیگر سو عامل اطلاع رسانی فعالیت های انجام شده از سوی مدیریت شهری که باعث آگاهی مردم از این فعالیت ها، استفاده از خدمات ارائه شده یا مشارکت در آنها می شود. همین رابطه دوسویه هم هست که ارتباط مستقیمی با مقوله توسعه شهری و به تبع آن توسعه همه جانبه جوامع دارد و آنچه نبض این رابطه دوسویه است، خبرنگار است. خبرنگار است که مدیریت شهری را نسبت به اصلاح امور آگاه می کند و صدای شهروندان می شود، خبرنگار است که مدیریت شهری را نسبت به مسائل، آسیب ها و مسائل خرد و کلان شهرها آگاه می کند و زمینه ای می شود برای اداره بهتر شهر، خبرنگار است که می تواند زمینه ساز اعتماد یا بی اعتمادی افکار عمومی نسبت به مدیریت شهری شود و این خبرنگار است که می تواند فعالیت ها و خدمات مدیریت شهری را صادقانه و بی کم و کاست در اختیار مردم به عنوان شهروندان فعال و مشارکت جوی شهرها قرار دهد.
شهروندان به عنوان افرادی که در جامعه زندگی می کنند و هدف مدیریت شهری دستیابی به رضایت آنان است، باید اطلاعات مربوط به فعالیت ها و خدمات انجام شده را در اختیار داشته باشند؛ اما نکته اصلی این است که این رسانه های آزاد و مستقل هستند که می توانند این خدمات و اطلاعات را برای قضاوت در اختیار آنها قرار دهند. در واقع رسانه ها با گردش اطلاعات و آگاهی ها و زمینه سازی مناسب برای افزایش ظرفیت مشارکت شهروندان در تحقق اهداف مدیریت شهری نقش بسزایی دارند و همین ایجاد اطمینان و اعتماد به شهروندان می تواند عاملی برای توسعه هرچه بهتر شهرها باشد. این موضوع نه یک شعار که حقیقتی انکار ناشدنی است، چراکه همین ایجاد حس همکاری و اعتمادسازی در میان شهروندان، از فاکتورهای مهم برای رسیدن به درآمد پایدار و نظام مند در هر شهر و دیار است؛ ازهمین رو است که این اعتمادسازی، نه یک بحث نظری و کلیشه ای که نقشه راه هر مدیری است که می خواهد شهر را بهتر و قاعده مندتر مدیریت کند.
مسئولیت پذیرکردن شهروندان در شهر مبتنی بر افزایش مشارکت مردم در مدیریت شهری، افزایش مشارکت شهروندان در تامین هزینه های شهری، پویایی و زنده نگه داشتن حیات شهری از طریق اطلاع رسانی به موقع موضوعات مبتلابه شهروندان، حل مشکلات زیست محیطی شهری نظیر آلودگی هوا به ویژه در شهرهای بزرگ، حل مشکل ترافیک، حل معضلات مربوط به تراکم جمعیت در برخی مراکز خاص شهری، حل چالش های مدیریت شهری از طریق ایجاد شهر الکترونیک و... همه و همه از جمله مسائلی است که رسانه ها می توانند به آنها بپردازند. همه اینها هم مبتنی است بر نقش آموزشی و اطلاع رسانی رسانه ها و اگر بخواهیم جزئی تر ببینیم، جملگی شان مبتنی هستند بر خبرنگاران. خبرنگارانی مسئول و دغدغه مند که نسبت به شهرشان احساس مسئولیت دارند و به هر طریق ممکن می خواهند شهرشان جای بهتری برای زندگی باشد. بر ماست که زمینه ساز این اعتماد باشیم تا اصحاب رسانه هم بتوانند اعتماد مردم را نسبت به عملکرد مدیریت شهری جلب کنند. بدون این اعتماد متقابل هیچ کاری از پیش نخواهد رفت. مطمئن باشیم.
                