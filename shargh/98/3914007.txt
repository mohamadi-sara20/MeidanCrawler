یک‌شنبه ۱۹ خرداد ۱۳۹۸
-----------------------------------------
یادداشت
-----------------------------------------
سلامت در تحریم و تنگنا
-----------------------------------------

                    مسئله خیلی ساده است؛ برخلاف پروپاگاندای تحریم کنندگان که می گویند حوزه بهداشت و درمان معاف از تحریم است، تحریم بانکی و نفتی مستقیم بر مسئله بهداشت و درمان موثر است. بعد از اعمال مجدد تحریم ها، درآمد دولت از صادرات نفتی و غیرنفتی کاهش می یابد و امکان تبدیل درآمد ارزی به ریال یا مالیات ستاندن از بخش های مختلف کاهش می یابد و در نتیجه این کسری بودجه، حوزه های نیمه دولتی مانند بهداشت و درمان آسیب جدی می بینند و بخش زیادی از سلامت مردم به خطر می افتد. در شرایط فعلی آیا راهکاری برای مقابله با تحریم ها وجود دارد؟ مدیریت اقتصاد سلامت در این شرایط چگونه باید باشد؟ در تخصیص منابع کدام بخش ها اولویت بیشتری دارند؟
اول: از منظر اخلاق پزشکی براساس دو اصل سودرسانی و عدم ضرررسانی ما موظف به درمان بیماری های مختلف در صورت بروز آنها هستیم؛ به عبارتی در صورت رخ دادن بیماری ما با هر نگاهی که به اخلاق پزشکی داشته باشیم، با بهترین امکانات در دسترس و بهترین شیوه موجود موظفیم تا حد توان به درمان آن بپردازیم. انتخاب نوع درمان و تخصیص امکانات در ذیل عنوان تخصیص منابع بحث خواهد شد که موضوعی جداگانه است.
دوم: صرفه جویی در شرایط تحریم نقش پررنگ تری در اقتصاد سلامت ایفا می کند. هرچند باید در نظر داشت که صرفه جویی به معنی افزایش احتمال آسیب به بیمار نیست، بلکه کاهش هزینه های اضافه و افزایش بازدهی سیستم سلامت با امکانات نوین در دسترس است. برای مقابله با تحریم نیازمندیم درزهای هدررفت منابع را تا حد امکان ببندیم. هرچند باید این نکته را در نظر گرفت که جامعه ای که به صورت روزمره با فساد افسارگسیخته مواجه است و برای آن تسکینی نمی یابد، برای صرفه جویی تلاشی نخواهد کرد؛ برای مثال وقتی بخش زیادی از ثروت خدادادی ما ناشی از صادرات آن طرف مرزها باقی مانده است یا با دلارهای دولتی بی اهمیت ترین وسایل وارد شده، می توان خانواده ای را برای عدم پوشش بیمه ای بیماری یا دارویی خاص قانع کرد؟
سوم: فرمول کلیدی «پیشگیری بهتر از درمان است» هنوز موثرترین روش صرفه جویی است. باور داشته باشیم که با آموزش گسترده و دائمی مردم در زمینه سبک زندگی، علائم خطر بیماری ها، نحوه مواجهه با بیماران و روش های پیشگیری می توانیم در تمام جنبه های بهداشت و درمان در بلندمدت هزینه ها را کاهش دهیم. تبلیغات و آموزش در مقایسه با درمان بیماری، نیازمند مواد اولیه کمتری است.
چهارم: غربالگری بیماری ها به ویژه بیماری های غیرواگیر مانند دیابت و فشار خون و سرطان های شایع منطقه ای باید در راس برنامه های شرایط تحریمی باشد. بیمه ها بهتر است به جای صرف هزینه های گزاف برای بیماران در مراحل نهایی توجه مفرطی به پیشگیری و بیماری یابی در مراحل اولیه بیماری ها داشته باشند.
پنجم: هرچه سریع تر پروژه پرونده سلامت الکترونیک به اتمام برسد و نظام پزشک خانواده و ارجاع کیفی در دستور کار قرار بگیرد. هم زمان با این کار فرهنگ سازی درباره نحوه مراجعه مردم به نظام سلامت به عنوان بیمار باید در راس برنامه ها باشد. هزینه مراجعات تخصصی بدون رعایت نظام ارجاع باید آن قدر بالا باشد تا از مراجعات بی مورد پرهیز شود. همچنین کیفی سازی پزشکان خانواده برای یک نظام ارجاع موفق الزامی است. گسترده کردن تخصص پزشک خانواده در این شرایط می تواند راهگشا باشد، هرچند قطعا منافع گروهی متنفذ با این کار به خطر خواهد افتاد. همچنین نسخه پزشکی الکترونیک باید در اسرع وقت به سیستم سلامت وارد شود تا به کاهش هزینه ها و خطاهای پزشکی بینجامد.
ششم: در حوزه درمان باید تکلیف مبحث اخلاقی «بیهودگی» حل شود. بیهودگی به معنی اقدامی تشخیصی، درمانی یا بازتوانی است که براساس مطالعات قبلی آماری و علم پزشکی هیچ نتیجه درخوری برای بیمار نخواهد داشت. بخش زیادی از هزینه های درمان ما صرف موارد بیهوده می شود؛ برای مثال بسیاری از تخت های ICU صرف بیمارانی می شوند که هیچ پیش آگهی امیدوارکننده ای از نظر علم پزشکی برای ادامه حیات مناسب و درخور شان انسان ندارند. در این زمینه می توان به کمک اجتهاد پویا و استفتا از مرجعیت شیعه بخش زیادی از مشکلات را حل کرد. همچنین مراکز حد واسط بازتوانی که مراقبت از بیماران این چنینی را بر عهده دارند، می توانند راهکاری برای صرفه جویی در منابع بیمه دولتی قلمداد شود.
هفتم: اولویت بندی و تخصیص منابع یکی دیگر از جنبه های اخلاقی است که باید به آن توجه شود.
از منظر مدیریت سلامت در تخصیص صحیح منابع، چالش های جدی وجود دارد. نبود توازن در تخصیص منابع در مناطق گوناگون و نبود توازن در توزیع نیروی انسانی متخصص و مرکزگرایی بیش از حد در نظام سلامت که در فرهنگ عامه نیز رسوخ کرده است، هزینه زیادی برای نظام سلامت دارد. سوداگری، رانت و انحصارطلبی در زمینه دارو و تجهیزات پزشکی نیز اجازه تخصیص صحیح منابع و اولویت دادن به تجهیزات حیاتی تر را به ما نمی دهد. در هر بخش باید کمبودها و اولویت ها در اسرع وقت مشخص شوند تا کمک های دولتی در مسیر درست هدایت شود. محل مصرف ارز دولتی و همخوانی با اولویت ها و کمبودها نیز باید با شفافیت کامل در دسترس همگان قرار بگیرد.
هشتم: دیپلماسی سلامت؟ چراکه نه؛ ما نیازمند همکاری های بین المللی برای تامین مواد اولیه و تجهیزات مورد نیاز در حیطه سلامت هستیم. می توان از ظرفیت های جدید مانند اینستکس به شکلی صحیح برای همکاری های بین المللی در حوزه سلامت بهره برد. باید بر مشکلات ریشه ای تر موثر بر سلامت نیز در چانه زنی های خود تاکید کنیم؛ برای مثال تحریم خودرو به معنی دست نیافتن به تکنولوژی روز و مصرف بیشتر سوخت های فسیلی با کیفیت پایین و متعاقب آن آلودگی بیشتر هواست که مستقیم بر حوزه سلامت تاثیر می گذارد. یا تحریم عقد قرارداد با شرکت هایی که در زمینه انرژی پاک فعالیت می کنند می تواند موجب آسیب جدی به سلامت مردم شود. کلیدواژه «تروریسم اقتصادی» که مورد تاکید وزیر امور خارجه نیز بوده است، از این نگاه نشئت می گیرد. چند درصد از مدیران سلامت ما توانایی برقراری ارتباط با دنیا را دارند؟ چند درصد از آنها توانایی دارند به زبان های رایج دنیا شرایط پیش آمد ه ناشی از تحریم و اثرات آن بر سلامت میلیون ها نفر را برای رسانه های جهان شرح دهند؟ سلامت حلقه مفقوده دیپلماسی ماست.
در انتها باید به این نکته اذعان کرد که در هر شرایطی، چه در بهار برجام یا برگ ریزان تحریم، شفافیت، مدیریت صحیح (و باز تاکید می کنم مدیریت صحیح) و صرفه جویی در منابع است که می تواند به چابک سازی نظام سلامت بینجامد و خدمت رسانی دائمی به آحاد مردم را به بهترین شکل میسر کند.
                