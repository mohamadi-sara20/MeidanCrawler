سه‌شنبه ۱۱ تیر ۱۳۹۸
-----------------------------------------
عرض حال
-----------------------------------------
راه سوم مقابله با جنگ
-----------------------------------------

                    سیاست اعمال فشار حداکثری دونالد ترامپ که هدف اعلامی آن آوردن ایران پای میز مذاکره است، با وجود بعضی بالا و پایین شدن ها و پیشروی ها و عقب نشینی های تاکتیکی همچنان راه خود را می رود. درباره فرجام سیاست مزبور گمانه زنی ها گوناگون است و درباره اینکه راهبرد ایران برای به شکست کشاندن آن چه باید باشد، اختلاف نظر وجود دارد. برای ورود به این بحث ضروری است که در مرحله نخست مفروضاتی را مطمح نظر قرار دهیم. ازجمله آنکه هدف از اعمال سیاست فشار حداکثری این است که ایران آن چنان تضعیف شود که به مذاکره با آمریکا تحت شرایط موردنظر این کشور تن دردهد و در غیر این صورت، آمریکا به راحتی بتواند با ایران ضعیف شده با داغ و درفش سخن بگوید و این کشور را با حمله نظامی مقهور اراده خود کند. اعمال سیاست مزبور با این مفروض، تهران را به کنج دیوار می برد و به این ترتیب، راه برون رفت را بر آن می بندد و ناچارش می کند تا از بین دو گزینه فاقد ترجیح بلامرجح آن ضرب المثل معروف، یکی را، مثلا پرت شدن از گردنه، را برگزیند.تاآنجا که به مفروض پیش گفته مربوط می شود، هرچند به راحتی نمی توان میزان وزانت آن را دقیق اندازه گیری کرد اما شوربختانه شواهد و قرائن متعدد و گوناگون، صحت کلی آن را تایید می کنند. از این رو باید بر مبنای این مفروض راستی آزمایی شده راهبرد مناسب را برای مقابله با هجمه آچمزکننده ای که کشور دست به گریبان آن شده است، تدبیر کرد و نسخه ای معالج پیچید. درباره چیستی تدبیر موردنظر هم نظرات گوناگون است؛ چراکه خوانش ها گوناگون است. از دو دسته خوانش کاملا متمایز موجود یکی را اعتقاد بر این است که گذشت زمان به نفع آمریکا رقم می خورد، دیگری را نه تنها چنین نظری نیست بلکه شمارش معکوس می کند تا دوره ریاست جمهوری ترامپ به سر رسد و آن گاه اوضاع در چرخشی 180درجه ای بر وفق مراد ایران رقم بخورد و به این ترتیب کشور از خطرناک ترین پیچی که کیان آن را تهدید می کند، عبور کند. راهکار رویکرد اخیر ناظر بر درپیش گرفتن سیاست «صبر کن و ببین» (wait and see) یا نسخه بومی شده آن، «صبر انقلابی» است. اما راهکار رویکرد نخست به کلی متفاوت است و صبر در آن جایی ندارد. 
این راهکار در راستای تئوریزه کردن رویکرد خود، از بازی جوجه (chicken game) یا همان مدل نبرد بین دو بازیگر در تئوری بازی (game theory) الهام گرفته و با شبیه سازی آن، به این نتیجه رسیده است که ایران باید در مقابله با آمریکا در جنگ نابرابر کنونی از تاکتیک جنگی ضربه نخست (first strike) استفاده کند. بدون آنکه بخواهیم وارد جزئیات بحث به ویژه استدلالات و توجیهات دو رویکرد متنافر پیش گفته بشویم که از حوصله این مقال خارج است، به دو ایراد اساسی که هرکدام از آن دو، یکی از این دو ایراد را دارد، اشاره می کنیم.تا آنجا که به صبرپیشگی مربوط می شود، گیرم تا یک سال و نیم دیگر هم حوصله به خرج دادیم، آیا تضمینی وجود دارد که ترامپ برای چهار سال دیگر انتخاب نشود؟ این پرسش وقتی جدی تر می شود که شواهد و قرائن حکایت از این می کنند که او درحال حاضر دارای بالاترین میزان رای آوری است و طبعا برای انتخاب مجدد شانس بالایی دارد. اما تا آنجا که به پیش دستی در زدن نخستین ضربه نظامی به آمریکا مربوط می شود، تجربه تلخ و خانمان سوز ژاپنی ها را یادآور می شویم که فشار تحریم های فلج کننده 16 ماهه آمریکا علیه آنها در جریان جنگ جهانی دوم، آن کشور را به حملات هوایی به پرل هاربر واداشت و همین محرک و انگیزه ای شد تا آمریکا در اقدامی تلافی جویانه خاک ژاپن را آماج حملات سهمگین خود قرار دهد و جنگ را به سمت و سویی سوق دهد که آخر شاهنامه را همه می دانیم. توجیه طرفداران ضرورت پیش دستی در حمله نظامی به آمریکا این است که ما تا بر اثر تحریم ها به طور کامل تحلیل نرفته ایم و توان لجستیکی و اقتصادی جنگیدن را از دست نداده ایم، باید ابتکار عمل راه اندازی جنگ بعد از به بار نشستن تحریم ها را از ترامپ بگیریم و توپ را به زمین او برگردانیم و درس عبرتی به او بدهیم که نتواند در روز روشن و به راحتی آب خوردن، میثاقی را که ثمره سال ها تلاش نفس گیر دیپلماسی است، بشکند و آنگاه در جایگاه طلبکار هم بنشیند.
این جماعت همچنین معتقد است که واردشدن ضربه نظامی به ترامپ آن هم در آستانه ورود او به مبارزات انتخاباتی، او را در موضع ضعف قرار می دهد و از میزان آرای او به شدت می کاهد؛ در حالی که اگر ترامپ برای چهار سال بعد هم انتخاب شود؛ چون شخصا دیگر نیازی به صندوق رای ندارد، رفتاری خشن و بی محابا در برخورد با ایران پیش می گیرد؛ به طوری که ممکن است در چهار سال دوم که دوره ای نسبتا بلندمدت است، طاقت ایران طاق شود و در آن موقع جنگی راه بیفتد که برای کشورمان زمان آن سوخته و توفیق در آن تقریبا محال است.
درباره این موضوع که کدام یک از دو خوانش مذکور راه صواب به نظر می رسد و ما را به سر منزل مقصود می رساند، هیچ کس توان اظهارنظر صائب ندارد؛ هرچند که البته مردوددانستن هر دو به مراتب آسان تر به نظر می رسد؛ اما این به معنای پاسخی که ما در این یادداشت به دنبال آن هستیم، نیست. واقعا چه راهکار و رویکرد و راهبردی متضمن منافع ملی ما است. شاید در اینجا بیشتر لازم باشد که صورت مسئله را بهتر ببینیم و بیشتر به عمق آن برویم و به ژرفای خط و ربط گزاره های آن پی ببریم. در این سیر مطالعاتی باید متغیرها و نوع آنها را به درستی بشناسیم و ضریب نفوذ و میزان مشارکت هرکدام از آنها را حساب کنیم. اینجا حوزه علوم دقیقه نیست که وسایل آزمایشگاهی یا هدف بررسی آزمایشگاهی دروغ بگویند؛ در حالی که در رشته های علوم انسانی قهرمان داستان آدم ابوالبشر است که ابتدا باید با لطایف الحیل راستی آزمایی پیشه کنید تا صحیح را از سقیم و سره را از ناسره تشخیص بدهید. اینجا شما با رئیس جمهوری طرف هستید که اگرچه قبلا سیاست ورزی نکرده است؛ اما شومن گری کرده است. تاجرپیشه و تاجرزاده است. به فوت و فن کوزه گری روابط عمومی (PR) اشراف دارد و آنها را به کار می برد و به قولی دیگران را سر کار می گذارد. باید از خطوط سفید به نوشته ها پی برد و با شناختی هرچه تمام تر از نظام سلسله مراتب قدرت و پشت پرده آن، تصویری نسبتا روشن از سیاست واقعی به دست آورد. اگر از به خطا رفتن در داوری های مان در امان باشیم، می توانیم بگوییم که برخلاف اعلام آمادگی هیئت حاکمه کنونی آمریکا برای مذاکره که همچنان تکرار می شود، بخش قدرتمند و متصلبی در آمریکا که افراط گری بند ناف ترکیب ناپیوستنی آن است، خواهان جنگ با ایران است. ایران نمی تواند اینها را از خواسته خود دور بدارد و آنها را به صبوری دعوت کند. از طرف دیگر ایران هم نباید در زمین آنها بازی کند و تسلیم جنگ افروزی آنها شود. این در حالی است که در نامعادله موجود این مردم ایران هستند که آسیب می بینند و با پوست و گوشت و خون، طعم تلخ بی عدالتی و ناداری را می چشند.
ما اگرچه دست مان چندان باز نیست و اهرم های زیادی در اختیار نداریم؛ اما ناباورانه حربه ای در اختیار داریم که استفاده از آن نه مانند سلاح کشتار جمعی آغشته به خون است و نه مانند تحریم، انسان های مظلوم و دردمند را قربانی می گیرد. این سلاح، دیپلماسی است که می توان هر دو وجه آشکار و پنهان آن را مانند نیروی پیشران (driving force) به خدمت گرفت. اینک دیپلماسی دارد برجام را از حالت اغما خارج می کند. هنوز از زمانی که ایران خبر کاهش تعهدات برجامی خود را به اروپایی ها اعلام کرد، دو ماه نمی گذرد. 
اروپا ابتدا گردو خاک راه انداخت؛ اما طولی نکشیده به این نتیجه رسید که مطالبات ایران هم متناسب است و هم با نص برجام کاملا تطابق دارد و از این رو عجالتا در حد راه اندازی اولیه اینستکس راه آمده است. پهپاد آمریکا با وجود فضاسازی های آمریکا، در آسمان حوزه حریم دریایی ایران ساقط شده است. این به ایران امکان می دهد که علیه آمریکا در مجامع بین المللی و قبل از هرجا، شورای امنیت سازمان ملل اقامه دعوا کند.  دیپلماسی به ما امکان می دهد که از آمریکا درخواست غرامت کنیم. آمریکا یک جانبه از برجام خارج شده و با این پیمان شکنی موجب رساندن ضرر به دیگر کشورهای امضاکننده این قرارداد بین المللی شده و افزون بر آن، با تحمیل تحریم های غیرقانونی علیه ایران به این کشور آسیب های فراوانی رسانده است. تهران با توسل به دیپلماسی می تواند راه مذاکره، حتی با آمریکا را در پیش بگیرد. ایران در دیپلماسی مذاکره دست بالا را دارد؛ چرا که آمریکایی ها نمی توانند برای مذاکره تا آنجا که مربوط به برجام می شود، قائل به هیچ شرطی بشوند. گذاشتن هر مستحدثه ای، حتی نه در شکل شرط؛ بلکه به عنوان درخواست هم نوعی شرط گذاری است! اما اگر ما بگوییم آمریکا باید به برجام برگردد، امر مستحدثه و در نتیجه، شرط نیست؛ زیرا تحصیل دوباره آن چیزی است که قبلا (قبل از خروج آمریکا از برجام) حاصل بوده و آمریکا آن را ناحاصل کرده است. دیپلماسی حکم می کند که نه فقط نگذاریم آمریکا علیه کشور ما اجماع سازی کند؛ بلکه ما علیه آمریکا دست به چنین کاری بزنیم و اگر هم از پس اجماع سازی برنمی آییم، دست کم دست به ائتلاف سازی بزنیم. دیپلماسی ایجاب می کند که در راستای تحقق مورد اخیر و به منظور تنویر افکار عمومی جهانی فراخوان، نه به جنگ و آری به صلح بدهیم (عرض حال با عنوان «فراخوان رایزنی برای صلح»، روزنامه شرق، 9 تیر 98). دیپلماسی حکم می کند وقتی وزیر خارجه امارات مثبت اندیشی می کند و بار مسئولیت حمله به نفت کش ها در دریای عمان را از روی دوش ایران بر می دارد، فارغ از نقارها و حتی خصومت های موجود و اینکه پهپاد سرنگون شده از امارات بلند شده است و... پیام او را بگیریم و سیگنال دریافت به او بدهیم.کلام آخر آنکه دیپلماسی نه هدف است و نه تنها وسیله! دیپلماسی وسیله ارتباط موثر با دنیای بیرون است که در قالب گونه های مختلفی به منصه ظهور می رسد و در حد مقدور شر جنگ را از سر مردم صلح دوست جهان، همان انسان های با وجدان بیدار، دور می کند. با وجوداین، این گوهر ناب به هیچ وجه ذره ای از نقش برجسته تاب آوری پدافند غیرعامل نمی کاهد و بدیلی حتی اندک برای آن به حساب نمی آید. دیپلماسی در امتداد تاب آوری سپهر اقتصاد و سیاست داخلی قرار می گیرد. یادداشت دیگری می باید که به این مهم بپردازد.
                