دو‌شنبه ۱۳ خرداد ۱۳۹۸
-----------------------------------------
سرمقاله
-----------------------------------------
در باب اهمیت سفر «آبه»
-----------------------------------------

                    این روزها رفت وآمد غیرمستقیم در مسیر تهران و واشنگتن قوی تر و سازمان یافته تر از گذشته در جریان است. وساطت ها از سوی کشورهای مختلف از قطر، عمان و عراق تا شرقی ترین نقطه جهان، ژاپن برای تنش زدایی میان ایران و آمریکا شتاب گرفته است. بعد از سفر عبدالمهدی به ایران و متعاقبا سفرش به نیویورک که در تلاش برای مدیریت بحران میان ایران و آمریکا و خارج کردن مسیر تنش دو کشور بود، صحبت از سفر قریب الوقوع شینزو آبه، نخست وزیر ژاپن، به تهران است.
در پی سفر سه روزه ترامپ و یارانش به توکیو و رایزنی با مقامات این کشور برای حل تنش میان ایران و آمریکا، به نظر می رسد نخست وزیر ژاپن با دست پر و شاید حامل پیام های مهمی به تهران می آید. در اهمیت این سفر همین بس که در گذر تاریخ و دست کم در نیم قرن اخیر، ژاپن کنشگری بین المللی خاصی نداشته و کمتر در کشاکش های دیپلماتیک حضور داشته است. امروز رهبران این کشور بر این باورند که منافع ملی ژاپن و امنیت نظام جهانی ایجاب می کند نقشی جدی تر و فعال تر در صحنه بین المللی ایفا کنند؛ به و یژه اینکه توکیو حسن روابط بالایی هم با ایران و هم با آمریکا دارد. حساسیت ژاپنی ها وقتی به مدیریت منازعه ایران و آمریکا بیشتر شد که از نزدیک نشانه های افزایش تنش و به تبع آن احتمال رویارویی نظامی میان ایران و آمریکا را ملاحظه کردند. 
حضور ناو لینکلن و بمب افکن « B52» این باور را در هیئت حاکمه ژاپن ایجاد کرده که منطقه خاورمیانه بیش از هر دوره تاریخی دیگری در نزاع بزرگ نظامی قرار دارد. ژاپنی ها نیک می دانند که عواقب و پیامد هرگونه منازعه احتمالی میان ایران و آمریکا چه میزان مخرب و ویرانگر خواهد بود. ژاپنی ها تجربه جنگ بین الملل دوم را دارند؛ در این جنگ امپراتوری ژاپن تنها زمانی تسلیم متفقین شد که با حمله مهیب و نابودگر هسته ای مواجه شد. برای همین این دیدگاه مطرح است که منازعه ایران و آمریکا با توجه به حضور اسرائیل، کش دار و فرسایشی خواهد بود و از سوی دیگر احتمال به کارگرفته شدن سلاح های ویرانگر هسته ای وجود دارد. وقوع چنین جنگی برای ژاپن مساوی با ازدست رفتن منافع سرشار اقتصادی هم از جهت واردات و هم صادرات است. توکیو واردکننده انرژی از منطقه خاورمیانه است و از سوی دیگر صادرکننده انواع کالاهای صنعتی و الکترونیکی به منطقه است. ژاپن مایل نیست چنین بازار بزرگ و مهمی را از دست بدهد و طبیعی است که ایران سهم عمده بازار را در منطقه دارد. دولت ژاپن مخالف سیاست های تحریم نفتی آمریکا علیه ایران است. از نگاه ژاپنی ها خاصیت اقتصاد به تنوعش است. ایران کشور بزرگ نفتی است و ژاپن نمی خواهد صرفا به نفت اعراب متکی باشد. ایمنی تجارت در وجود بازار های متنوع و کار مستمر و فعال با این بازارهاست. حذف هرگونه منبع ورودی انرژی ریسک است و به تبع آن قیمت دگرگون می شود. با عطف به همه این واقعیت ها نخست وزیر ژاپن به خاطر منافع ملی کشور خودش هم که شده با سفر به تهران دنبال جلب نظر بیشتر دولتمردان ایرانی به کاهش تنش با آمریکاست، زیرا منازعه منافع همه بازیگران را به خطر می اندازد. البته باید گفت هرچند دولت ایران اعلام کرده است رویکردی صلح طلبانه دارد و از این جهت جای نگرانی از آغاز منازعه از سوی ایران نیست؛ اما آبه به نوعی با انجام سفر به دنبال اعتمادسازی بیشتر برای حراست از صلح و امنیت جهانی و تداوم تجارت حیاتی بین المللی است.
                