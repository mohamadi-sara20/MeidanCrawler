سه‌شنبه ۱۰ اردیبهشت ۱۳۹۸
-----------------------------------------
یادداشت
-----------------------------------------
مردم، دولت و 6 دهه تداخل اراضی
-----------------------------------------

                    بیش از 60 سال پیش و در میانه سال های دهه 40 شمسی، با تصویب و اجرائی شدن دو قانون اصلاحات ارضی و ملی شدن جنگل ها، مسئله مدیریت زمین در ایران تحولاتی اساسی را به خود دید که از آن زمان تاکنون، مباحث مرتبط با مالکیت و بهره برداری از زمین در کشور همواره متاثر از این دو قانون مهم بوده و مانده است.قانون اصلاحات ارضی به نوعی مبنایی برای تعیین تکلیف سطحی میلیونی از اراضی کشاورزی کشور شد و قانون ملی شدن جنگل ها نیز قرار بود تکلیف حدود و ثغور اراضی منابع ملی را اعم از جنگل، مرتع و بیابان مشخص کند. اگرچه تصویب این دو قانون تا حدود زیادی تکلیف مالکیت بخش مردمی و ملی اراضی کشور را مشخص کرد، اما فقدان حدنگاری و تعیین نشدن حدود مرزهای اراضی کشاورزان و اراضی ملی و برخی اشتباهات در تطبیق نقشه ها و عکس های هوایی روی زمین در آن زمان، باعث شده با وجود گذشت بیش از 60 سال، تداخلات و هم پوشانی های ناشی از اجرای ناهماهنگ و غیردقیق این دو قانون بر اراضی، به یکی از چالش های جدی بین دولت و مردم و مسئله عمده مالکیت زمین در کشور تبدیل شود. این چالش تاریخی و تاخیر طولانی در حل موضوع، با گذشت بیش از شش دهه و با وجود به کاربستن سازوکارهای گوناگون و تدوین قوانین و مقرراتی، تا حد زیادی لاینحل باقی مانده است و از یک سو، مبنای حجم وسیعی از اختلافات حقوقی و انباشت هزاران جلد پرونده در محاکم قضائی و دستگاه های دولتی شده و از سوی دیگر به انحای مختلف بهانه به دست سودجویان و زمین خواران برای تصرف و تجاوز به عرصه های ملی به بهانه وجود تداخل داده است. در خلال این چند دهه، گروهی با بهره گیری از تداخلات و اختلاف های حل نشده و هزارتوی پیچیده نظام قضائی و اجرائی کشور، سطوح درخور توجهی را تصرف کرده و با تجاوز و تغییر کاربری های برگشت ناپذیر، به ویژه در مجاورت شهرها و مناطق برخوردار، در روند توسعه پایدار اختلال ایجاد کرده اند. در این میان، بسیارند روستاییان و کشاورزانی که سال هاست به لحاظ تاریخی و عرفی، نسل در نسل روی تکه زمینی چسبیده به اراضی ملی که به گمان قانون ملی شدن جنگل ها، مستثنیات کشاورزان نامیده می شود، کشت و زرع می کنند یا باغ و بری ایجاد کرده اند و به سهم و وسع خود در تامین معاش خانواده و تولید ملی نقش آفرین بوده اند. این کشاورزان در عین حال در قالب همزیستی مسالمت آمیز، به گونه ای نانوشته و به عنوان بخشی از جامعه محلی، از عرصه های طبیعی مجاور خود نیز صیانت کرده و به گواهی دهه ها زندگی، حیات خود را در گرو حیات جنگل کنار خود دیده و دانسته اند. 
تداخلات و هم پوشانی های ناشی از موازی کاری ها و چگونگی اجرای دو قانون گفته شده و بعضی قوانین دیگر، باعث شده است در سراسر کشور، سرنوشت مالکیت هزاران هکتار زمینی که کشاورزان سال هاست روی آن کار می کنند و نیز تکلیف مالکیت برخی عرصه های ملی در فضایی سرگردان خاک بخورد و مردم از یک سو و منابع طبیعی از سوی دیگر، خود را مالک عرصه تداخلی بدانند. فضایی که سایه ای از ابهام بر انگیزه و تلاش سبز این دسته از کشاورزان افکنده و برای مسن ترهای آنان که ناگزیر به انتقال منبع معیشت به نسل آتی و فرزندان خود هستند، غباری از نگرانی نیز ایجاد کرده است. اگرچه تا قبل از سال 1394 با ایجاد کمیسیون ماده واحده قانون تعیین تکلیف اراضی اختلافی، تصویب ماده 9 قانون افزایش بهره وری بخش کشاورزی و منابع طبیعی و دستورالعمل های ابلاغی وزرای سابق و کنونی جهاد کشاورزی، انتظار می رفت به نوعی چالش مردم و دولت بر سر اراضی تداخلی حل وفصل شود، اما اختلاف ها و شکایت ها همچنان به قوت خود باقی ماند. تا اینکه به درستی این معضل به عنوان یکی از موانع جدی تولید کشاورزی مطرح و ماده 54 قانون رفع موانع تولید مصوب سال 1394 به حل این مهم اختصاص یافت و کمیسیون های رفع تداخلات اراضی استان ها، متولی حل وفصل این گونه تداخلات به استناد رجوع به سوابق و نقشه های تجمیعی و عکس های هوایی و دیگر مدارک موجود شدند.درهرحال واقعیت این است که در این وانفسای تنش های اقتصادی ناشی از کاهش ارزش پول ملی و سایر مشکلات معیشتی و اقتصادی، این تداخلات و بلاتکلیفی نسبتا گسترده، مزید بر علت افزایش نگرانی بخش درخور توجهی از کشاورزان خرده پا و روستاییان خرده مالک شده و ضرورت فوریت دادن به حل این گره کور، بیش از پیش به چشم می خورد. گرهی که اگر نادیده گرفته شود، در هر بزنگاهی ازجمله در دیالوگ های عمومی می تواند منجر به بروز جدال های کلامی و چه بسا تنش های اجتماعی شود که البته به سهولت می توانست از آن پیشگیری کرد.
با عنایت به اهمیت و فوریت موضوع، انتظار می رود در راستای تسریع کار، برخی اصلاحات در چگونگی فعالیت و حتی ترکیب کمیسیون و دیگر سازوکارهای موجود و اختیارات اعضا انجام شود و عوامل تصمیم گیر این طرح تا تعیین تکلیف آخرین پلاک تداخلی، تمام قد ورود کرده و فعال تر شوند. البته برای اجتناب از هرگونه سوءاستفاده یا سوءبرداشت از کارکرد کمیسیون ها، می توان بازبینی رای نهایی کمیسیون های استانی از سوی کارگروه مرکزی را به عنوان مرجع عالی کشوری لحاظ کرد. 
 در شرایطی که مدیریت بخش کشاورزی با انبوهی از چالش ها در توسعه پایدار تولید، تنظیم بازار و... و به خصوص در این مقطع رهایی از وابستگی به درآمد نفت روبه رو است، گره گشایی از بلاتکلیفی تداخلات برخی از مستثنیات کشاورزان و اراضی ملی امکان بیشتری را برای پرداختن به اولویت های دیگر فراهم می کند. البته انتظار می رود مجموعه دستگاه های اجرائی و نظارتی با جدا کردن عرصه های تداخلی واقعی از عرصه های تصرفی و مورد تجاوز رانت خواران، جلوی سوءاستفاده از این ظرفیت قانونی را نیز به خوبی سد کنند. نکته آخر اینکه تردیدی نیست راه دستیابی به حفاظت حداکثری عرصه های منابع طبیعی و محیط زیستی و احقاق حقوق مردم، از  توانمندسازی، هم افزایی و جلب مشارکت جوامع محلی و تشکل های زیست محیطی می گذرد و لاغیر.
                