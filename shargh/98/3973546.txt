چهار‌شنبه ۱ آبان ۱۳۹۸
-----------------------------------------
یادداشت
-----------------------------------------
فقر یا فقیر؟
-----------------------------------------

                    جایزه نوبل اقتصاد را امسال به دو اقتصاددان به نام های آبهیجیت بنرجی و استردوفلو برای نوشتن کتاب اقتصاد فقیر اهدا کردند. در این کتاب متذکر شده اند «فقط داشتن ادعا و دغدغه عدالت اجتماعی به بهبود زندگی انسان های تهیدست نمی انجامد؛ حتی اگر ادعا کنندگان و دغدغه داران، صداقت و وارستگی کامل و قوی ترین، ایدئال ترین و دردمندانه ترین پشتوانه های اعتقادی و فکری را داشته باشند».می توان گفت به جز برخی نحله های فکری مانند کاست های هندی که فقر و فقیر را امری ذاتی و تناسخی می پندارند، مکاتب اقتصادی یا ادیان یا ایدئولوژی های دست ساخته همگی ادعای فقرزدایی دارند؛ اما در طراحی راه موفقیت تفاوت نظر دارند و طبیعی است که پیروان هیچ کدام تاکنون موفق به فقرزدایی نشده اند.لیبرال ها و نئولیبرال ها رفع فقر را گذر از دوران آزادی اقتصادی و تجمع ثروت و در نهایت بهره برداری فقر از این تجمع ثروت می دانند و سوسیالیست ها راه را در تساوی برخورداری افراد از ثروت مجتمع در اختیار دولت ها (از نظر مارکسیسم، پرولتاریا) برمی شمرند و ایدئولوژی های مختلف هریک راهی از جمله خیرات  پیشنهاد می کنند.برداشت از فقر و فقیر در اندیشه های مختلف متفاوت است و گاه یکی را حاصل آن دیگری به شمار می آورند و بالعکس و صد البته مصداق فقر و فقیر در جوامع مختلف متفاوت است و از یک جامعه به جامعه دیگر متفاوت؛ برای مثال کودک ناداری که در یک شهر بزرگ مانند تهران به دنبال جمع آوری زباله است و از حاصل آن ارتزاق می کند و در نظر عموم جامعه ما مصداق فقیر محسوب می شود، با آن روستایی هندی که به دلایل مذهبی و اعتقاد به تناسخ اصلا به دنبال رفع فقر خود نیست، کاملا متفاوت است و در تعریف های نوین فقیر خوانده نمی شود، زیرا با آگاهی به دنبال فقرزدایی خود است. در بخشی از ادبیات فقر، آگاهی بخشی به افراد فقیر و اینکه آنان به وضع خود آگاه شوند و به دنبال فقرزدایی از خود باشند، بسیار بااهمیت خوانده شده است. در اینجا معتقدند فقر بیشتر از آنکه جنبه مادی داشته باشد باید از نظر فرهنگی به آن نگریسته شود. چنین است که مکاتب و نحله های مختلف نظرهای متفاوتی ارائه می دهند و البته از سوی برخی مجامع بین المللی کوشش هایی در زمینه فقر صورت گرفته که برخی موثر و برخی بی اثر بوده است و این طبعا بیشتر به این دلیل بوده که در مکان های مختلف احیانا الگوهای واحدی برای فقرزدایی در نظر گرفته شده است. اهدای جایزه نوبل به این دو اقتصاددان به خاطر کتاب اقتصاد فقیر بهانه ای شد که بار دیگر نگاهی به مسئله فقر و فقیر در کشورمان بیندازیم. هرچند ممکن است مطالعات آنان با ماهیت فقر و فقیر و راه های ارائه شده با نیازهای ما متفاوت باشد اما حداقل به مقاطعی از آن می توان دقت و آن را رعایت کرد.بی تردید جمهوری اسلامی در 40 سال اخیر به توفیقات بزرگی نائل شده و هرگز انکارشدنی نیست و طرح موضوع فقرزدایی در کشور نباید دستاویزی برای انکار توفیقات باشد؛ اما موضوع فقرزدایی از شعارهای اصلی انقلاب اسلامی بوده است که باید با روشن بینی و به صورتی منصفانه به آن پرداخت تا ببینیم چه چیز باعث شده فقرزدایی در ایران مانند بسیاری از کشورها توفیق نیابد.
قبل از آنکه به فقرزدایی از افراد و آحاد جامعه بپردازیم، ابتدا باید به کلیت کشور نگاه کنیم و ببینیم آیا کشوری فقیر هستیم یا غنی، زیرا بسیاری از کشورها خودبه خود و بالقوه زمینه رشد ندارند و تلاش ها در آن به سادگی به ثمر نمی نشیند؛ مانند بنگلادش با جمعیت 200 میلیونی و فقر عمومی، هرچند در این کشور نیز امکانات بالقوه رشد را می توان یافت. ایران با دوهزارو 500 کیلومتر ساحل دریایی، دشت های حاصل خیز، آفتاب تابان، معادن نفت، گاز، فلزات و غیرفلزات، آب و هوای چهارفصل، جنگل های البته نه چندان وسیع، آثار تاریخی و فرهنگی فراوان و صد البته برخورداری از یک مکتب نجات بخش به نام اسلام کشوری غنی به حساب می آید که در نگاه اول می تواند فقر را ریشه کن کند، زیرا وقتی کشوری مانند هلند با سرزمینی که مساحت آن تقریبا اندازه گیلان و مازندران است، سالانه 80 میلیارد دلار محصولات کشاورزی صادر می کند، چگونه ما نتوانیم؟
ایران غنی و ثروتمند در سال های گذشته، خود به سوی فقر گام برداشته است زیرا با تعدی به منابع ثروت خداداد و مصرف و تبدیل آنها به غذای مردم، کالای مصرفی و کالای به تعریف بادوام مانند اتومبیل، لوازم منزل و... منابع ثروت را به نفع مظاهر زندگی تضعیف کرده و علاوه بر آن برای جلوگیری از آلودگی زمین ها، ازبین رفتن جنگل ها، نشست دشت ها و تخریب آب رودخانه ها تلاشی نکرده است پس می توان گفت ایران بالقوه ثروتمند از امکانات خود کاسته و ثروت خود را تضعیف کرده اما با همه اینها همچنان آن قدر ثروتمند است که بتواند هم روند تضعیف به سمت فقر رفتن خود را متوقف کند و هم قادر به فقرزدایی از مردم خود باشد.
به نظر می رسد ارابه فقر از فقرزدایی سریع تر می راند. هم فقرای دیروز که اندکی جان گرفته بودند به عقب بازگشته اند و هم گروه جدیدی به لیست فقرا وارد شده اند. مسئله فقرزدایی که گاه به معرکه نمایش هم دچار شده؛ معرکه ای که از پس آن تمسخر و نادانی و گاه تنبلی و عدم تحرک حاصل می شود، مانند یارانه های نقدی و مستقیمی که به همه مردم داده اند. عجیب اینجاست که به پولداران غیرنیازمند که باید سهم بالایی در فقرزدایی داشته باشند همان مقدار یارانه داده شده که به فقرا و تهیدستان و این واقعا یک اجحاف بزرگ بود و متاسفانه دولت یازدهم و دوازدهم هم به این امر توجه لازم را نداشت. همچنان این پول را به غیرنیازمندان پرداخت می کند و برای قطع آن به انواع و اقسام استدلال های بی پایه تمسک می جوید و یارانه پنهان مال داران را که ده ها برابر تهیدستان است، همچنان ادامه می دهد.دولت های ایران نوعا سرگردان تئوری های اقتصادی شده اند وجه غالب مورد قبول دولت ها و ایدئال آنها یک نوع لیبرال مسلکی با الگوی غرب مصرفی مرفه و تزریق هر چه بیشتر نقدینگی به جامعه برای بقا و حفظ دولت ها بوده است.متاسفانه فضای اقتصاد کشور و تصمیم گیری های دولتی نه براساس نیازهای جامعه بلکه تحت تاثیر بحث های انتزاعی در باب مکتب های اقتصادی و جدال های کلامی در باب نقش نهادهای دولتی و جایگاه بازار و دعوای بی پایان تقدم آزادی بر عدالت یا برعکس بوده و کمتر توانسته ملال فرودستانی را که نتوانستن به نبودن آنها منتهی شده است، دریابد.این درست که اقتصاد تحت تاثیر سیاست ها و روابط ایران با خارج و خارج با ایران است اما در همین حال و با تاکید بر واقعیت تحریم ها و توطئه های سیاسی، فرهنگی و اقتصادی، باید گفت مجموعه های تصمیم گیر از بسیاری از راه های مبارزه با فقیرکردن کشور و توانمندکردن فقرا که معمولا هر دو ساکت هستند به نفع برخورداران جامعه شهری که زبان و عملشان قادر به بیان توقعات است، چشم پوشی کرده اند.نمی توان درگیری سیاسی با خارج همراه نوعی مدعی شدن برای خارجیان را همراه سبک زندگی غربی و تبلیغ آن و شعار عدالت همراه با آزادی و وعده های بی شمار برای بهبود معیشت و زندگی بهتر برای مردم را در یک جا جمع کرد و به نام آزادی اقتصادی مردم، دست توانمندان برای سود هر چه بیشتر را باز گذاشت و در عین حال برای مستضعفان سینه به تنور چسباند و شعار وا مستضعفان و وا فقرا فریاد کرد و تازه آنچه را هم در این راه به انجام می رسانند با صرف ثروت خداداد انجام و پشتوانه ها را تهی می کنند.برخی استدلال می کنند ما با استکبار جهانی و توطئه های بی پایان آنها روبه رو هستیم پس نمی توانیم در داخل برنامه های اصولی را اجرا کنیم؛ نتیجه این استدلال آن می شود که به تدریج کشور تهی شده و علاوه بر افزایش فقرا، خود کشور فقیر می شود و آن گاه توان ادامه مبارزه را از دست می دهد.بارها گفته شده کشور درگیر جنگ اقتصادی است. در همان حال سخنرانان مختلف ازجمله ائمه جمعه و حتی دولت وعده معیشت بهتر و سفره پررونق تر و آینده اقتصادی بهتر را به مردم می دهند و اگر هم احیانا برنامه ای برای صرفه جویی و حرکات اصولی در زمان بحران نوشته شود با اندکی گشایش ارزی و مالی بلافاصله سمت وسوی کار به اقدامات ظاهرا رفاهی و اصولا انبساطی تغییر پیدا می کند. متفکران و اقتصاددانان و روشنفکران هم که اظهارنظر می کنند و تئوری های خود را مطرح می کنند، نسبت به پیامد آنها اصلا اظهارنظر نمی کنند و از تبعات برنامه های خود می گذرند، زیرا نمی خواهند این تبعات که لزوما با درآمدهای روز مردم مغایرت دارد، روشن شود.
 به گمان این نویسنده می توان در عین مبارزه با استکبار برنامه ای در جهت حفظ کشور و جلوگیری از فقر سرزمین ایران و درعین حال زدودن فقر مردم فقیر تدوین کرد و طبیعی است همان طورکه گفته شد، این برنامه نیز تبعاتی دارد که ممکن است به ظاهر خوشایند نباشد و به هرحال از قاعده مذکور در قرآن کریم که ان مع العسر یسرا، فان مع العسر یسرا پیروی می کند و در درجه نخست باید این را به مردم صراحتا و به درستی بازگو کرد. با توضیحات یادشده دو کار را باید انجام دهیم و آن را به صورت انقلابی و جهادی عمل کرده و تبعات آن را نیز بپذیریم:
1-  توقف فقیرشدن کشور و جبران مافات
2-  فقرزدایی از فقیران و محرومان و مستمندان.
به عنوان یک پیشنهاد و نه با تاکید بر اجزای آن و البته اصرار بر نوع تفکر پیشنهادهای زیر مطرح می شود.
 الف- کنترل سرمایه گذاری روی انرژی مصرفی و محدودکردن مصرف انرژی در داخل هم زمان با ایجاد تسهیلات انرژی برای فقیران و اخذ قیمت واقعی از افراد متعین.
می توان برای مصارف ضروری افراد کم درآمد مثلا در ماه 30 لیتر بنزین به همه با قیمت کم داد و مازاد بر آن را برای مصرف کنندگان بیشتر به قیمت FOB خلیج فارس قیمت گذاری کرد. (تبعات منفی: ممکن است روی قیمت برخی کالاها اثر بگذارد و عده ای ناراضی شوند. تبعات مثبت: فشار روی مصرف بنزین کم می شود و درآمد برای دولت حاصل می شود).
ب- بهای برق و گاز مصرفی برای مصرف کنندگان تا 15 کیلووات برق و صد مترمکعب گاز در ماه به قیمت بسیار پایین و حتی مجانی و مازاد بر آن حسب شیب 75 درصد (تبعات مثبت: مصرف کاسته شده و نیاز به سرمایه گذاری جدید روی نیروگاه ها از بین می رود و درآمد دولت بالا می رود. تبعات منفی: مردم باید صرفه جویی کنند و به جای اتاق های گرم، لباس گرم بپوشند).
ب- تمامی یارانه های نقدی حذف و در حد امکان حسب برآورد کمیته امداد و سازمان بهزیستی بخشی از آن به این دو نهاد اختصاص یابد.
ج- همه شهرها مجهز به سیستم تصفیه فاضلاب و بازآوری زباله شود تا بیش از این طبیعت شهرها (به ویژه شهرهای شمالی و جنوبی) آلوده نشود.
د- برنامه ضربتی برای مدرنیزه کردن کشاورزی و تبدیل روش زراعت قدیمی به جدید صورت گیرد.
ه- برنامه انقلابی برای محدودکردن هرچه بیشتر مصرف آب زیرزمینی به اجرا گذاشته شود.
و- چند قلم از کالاهای اساسی با قیمت ارزان سهمیه بندی و در اختیار مردم قرار گیرد تا حداقل اعاشه مردم تامین باشد.
ه- دولت وظیفه تامین ارز مورد نیاز مردم را دارد. سیاست های افراطی و تفریطی و شعاری مدعیان علوم اقتصادی، باید نفی شود. به همه صنایع و آنانی که واقعا نیاز ارزی برای تولید و خدمات بهینه دارند (نه کسانی مانند آنها که برای تفریح به کشورهای خارجی می روند) به صورت حساب شده ارز با یک قیمت واحد داده شود و طبعا ارز صادرکنندگان را به قیمتی که باعث رشد معقول صادرات شود، نقدا خریداری کند (طبیعی است مقداری از ارز صادراتی در بازار آزاد وارد خواهد شد) دولت نسبت به قیمت ارز آزاد اصلا حساسیت نشان ندهد، زیرا اصل اداره کشور است و نه قیمت ارز آزاد در بازار. سیاست های یکسان سازی ارز به شدت در کشور ما شکست خورده و امکان این امر با توجه به دلایل پایدار متعدد محکوم به شکست است. بنابراین دو نرخ ارز خواهیم داشت؛ ارز با قیمت مشخص برای اداره کشور و ارز آزاد به هر قیمت غیرقابل پیش بینی (برخی خواهند گفت ایجاد فساد می شود. باید گفت فساد شرایط فعلی که ارز به هرحال چندنرخی است و معلوم نیست چه نرخی برای چه کاری بوده به مراتب بیشتر است).
ز- سرمایه گذاری در کشور به شدت مورد حمایت قرار گیرد و به ویژه در سرمایه گذاری خارجی همه نوع تضمین داده شود و برای سرمایه گذاری در نقاط محروم سیستم های تشویقی کافی تدوین شود.
شاید چنین راه حل هایی مورد بحث و گفت وگو قرار گیرد و هریک به دلیلی مردود شناخته شود اما برای آینده بهتر کشور به چنین نگاه هایی نیاز است.
                