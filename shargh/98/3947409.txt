یک‌شنبه ۲۷ مرداد ۱۳۹۸
-----------------------------------------
حرف اول
-----------------------------------------
آرزوی دست یافتنی شادی
-----------------------------------------

                    مناسبت های شادی آفرینی در تقویم ملی و مذهبی ثبت شده است که برخی از آنها، بسیار هم دیرین و درعین حال باعث افتخار هستند. آن رویدادها زمانی آن قدر قدرت داشتند که می شد با شمردن روزها و ساعت ها، انتظار آمدن آنها را کشید؛ اما صریح باید گفت چند وقتی است معادله تغییر کرده! حالا هرکدام آنها مانند عید مبارکی که در همین هفته آمد و رفت، از پی هم در طول سال می آیند و می روند اما کارکرد شادی بخشی آنها، در دل ها آن چنان که باید حس نمی شود. به عبارتی روشن، آن مناسبت ها، دچار یک کندی ناخواسته شده اند. رویدادهای سبز، فرصت های نابی برای خوب زیستن انسان هاست که در شناسنامه هر ملتی ثبت شده؛ اما اینجا که ایران کهن است، رویدادهای زیباتری در سینه دارد اما برخلاف میل باید گفت آن ایام فرخنده، بدون کارکرد فرح انگیزی، در سالگردها، راکد و رها می مانند و مانند یخ های اوج تابستان، در تیغ آفتاب، به سرعت آب می شوند! گویا برای تولید شادی تمام عیار، گرفت و گیر خاصی هست که نمی توان انکارش کرد. قطعا عامل هایی در ارکان جامعه یافت می شود که هرکدام به سهم خود، در ایجاد ناخوشی، تقصیرکار هستند. انسداد شادی های عمومی چیز کمی نیست. می توان این رفتار را یک مبنا، حساب کرد که از طریق آن، اتفاقاتی رقم می خورد که در صفحه حوادث روزنامه ها نوشته می شوند. گاهی آن گزارش ها، با عکسی از یک آدم بی هویت همراه است که یک نوار مشکی بر چشم و دستبندی بر دست دارد. در واقع عامل یک قتل ناگهانی، فقط به اراده شخصی یک فرد وابسته نیست، بلکه این جرم سنگین، برایند عامل های دیگری است که از محیط زندگی مجرم به کمک او می آیند تا این وضعیت را سبب شوند. گاهی هنگام مرور خبر یک روزنامه، خواننده از خود می پرسد که چرا قاتل حین ارتکاب جرم، کارش به سی وچند ضربه چاقو رسیده است؟ مگر همان دو ضربه نخست کافی نبوده که به مقصود شوم خود برسد؟ چه نوع فشارهایی، خارج از اراده فرد، حاکم بر او شده که نمی توانسته بر خودش مسلط شود؟ اما هرگز این عامل های محیطی، در پرونده کیفری نوشته نمی شوند. پس اگر عنصر شادی، در اجتماعی، ضعیف شود اتفاق کوچکی رخ نداده است. 
کاش سازوکاری به تصویب مجلس می رسید که ضابطان قضائی با کمک آن، به جای اقدام به برخی اموری که انرژی آنها را هدر می دهد، به دنبال عامل های خاموشی می گشتند که با انگیزه های شادی عمومی در تقابل اند! چقدر خوب می شد که آنان از این قضیه، بی تفاوت عبور نمی کردند، زیرا همین موانع خشن، قدرت آن را دارند که زمینه ساز حوادث سیاهی شوند. با یک بررسی سرانگشتی می توان دریافت که یکی از مقصران اصلی قضیه، رسانه های دیداری و شنیداری هستند. آنها می توانند چشم و گوش آدم ها را با پیام ها و برنامه های خود پر کنند. به ویژه وقتی که آفتاب غروب می کند، جماعتی هستند که تازه  از سر کارشان به خانه می رسند و توقع دارند وقتی کنترل تلویزیون را به دست می گیرند و دکمه آن را می زنند، تصویری روی صفحه ظاهر شود که خستگی آنها را به در کند و ملال یک روز سخت و طولانی را از تن و روحشان بشوید و ببرد. آموزش هایی را مشاهده کنند که خندیدن را به کوچک و بزرگ یاد بدهد و اخم کردن را نهی کند، موانعی تربیتی را یادآور شود که سبب شده یک ایرانی نتواند شادی معیار را بشناسد و برای ترتیب دادن یک محفل لذت بخش راه هایی ارائه دهد که مخاطبش در زمان زندگی روزمره، دست و پا بسته نماند؛ اما پیر و جوان واقف هستند که برخلاف برنامه های شاد و سرگرم کننده که خاطرات آن مربوط به دهه های 60 و 70 خورشیدی است، اکنون دیگر آمار برنامه ها نشان می دهد که اغلب آنها چیزهای دیگری می نوازند! و به طور معمول نمونه برنامه ای در حال پخش است که تولید نگرانی و دلواپسی می کند؛ یعنی در محتوای آن، از رویدادهای دلچسب و چشم نواز خبری نیست، بلکه تمایل بیشتر بر این است که به یک بحران یا بیماری گزنده اجتماعی در آن سوی آب ها دامن زده شود یا خبر هول آور انفجاری در یک محله شلوغ در کشور همسایه یا کمی دورتر، پخش شود و احیانا برای خانواده هایی که بیننده برنامه هستند به مخابره تصاویری از دود و خرابی عنایت شود که حاصل  اقدامات پراکنده نظامی در منطقه است. یا در خوش بینانه ترین حالت باید گفت نتیجه تماشای یک برنامه داستانی و به ظاهر آرام بخش این می شود که بیننده در پس ذهنش به دنبال یک حزن می گردد. قطعا نباید گفت آسمان تمامی برنامه ها همین رنگ است، اما حقیقتا می توان پرسید آیا رسالت یک رسانه فراگیر آن است که اغلب برنامه هایش از طرح های خاکستری و مایل به سیاه تبعیت کند و به آنها اولویت پخش بدهد؟ چرا در اتاق های فکر سازمان صدا و سیما، شادی آفرینی برای مخاطبان تلویزیونی به عنوان یک اصل مطرح نیست؟ در وضعیتی که اکنون موجود است نیازسنجی مخاطب در رسانه های دیداری و شنیداری به دقت انجام نمی شود تا به این واقعیت برسند که بینندگان و شنوندگان، به اندازه نان شبشان به برنامه های خوش آب و رنگ و خوش طنینی نیاز دارند که نشاط و سرزندگی را در زندگی هر روزشان بازسازی کند. دور از ذهن نیست که مدیران رسانه می توانند در یک اقدام خلاقانه، از تهیه کنندگان مستقل و حرفه ای مهجورمانده در ایجاد این فضا کمک بگیرند و برنامه هایی ساخته شود که تم شادی در آنها با ساختاری هنری و محکم، حرف اول را بزند تا جای کسانی را بگیرند که ناشیانه و بنا به توصیه چیزکی می سازند. با این کار شایسته، هدف دیگری نیز تامین می شود، زیرا هرچه تلویزیون وطنی شمار برنامه های شادی آفرین را بیشتر کند، به همان میزان، درصد بینندگان شبکه های ماهواره ای کمتر می شود. شبکه هایی که به دلخواه خود با ذهن و دل مخاطبان ایرانی بازی می کنند؛ اما به هم زدن این روند ناخواسته که تخریب فرهنگ در نهاد خانواده را دنبال می کند، ارمغانی با خود می آورد که سبب کسادی بازار پخش آن شبکه های شبانه روزی می شود. آیا انصافا برکات اجتماعی این کار جهادی در رسانه صدا و سیما، از هزینه هایی که در حوزه های دیگر برای افزایش امنیت انجام می شود، بیشتر نیست؟ تقویت شادی، امید و اقتدار ملی، آرزوی دست یافتنی همه ایرانیان وطن دوست است.
                