چهار‌شنبه ۹ مرداد ۱۳۹۸
-----------------------------------------
سرمقاله
-----------------------------------------
شکاف طبقاتی از باستی هیلز تا...
-----------------------------------------

                    مدتی است نام شهرک ویلایی باستی هیلز بر سر زبان ها افتاده است؛ شهرکی خصوصی با دیوارکشی اختصاصی و گیت ورودی که ورود غیر ساکنان را ممنوع کرده بود؛ هرچند به دستور مقامات قضائی شهرستان لواسان گیت ورودی شهرک باستی هیلز برچیده شد و هم اکنون همه می توانند با ورود به شهرک، ویلاهای آن را که با دید 360 درجه کل منطقه را در چشم انداز خود دارد، مشاهده کنند که از کوه های سر به فلک کشیده لواسان است. تا دریاچه سد لتیان است. قیمت ویلاها بسیار بالاست، منطقه ای که این شهرک در آن احداث شده حدود هزارو 900 متر از سطح دریا فاصله دارد و 200 متر بالاتر از مرکز شهر لواسان است. یک نمای سه بعدی از شهرک نشان می دهد که به خاطر ارتفاعی که شهرک در آن ساخته شده، چشم اندازی 360درجه ای در دامنه کوه و با چرخشی دایره ای به سد لتیان و دریاچه آن منتهی می شود. متراژ بیشتر ویلاها بالای هزارو 500 متر است و حیاط اختصاصی هر ویلا هم بیش از 600 متر است. هر اتاق یک تراس مجزا دارد و مواردی از این دست در ساخت وساز ویلاهای شهرک باستی هیلز باعث شده قیمت فوق افسانه ای برای ویلاهای احداثی در خریدو فروش در نظر گرفته شود. روزگاری که اتوبان های بابایی و ارتش در منتهاالیه شمال شرقی تهران تا دامنه های کوه احداث می شد، نگارنده در مقاله ای مستقل نوشتم این دو بزرگراه با هر نیت که احداث می شوند، یک نتیجه در پی خواهند داشت؛ لواسان لبریز از جمعیت سرریز به تهران خواهد شد با این تفاوت که جمعیت سرریز این منطقه، پولدارهایی هستند که از زندگی در تهران به تنگ آمده اند یا ثروت آنان دیگر در تهران قابل رویت نیست و عده ای می خواهند ثروت آنان در مرئی و منظر دیگران باشد. وقتی فلان کس ویلایی مدرن در منطقه زعفرانیه به مساحت باورنکردنی مثلا شش هزار متر زیربنا می سازد، طبیعی است این بنای فوق مدرن برای نه سکونت و نه برای فروش ساخته شده است؛ بلکه برای خودنمایی احداث شده. در قرون وسطا که فئودالیسم در اروپا حاکمیت داشت، فئودال ها در اراضی وسیع خود قصرهایی برپا کردند که تا امروز باقی است. شرایط آن روز اروپا و دوره طولانی حاکمیت فئودال ها اجازه برپایی قصرهایی از این دست را می داد که امروزه مقصد گردشگران این کشورهاست؛ اما در ایران این چند دهه و درست در مرکز شهر تهران سربرآوردن قصرهایی رویایی، طنز تلخ و گزنده ای است که آیندگان راجع به آن قضاوت خواهند کرد. سال های پایانی رژیم گذشته شهرک غرب نماد زندگی وارداتی غربی بود و امروز ظهور و تولد شهرک هایی از قماش باستی هیلز را در کدام لایه های سیاسی-اقتصادی می توان تعریف کرد؟ صاحبان این قصرها ابایی از دیده شدن ندارند؛ بلکه نوع معماری به رخ کشیدن سازه های شیک که تنها در افسانه های هزارویک شب می توان قصرهایی از این دست را جست وجو کرد، ظاهرا قبح ثروت اندوزی و تجمیع ثروت را از بین برده است. از منظر حقوقی، بررسی درآمدها و پول های حاصل از فعالیت های اقتصادی برای اخذ مالیات آن، امری پذیرفته شده است و در عین حال پیشینه مالکان برخی از این واحدها را هم می توان به راحتی در سامانه های موجود بررسی کرد. معروف است که برژنف، رهبر شوروی سابق، علاقه زایدالوصفی به اتومبیل داشت و به پشتوانه همین علاقه کلکسیونی از اتومبیل های مختلف را جمع آوری کرده بود. یک روز مادر پیر خود را برای دیدن کلکسیون اتومبیل هایش همراه برد و سوار یکی از ماشین های مدرن کرد، راست و دروغ قصه بماند برای منتشرکنندگان آن؛ برژنف از مادر پیرش می پرسد ماشین سواری خوبی بود. مادرش نجواکنان و در گوشی به برژنف می گوید پسرم از کمونیست ها نمی ترسی؟ حکایت بالا خواه راست باشد و خواه دروغ، آیا اهالی شهرک هایی مانند باستی هیلز از دهک های پایین جامعه که به دلیل سوءاستفاده برخی از منابع ملی، هر روز فقیرتر می شوند، نمی ترسند؟ آن روز که شهردار وقت تهران مسیر شتاب رسیدن به لواسانات را احداث کرد، اهل فن باور داشتند سرریز ثروت های ناشی از رانت و خصوصی سازی برای از ما بهتران محل خرج و هزینه خود را پیدا کرد. 
در همان زمان یکی از دوستان دلسوز برایم نوشت، برو خدا را شکر کن که فضای جدیدی در داخل کشور برای انباشت ثروت های بادآورده پیدا شده است. کافی است به میان پرده کانال های ماهواره ای در آن ایام نگاهی بیندازیم، انگار مسابقه سرعت برای خروج سرمایه کشور به راه افتاده بود. چهره های محبوب ورزشی را نمی دانم با چه دانه پاشی ای جلوی دوربین، کنار ساختمان های نیمه تمام اماراتی کشانده شده بودند و با تبلیغ های رنگارنگ جاده مستقیم خروج ارز از کشور به بهانه صاحب خانه و پاسپورت شدن در امارات و قبرس و جنوب اسپانیا تبلیغ می کردند.
 آیا بهتر نیست ثروت کشور به جای جزایر قناری، قبرس و امارات به داخل کشور مانند همین شهرک باستی هیلز سوق داده شود؟ من نمی پرسم چرا و چگونه شرایط کشور، بسترساز ظهور کاخ نشینانی شد که در مناطق شمالی شهر تهران از برج هایی سر برآوردند که در کشورهای توسعه یافته و ثروتمند هم نمی توان نمونه های آن را پیدا کرد! مسئله این نیست که شهردار وقت تهران به عمد یا سهو شبکه بزرگراه های شمالی شرقی شهر تهران را آباد کرد که محل گذر ثروت های سرریزشده سرمایه داران جدید به سوی لواسان باشد یا فلان ورزشکار رو به برج های امارات و قبرس، جاده صاف کن خروج ارز از کشور باشد. درد، این بوده و هست که چرا در نبود نظارت حقوقی موثر، باید انباشت ثروت مانند مانداب در برکه ای متمرکز شود که در نهایت در گودال خود بگندد و گند آن را پشت گیت ها و دیوارهای زمخت آهن و سیمان و فولاد پنهان کنند؟
 زمانی که حسابگری پیدا شد و از موانع ایجادشده بر سر راه حسابرسی از گنداب ثروت های بادآورده نترسید و دستور حسابرسی داد، تازه مردمی که برای گذران یومیه خود در سطل زباله ها رزق و روزی می جویند، ناگهان متوجه شوند که سرریز ثروت فلان مال اندوز در جامعه ای که روزگاری در پی ایجاد جامعه بی طبقه بود، در پشت حصار پنهان کن ثروت های عمدتا نامشروع افسانه های هزار و یک شب رقم می خورد.
 انسان در پناه سعی و کوشش و کار و تلاش می تواند به رفاه برسد، اما رفاهی که با تاسف، امروزه در مکان هایی مثل باستی هیلز جمع شده اند به یقین حاصل سعی و تلاش نیست، کافی است واگذاری های اصل 44 تحت عنوان خصوصی سازی، در یک تحقیق و تفحص بررسی شود، خصوصی سازی در بسیاری از کشورها که دولت دستی در اقتصاد دارد و رقیب بخش خصوصی است، تنها راه برون رفت از حاکمیت اقتصادی دولت است. حتی در بعضی از کشورها شرکت های دولتی را مجانی واگذار می کنند. در مطلبی خواندم که یکی از بزرگ ترین شرکت های دولتی آلمان شرقی را به بخش خصوصی با قیمت یک مارک واگذار کردند، شرط واگذاری این بود که اولا همین تعداد کارگر در شرکت مشغول به کار باشند و اخراج کارگران ممنوع، دوم اینکه خریدار حق ندارد اموال شرکت خصوصی شده را بفروشد؛ فقط می تواند خط تولید را نوسازی کند و سال ها از پرداخت مالیات برای احیا و نوسازی شرکت خصوصی شده معاف خواهد بود، اما در ایران اگر روزی روزگاری اراده ای باشد و شرکت های واگذار شده را در زاویه تحقیق قرار دهند، متوجه فاجعه ای خواهیم شد که خروجی آن امثال شهرک های اقماری است که درآن دمل ثروت های بادآورده ظهور و بروز کرده است. آدرس دیگری می دهم کمی نزدیک تر از باستی هیلز؛ در مرکز شهر، چند کوچه بالاتر از میدان ونک، به طرف شمیران، بیمارستان شهید هاشمی نژاد! دیوار روبه روی بیمارستان پر است از آگهی یا بهتر بگویم رنج نامه افرادی که تقاضای فروش یکی از اعضای خود عمدتا کلیه را فریاد کشیده اند. معلمی هستم بازنشسته!
 -شماره پرسنلی خود را نوشته است با این کد ملی، شماره کد ملی را نوشته - همسرم بیمار است -شماره پرونده بالینی را نوشته است- و در 48 سالگی به علت ازکارافتادگی به دلیل بیماری بازنشسته شده ام، صاحب خانه جوابم کرده است. آدرس منزل را داده است، داروهای همسرش را هم که باید مستمرا مصرف کند، فهرست کرده است و در غم نامه ای آخرین درخواست خود را نوشته است به فلان مبلغ نیاز دارم. 
هرکس به کلیه با گروه خونی فلان نیاز دارد با این شماره تلفن تماس بگیرید و با تاسف در پایان نوشته است: «لطفا پاره نکنید به خدا نیازمندم». آگهی هایی از این دست سراسر کوچه را پوشانده است. وقتی فاصله طبقاتی از بلندی های لواسانات مشرف به دریاچه سد لتیان در ویلاهای آنچنانی تا کارتن خوابی خیابان هروی یا زیر پل مدیریت است، یک آرزو به ذهنم می رسد: «به کجای این شب تیره بیاویزم قبای ژنده خود را...».
                