سه‌شنبه ۳۱ اردیبهشت ۱۳۹۸
-----------------------------------------
یادداشت
-----------------------------------------
در مقوله قدرت نمایی...!
-----------------------------------------

                    در مثل آورده اند: «سنگ بزرگ علامت نزدن است»، در حالی که دونالد ترامپ و همدست هایش برای قدرت نمایی و به کرسی نشاندن حرف های خود بارها تکرا کرده اند که اعمال تحریم ها علیه ملت ایران کافی است...! و آنها قصد جنگ با ایرانیان را ندارند، در عین حال بزرگ ترین ناو هواپیمابر خود را به خلیج فارس آورده و هواپیماهای بمب افکن B52 را در پایگاه نظامی بحرین بر زمین نشانده و کشتی ها و ادوات جنگی را هر روز از تنگه هرمز عبور می دهند تا قدرت تجاوز خود را به نمایش بگذارند...! با این همه، از قرائن موجود پیدا است، لااقل در شرایط کنونی نمایش کابوس جنگ آمریکا در خلیج فارس برای ایجاد تنش و ترس در منطقه خاورمیانه بوده و این سنگ بزرگ علامت نزدن است. به نظر می رسد فروشندگان اسلحه در آمریکا برای توسعه بازار فروش کالاهای خود درصدد ترساندن شیخ نشین های حاشیه جنوبی خلیج فارس هستند، وگرنه اقدامات آمریکا در تحریم های مختلف اقتصادی و غیر آن، به نهایت رسیده است و مردم ایران اثرات آن را تحمل می کنند و طرفین از راه دور در مرحله گفتن و شنیدن هستند. نکته دیگر که این روزها جلب توجه می کند، مداخله داماد رئیس جمهوری آمریکا در مسئله فلسطین است. آقای کوشنر به دلیل اینکه داماد یهودی ترامپ است، به خود حق می دهد همچون یک معجزه گر وارد میدان شود و در اظهارنظری عجیب راه حل خود را برای مردم فلسطین این طور خلاصه کند که طرح او «تامین امنیت اسرائیل و کمک به اقتصاد فلسطینیان است» و وقتی در جلسه روز دوم ماه می 2019 در کنفرانسی به نام «نگاهی از درون به تلاش های ترامپ برای صلح در خاورمیانه» مجبور به پاسخ گویی به خبرنگاران می شود، درباره تشکیل دولت فلسطین می گوید: «بگذارید این عبارت را به کار نبریم» و آنجا که طرح خود را «معامله قرن» می داند، مشکل ملت فلسطین را اقتصادی می داند که لابد به تعبیر ایشان راه حل آن فقط در کمک های آمریکایی خلاصه می شود...! آقای کوشنر کسی است که گویا فرصت نکرده است مسئله فلسطین را بداند و موقعیت ملت فلسطین و حتی اسرائیل را درک کرده باشد.اکثر مردم جهان و از جمله اسرائیلی ها به خوبی می دانند که هویت فلسطینی انکارناپذیر است و خلاصه کردن آن در کمک های اقتصادی برداشتی ناآگاهانه و شاید نابخردانه از موقعیت و موجودیت مردم فلسطین است که بیش از 70 سال است که برای حق زندگی در خانه هایشان و حفظ هویت ملی خود در مبارزه سخت و طولانی با دولت های صهیونیستی و حمایت کنندگان آنها از عرب، آمریکایی و... درگیر هستند.داماد دونالد ترامپ که یهودی بودن را به عناوین متعدد خود اضافه کرده است، در جلسه مذکور در پاسخ خبرنگاری که می گوید: «آیا تصور می کند طرحش در حل مسئله فلسطین و اسرائیل به شکست منجر شود»... 
در سخنی غیرمسئولانه که با تمسخر حاضران مواجه می شود، می گوید: «وقتی برای یک رئیس جمهور کار می کنید ممکن است بتوانید او را ناامید کنید، اما وقتی برای پدرزنتان کار می کنید، نمی توانید او را ناامید کنید...!». با اندوه و تاسف بسیار باید گفت، عجب روزگاری است، دنیا جولانگاه چه آدم های بی مقداری شده است!
                