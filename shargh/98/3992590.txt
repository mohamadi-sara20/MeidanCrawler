شنبه ۲۳ آذر ۱۳۹۸
-----------------------------------------
یادداشت
-----------------------------------------
اعتراضات به قیمت سوخت زمینه ها و پیامدهای آن
-----------------------------------------

                    با اعلام و اجرای افزایش قیمت بنزین، کشور شاهد تجمعات و اعتراض های گسترده ای بود که تعدادی از استان ها و شهرستان های کشور را درنوردید. این اعتراض ها از نظر حجم، ابعاد و خشونت و نیز اقشار درگیر در آن در نوع خود کم سابقه بوده و تلفاتی نیز برجای گذاشت. خسار ت های ناشی از تخریب و تاراج مراکز دولتی و عمومی نیز یکی دیگر از ویژگی های بی سابقه اعتراض های اخیر است. هم زمانی درگیری و آشوب در نقاط مختلف شهرستان ها هم از ویژگی های تجمعات اخیر است.
1- با وجود تکذیب مقامات کشور از جمله وزیر نفت در روز های آخر هفته قبل از 24 آبان، اجرائی شدن سیاست جدید و در نتیجه اعمال افزایش قیمت بر بنزین نتیجه و پیامد مخربی در پی داشت.
2- شوک ناشی از اعلام قیمت بنزین فقط منحصر به اقشار کم درآمد نبود، بلکه ناهماهنگی های گسترده مسئولان و مقامات کشور در سطوح ملی و محلی از جمله واکنش فوری و جدی برخی ائمه جمعه، نمایندگان مجلس و دیگران در مخالفت با قیمت جدید نشان دهنده سردرگمی درباره موضوع بود.
3- افزایش قیمت بنزین فقط بر اقتصاد خانوار اقشار کم در آمد و فقیر یا طبقه متوسط فشار وارد نمی کند. بخش بزرگی از بدنه دولت و سایر دستگاه ها نیز خود جزئی از اقشار کم در آمد محسوب می شوند و این شرایط بر آنان نیز فشار وارد می کند. محل سکونت بسیاری از این گروه ها نیز در حاشیه شهرهای بزرگ قرار دارد.
4- حضورنیافتن کارشناسان مسلط و موافق طرح در رسانه های جمعی و رادیو و تلویزیون قبل از اجرای طرح، حین اعلام خبر و پس از آن برای جامعه حامل این پیام بود که هیچ قشری از کارشناسان حداقل با این نحوه اجرا همراه نیست. همراهی نکردن سلبریتی ها و سایر اقشار اثرگذار اجتماعی و گروه های مرجع هم بر ابعاد روانی موضوع افزود. 
5- بخش بزرگی از جامعه ایرانی در دهه گذشته بیش از هر زمان دیگری به این باور رسیده است که فساد در دستگاه ها رسوخ زیادی داشته؛ در سال های اخیر هم این باور بسیار تقویت شده است. متهم شدن نزدیکان مسئولان کشور به فساد یکی از دلایل عصبانیت و نارضایتی مردم محسوب می شود. این شرایط اعتماد جامعه را متزلزل کرده است. باور به جناحی بودن و گزینشی بودن مبارزه با فساد بر ابعاد بی اعتمادی به کارابودن روش های مقابله با فساد می افزاید. در چنین شرایطی جامعه تلقی می کند که فساد و در نتیجه ناکارآمدی موجب هدررفت سرمایه های کشور است و اگر قاچاقی مانند قاچاق سوخت انجام می شود، گستردگی آن نشان می دهد دست هایی در مدیریت ها آلوده است؛ بنابراین فساد، مسبب اصلی خروج بنزین و سایر کالاهای اساسی از کشور است و برای جبران این خسار ها نباید بنزین گران شود، بلکه باید با فساد مبارزه کرد! در چنین شرایطی است که جامعه خود را قربانی فساد می داند و هر نوع اصلاح اقتصادی با واکنش منفی و گسترده و فراگیر روبه رو می شود.
6- جامعه ایرانی در چند دهه گذشته به ویژه در سال های گذشته شاهد بی ثباتی پی درپی و مستمر اقتصادی و نیز گرانی های ناشی از آن از جمله شوک افزایش قیمت ارز و در نتیجه افزایش قیمت کالاهای اساسی است. قدرت خرید جامعه به شدت متاثر از این بی ثباتی، روند کاهنده داشته است. در چنین شرایطی افزایش قیمت سوخت، موجب ایجاد احساس گرانی در مردم و منجر به عصبانیت می شود. در چنین شرایطی برای آرامش شهروندان نیز برنامه ویژه ای تدارک دیده نشده است. 
7- جامعه ایران در دهه گذشته شاهد افول نفوذ جریان های سیاسی قانونی است. جامعه توده ای و ذره ای شده بدون حضور نیروهای اثرگذار اجتماعی آماده واکنش به هر پدیده ای به صورت خودجوش یا تحت تاثیر رسانه های بیرونی است. در چنین شرایطی اعلام قیمت جدید بنزین موجب بروز خشم اجتماعی می شود بی آنکه سازوکار اجتماعی مدیریت این خشم توسط نیروهای جامعه مدنی یا احزاب یا نخبگان مورد وثوق در دستور کار باشد. نهادهای مدنی و صنفی جایی در مناسبات اجتماعی ندارند و این تنها رسانه و شبکه های اجتماعی هستند که افکار عمومی را شکل می دهند.
8- اگر گفته می شود در نظرسنجی های موجود صداوسیما بینندگان بالایی دارد و در نتیجه اثرگذاری آن جدی و گسترده ای است، چرا در حوادث اخیر این رسانه بزرگ نتوانست اثرگذاری مشهودی داشته باشد؟ چرا این رسانه نتوانست با برنامه های جذاب و بی طرفانه بازتاب دهنده همه صداهای موجود در کشور باشد؟ این خلا البته با رسانه های دیگر جبران شد و افکار عمومی توسط رسانه های رقیب سیراب شد. 

9- وقوع تجمعات و اعتراضات در بخش دیده نشده جامعه یعنی در بخش های حاشیه ای و به عبارت ساده تر جنوب شهر ها پدیده تازه ای نیست. حوادث دی ماه 1396 در این مناطق زنگ خطر بزرگی بود که دقیق شنیده و دیده نشد. این حوادث نشان داد گروهی از مردم احساس می کنند زندگی و معیشت آنان گروگان سیاست مداران است. این قشر سیاست خارجی و داخلی کشور را از یکدیگر تفکیک نمی کند. تمییزی میان جناح های سیاسی کشور قائل نبوده و با سیاست های اصلاح اقتصادی هم همراه نیست. چون از سویی برای این اصلاحات مورد توجه قرار نگرفته است و سهمی در طراحی این سیاست های اصلاحی برای خود قائل نیست و از دیگر سو احساس می کند سیستم مدیریتی درگیر فساد است. طرفه آنکه این قشر تصور می کند مسئولان کشور در شمال شهرها اساسا متوجه فشار وارده بر این اقشار نیستند. علاوه برآن این اقشار عموما فکر می کنند فرزندان مسئولان نیز در خارج از کشور زندگی بی دردسری دارند، درحالی که فرزندان آنان در بدترین شرایط و با پرداخت پول در دانشگاه های کشور درس خوانده و اینک بی کار و در معرض آلودگی و آسیب های اجتماعی هستند. امیدی به ازدواج یا خانه دارشدن ندارند و حتی با شرایط جدید قادر به گذران ساده زندگی هم نیستند. این اقشار زندگی پرمسئله و پرتنشی دارند اما احساس می کنند مسئولان کشور در رفاه، مشغول گذران زندگی هستند. این احساس به طور طبیعی نفرت آفرین است. احساسی که برای مدیریت و تعدیل آن نه تنها کاری نشده بلکه صدای فساد برخی از مدیران نیز بلند است! در چنین شرایطی خشم فروخفته منتظر فرصتی است تا دمی خودنمایی کند. اعلام افزایش قیمت بنزین باعث به وجودآمدن شوکی بزرگ شد و برای ابراز این خشم فرصتی مهیا کرد! 
مهاجران ساکن حاشیه شهرها نقشی جدی در اعتراضات اخیر داشتند. حضور جمعیت میلیونی مهاجران در حاشیه شهرهای مختلف کشور، یکی از پدیده های نوین در ساختار شهری ایران در شش دهه گذشته است. بخش عمده ای از حاشیه کلان شهر تهران و کرج از جمله ملارد، شهریار، رباط کریم، شهر قدس و سایر حواشی نقش پررنگی در اعتراضات اخیر داشتند. بررسی تحولات مناطق حاشیه ای شهری در دهه های اخیر موجب شده تا اطلاعات کمی درباره فعل و انفعالات اجتماعی، فرهنگی، سیاسی و اقتصادی این مناطق تولید شود. در چنین شرایطی است که شاهد اعتراضات جدی و گسترده در حاشیه های مناطق شهری هستیم. حاشیه های خوزستان و شیراز و کرمانشاه هم سهم بزرگی در حوادث اخیر داشتند. 
10-نرخ رشد جمعیت در حاشیه شهرها بیش از دیگر نقاط است. حضور مهاجران روستایی و اقشار فرودست و حتی مهاجران افغانستانی از جمله دلایل این وضعیت است. هر نوع بی ثباتی اقتصادی برای این اقشار یعنی کوچک شدن سفره محقر زندگی شان! آرزوهای جوانان این حواشی معمولا با ناکامی های بزرگی روبه رو است. فرصت و امکان کمتری برای تفریح و تخلیه هیجانات دارند. شرایط زندگی به ویژه کمبود امکانات محل زندگی هم بر نارضایتی هایشان افزوده است؛ نه خبری از تاسیسات ورزشی مناسب است و نه فرصتی برای حضور در کنسرت موسیقی یا هر نوع تفریح جمعی دیگر! در چنین شرایطی بنزین یعنی ماده حیاتی در زندگی این افراد گران می شود و این به جز فقر و دست به گریبانی با مشکلات بزرگ تر برایشان چه معنای دیگری می تواند داشته باشد. در چنین شرایطی حضور در تجمعات هم اعتراض هم نوعی تخلیه هیجانات جوانی است! بی کاری گسترده جوانان هم متغیر بسیار جدی و اثرگذاری بر تشدید خشم اجتماعی است که در شورش اخیر اثرگذاری مشهودی داشته است.
11-زنان نقش محسوسی در اعتراضات اخیر ایفا کردند. در سال های گذشته نظام هنجاری و ارزشی ایرانیان درباره زنان دچار دگرگونی عمیقی شده است، بی آنکه در سطوح رسمی برای استفاده از این ظرفیت یا تعدیل برخی قوانین مرتبط با زنان اقدام چشمگیری شده باشد. در نتیجه نارضایتی های زنان، افزون بر نارضایتی های عمومی، شکل تازه ای به خود گرفته است و اعتراضات اخیر فرصتی برای بیان این نارضایتی بود. بخشی از زنان مخالف روندهای موجود درباره زنان هستند. ترویج گاه و بی گاه چندهمسری، بیان سخنان تحقیرآمیز درباره زنان از تریبون های مختلف و محدودیت های اجتماعی از جمله حضور زنان در ورزشگاه ها بر این نارضایتی افزوده است. زنان در اعتراضات اخیر ایفاگر نقش جدی و اثرگذاری بودند. 
12- شکل بیان نارضایتی نیز نشانگر تحول تازه ای در بیان نارضایتی هاست. آتش زدن و حمله به بانک ها، پمپ بنزین ها، فروشگاه های زنجیره ای و سایر مراکز اقتصادی ازجمله این تازگی هاست. مسلحانه شدن اعتراض ها در شیراز، خوزستان و حتی بخش هایی از کرمانشاه نیز از دیگر ویژگی هایی است که چرایی آن نیازمند درک عمیقی از موضوع است. این پدیده اگر با اعتراض های پیشین مقایسه شود، حامل نکات مفیدی خواهد بود. 
13- اگر نقطه ای شدن اعتراض ها را هم بر فهرست بالا بیفزاییم، می توان گفت روش های اعتراضی هفته گذشته نیازمند بررسی های گسترده ای برای درک عمیق تر این اعتراض هاست. 
                