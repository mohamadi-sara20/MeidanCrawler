دو‌شنبه ۲۸ مرداد ۱۳۹۸
-----------------------------------------
حرف اول
-----------------------------------------
در سوگ رشید و امید
-----------------------------------------

                    امروز ششمین سالگرد مرگ «رشید اسماعیلی» فعال سیاسی جوان عرصه اصلاح طلبی است. فرازوفرودی که این جوان تا 31سالگی عمرش پیمود، شاید بهانه اصلی این یادداشت است. آموزه رشید برای امروز یک کنشگر سیاسی- اجتماعی چیست؟ و نقطه تفاوت ما با رشید کجاست؟
 1- خرداد 76 دانش آموز بود. ستادهای پرشور آن زمان و رفت وآمدهای آن روزهای پیروزی جنبش اصلاح طلبی و آغاز مطالعاتی که بیشتر جنبه فلسفی داشت. در جلسات دانش آموزی پای ثابت ارائه ها بود. در یک نمونه و بر اساس مطالبات آن روزهای جامعه ایرانی، نیچه و «چنین گفت زرتشت» ارائه می کرد. 
2- بهمن 78 همچنان دانش آموز و فعال دوساله جنبش اصلاحات بود. حزب مشارکت تازه در اصفهان تشکیل ساختار داده بود و ستادهای خود را برای انتخابات مجلس ششم مهیا می کرد. رئیس ستاد دانش آموزی برای همین انتخابات شد. به تدریج قدرت سازماندهی رشید رخ می نمود و تازه استعدادهای بالقوه در حال بالفعل شدن بود. دانش آموزان اصفهانی را به خوبی سازماندهی و مناظره مهندس سحابی - آغاجری را در همان 17سالگی راهبری می کرد. 
3- خرداد 80: اگرچه کج دارومریز در حزب مشارکت رفت وآمد داشت اما به شدت فعالیت خود را مستقل از این وابستگی حزبی تعریف می کرد. حالا در کنار قدرت سازماندهی بالا، تکثیر و پذیرش آن در صحنه اندیشه را هم تمرین می کرد. انتخابات ریاست جمهوری در این دوره اهمیت پررنگی داشت. دل در گرو نیروهای منتقدی داشت که عبور از خاتمی را شعار اصلی خود کرده بودند و تئوری عباس عبدی «خروج از حاکمیت» را سرلوحه اندیشه و رفتار کرده بود. هم زمان در رشته حقوق وارد دانشگاه شد و بر همان سیاق، منتقد وضع موجود جریان اصلاحات شد. صریح و گزنده نقد می کرد و خوب می خواند. آهسته آهسته چارچوب تحلیل علمی را فرا گرفت و خوب خواندن هم شد یکی از مزیت های اصلی رشید. خوب سازماندهی می کرد، تکثر در اندیشه و رواداری را تمرین و البته خوب مطالعه می کرد. 
خرداد 84: افول اصلاح طلبی آغاز شده بود. اگرچه در دور نخست معین را انتخاب کرد و مثل همیشه یکی از اعضای موثر ستاد ایشان شد اما در دور بعد، نه از سر رضایت که از عقلانیتی که به تدریج در حال سروشکل یافتن در رفتار رشید بود، به ناگزیر آیت الله را انتخاب کرد. در دوره کارشناسی ارشد «حقوق بشر» دانشگاه علامه پذیرفته شد. فضا چنان که تحلیل می شد پیش رفت؛ این بار اما رشید جامه عقل به تن کرده و بیش از گذشته به «گروه های نفوذ ناهمگن» واقف شده بود؛ ریاست جمهوری دهم و دوباره احیای امید. در ستادها مجددا مشغول فعالیت شد. پس از آن اگرچه بارها تحت فشارهای غیرمتعارف قرار گرفت اما عنان از کف نداد و همچنان در مسیر باقی ماند. قدرت سازماندهی بالا، اهل مدارابودن و عمیق مطالعه کردن چنان چهره استراتژیستی از رشید ساخته بود که علاوه بر اینکه اکنون را به خوبی تحلیل می کرد، وجهه ای آینده پ‍ژوهانه نیز در نوشته هایش موج می زد؛ قلمی شیوا با درک عمیق تری از ساخت قدرت سیاسی در ایران. همین ویژگی ها باعث شد به تنهایی و برای انتخابات پیش روی ریاست جمهوری گفت وگوهایی را آغاز کند. عبدالله نوری، محمدعلی نجفی و عباس عبدی مصادیق این حرکت هستند. حالا رشید از آن همه تجربه در سیاست ایران درس گرفته بود و راه را در اصلاحات می دانست که یک سر در کسب قدرت سیاسی دارد و سر دیگر نزد اجتماع. حالا از «خروج از حاکمیت» عبدی به «فشار از پایین و چانه زنی در بالا» یا «اصلاحات مرد زنده باد اصلاحات» حجاریان رسیده بود. 28 مرداد 92: حالا آنچه می پنداشت به بر نشسته بود. حسن روحانی پیروز انتخابات و امید سرشت جامعه ایران. ساعت چهار بعدازظهر، مرگ رشید یکباره و بهت... به قول عبدی «سرمایه اصلاح طلبان بود رشید». رشید اسماعیلی مرد و انگار ما هم نسلان رشید هم بعد از شش سال مرده ایم. همین که آن امیدی که سرشتمان شده بود، حالا مسیری دگر گرفته، هم قدرت سازماندهی یا اهل تکثر بودن یا خوب خواندن و عمیق شدن برای تحلیل ها یا نگرشی مبتنی بر حفظ نفع ملی و آینده پژوهی یا درک بازی گروه های نفوذ ناهمگن و... جایی در اندیشه و رفتارمان ندارد. 28 مرداد حداقل از نظر من روزی است که باید ساعت بیشتری برای خودارزیابی یک فعال داعیه دار سیاست وقت گذاشت. 
                