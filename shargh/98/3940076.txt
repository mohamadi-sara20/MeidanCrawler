سه‌شنبه ۸ مرداد ۱۳۹۸
-----------------------------------------
یادداشت
-----------------------------------------
اقتصاد فرهنگ فرصتی در شرایط تحریم
-----------------------------------------

                    درجهان پست مدرن که نهادسازی و ارزش سازی ها از جنس رئالیستی رد شده است، فرصتی ایجاد شده که بشر به تولید سرمایه های هنجاری بپردازد. در این رهگذر آنچه تولید می شود و به بقای بشری کمک می کند، نه الزاما از جنس مادی بلکه از جنس فراواقعیت های غیرمادی است. ادغام دو مقوله «اقتصاد» و «فرهنگ»، ادغام دو جنس متفاوت عینی و ذهنی است که به تولید یک فراواقعیت پست مدرن به عنوان اقتصاد فرهنگ منجر شده است.
اقتصاد فرهنگ به زبان ساده بهره گیری و تبدیل ظرفیت های فرهنگی یک کشور به سرمایه مادی است؛ یا بهتر بگویم پیوند بیش از پیش فرهنگ به مقوله اقتصاد. در این تعریف فرهنگ کارکردی عینی و مولد داشته و مانند سرمایه های ملموس یک کشور عمل خواهد کرد. عناصر و نهادهای فرهنگی از مرحله شعارزدگی و تبلیغاتی گذر می کند و به مرحله بلوغ و بالندگی می رسد. فرهنگ نرم ترین و اثرگذارترین مولفه در جهان پندارها و اذهان است اما اینکه این مقوله توان بازسازی اجتماعی را از طریق تولید ثروت مادی دارد یا خیر، مقوله ای است که اقتصاد فرهنگ به آن می پردازد.
در این راستا در ادبیات سیاسی- اجتماعی غرب از واژه «صنعت فرهنگ» هم بحث فراوانی شده است. در این نوع برداشت، فرهنگ در قالب یک صنعت پررونق اثرگذار و مولد سرمایه، دانش و قدرت محسوب شده است که رابطه ای مستقیم با توسعه یافتگی و حتی قدرت ملی دارد.
کارکردهای «اقتصاد فرهنگ» و صنعت فرهنگ فقط به مسائل درون حوزه ای فرهنگ محدود نیست؛ چراکه در ساختار جدید بین المللی علاوه بر تولید ثروت ملی، به ایجاد حوزه نفوذ، شفاف سازی اذهان جهانی، پذیرش فرهنگ یک کشور در سطح منطقه ای و جهانی و به طورکلی اثرگذاری های مختلف در حوزه بین الملل نیز منجر می شود. با این تغییر اقتصاد فرهنگ کارکردی سیاسی و بین المللی پیدا می کند و مردم یک کشور از طریق مولفه های فرهنگی فرصت ورود به عرصه جهانی را پیدا می کنند. اقتصاد فرهنگ در کارکرد هم گرایانه نیز باعث ایجاد وابستگی متقابل در یک منطقه و در نتیجه افزایش ثبات سیاسی در صحنه عمل می شود. تجارب بسیاری وجود دارد. بسیاری از کشورهای اروپایی، کشورهای شرق آسیا و حتی کشوری مانند ترکیه با درک دقیق جریان های پولی و مالی دنیا، ذائقه سنجی مناسب از محیط های فرهنگی و به طورکلی تبدیل فرهنگ به عامل تولید ثروت، به کشورهای پردرآمد از طریق مولفه های نرم فرهنگی بدل شده اند. متاسفانه ایران یکی از کشورهای منفعل در حوزه اقتصاد فرهنگ است و به طور ساده نتوانسته است از ظرفیت عظیم فرهنگی در کشور استفاده کرده و از بهره مندی های اقتصادی ای مانند ارزآوری، رفع بی کاری و ایجاد یک تحرک اقتصادی پویا برخوردار شود. 
شاید هم صادرات نفتی مهم ترین عامل و مانع آن بوده است. در شرایط تحریم فعلی اولا اقتصاد فرهنگ می تواند باعث شکوفایی اقتصاد ایران در حوزه های خرد و کلان شود و رکود اقتصادی موجود را کمی تعدیل کند. دوم به لحاظ کارکردهای سیاسی و بین المللی در تنویر افکار عمومی برای مقابله با هجمه ها و پروپاگاندا، علیه ایران هراسی موثر واقع شود. باید بپذیریم فرهنگ ایرانی در تمام قامت آن ظرفیت هایی برای گشایش های اقتصادی، سیاسی و نهایتا برون رفت از بحران دارد که تاکنون به آن پرداخته نشده است. پیشنهاد می شود با توجه به سرعت تحولات و پیش بینی ناپذیری شرایط اقتصاد سیاسی بین المللی طرح های کوتاه مدت و زودبازده فرهنگی با رویکردهای اقتصادی در دولت در دستور کار قرار گرفته و فرهنگ در مسیر آزمون بزرگ نقش آفرینی در برون رفت از شرایط دشوار سیاسی قرار گیرد.
                