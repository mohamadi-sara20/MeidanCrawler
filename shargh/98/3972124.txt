یک‌شنبه ۲۸ مهر ۱۳۹۸
-----------------------------------------
یادداشت
-----------------------------------------
ناکارآمدی در حل بحران آب و آلودگی
-----------------------------------------

                    تحلیل و بررسی دو موضوع «پروژه انتقال آب خزر به سمنان» و «وضعیت بحرانی پسماند در استان های شمالی کشور» واقعیتی را آشکار می کند که بی توجهی به آن می تواند در آینده به شدت بر پایداری اجتماعی و محیط زیستی ایران اثرگذار باشد. 
ایران به واسطه ناکارآمدی مدیریتی در ابعاد گوناگون در چند دهه گذشته در شرایط کنونی با چالش های پیچیده ای مواجه شده است که مواجهه نادرست با آنها می تواند موجب اتلاف گسترده منابع اقتصادی و گسترش قابل توجه این چالش ها به حوزه های اجتماعی و محیط زیستی شود. دو مصداق از مواجهه نادرست ما با چالش های پیش روی ایران «پروژه انتقال آب خزر به سمنان» و «پروژه های احداث نیروگاه های زباله سوز» در برخی استان های شمالی کشور است. 
نظام حکمرانی ناکارآمد آب در کل ایران و به صورت خاص در استان سمنان وضعیتی را در ارتباط با منابع آبی این استان به وجود آورده که مصارف این استان از منابع آبی آن پیشی گرفته است. در رابطه با این موضوع پیش از هرگونه تصمیمی برای انتخاب یک راه حل باید تکلیف چند پرسش کلیدی مشخص شود: 
- نخست آنکه به چه دلیل یا دلایلی توازن بین منابع و مصارف آبی در این استان به هم خورده است؟ 
- دوم آنکه چه راهکارهایی برای بازگرداندن توازن و تعادل بین منابع و مصارف آبی در استان وجود دارد؟ 
- سوم آنکه از نظر اقتصادی، اجتماعی، محیط زیستی و سیاسی کدام یک از این راه حل ها بر راه حل های دیگر ارجحیت می یابند و باید در دستور کار سیاست مداران و سیاست گذاران قرار گیرند؟ 
پیش از هرگونه پاسخ به سه پرسش کلیدی فوق هرگونه تصمیمی برای انتخاب یک راه حل برای مسئله آب در سمنان تصمیمی است که در بهترین حالت اشتباه است و در بدترین حالت منفعت طلبانه خواهد بود. 
حتی اگر ساده انگارانه بپذیریم که اصولا پژوهش ها یا تلاش هایی برای پاسخ گویی به پرسش های کلیدی فوق صورت گرفته که شواهد گویای انجام نشدن آنهاست، تاکنون هیچ توضیحی درباره پرسش های کلیدی فوق از سوی مراجع رسمی به کارشناسان و جامعه داده نشده است. 
در چنین فضایی هرگونه تصمیم گیری درباره اجرای یک راه حل آن هم راه حل پرهزینه ای مانند انتقال آب خزر به سمنان که اصولا ابعاد اقتصادی، اجتماعی، محیط زیستی و... پیچیده و نامشخصی دارد؛ می تواند اثرات مخربی بر جا بگذارد. از این منظر این تصمیم، تصمیمی است که مراجع رسمی باید از آن پرهیز کرده و حتی در صورت اصرار بر اجرا مراجع نظارتی و قضائی به واسطه دفاع از حق عمومی به آن ورود کنند.  جالب است که در ارتباط با مسئله پسماند در استان های شمالی کشور نیز رویکرد مشابهی اتخاذ شده است که ما را به این نکته کلیدی می رساند که دولت و دستگاه های دیگر با سازوکارهایی اشتباه در پی یافتن راه حل برای چالش های پیش روی کشور  هستند؛ راه حل هایی که نه تنها چالش ها را حل نمی کنند بلکه بر عمق و پیچیدگی آنها می افزایند. 
در استان های شمالی نیز که وضعیت پسماند به مرحله نگران کننده ای رسیده و بخش قابل توجهی از منابع آب و خاک منطقه را آلوده کرده است و بیم آن می رود که اثرات مخربی بر سلامت شهروندان بر جا بگذارد، بدون انجام بررسی های دقیق و کارشناسی و اصولا برخلاف نظر کارشناسان و در غیاب توجه به ضرورت اتخاذ سیاست ها و روش هایی برای کاهش تولید و افزایش تفکیک پسماند در مبدا، راه حل پرهزینه و مبهمی به نام زباله سوز در دستور کار قرار گرفته بدون آنکه مشخص شود نسبت اقتصادی، اجتماعی و محیط زیستی این راه حل با سایر راه حل ها برای مواجهه بهینه با بحران پسماند چیست؟ دو مورد «پروژه انتقال آب خزر به سمنان» و «زباله سوز در استان های شمالی کشور» این نگرانی را پدید می آورد که در شرایط کنونی، به واسطه سازوکارهای ناکارآمد تشخیص و مواجهه با مسائل، طبقه ای در حال تولد است که می توان آن را «طبقه کاسبان بحران» نامید؛ کاسبانی که بدون توجه به علل و ریشه های بحران های پیش روی کشور و راه حل های بسیار کم هزینه تر و اثرگذارتر، در جهت جلب منافع اقتصادی (پول) و سیاسی (رای) خود، راه حل های عموما عوام فریبانه ای را در دستور کار سیاست مداران و سیاست گذاران می گذارند که بسیار پرهزینه بوده و اصولا ابعاد اثرگذاری آنها بر پایداری اقتصادی، اجتماعی و محیط زیستی ایران مشخص نیست؛ بماند که درباره پروژه هایی مانند انتقال آب خزر به سمنان و ایجاد زباله سوزها در استان های شمالی کشور بین متخصصان و کارشناسان این حوزه ها، اجماعی نسبی بر عدم اولویت این راهکارها و پرهزینه بودن آنها از نظر اقتصادی، اجتماعی و محیط زیستی وجود دارد. 
نحوه مواجهه دولت و سایر دستگاه های متولی با مسئله آب در سمنان و مسئله پسماند در استان های شمالی کشور بیانگر این واقعیت است که سازوکارهای مواجهه با مسئله در نظام حکمرانی با آسیب هایی جدی روبه روست؛ این آسیب ها سبب می شود که راهکارهای برآمده از دل این سیستم نه تنها کمکی به حل مسائل نکنند بلکه بر عمق و شدت آنها بیفزایند. از این منظر آسیب شناسی سازوکارهای مواجهه با مسائل و چالش ها در نظام حکمرانی و تلاش برای برطرف کردن آنها از اهمیتی ویژه برخوردار خواهد شد.
                