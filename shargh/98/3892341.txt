شنبه ۳۱ فروردین ۱۳۹۸
-----------------------------------------
سرمقاله
-----------------------------------------
اسمردیاکف های سیاسی
-----------------------------------------

                    ازجمله وظایف مهم تاریخ انگار کشف و افشای «اسمردیاکف»های سیاسی است. اسمردیاکف، شخصیتی در رمان «برادران کارامازوف» نوشته فئودور داستایوفسکی است؛ همان کسی که آنتوان را وامی دارد تا پدرش را به قتل برساند. اسمردیاکف که خدمتگزار خانواده کارامازوف هاست، شخصیتی چندلایه دارد و تجسم و تجسد «سلطه بر سلطه» است. اسمردیاکف از کارامازوف بزرگ بیزار است و از او کینه سختی به دل دارد، اما در مقام و موقعیتی نیست که بتواند بزرگ خاندان کارامازوف را از سر راه بردارد و ازاین رو با نفوذ در روح آنتوان وسوسه اش می کند تا پدر را به قتل برساند. هنگامی که آنتوان پدرش را به قتل می رساند و از جنایت خود به هراس می افتد، به اسمردیاکف می تازد که چرا او را وادار به چنین کاری کرده است. پاسخ اسمردیاکف روشن و سرراست است و مو لای درزش نمی رود؛ «من تو را وادار به کاری کردم که آرزویش را داشتی». در واقع اسمردیاکف صرفا نقش کاتالیزور را دارد و به آنتوان یاری رسانده است تا این جنایت را محقق سازد. اسمردیاکف های سیاسی جلوه های متفاوتی دارند؛ برخی بدخیم و برخی خوش خیم اند. بدخیم ها کسانی اند که با دسیسه هایشان سیر وقایع را برای منفعت خصوصی منحرف می کنند، کسب منفعتی که هرگز به مصلحت عمومی نمی انجامد. این اسمردیاکف های سیاسی بدخیم را می توان در برهه تاریخی «سقوط اصفهان» در دوره صفویه سراغ گرفت. در کتاب «سقوط اصفهان» به روایت کرسینسکی با بازنویسی سیدجواد طباطبایی به دوره ای از دست کاری این طیف سیاسی برمی خوریم که اگر بی نظیر نباشد، نادر است. حکومت صفویه بعد از 222 سال اقتدار نه به دست محمود افغان که جنم چنین کاری را نداشت، بلکه به دست اسمردیاکف های سیاسی فروریخت؛ کسانی که نگذاشتند سرداران بزرگ ایران به جنگ با محمود افغان بروند و پایتخت (اصفهان) را نجات دهند. اعتمادالدوله و لطف علی خان، مردان نامی ایران بودند که بلافاصله بعد از حمله محمود افغان به کرمان و سقوط این شهر عازم آنجا شدند و شکست سختی به او و شورشیان دادند. لطف علی خان بعد از پیروزی، خود را به کرانه های خلیج فارس رساند و خانه های پرشکوه و جلال بزرگان دربار را مصادره کرد و در اختیار سربازان قرار داد. لطف علی خان سپس عازم شیراز شد؛ اما بار دیگر دسیسه چینان دربار دانستند که در صورت شکست کامل یورش محمود افغان، اتحاد میان لطف علی خان و اعتمادالدوله منافع آنان را به خطر می اندازد. به تعبیر پدر دوسرسو «ملاحظه نفع خصوصی بر تامین مصلحت عالی تر حکومت چیره شد و درباریان ترجیح دادند که برای ازدست دادن همه چیز خطر کنند تا اینکه سلاح در دست سرداری بماند که پیروزی او بر دشمنان کشور جز به بهای نابودی آنان تمام نمی شد».* با این احساس خطر اسمردیاکف های سیاسی دست به کار شدند و ذهن شاه را با شبهه توطئه از سوی اعتمادالدوله مشوش کردند. در حین این آشوب و دسیسه های درباریان، محمود افغان اصفهان را به محاصره خود درآورد. قحطی چنان شهر را فراگرفت که اهالی شهر هر حیوان چهارپای زنده و مرده را در خفا می بلعیدند. در این بزنگاه دوباره از لطف علی خان خواستند لشکری فراهم آورد تا به جنگ برود، اما او از دسیسه های افرادی که در کمین بودند تا بعد از پیروزی او را سربه نیست کنند آگاه بود، پس راهی جز گریز نداشت و گریخت. محمود افغان شهر را به تصرف درآورد و در جست وجوی لطف علی خان برآمد. خبرچین ها او را به بهای اندکی فروختند و محمود افغان بی درنگ مثله اش کرد. در هیچ کجای تاریخ از این اسمردیاکف های سیاسی نام برده نمی شود. اگرچه محمود افغان آنها را گروهی شکنجه کرد و از دم تیغ گذراند، برخی از آنان در لایه های تاریخ پنهان شدند و خود را در درازنای تاریخ به امروز رساندند. 
در این روایت مستند تاریخی با سه مفهوم سروکار داریم: قدرت و منافع خصوصی و اسمردیاکف های سیاسی. گویا اینها با یکدیگر ارتباط تنگاتنگی دارند. بدیهی است غایت این یادداشت تخفیف فروپاشی دولت صفویه به اسمردیاکف های سیاسی نیست و این موضوع صرفا بهانه ای برای بازنمایی نقش ناپیدای این آدم هاست. باید بر این نکته هم اذعان کرد که همواره نقش این گروه سیاسی مخرب نیست.
خاصه آنکه گاه منافع خصوصی آنان، موجب بقای منفعت و مصلحت بزرگ تری می شود. یکی از این چهره ها حاجی ابراهیم است، کسی که در برآمدن دولت قاجار نقش تعیین کننده ای دارد. بازرگان منفعت طلبی که منفعت خصوصی اش وجه عمومی پیدا می کند. بعد از فروپاشی دولت صفویه و مرگ کریم خان زند که هرگز آشکارا سلطنت منقرض شده صفویه را انکار نکرده بود، بزرگان خاندان زند تا سرحد مرگ با یکدیگر جنگیدند. در این بلبشو آقامحمدخان قاجار مدعی سلطنت که مدتی در زندان کریم خان زند بود، بعد از کشته شدن او به ایل خود گریخت و لشکری فراهم کرد. خاندان زند هم به نبرد قدرت مشغول بودند. در این میان چهار نفر هریک به مدت کوتاهی سلطنت کردند. یکی از این چهار نفر جعفرخان زند بود که به یاری حاج ابراهیم، بازرگان سرشناس، شیراز را از چنگ مدعی دیگر (سید مرادخان) بیرون آورد و حاجی ابراهیم به پاس این خدمت کلانتر شیراز شد. از سوی دیگر آقامحمدخان قاجار به پیشروی خود ادامه می داد و در سال 1167 اصفهان را به تسخیر خود درآورد. جعفرخان زند که به یاری حاجی ابراهیم شیراز را گرفته بود به دسیسه دشمن سابق خود جعفرخان مسموم و کشته شد. این بار لطف علی خان پسر جعفرخان به یاری مجدد حاجی ابراهیم به سلطنت رسید. آقامحمدخان قاجار قدرت فراوانی پیدا کرده بود. لطف علی خان برای مقابله با قشون قاجار عازم اصفهان شد. طرفداران حاجی ابراهیم ارتش لطف علی خان زند را ترک کردند و به شیراز بازگشتند. خان زند که دید لشکرش نجنگیده شکست خورده به شیراز بازگشت، اما کلانترش او را به شهر راه نداد. براساس گفته هلفگات مورخ، حاجی ابراهیم بنابر شم طبقاتی خویش به عنوان یک بازرگان خواهان ثبات و آرامش بود و نیز برای حفظ منافع شخصی خود تشخیص داد که قاجار بهتر از زندیه می تواند ثبات ایران را تامین کند. یک دهه بعد حاجی ابراهیم گفته بود، «کسی از سرباز غارتگر زندی یا قاجاری خوشش نمی آید. همه می خواهند ایران بزرگ و قدرتمند از ثبات داخلی برخوردار باشد». حاجی ابراهیم جلوه دیگری از اسمردیاکف های سیاسی است. او در حکومت آقامحمدخان قاجار صدراعظم شد. قضاوت تاریخی-سیاسی درباره حاجی ابراهیم دشوار است؛ بحث بر سر شیوه ای از سیاست ورزی است که در صورت بندی های متفاوتی جلوه گر می شد و آن، چیزی نیست جز سلطه بر سلطه دیگران و فرمان راندن بدون مجازات شدن. اینکه اسمردیاکف های سیاسی با چهره های سیاسی متفاوتی در سیاست ظاهر شده اند، اهمیت چندانی ندارد، مهم این است که این افراد در لایه های پنهان تاریخ گم و ناپیدا شده و در هر دوره ای سر برآورده اند، سیاست و تاریخ کشوری را بدون مجازات یا تحمل تبعات آن دگرگون یا منحرف می کنند. 
* پدر دوسرسو، بر پایه گزارش کرسینسکی، کتابی در دو جلد با عنوان «تاریخ واپسین انقلاب ایران» نوشته و آن را در زمانی که هنوز اشرف افغان بخش های مرکزی ایران را در دست داشت، منتشر می کند. 
                