دو‌شنبه ۲۶ فروردین ۱۳۹۸
-----------------------------------------
type_unknown
-----------------------------------------
بقای اصلاح طلبی با مردم یا بدون مردم؟
-----------------------------------------

                    شرکت کردن یا شرکت نکردن در انتخابات دغدغه یادداشت اخیر سعید حجاریان است؛ فردی که به تئوریسین جبهه اصلاحات شهرت دارد و معمولا ایده هایش مورد توجه نخبگان سیاسی قرار می گیرد. او در یادداشت تازه خود گفته است که باید شرکت در انتخابات مشروط باشد و اگر شروط مطرح شده محقق نشود، عطای انتخابات را به لقایش می بخشیم. این سخن شاید ادامه ایده های پیشین او باشد؛ به نحوی که چندی پیش نیز گفته بود: «پروژه اصلاحات به انتخابات گره نخورده است؛ زیرا انتخابات به معنای کنونی آن، مصداق گدایی قدرت است. اصلاحات صدقه بگیر نیست و اگر مکنت دارد، باید با اتکا بر آن به بازار سیاست برود. اگر پول بازار سیاست را نداشتیم، باید تلاش کنیم آن را کسب کنیم نه آنکه به هر جنس بنجلی تن دهیم». تئوری حجاریان مبتنی بر این است که اصلاحات بیش از آنکه یک نهاد سیاسی باشد، یک جنبش اجتماعی بوده است. او با چنین منطقی که اصلاحات به ساختارگرایی قدرت محدود شود، میانه خوبی ندارد و بر پایه چنین دیدگاهی مخالفت است که با هر نیرویی وارد انتخابات شد و از سوی دیگر می گوید اگر نیروهای اصلاح طلب با ردصلاحیت گسترده مواجه شوند، به نحوی که دیگر نیروی موثری در میدان انتخابات نداشته باشند، شرکت نکردنشان در انتخابات بهتر از شرکت ضعیف است؛ دیدگاهی که با تفکر بسیاری از اصلاح طلبان مغایرت دارد و از همین نقطه تفارق است که برخی از اصلاح طلبان سخنان و مکتوبات او را نماینده تفکرات خود نمی دانند؛ زیرا برخی معتقدند اصلاحات باید بتواند حضوری فعال و حتی دائم در عرصه قدرت داشته باشد و حضور نیروهای دست چندم و غیرموثر اصلاحات در مجلس را بهتر از خالی بودن عرصه از اصلاح طلبان می دانند و می گویند که با خالی کردن میدان نیروهای تندروی اصولگرایان روی کار می آیند. چنین دیدگاهی خاستگاهی کاملا سیاسی دارد. در صورتی که نگاه حجاریان بیش از مناسبات روز قدرت ناظر به جایگاه راستین جنبش اصلاحات است و او حیات واقعی اصلاحات را نه در مجلس یا حتی ریاست جمهوری که در اذهان مردم می داند و به همین دلیل است که می گوید نباید جنس بنجل تحویل مردم داد.
حجاریان در بخش دیگری از یادداشت اخیر خود راهکارهای کوتاه مدتی به نیروهای اصلاح طلب ارائه داده است؛ ازجمله آنکه اصلاح طلبان باید با رویکردی دووجهی مبتنی بر فعالیت موثر و درعین حال حفظ آرامش ادامه مسیر بدهند؛ به معنای اینکه باید روندها و چشم اندازها را تحلیل و جایگاه خود را به نسبت آنها تعیین کنند. همچنین باید عقلای جناح راست را از وخیم بودن شرایط آگاه کنند تا در ادامه، نیروهای موثر و تصمیم ساز تصویری واقعی از وضع موجود و مطلوب به دست آورند. علاوه بر این از دید حجاریان اصلاح طلبان باید از طریق وزارت کشور یا کمیته ای متشکل از نیروهای زبده و اصیل، احزاب خود را پالایش و احزاب کم مایه را منحل یا درون احزاب بزرگ ادغام کنند.
در واقع حجاریان سعی می کند راه حل میانه ای را در پیش بگیرد تا در وهله نخست خود را از یک مطلق گرایی برهاند و پیش از همه خود را قانع کند که اگر نیروهای اصلاح طلب با ردصلاحیت گسترده مواجه نشوند و از سوی دیگر برنامه های مشخصی را در کوتاه مدت اجرا کنند، شرکت آنها در انتخابات منطقی است... 
هرچند راهبردهای کوتاه مدت حجاریان نیز چندان بکر و عجیب نیستند و او در بخش اخیر یادداشت خود از بدیهیاتی سخن می گوید که در میان احزاب اصلاح طلب اراده ای جدی بر اجرایش نیست.
همچنین حجاریان در بخش دیگری از یادداشت خود یک نکته عجیب را اظهار کرده است. او درباره چگونگی حفظ آرامش‎ توسط اصلاح طلبان نوشته است: «به لحاظ منطقی و باتوجه به پیشینه تاریخی، چنانچه اصلاح طلبان و معترضان به وضع معیشت یک صدا شوند، نخستین گزینه برخورد قهری، اصلاح طلبان خواهند بود، نه توده مردم حاضر در خیابان. از این رو اصلاح طلبان ضمن تمرکز بر عدالت به معنی الاعم، به تعبیری باید سر خود را پایین نگه دارند تا از این توفان به سلامت گذر کنند».
این سخن قدری رنگ وبوی کاسب کاری سیاسی دارد. در حقیقت حجاریان می گوید که اگر مردم به وضع موجود معترض شدند، اصلاح طلبان باید اعتراض های ایشان را نادیده بگیرند تا مبادا گزندی به آنها برسد. حجاریان باور دارد که اصلاحات یک جنبش فراگیر اجتماعی است؛ چنین تفکری با سخن سیاسی اخیر در تضاد قرار دارد. مضافا آنکه مخالفان دیدگاه حجاریان همواره تاکید می کنند که ضرورت دارد در عرصه قدرت باقی بمانیم و این در حالی است که گویا حجاریان با چنین تفکری مخالف است. حال چگونه ممکن است که چنین فردی برای بقای سیاسی اصلاحات به صراحت اعلام کند که باید سر خود را پایین نگه داشت تا از این بحران به سلامت گذشت؟ حتی اگر برای بقای سیاسی اصلاحات چنین کاری نیز لازم باشد، تئوریزه کردن آن قدری خطرناک به نظر می رسد.
نظر نمایندگان 2 حزب اتحاد ملت و اعتماد ملی
یادداشت اخیر سعید حجاریان با واکنش های شخصیت های سیاسی نیز همراه بود؛ به نحوی که علی شکوری راد، دبیرکل حزب اتحاد ملت اسلامی ایران باور دارد که تاکنون هیچ بحثی درباره انتخابات مجلس در سال جاری میان اصلاح طلبان در نگرفته است. او در این خصوص به «شرق» این گونه گفت: «چندی پیش آقای خاتمی دغدغه ای را مطرح کردند که دغدغه ما نیز همان است. نگرانی ما این است که مردم علاقه ای به شرکت در انتخابات نداشته باشند و ممکن است که دیگر پاسخ مثبتی از مردم شنیده نشود. اینکه گفته شود باید انتخابات را در صورت تحقق نیافتن شروط تحریم کرد تا این لحظه مورد بحث آقای خاتمی و شورای سیاست گذاری اصلاح طلبان نبوده است. حال ممکن است فعالان سیاسی نظرات خود را مطرح کنند». شکوری راد افزون بر تحلیل کلی خود، مشخصا نظرش را درباره یادداشت اخیر حجاریان این گونه بیان کرد: «سخن آقای حجاریان غیرمنطقی نیست زیرا اگر شرایط کلی مهیا نشود، شرکت در انتخابات لازم به نظر نمی رسد. به هر حال شرکت در انتخابات خود یک انتخاب است و برای ما مهم این است که آیا مردم تمایل به مشارکت دارند یا خیر؟ شرکت نکردن اصلاح طلبان در انتخابات هم امر عجیب و جدیدی نیست کمااینکه در انتخابات مجلس نهم نیز به جز بعضی از شهرستان ها شرکت نکردند که هیچ ایرادی هم نداشت. هرچند باز هم تاکید می کنم که چنین دیدگاهی باید مورد تایید و تاکید شورای سیاست گذاری باشد».
دبیرکل حزب اتحاد ملت درباره موضع حزب متبوعش نیز چنین گفت: «موضع حزب اتحاد ملت همواره مشارکت در انتخابات بوده و اگر رویه گذشته را در نظر بگیریم، طبیعتا شرکت می کنیم اما جمع بندی نهایی بستگی به اعضای حزب دارد».
اسماعیل گرامی مقدم، عضو شورای مرکزی حزب اعتماد ملی، برخلاف شکوری راد موضع اخیر حجاریان را به شدت نادرست می داند و باور دارد که تحریم انتخابات جز ضرر برای اصلاح طلبان و مردم هیچ نتیجه ای در پی نخواهد داشت. او به خبرگزاری «نامه نیوز» چنین گفته است: «از دید من آقای حجاریان تنها یک فعال سیاسی است و نمی توان اظهارات او را موضع اصلاح طلبان دانست. تردید نکنید که شورای هماهنگی اصلاح طلبان نظراتی متفاوت از آقای حجاریان دارد و عموم اصلاح طلبان بر این باورند که باید در انتخابات مجلس سال 98 جبهه اصلاحات حضور فعالی داشته باشد. ایده آقای حجاریان بسیار کهنه است. تجویز تحریم انتخابات و شرط گذاشتن بر آن، به میزانی ورشکسته است که دیگر محل بحث اصلاح طلبان نیست». او در ادامه موضع حزب اعتماد ملی را این گونه بیان کرده است: «حزب اعتماد ملی بنایش آن است که همراه با شورای سیاست گذاری اصلاح طلبان حضور فعال و موثری داشته باشد».
در نهایت باید گفت که سعید حجاریان گرچه سخنگوی تمام اصلاح طلبان نیست اما به هر روی به عنوان یک شخصیت مهم در میان اصلاح طلبان سخنانش قابل تامل است اما اینکه تمام اصلاح طلبان بر موضع اعلامی او حرکت کنند، بعید به نظر می رسد و شاید در آینده ای نه چندان دور و در بزنگاه انتخابات شاهد بالاگرفتن اختلافات نیروهای سیاسی اصلاح طلب با یکدیگر باشیم.
                