سه‌شنبه ۵‌شهریور ۱۳۹۸
-----------------------------------------
حرف اول
-----------------------------------------
نظم تجارت ایران در خطر قانون گذاری تخیلی
-----------------------------------------

                    1- قانون گذاری از یک نگاه کار ساده ای است؛ در یک اتاق بنشینید، آنچه را فکر می کنید منظم کنید، قانون های چند کشور اسم و رسم دار را هم ورق بزنید، جملاتی را بنویسید و اول هر جمله شماره ای بگذارید، به آن رای بدهید و ابلاغ کنید، قانون آماده است؛  نامش هم می شود قانون فلان و بهمان. این همان روشی است که از دیرباز کم وبیش در ایران رایج بوده است. نتیجه این شیوه از قانون گذاری، مجموعه متورم و آماس کرده ای از انبوه قوانین متعدد است که پشت سرهم و به سرعت تغییر می کنند و نه تنها به برقراری نظم کمک نمی کنند، بلکه خود موجب آشفتگی و بی نظمی های مختلف در عرصه های گوناگون سیاست، فرهنگ و جامعه می شوند و نظم حقوقی را از کار می اندازند. 
2- چیزی که معمولا از نگاه نویسندگان و تصویب کنندگان قانون در ایران پنهان می ماند، این است که قانون بیانگر الگویی رفتاری بوده و مهم ترین و اساسی ترین سوژه آن، «انسان» و «جامعه» است. انسان و جامعه وجود و هویتی مستقل دارند، قدرت انتخاب دارند و رویه و عرف می سازند. مومی در دست حاکمان نیستند که هرچه بخواهند همان کنند.
3- وقتی قانونی وضع می شود، مجموعه عظیمی از سازمان ها، دستورالعمل های اجرائی، رویه ها، آرای قضائی و عرف و عادت عمومی با آن تولید می شود. در حقیقت، نظم عمومی محصول مجموعه ای بزرگ و پیچیده از قانون، رویه ها، عرف ها، آرای قضائی و عرف و عادت عمومی است؛ بنابراین تغییر قانون فقط محدود به تغییر متن قانون نمی شود، بلکه وقتی یک قانون تماما تغییر می کند، همه یا بخش های بزرگی از آن ذخیره عظیم و پیچیده قواعد و هنجارهایی که موجب برقراری نظم حقوقی اند و در جریان اجرای آن قانون در سال ها تجربه عمومی تولید شده اند، اعتبار خود را از دست داده و از بین می روند. همه چیز باید از نظر حقوقی از نقطه صفر شروع شود. تصویب نامه ها، آیین نامه ها و بخش نامه های جدیدی باید وضع شود. روزبه روز ابهام هایی از قانون جدید مطرح می شود که کارها را بلاتکلیف می کند. سازمان هایی که سال های طولانی بر اساس یک قانون کار کرده اند، دستخوش تغییر و تحول می شوند؛ بعضی از آنها تعطیل می شوند و به جایشان باید سازمان های تازه خلق شود. رویه ها و عادت های سازمان، کارمندان و مردم محکوم به تغییرند. 
قانون را می شود به سرعت تصویب کرد و تغییر داد؛ ولی تغییر این مجموعه که در واقع اصلی ترین بخش تغییر است، کاری طولانی مدت است و بسیار دشوار. بااین حال، جامعه در نقطه صفر نایستاده است، بلکه کار و زندگی و عادت های خود را دارد. از قانون جدید بسیار جلوتر است. بنا بر عادات حقوقی درازمدت، به سبکی زندگی و کار می کند که با قانون جدید فرق دارد. این نقطه ای پررنگ و مه شکل گیری تعارض اجتماعی میان قانون و واقعیت است. قانون یک چیز می گوید و جامعه چیز دیگر. این تعارض نطفه بروز و توسعه بی نظمی و اغتشاش حقوقی و بی هنجاری است.
هرقدر یک قانون مربوط به موضوعات مهم تر و گسترده تر باشد، ابعاد این بی نظمی و بی هنجاری گسترده تر، عمیق تر و زیانبارتر است. در مرحله بعد که مشخص شد قانون جدید موجب بروز مشکلاتی شده است، همان افراد و نهادهایی که به شیوه گفته شده در بالا قانون را تغییر داده اند، به فکر آن می افتند دوباره قانون را اصلاح کنند و قصه تکرار می شود؛ دایره بسته ای که در آن همه چیز گره می خورد و گره ها کورتر می شوند و نظم حقوقی مستمر دچار اختلال های گسترده و عمیق می شود. این همان تراژدی قانون گذاری در ایران است.
 4- این همان بلایی است که تازه ترین قربانی آن «قانون تجارت» است که سال ها در مجلس بوده و اینک در دست تغییرات کلی است. چند قانون بسیار مهم وجود دارد که به ساختارهای اساسی و بنیادین جامعه مربوط اند؛ مهم ترین آنها عبارت اند از قانون مدنی، قانون مجازات، قانون تجارت، قانون مالیات ها، قانون کار، قانون آیین دادرسی مدنی، قانون آیین دادرسی کیفری و قانون ثبت. این قوانین تقریبا زندگی تمام آحاد جامعه را به شکل فراگیر دربر گرفته و مهم ترین نهادها و ساختارهای جامعه را نظم و نظام می بخشند.  قانون تجارت از همین قوانین است؛ از قدیمی ترین قوانین کشور است؛ مصوب 1311؛ یعنی 88 سال از عمر آن می گذرد. در سال 1347 بخشی از آن اصلاح شد؛ یعنی 51 سال پیش. در این سال ها، سازمان های متعدد و بزرگ اداری ای برای اجرای این قانون تشکیل شده و هزاران دستورالعمل و بخش نامه درباره آن تصویب شده اند. صدها و بلکه هزاران رای قضائی در دعاوی مربوط به بخش های مختلف قانون تجارت صادر شده است. صاحبان و کارکنان شرکت ها، مردم عادی، وکلا و حقوق دانان، اقتصاددان ها و تجار و تولیدکنندگان در تمام بخش های اقتصادی بر اساس آن فعالیت کرده اند و رویه های بی شماری شکل گرفته است.بخش بزرگی از الگو و عادت رفتار اقتصاد دولت و جامعه و دادگاه ها و مردم برپایه همین قانون و ذخیره عظیم حقوقی و اجرائی آن شکل گرفته است. قانون تجارت، یکی از سه- چهار قانون پایه در نظم حقوق اقتصادی کشور است. وقتی قرار باشد قانون تجارت تغییر کلی کند، یعنی اولا بخش بزرگی از رفتار و عملکرد سازمان های اداری مقررات و رویه ها و عرف های ناشی از آن از بین رفته و به طور کلی دگرگون می شود. همه چیز یک باره تغییرات کلی می کند. غییر کلی قانون پایه و مهمی مانند قانون تجارت که لاجرم موجب تغییرات کلی تمام رویه ها و عادت های رفتار حقوقی مرتبط با آن است، بلای بزرگی را بر سر نظم تجاری و اقتصادی کشور می آورد. 
5- این تغییر، به ویژه از این نظر وجه زیان بارتری پیدا می کند. در حال حاضر نظم اقتصادی- تجاری کشور در شرایطی به شدت بحران زده و اختلالی قرار دارد و سطح نظم حقوقی حاکم بر آن به شکل کاملا بی سابقه ای به پایین ترین حد خود رسیده است. این تغییر ساختاری وسیع در قانون تجارت، به عنوان یکی از مهم ترین قوانین حوزه نظم حقوق اقتصادی-تجاری کشور در شرایط اختلالی اثرات بسیار زیان بارتری تولید می کند و به بی نظمی بیشتری منجر می شود. علاوه بر این، معمولا در شرایطی که نظم قانونی دچار اختلال است، گروه های ذی نفعی که در پشت پرده از بی نظمی منفعت می برند، فرصتی طلایی به دست می آورند تا سمت و سوی قانون جدید را به سوی جلب و افزایش منافع خود بکشانند؛ به این ترتیب، قانون که باید حافظ منافع عمومی باشد، به وسیله ای برای جلب منافع گروه های پنهان بدل می شود و در نتیجه بر ابعاد منفی و ضد نظم این شیوه از قانون گذاری اضافه می شود. در ماده 5 لایحه ای که در مجلس مطرح و تصویب شده است یک نمونه از این مدل را می توان دید که به سهولت زمینه هرگونه سوءاستفاده و حتی کلاهبرداری را آماده کرده است.
6- در قوانین عظیم و بسیار مهم و گسترده ای مانند قانون تجارت، تغییر کلی قانون، نتیجه ای جز آشفتگی و بی نظمی و اختلال بیشتر نظم اقتصادی نخواهد داشت. قانون نویسان نمی توانند با تصور دانای کل و توانای کل هرچه را که فکر می کنند روی کاغذ قانون بیاورند. اگر قسمت هایی از قانون، براساس نگاه مسئله شناسانه دچار مشکل است، همان چند ماده را می توان در درون ساختار قانون موجود اصلاح کرد. 
ذهن گرایی، بی توجهی به واقعیت های اجتماعی و نگاه آمرانه به جامعه از مشکلات اساسی قانون گذاری در ایران است که در اغلب موارد، بیش از برقراری نظم که وظیفه و هدف اصلی قانون است، به ایجاد و توسعه بی نظمی در اغتشاش و اختلالات حقوقی می انجامد.
اگر کار تغییر قانون تجارت در مجلس تمام شود و تا مرحله ابلاغ پیش برود، اختلالات گسترده تری در انتظار نظام تجارت بی نظم در ایران خواهد بود.   
                