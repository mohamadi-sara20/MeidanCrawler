دو‌شنبه ۳۰ اردیبهشت ۱۳۹۸
-----------------------------------------
حرف اول
-----------------------------------------
گفت وگوی بین رشته ای برای گذر از بحران
-----------------------------------------

                    کشورهای مختلف جهان دوره های بحرانی بسیاری را پشت سر گذاشته‎اند که گاه بسیار پیچیده‎تر و دشوارتر از مشکلاتی بوده که ایران با آن مواجه است؛ برای نمونه چین در دهه 1970، بعد از فاجعه اقتصادی برنامه «جهش بزرگ رو به جلو» و فاجعه سیاسی «انقلاب فرهنگی»، کشوری عمیقا بی‎ثبات و بحران‎زده بود یا سنگاپور و تایوان در دهه 1960 کشورهایی فقیر و عقب‎مانده بودند. برخی از کشورها با موفقیت دوران سخت را پشت سر گذاشته اند و برخی دیگر مدت‎های طولانی هزینه های سنگینی را متحمل شده اند. بسیاری از کشورهای خاورمیانه و شمال آفریقا پس از بهار عربی نمونه های ناموفقی از کنترل بحران به دست می دهند. پژوهش های علمی در عرصه‎های گوناگون علوم اقتصادی، سیاسی، جامعه شناسی، روان شناسی، مدیریت و... گنجینه‎های ارزشمندی هستند که تجارب کشورهای مختلف جهان را بررسی کرده و در تلاش برای یافتن قانونمندی های حاکم بر روابط انسانی اند. ایران قطعا نیازمند آگاهی از تجارب ناموفق و موفقیت‎آمیز دیگر کشورها است تا در برخورد با دشواری ها از آنها درس بگیرد. مرکز تجمع این اطلاعات در دانشگاه ها، دانشکده‎ها و گروه های آموزشی و پژوهشی است، اما استادان در رشته های مختلف عموما مانند جزیره های از هم جدا افتاده ای هستند که ارتباطی خلاق و علمی میانشان برقرار نیست و برای طرح مشکلات اجتماعی و یافتن راهکارهای مناسب برمبنای تجارب جهانی گرایش چندانی وجود ندارد. در حوزه حکمرانی نیز به ایجاد رابطه با دانشگاه ها تمایل چندانی نشان داده نمی شود. قوانین و مقررات مربوط به ارتقای رتبه استادان نیز انگیزه ای برای دنبال کردن مسائل واقعی کشور ایجاد نمی کند. نتیجه آنکه گاه به گاه پیشنهادهایی از سوی استادان و کارشناسان دلسوز ارائه می‎شود که صرفا بخش هایی از مشکل را در نظر گرفته اند و پیشنهادهای ارائه شده از سوی آنها در بسیاری موارد با واقعیت های درهم تنیده اقتصادی- اجتماعی ناسازگار است؛ برای مثال گروهی از کارشناسان اقتصادی بر ضرورت کوپنی شدن کالاهای اساسی، یا دو نرخی کردن و سهمیه‎بندی شدن بنزین تاکید دارند...
 هرچند طرح این مسائل با توجه به وضعیت عینی اقتصاد کشور مبنای علمی دارد، با توجه به شرایط خاص اجتماعی و سیاسی کنونی اجرای چنین سیاست هایی ممکن است به سادگی عملی نباشد؛ به همین دلیل برای ارائه راهکارهای مناسب با توجه به تجارب جهانی، مطالعات بین‎رشته‎ای و بررسی مسائل اقتصادی، فرهنگی، اجتماعی و سیاسی به‎طور هم زمان ضروری است. مناسب است دولت و به تبع آن وزارت علوم برای ایجاد فضای بحث و گفت‎وگو میان استادان در رشته های مختلف علوم انسانی برنامه روشنی تدوین کند و با از میان بردن نگرانی های واقعی یا غیرواقعی استادان در ارتباط با طرح مسائل روز، دانشگا ه ها را به نهادهایی فعال و زنده برای طرح مشکلات واقعی کشور تبدیل کند. در سال 1389، زمانی‎که سیاست خسارت بار پرداخت یارانه نقدی همگانی به اجرا گذاشته شد، از یکی از همکاران که سال‎ها بخش عمومی (بررسی سیاست های دولت و عملکرد بودجه) تدریس می کرد، پرسیدم آیا حاضر است در یک نشست عمومی این سیاست را بررسی کند؟ او پاسخ داد که نه حاضر نیست، چون در کشور ما هر بحث علمی شکل سیاسی به خود می گیرد. پاسخ او به طور غیرمستقیم این بود که فضا برای چنین مباحثی چندان امن نیست. شاید به همین دلیل باشد که برخی طرح ها برای ترغیب بروز اندیشه های خلاق عملا خیلی زود به نشست‎هایی غیرخلاق و تکراری بدل می‎شوند. برای حل مشکلات کنونی کشور باید از همه امکانات بهره جست، اما متاسفانه تاکنون در عمل تلاشی در این زمینه نشده است. ایجاد پیوند میان نظام سیاسی، دستگاه اجرائی و مراکز علمی، ترغیب به طرح مباحث عینی و مشکلات کنونی کشور در دانشگاه ها، تشویق به بحث‎های بین رشته‎ای و ایجاد تحرک در میان دانشجویان و استادان دانشگاه، گام های مهمی در بهره گیری از تجارب جهانی در مواجهه با بحران ها است، وگرنه کشور در زمینه بهره‎گیری از منابع عظیم دانش انباشته شده در دانشگاه ها و مراکز پژوهشی ناتوان خواهد بود. 
                