یک‌شنبه ۲۷ مرداد ۱۳۹۸
-----------------------------------------
یادداشت
-----------------------------------------
خود انتقادی برای بهبود تحقیقات کشاورزی
-----------------------------------------

                    وزیر جهاد کشاورزی در مراسم جشنواره معرفی ارقام گیاهی خطاب به معاون تحقیقاتی خود یادآور شد: «با این روش هایی که در حال انجام هستیم، کار و بار ما به منزل نمی رسد و لازم است روش های ما تغییر کند. خیلی دنبال پول نباشید و به جای آن با بخش خصوصی و تولیدکنندگان مشارکت کنید. اگر مشارکت صورت بگیرد، موفق تر خواهیم بود. نتوانسته اید یافته های خود را به عرصه تولید منتقل کنید. ما محدودیت های زیادی در این زمینه داریم و لازم است در سازوکارها و روش ها تغییر ایجاد شود. تحقیقات کشاورزی در چهار دهه گذشته به تدریج و در روند استحاله ای ماهیتی و فرسایشی، به نهادی عظیم الجثه اما بر پاهایی ضعیف تبدیل شده است. پژوهشگران کم شمار سازمان تحقیقات کشاورزی در گذشته (گرچه با مدارک آکادمیک پایین تر) عمدتا جلودار و متصل به دستگاه اجرائی بودند. این پژوهشگران از اوایل دهه 60 به بعد با انگیزه هم ترازی با دانشگاهیان و در کسوت هیئت علمی، اندک اندک در مدار مسدودی از «طرح تحقیقاتی- مقاله- ارزشیابی برای ارتقای گروه و پایه» محبوس و تقریبا خرج خود را از عرصه کاربردی و تولید جدا کردند. در دهه های 60 تا 80، بخش عمده ای از توان مدیریت تحقیقاتی در وزارت های جهاد کشاورزی صرف کسب مدارک آکادمیک در داخل و خارج برای نیروهای  تحقیقاتی خود شد؛ برنامه ای که با وجود بار مالی در بودجه عمومی کشور، هرگز محل بررسی «هزینه- فایده» قرار نگرفت. تفاوت چشمگیر حقوق و مزایای این طبقه نوظهور و در رقابت با دانشگاه، موجب شد جمعی از شاغلان آن در وسوسه کسب مدرک حتی روانه کشورهایی ازجمله ارمنستان، تاجیکستان، هندوستان و... شوند. در این شیوه از تربیت نیروهای تحقیقاتی، مدیریت های وقت به جای کسب مهارت، تنها به دریافت مدرک تحصیلی کارگزار خود بسنده کرده و هنوز نیز می کنند. بااین حال، مهم ترین عامل ایستایی نسبی این سازمان در سه دهه اخیر را باید در شیوه تدوین و تصویب طرح و پروژه های پژوهشی، نظارت بر اجرا و به ویژه چگونگی حسابرسی از نتایج آنها جست وجو کرد؛ مسیری که هرگز ریسک پاسخ گویی را برای پژوهشگران در قبال اعتبارات هزینه شده عرصه تولید، کارفرما یا لااقل دستگاه اجرائی به وجود نمی آورد. آنها تنها به کمیته ارزشیابی درون سازمانی که اعضایش خود با همان ضوابط ارزیابی می شوند، پاسخ گو بوده و هنوز نیز هستند. مطالبات کمیته های ارزشیابی از پژوهشگران الزاما نه در عرصه فارم و مزرعه، بلکه در میزان کمی مجلدات گزارش و مقاله ها نهفته است؛ البته حدیث مشکلات مزمن بخش تحقیقات، بسیار مفصل تر از این مجمل است. نگارنده در سه یادداشت تحلیلی در تابستان 1397 (خبرگزاری ایانا) نکات پرشماری از وضع موجود و نیز پیشنهادهایی برای برون رفت از این مدار بسته را ارائه داده ام. انتقادات صریح حجتی از بخش تحقیقات کشاورزی می تواند آغازی امیدبخش برای دگرگونی ساختاری این سازمان پژوهشی باشد؛ البته به لحاظ آنکه فرایند افزایشی این استحاله نزدیک به 40 سال است که سابقه دارد، پس ناکارآمدی و مسیر بعضا متضاد با منافع ملی تحقیقات کشاورزی، عملا به صورت یک فرهنگ در کارگزاران آن نهادینه شده است؛ کارگزارانی که می توانستند و می توانند از این پیله ایزوله خارج و چه بسا تلاش ها و عمر گران بهای خود را همسوی منافع ملی کنند. بااین حال نباید انتظار داشته باشیم این نهاد عظیم تحقیقاتی تنها با تذکار وزیر در یک همایش عمومی یا صدور بخش نامه و در کوتاه مدت به اصلاح و هدف مطلوب برسد. اجتناب از اجرای طرح های تکراری، مستلزم برنامه محوری (نه پژوهشگرمحوری) و کاهش مراکز تحقیقات در استان های هم اقلیم (مانند اصفهان، مرکزی، قم و سمنان یا گلستان و مازندران و...) است. به نظر می رسد واگذاری و عرضه دانش فنی سازمان تحقیقات کشاورزی به شرکت های دانش بنیان نیز به دلایلی که در این فشرده نمی گنجد، تاکنون روندی اصولی و بر اساس اهداف تئوریک اولیه را طی نکرده است. پیشنهاد می شود در این زمینه کمیته ای فراتشکیلاتی از نخبگان هر شاخه تحقیقاتی در کشور تشکیل شود تا چگونگی واگذاری دستاوردهای معدود پژوهشی موجود را بررسی کرده و محل بازنگری قرار دهند. انتظارات دستگاه اجرائی نیز از بخش تحقیقات باید تغییر کرده و اصلاح شود. اگر در گذشته عنصر تولید و دستیابی به افزایش های کمی در راهبردهای تحقیقاتی حرف اول را می زد، اکنون باید در استراتژی کشاورزی و توسعه پایدار، مفاهیم جدیدی جایگزین شود. در شرایط تنش های اقلیمی جدید باید تاکید بر میزان بهینه مصرف آب، افزایش درآمد خرد، کلان، مصرف متعادل نهاده ها و... در قالب افزایش بهره وری جایگزین راهبردهای پیشین شود.
                