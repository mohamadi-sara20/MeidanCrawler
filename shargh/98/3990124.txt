یک‌شنبه ۱۷ آذر ۱۳۹۸
-----------------------------------------
حرف اول
-----------------------------------------
اجلاس 177 اوپک و کنشگری ایران
-----------------------------------------

                    نشست 177 وزرای نفت اوپک عصر جمعه با توافق بر سر کاهش 503 هزار بشکه ای تولید نفت اعضای اوپک و اعضای غیر اوپک به پایان رسید. این تصمیم راهبردی که از قبل برگزاری نشست پیش بینی می شد، با دوراندیشی کشورهای عمده تولیدکننده در اوپک و غیر اوپک با هدف کمک به افزایش قیمت نفت یا دست کم تثبیت قیمت و جلوگیری از کاهش قیمت نفت اتخاذ شد. تصمیم اوپک سطح کاهش تولید نفت کشورهای تولیدکننده را از ابتدای سال 2020 به یک میلیون و 703 هزار بشکه افزایش می دهد. سهم کشورهای عضو اوپک از کاهش اخیر، 372 هزار بشکه و کشورهای غیر اوپک 131 هزار بشکه است. ائتلافی که از ابتدای 2016 بین کشورهای نفتی اوپک با غیراوپک شکل گرفته، با اجلاس 177 و با تصمیم به کاهش بیشتر تولید تداوم یافت؛ ائتلافی که به صورت نانوشته و غیر اعلامی عمدتا در مقابل سیاست های نفتی آمریکا ایجاد شده و به خوبی تاکنون ادامه یافته است. دولت ترامپ از زمان شروع به کار در سال 2016 سیاست های متمرکزی برای تضعیف جایگاه اوپک، کاهش قیمت نفت و تقویت جایگاه ایالات متحده در بازار اتخاذ کرده؛ به گونه ای که تولید نفت این کشور از 11 میلیون بشکه به 13.5 میلیون بشکه افزایش یافته است. تصمیم اوپک با وجود حضور متحدان راهبردی آمریکا در اوپک مانند عربستان سعودی، امارات متحده عربی و کویت صورت گرفت و این حکایت از ترجیح منافع اقتصادی بر منافع سیاسی این کشورها دارد. با این تصمیم، ایالات متحده آمریکا باید با هزینه بالا همچنان سیاست های نفتی خود را برای رسیدن به اهداف اقتصادی مانند ایجاد فرصت های شغلی بیشتر ادامه دهد. آمریکا در تضعیف اوپک همچنان ناکام ماند؛ هرچند در این عرصه با تحریم کشورهایی مانند ایران و ونزوئلا تلاش داشته و دارد که به اهداف نفتی خود دست یابد؛ اما حتی این سیاست ها نیز برای این کشور پرهزینه ارزیابی می شود. به این ترتیب بازار جهانی نفت سال 2019 را با ثبات نسبی و با سطح قیمتی در حدود 65 دلار پشت سر گذاشت؛ قیمت متوسطی که از رقم پیش بینی شده برای این سال یعنی 61 دلار برای هر بشکه بیشتر است. از سوی دیگر سال 2020 نیز با قیمت نفت 62 دلار آغاز می شود که می تواند قیمت قابل اعتماد و امیدبخشی برای کشورهای تولیدکننده نفت باشد. 
این شرایط برای ترامپ که سال سختی را در عرصه سیاست داخلی یعنی استیضاح و انتخاب مجدد دارد، خوشایند نخواهد بود. از سوی دیگر یکی از نکات درخور توجه در اجلاس 177، حضور فعال و موثر ایران بود. ایران با وجود پایین بودن سهم صادرات نفت در پی اعمال تحریم های نفتی آمریکا، همچنان نقشی فعال و موثر در تصمیم گیری های اوپک داشت و در قالب رایزنی دوجانبه و چندجانبه با وزیران نفت حاضر در اجلاس، در پیشبرد سیاست کاهش بیشتر تولید نفت اعضا تاثیرگذار بود. این کنش فعال در حالی صورت گرفت که ایران خود و دو کشور دیگر یعنی ونزوئلا و لیبی را از این قاعده همچنان مستثنا کرد و این استثنا برای آینده و در شرایطی که ایران به ظرفیت طبیعی تولید و صادرات نفت با رفع احتمالی تحریم ها برسد، هم تسری پیدا کرد. واقعیت آن است که تحریم های نفتی و کاهش صادرات نفت، مانعی برای کنش فعال و حضور تاثیرگذار در عرصه کنشگری و تصمیم گیری اوپک تاکنون نبوده و نیست. در واقع ایران تلاش داشته از ظرفیت و توانمندی های دیپلماسی اقتصادی و اعتبار بین المللی نهایت بهره برداری را برای احقاق حق کشور داشته باشد و این مهم مدیریت کنونی صنعت نفت را با وجود همه فشارها و بی مهری های داخلی متمایز کرده است.
                