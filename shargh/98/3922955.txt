یک‌شنبه ۲ تیر ۱۳۹۸
-----------------------------------------
یادداشت
-----------------------------------------
اکرام میهمان به بهانه سفر آبه
-----------------------------------------

                     پس از سفر اخیر نخست وزیر ژاپن به ایران و ملاقات با رهبر معظم انقلاب، برخی از دارندگان فضای مجازی از دیدگاه خود به تجزیه و تحلیل این ملاقات و به ویژه رفتار مقام معظم رهبری پرداختند.
ناگفته پیداست سیاست مداران جهان، به ویژه در کشورهای دقیق و نکته بین، همواره اطلاعات وسیعی درباره رهبران و مسئولان کشورهای دیگر در اختیار دارند و روحیه، خلق و خو، روش زندگی، وابستگی ها و نقاط ضعف و قوت آنان را تحلیل می کنند. طبیعی است هنگامی که با مسئولان دیگر کشورها با این شناخت روبه رو می شوند، رفتار، سکنات و کلام آنها تحت تاثیر اطلاعات فعلی خواهد بود. احترام، تواضع یا هر رفتار آنان و ملاقات ها را با این دانش می توان تجزیه و تحلیل کرد.
متاسفانه در فضای مجازی برخی که خود را دوستدار رهبر فرزانه انقلاب می شمارند، نکاتی را درباره دیدار و نوع حضور مقام معظم رهبری در آن مطرح کردند که نارواست و ساحت ایشان از این امر کاملا مبرا.
به عنوان فردی که قادر به شهادت در برخی از این امور هستم، برخی توضیحات را ضروری می دانم. بسیار به خاطر دارم هنگام تصدی دولتی، در دو یا سه باری که درباره برخی مسائل به حضور مقام معظم رهبری رسیدم، ایشان بلااستثنا مکان بالاتر و بالادست را به این جانب واگذار کردند (یعنی با تاکید) و خودشان فرودست تر نشستند و باز به خاطر دارم که در یکی از ملاقات های عمومی ورزشکاران، یکی از ورزشکاران دیرتر رسید و ایشان با تواضع در مقابل او به پا خاستند. ایشان نوعا و همواره در ملاقات ها پوششی یکسان دارند و مختص نخست وزیر ژاپن نبوده است.
اگر به چیدمان مبل ها نیز دقت شود، می بینیم صدر اتاق را به میهمان واگذار کرده اند و این مصداق «اکرم الضیف و لو کان کافرا» است و مبل دو نفره نیز به معنی احترام یکسان به میهمان و همراه ایرانی ایشان است و خودشان پایین دست میهمان اصلی و مقابل سایر میهمانان می نشیند. این دقت نظر و رعایت اصول میهمان نوازی بسیار درخور توجه است. در سال های گذشته، برخی روسای قوای خودمان هنگام رویارویی با میهمان خارجی خود، در بالادست می نشستند و میهمان را در پایین دست جای می دادند و نوع نشستن آنان همراه فرورفتن در مبل و درازکردن پا بود که گاهی موجب عکس العمل مشابه میهمان می شد. در حالی که نشستن مقام معظم رهبری کاملا رسمی است.
آنچه مهم است و باعث استحکام نظام و قدرت ملت می شود، سیاست های منطقی و عاقلانه و حفظ منافع ایران و مردم است که دشمنان آن را درک می کنند.
 و همین موجب احترام آنان می شود. سیاست های اتخاذشده از سوی جمهوری اسلامی ایران و رهبری در مقابل خروج آمریکا از برجام، تحریم های ظالمانه، توطئه های انجام شده برای خاورمیانه جدید از قبیل خلق داعش، النصره و گروه های تروریستی مشابه و استقامت و مقاومت در برابر فریب و بدسگالی دشمن، موجب احترام ذاتی هرچند پنهان می شود. امید است دوستان دقیق تر و بهتر بیندیشند.
                