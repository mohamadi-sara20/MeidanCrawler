چهار‌شنبه ۱۳ آذر ۱۳۹۸
-----------------------------------------
حرف اول
-----------------------------------------
قطار تغییرات کابینه سر ایستادن ندارد
-----------------------------------------

                    برابر اصل 136 قانون اساسی «در صورتی که پس از ابراز اعتماد مجلس به دولت نیمی از هیئت وزیران تغییر کنند، باید مجددا از مجلس شورای اسلامی برای هیئت وزیران تقاضای رای اعتماد کرد». با استعفای وزیر جهاد کشاورزی و اعلام وصول چند طرح استیضاح از طرف نمایندگان علیه دیگر وزرای کابینه، دولت دوازدهم در مرز اعمال اصل 136 قانون قرار می گیرد. اگر دولت محمود احمدی نژاد را دولت اخراج وزرا بدانیم، دولت حسن روحانی را باید دولت استعفای وزرا دانست. حسن روحانی هفتمین رئیس جمهور ایران است که دولت اول او از دوازدهم مرداد 92 تا 12 مرداد 96 و دولت دوم ایشان از 12 مرداد 96 شروع شده. اولین وزیر استیضاح شده آقای ربیعی است که هم اکنون سخنگوی دولت است. مسعود کرباسیان هم دومین وزیری است که از دولت کناره گیری کرد. دو وزیر، آقایان محمد شریعتمداری و عباس آخوندی از سمت های خود استعفا دادند؛ هرچند محمد شریعتمداری از وزارت صمت به وزارت کار و رفاه اجتماعی کوچید و مسئله استیضاح را دور زد. معروف ترین وزیر دولت دوازدهم سیدحسن قاضی زاده هاشمی 10 ماهی قبل استعفا داد تا اینکه قطار جدا شده ها از دولت دوازدهم به مهندس محمود حجتی رسید. در دو دولت حسن روحانی با هفت استعفا و سه استیضاح روبه رو هستیم. محمود حجتی کم حاشیه ترین وزیری است که در 40 سال گذشته در وزارتخانه های مختلف کار کرده است. کشاورزی ایران مدیون اوست؛ هرچند او بین کشاورزان به وزیر خوش شانس معروف است. وقتی که عیسی کلانتری وزیر کشاورزی بود، خشک سالی به اوج خود رسید و زمانی که نوبت به محمود حجتی رسید، ترسالی شروع شد. در آن سال ها جامعه کشاورزی حضور محمود حجتی را همراه با باران و رحمت الهی دانستند. وقتی او سکان وزارتخانه را بعد از سه وزیر در دولت محمود احمدی نژاد برعهده گرفت، حتی وزارتخانه اش هم فاقد جا و مکان بود. وزارتخانه ای که از تجمیع وزارتخانه های جهاد سازندگی و کشاورزی به وجود آمده بود، صاحب شیک ترین ساختمان وزارتی در بهترین بلوار پایتخت یعنی بلواری که به اعتبار وجود ساختمان وزارت کشاورزی به بلوار کشاورز تغییر نام یافته بود، این ساختمان را از دست داده بود. 
حجتی که دارای مدرک مهندسی عمران از دانشگاه استان محل تولدش اصفهان است، توانست در خیابان آیت الله طالقانی وزارت از هم پراکنده کشاورزی را در ساختمان جدیدی که ساخت، دوباره جمع و جور کند. حرفه آبا و اجدادی نگارنده کشاورزی است و مسائل این وزارتخانه به زندگی و کار روزانه ام ربط دارد. هراز گاهی در قامت منتقد، چه حضورا و به وسیله زبان و چه با نوشته و قلم با وزیر کشاورزی برخورد داشتم. حال که او کنار رفته، توقع این است که بعد از 40 سال حضور در عرصه های مختلف و 10 سال حضور در وزارت کشاورزی در دولت اصلاحات و دولت یازدهم و دوازدهم، از دلایل وضع امروز بخش کشاورزی بگوید؛ از ذرت های مسموم وارداتی، از واگذاری جنگل ها و حضور افراد پرنفوذ در بخش جنگل خواری و زمین خواری و حتی کوه خواری، از واردات بی رویه شکر تا مرز تعطیلی کارخانه شکر هفت تپه، از پرداخت وام های مخصوص بخش کشاورزی به دیگر بخش ها و... . در ایام رونق دلارهای نفتی دولت محمود احمدی نژاد انواع و اقسام میوه هایی را که در داخل تولید می شد، هم وارد کردند و در دولت فعلی ورود محصولات کشاورزی مصری و شیلیایی و دیگر مناطق کمتر شد؛ هرچند برنامه منظمی برای اصلاح محصولات باغی و زراعی ایران که می توانست و می تواند با توجه به تنوع و طعم و رنگ و بوی مخصوص خود بازار پر رونق منطقه را تسخیر کند، وجود ندارد. سوال این است که آیا نمایندگان درخواست کننده استیضاح با شخص آقای حجتی مسئله داشتند که با رفتن ایشان مسئله سوالات از وزیر منتفی است یا سوالات مربوط به حوزه وزارت و نحوه عملکرد وزارتخانه است که نمایندگان مجلس به عنوان دلسوزان جامعه درصدد آن بوده و هستند که چرخ وزارتخانه کشاورزی را از مسیری که به نظر آنان در مدیریت آقای مهندس حجتی نادرست حرکت می کرد، به مسیر درست هدایت کنند.
قطار تغییرات احتمالی کابینه گویا سر باز ایستادن ندارد. استیضاح بیژن زنگنه زمزمه استیضاح رحمانی فضلی و گفت وگو درباره استیضاح وزرای دیگر، می رود برای اولین بار در تاریخ مجلس شورای اسلامی، اصل136 قانون اساسی را اجرا کند و اگر قطار استیضاح در ادامه حرکت خود حد نصاب موضوع اصل 136 را در تغییر وزرا محقق کند، آن روی سکه را هم باید در نظر گرفت. وقتی نیمی از اعضای کابینه از قطار هیئت دولت با استعفا یا استیضاح پیاده شوند، کابینه نیاز به رای اعتماد جدید دارد و نمایندگان در واقع رای اعتماد اولیه به کلیت کابینه را پس گرفته اند و دو سال باقی مانده از عمر دولت دوازدهم باید با رای اعتماد جدیدی همراه باشد. اگر استیضاح ادامه پیدا کند و نصاب تغییر وزرا به نهایت برسد و دولت دوازدهم اولین دولت در تاریخ قانون گذاری ایران باشد که رئیس جمهور تجربه اخذ رای اعتماد مجدد از مجلس را در کارنامه خود ثبت کند، باید منتظر تحولات جدید ماند.
                