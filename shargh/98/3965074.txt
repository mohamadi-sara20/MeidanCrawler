چهار‌شنبه ۱۰ مهر ۱۳۹۸
-----------------------------------------
بازتاب
-----------------------------------------
نظام بانکی و منتقدان آن
-----------------------------------------

                    در روزهای گذشته حقوق دان برجسته کشورمان، جناب آقای دکتر نعمت احمدی، مطالبی را درباره نحوه عملکرد بانک های کشورمان در روزنامه وزین «شرق» تحت عنوان «شرمندگی از سیستم بانکی مقابل کشورهای اسلامی» مرقوم کردند که اگرچه مانند سایر مقالات ایشان حاوی نکات حقوقی درخور توجهی بود، اما در پاره ای موارد احساس کردم اطلاعاتی که در اختیار ایشان قرار داده شده، شاید کفایت لازم و ویژگی بهنگام بودن را نداشته است. از این رو، از سر مسئولیت و احساس آزاردهنده آن سعی کردم مطالبی را به شرح زیر خدمت خوانندگان محترم درج کنم که بتواند مبنایی را برای قضاوت در عملکرد بانک ها به دست دهد. درباره نرخ بهره و کم یا زیاد بودن آن حتما خوانندگان محترم عنایت دارند که مانند هر پارامتر و متغیر اقتصادی دیگری، این نرخ را نمی توان بدون اثرپذیری از سایر متغیرهای اثرگذار اقتصادی تعیین کرد. به عبارت دیگر، همان طور که قیمت هر کالایی را نمی توان به دلخواه تعیین و به جامعه تحمیل کرد، در جوامعی که از نظام بانکداری متداول پیروی می کنند نیز نمی توان نرخی را در فضای تجرید و گلخانه ای اعلام کرد. 
تعیین نرخ بهره در آن کشورها، ارتباط بسیار نزدیکی با عرضه و تقاضای پول دارد؛ عینا مشابه تقاضایی که برای یک نوع خودروی خاص در آن جوامع وجود دارد. طبیعی است اگر تقاضایی بسیار پایین برای خودروی مدنظر در بازار احساس شود، قیمت آن نمی تواند رشد کرده و به درجات بالایی دست پیدا کند؛ شاید همین تقاضای کم باعث شود تولید آن محصول خاص نیز متوقف و بعد از مدتی کاملا حذف شود. در فضای بانکی آن جوامع نیز همین ساختار برقرار است؛ اگر تقاضایی برای استفاده از منابع بانکی نباشد (تقاضای وام) یا به طور معناداری کم باشد، اصولا هیچ بانکی نمی تواند نرخ بهره دریافتی خود را در سطوح بالا تعیین کند. اصلا بازاری برای این محصول (وام) وجود ندارد تا بتوان در آن مانوری داد و نرخ ها را بالا برد. مقام سیاست گذار پولی نیز نمی تواند به طریق اولی در این بازار بی رمق نرخ هایی را تحمیل کند که برای آن تقاضایی نیست. این امر در حال حاضر در برخی کشورهای اروپایی حوزه یورو رخ داده است؛ تقاضای بین وام و تسهیلات باعث شده است نرخ های سودی که به سپرده های یورویی تعلق می گیرد، در حد صفر و بعضا منفی شود. به بیان روشن تر، در شرایطی که بانک نمی تواند وجوه سپرده ای خود را در کانال تسهیلات خرج کند، دلیلی برای گرفتن سپرده بیشتر وجود ندارد. در بین عواملی که بر تقاضای تسهیلات بانکی اثر می گذارد، علاوه بر امکان تامین مالی از سایر کانال ها، نظیر بورس اوراق بهادار و سرمایه گذاری خارجی، نرخ تورم و از آن مهم تر انتظارات تورمی بسیار حائز اهمیت است. به عبارت دیگر، اگر مصرف کنندگان منابع بانکی یا متقاضیان وام در آن جوامع به این جمع بندی برسند که افزایش قیمت در آینده از نرخ بهره ای که بانک ها می پردازند بیشتر است، حتما تقاضای استفاده از وام را روی میز مدیران بانکی می گذارند. تقاضای افزون تر موجب افزایش تقاضا برای جذب سپرده های مردمی می شود و نرخ های بهره هم برای سپرده ها و هم برای تسهیلات بالا می رود. 
مطالب یادشده از این بابت ارائه شد که صرفا تاکیدی باشد بر اینکه نرخ بهره بدون توجه به سایر پارامترها، صرفا نمی تواند از سوی بانک ها و موسسات اعتباری شکل گیرد. حتما باید توجه داشت که در آن کشور خاص -برای مثال ترکیه- نرخ تورم و انتظارات تورمی و کانال های تامین مالی دیگر چیست و بعد بتوان نرخ بهره اسمی آن را با نرخ بهره اسمی کشورهای دیگر قیاس کرد.  
در کشور ما که بانکداری اسلامی در چارچوب قانون عملیات بانکی بدون ربا تجربه می شود، نرخ سود علی الحساب سپرده ها و نرخ سود مورد انتظار تسهیلات هیچ وقت از سوی بانک ها تعیین نشده است، بلکه این امر وفق قانون اخیرالذکر بانک مرکزی جمهوری اسلامی ایران تعیین و اعلام می شود. روش تعیین آن نیز علاوه بر توجه ویژه به نرخ تورم، انتظارات تورمی جامعه و...، لحاظ برخی اهداف سیاست های پولی است. به عبارت دیگر، بانک مرکزی و در راس آن شورای محترم پول و اعتبار، با این تصور که رعایت نرخ های اعلام شده باعث پیشرفت و بهبود در فضای اقتصادی کشور می شود، اقدام به تعیین و اعلام نرخ ها می کنند. با عنایت به موارد یادشده، باید اذعان کرد نرخ بالا یا پایین هیچ تاثیری در ربوی بودن یا ربانبودن عملیات بانکی ندارد. نرخ پایین سه درصدی می تواند ربوی باشد، حال آنکه نرخ 60درصدی می تواند عینا در چارچوب ضوابط بانکداری اسلامی هر کشوری و با رعایت همه مقررات اسلامی ناظر بر عملیات بانک ها بدون هیچ گونه مغایرتی رخ دهد. 
بنابراین با وجود تاکیدی که در مقاله مدنظر بر بالا بودن نرخ های سود (بهره) وجود دارد و آن را دلیلی بر اسلامی عمل نکردن بانک در نظر گرفته اند، باید پذیرفت که ربوی یا غیراسلامی عمل نکردن در شکل یا اشکال دیگری قابل توصیف است. در کشور ما سود حاصل از تسهیلات اعطایی بر اساس مکانیسم خاصی که برای بانک ها تعریف شده است، به سپرده گذاران تعلق می گیرد که ممکن است برخی تسهیلات یا برخی روش ها منطبق با قانون و مقررات نباشد؛ اما صرف اتکا به نرخ های بالا دلیل بر ربوی عمل کردن نیست. شاید در کشور ترکیه هم در آن زمان که نرخ های تورم سه رقمی را تجربه می کردند، عزیزان خواننده به خاطر داشته باشند که نرخ های سود سپرده ها نیز در آن مقطع حول و حوش صددر صد یا 90 درصد بود و صد البته نرخ بهره وام های بانک های ترک در آن مقطع حداقل 10 واحد درصد بیش از نرخ بهره سپرده ها بوده است. این قاعده بازی است. نکته دیگری که باید در نظر گرفت، این امر مهم است که سود حاصل از تسهیلات اعطایی، کاملا نصیب بانک ها نمی شود. براساس مطالب مطروحه فوق این سود به سپرده گذاران تعلق می گیرد؛ چه به صورت علی الحساب و چه به صورت قطعی. اگر به فعالیت بانک ها در یک دهه گذشته دقت نظری کنیم، معلوم می شود که در مقاطعی بانک ها بیش از آنچه از محل تسهیلات کسب کرده اند، به سپرده گذاران سود داده اند که علت اساسی زیان دهی و سود کم بانک ها در این برهه نیز همین عامل است.
 از این رو می توان توضیح داد که درباره چند بانک ادغامی که تراز منفی دارند، پرداخت سود به سپرده گذاران باعث منفی شدن تراز شده است. درآمد بانک ها از محل تسهیلات اعطایی به حد کفایت برای تامین سود سپرده گذاران شاید نبوده است و حاصل عملیات تراز منفی و زیان انباشته بوده است. و نکته آخر درباره آیین نامه مصوب سال 88 هیئت محترم وزیران است که سال هاست از گردونه فعالیت بانک ها خارج شده است. آیین نامه سال 92 بانک مرکزی، این آیین نامه را -که البته هیچ وقت اجرائی نشد- اصلاح کرد و به تازگی نیز دستورالعمل دیگری برای بهبود امور آمده است. نکته ای که باید مورد توجه قرار داد، تفاوتی است که بین مشتریان خوش حساب و خدای نکرده بدحساب باید قائل شد. نرخ جریمه درباره تسهیلات گیرندگانی کاربرد دارد که به تعهد خود در زمان مقرر به هردلیل وفا نمی کنند. طبیعی است که باید تفاوتی وجود داشته باشد. در حال حاضر برای جریمه بدهکاران بانکی نرخ شش درصد در نظر گرفته شده که به سود مورد انتظار تسهیلات اعطایی اضافه و به عنوان وجه التزام طلب می شود. چون در نوشته حقوق دان محترم «وجه التزام» با نرخ جریمه 14درصدی، در جای جای مقاله به عنوان «نرخ بهره» به کار رفته است، توضیح فوق لازم بود. از همه مشتریان بانک ها نرخ 40 درصد کذایی اخذ نمی شود؛ بلکه 14 درصد آن -در همان فضای مقاله- جریمه تاخیر تادیه دین است و همان طور که معروض افتاد؛ چون بانک ها اختیار بخشش جریمه را نیز دارند، شاید موارد بسیار نادری را بتوان یافت که عینا از آیین نامه مدنظر تاسی شده است.
                