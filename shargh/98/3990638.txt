دو‌شنبه ۱۸ آذر ۱۳۹۸
-----------------------------------------
سرمقاله
-----------------------------------------
برجام و گسترش اینستکس
-----------------------------------------

                    پرسش این است که بیانیه اخیر مشترک بلژیک، دانمارک، سوئد، فنلاند، نروژ و هلند در حمایت از سازوکار مالی اینستکس برای کمک به عملیاتی کردن مبادلات بازرگانی اروپا و ایران می تواند وضعیت برجام و امید به آینده آن را بهبود ببخشد؟ این سوالی است که در کمیسیون اخیر برجام نیز پاسخ روشنی به آن داده نشد. در واقع اگر به ادامه بیانیه نگاهی بیندازیم که ایران را تشویق به احترام به تعهدات برجامی خود کرده، می توان نتیجه گرفت با توجه به واکنش های انفعالی آلمان و فرانسه در قبال گام چهارم ایران در رفع تدریجی و متقابل تعهدات خود در برجام که ضمن اشاره به احتمال خروج کامل جمهوری اسلامی ایران از برجام به خروج از تعهدات ان پی تی یعنی عهدنامه منع گسترش سلاح های هسته ای نیز اشاراتی شده است، اکنون کشورهای کوچک تر این اتحادیه که زمانی هرکدامشان روابط بازرگانی گسترده ای با ایران داشتند، خواسته اند ضمن ترغیب ایران به خودداری از برداشتن گام های خطیر به سوی خروج از برجام، به سمت نوعی همکاری متقابل البته در اندازه نه چندان بزرگ گام بردارند. به  نظر نمی رسد این تحبیب و ترغیب هشداردهنده تاثیری در تصمیم قاطع مسئولان ارشد کشور داشته باشد. استدلال ایران این است که یا باید طرف های مقابل در برجام نیز به تعهدات خود به طورکامل عمل کنند یا جمهوری اسلامی نیز به خود حق می دهد متقابلا تعهدات خود را نادیده بگیرد. استدلال ایران از لحاظ حقوقی منطقی به نظر می رسد، اما از لحاظ سیاسی و فضایی که کشورهای دیگر علیه منافع ملی می سازند، قابل بررسی است. هرگونه رفتاری حتما باید متضمن دفاع از منافع عمومی مردم باشد. معمولا سیاست های خارجی کشور از مجاری دولتی یا مجاری نظامی انعکاس می یابد. مجاری سیاسی و اداری طبیعتا می کوشند راهی برای خروج و گشایش باز بگذارند و مجاری نظامی باید به عنوان نیروی بازدارنده به دیپلماسی کمک کنند. باید ضمن احترام به غیرتمندی، فداکاری، ایثار، جهاد و شهادت،  سیاست گذاران را به ایفای وظایف خود در حوزه دیپلماسی تشویق کرد. جهان خواهان جنگ نیست و جنگ به سود منطقه و ایران و مردمان هم نیست. فارغ از اینکه در جنگی گسترده چه کسی پیروز شود، نسل های آینده باید به جای بهره مندی از میراث پیشینیان، با محرومیت ها و جبران خسارت ها و خرابی های برجای مانده کنار بیایند، وگرنه از اینستکس کشورهای کوچک چیزی بیش از اینستکس بزرگان برنمی آید. برخی کشورها به دنبال محدودکردن هرچه بیشتر ایران حتی در جغرافیای منطقه هستند و آتش زدن کنسولگری ایران در نجف، خواه بر اثر واکنش های داخلی عراق باشد یا به تحریک انتقام جویانه همسایگانی که تعهد کرده بودند جنگ را به ایران بکشانند، به یک اندازه زشت و قابل تقبیح است و نشان می دهد طرف های مقابل، در فشار بر ایران جدی تر از هر زمانی هستند. معمولا در زمان های بن بست، سیاست مداران و دولت هایی هستند که برای منافع ملی هم که شده می کوشند میان داری کنند و تلاش خواهند کرد منادی صلح و احتراز از درگیری بیشتر باشند. زمان تنگ است و آینده مبهم. چه بهتر که بتوان گفت وگوهای صلح جویانه را پاس داشت تا با تفاهمی عزتمندانه و حفظ حقوق ملی به آینده و حقوق آیندگان نیز اندیشید. بر دولتمردان است که انجام وظایف و تعهدات اصلی خود را در راه حفظ منافع ملی دنبال کنند و اظهارنظر با ادبیات سخت تر را به مسئولان آن بسپارند. 
                