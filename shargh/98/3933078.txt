یک‌شنبه ۲۳ تیر ۱۳۹۸
-----------------------------------------
یادداشت
-----------------------------------------
نظام حقوقی «از کجا آورده ای؟» مدیران
-----------------------------------------

                    1. شهروند حق دارد بداند صاحب منصب امور عمومی از چه راهی دارایی اش را به دست آورده است. مجرای تحصیل دارایی مسئولان باید برای شهروندان شفاف و شیشه ای باشد تا امکان تخلف و فساد کاهش یاید. ابلاغ و اجرای قانون رسیدگی به دارایی های مقامات و مسئولان از سوی رئیس قوه قضائیه نویدبخش تثبیت یک نظام حقوقی روشن برای استیفای این حق است. هرچه مدیر صاحب اختیارتر باشد، این ضرورت افزون می شود. القای این حس به افکار عمومی که کسی از نورافکن شفافیت مخفی و مستثنا نیست، اطمینان افزاست.
2. اجرای مقارن دو اصل 49 قانون اساسی (اعاده اموال نامشروع مسئولان) و نیز اصل 142 (رصد دارایی مسئولان) ضامن اعتماد مردم به سیستم اداره کننده کشور است. اگر قرار باشد این اطلاعات صرفا به صورت محرمانه در اختیار نهادهای نظارتی باقی بماند، کارکرد اعتمادگستر خود را از دست می دهد. بدون اجرای اصل 49 قانون اساسی نمی توان از طریق اجرای قانون رسیدگی به اموال مسئولان مانع رانت خواری ها شد.
3. تدوین آیین نامه اجرائی اصل 142 توسط قوه قضائیه به مثابه تابش نورافکن قانون اساسی روی دارایی مسئولان قلمداد شده و شش اثر دارد: اول جلوی فساد و خطور انگیزه های سوداگرانه مدیران را می گیرد و بساط آقازاده سالاری و فساد نیابتی فرزندان را در هم می پیچد. دوم مسئولان بدون استثنا، احساس پاسخ گویی به «از کجا آورده ای؟» را در تمام دوران تصدی دارند و در مظان دیده بانان عمومی و رسانه ها قرار می گیرند. سوم هموارسازی زمینه درک مسئولان از طبقات فرودست را تداعی می کند، چراکه مسئولان درآمد خود را کنترل می کنند و با پیشگیری از فاصله درآمدی مدیران از مردم، زمینه مفاهمه و رای آوری برای جلب نظر شهروندان را مطمح نظر دارند. چهارم ثبت دارایی مسئولان، جلب اطمینان و ایجاد اعتماد را صورت بندی و نهادینه می کند. پنجم به افزایش سلامت مناسبات سیاسی و پاک شدن عرصه کنش سیاسی می انجامد. پول های کثیف و نامشروع همیشه تومور بدخیم فساد انباشته قدرت و ثروت را در کارزارهای سیاسی به نمایش گذاشته و بستن انگیزه های فساد حتما منجر به سلامت بستر کنش سیاسی می شود. ششم سلامت اداری و انضباط در مناسبات رسمی، اجرائی و اداری را تمشیت می کند و باعث می شود نظام اداری قاعده مندتر حرکت کند.
4. عزم سیاسی و اراده حکم روایی در تحقق قانون رسیدگی به دارایی مقامات، مسئولان و کارگزاران جمهوری اسلامی ایران، مصوب 9/8/1394 مجمع تشخیص و نیز «آیین نامه اجرائی قانون ابلاغی ریاست  قوه قضائیه» در 19/‏03/‏1398‬ جملگی با هدف افزایش اعتماد عمومی مردم و ارتقای سلامت اداری رقم خورده، هرچند انتظار می رود همه مسئولان بدون تبعیض و استثنا صورت دارایی خود را در اختیار افکار عمومی قرار دهند و امکان پایش جامعه مدنی و غیردولتی ها هم فراهم شود تا درصد خطا و کتمان یا سیاسی کاری و خط بازی های رایج و ریسک خطای قانون به صفر برسد.
5. یادآوری جمله تاریخی امام خمینی (ره) مبنی بر اینکه «در جمهوری اسلامی مدیران کاری نکنند که نتوانند به مردم بیان نمایند»، چراغ راه است. با این وصف چرا در قانون اطلاعات اموال درباره مقامات ماده دو محرمانه و طبقه بندی محسوب می شود و اتفاقا همان طورکه دهه اول انقلاب چنین بود و مثلا نخست وزیر دوره هشت ساله جنگ، اولین کسی در دولت بود که فهرست دارایی کاهش یافته خود را شفاف به قوه قضائیه وقت اعلام کرد، حال چرا نباید فهرست دارایی مقامات بلندپایه، شفاف و در معرض افکار عموم گذاشته شود که این نقص قانون و آیین نامه اجرائی است. ماده 18 آیین نامه مزبور درباره انتشار علنی گزارش هیئت رسیدگی به اموال دلالت دارد که رئیس قوه قضائیه می تواند نتیجه رسیدگی به دارایی مشمولان ماده یک قانون را منتشر کند. این انتشار در شرایطی مقبول است که بدون تبعیض همه مسئولان را در بر بگیرد؛ بنابراین کلیدواژه «می تواند» نباید زمینه تبعیض آمیزبودن یا دل بخواهانه بودن این تکلیف شفافیت گون را متزلزل کند.
6. اتکا به مبانی نظری اصل 142 قانون اساسی به منظور روشن شدن فلسفه عیان سازی، کالبدشکافی و افشاگری دارایی مسئولان کشور حائز اهمیت است؛ این مبنا ریشه در نظریه عدالت جمهوری اسلامی دارد، چراکه انقلاب ایران حکمت نظری و عملی متمایز خود را دارد. مسئله حمایت «مستضعفین» و پابرهنه ها و کوخ نشینان در زمره پنج کلمه کلیدی انقلاب و امام (ره) بود و جداکردن این همبستگی و امتزاج با تسلط کاخ نشینان و فقرناباوران تنافر تئوریک و بنیادین دارد. تقلیل و تهی سازی کلیدواژه «مستضعفین» خطری بود که در ادوار پس از دهه اول انقلاب بروز یافت و آثار ملموسی در سیاست گذاری عمومی در پی داشت.
7. در سلوک دهه اول انقلاب، مسئولیت یک ردای خدمت و نوکری بود نه فرصت بندبازی و رانت گرایی. خوی اشرافی گری مسئولان خط قرمز مرحوم امام خمینی (ره) و مسئولان نسل اول بود. اصرار ایشان خطاب به مسئولان و خانواده خود همواره ناظر بر این مسئله بود که از توده مردم و فقرا و ضعفا فاصله گرفته نشود و بی حسی و بی مسئولیتی نسبت به محرومان و مستضعفان رخ ندهد. نباید صرف مکنت و ملائت یک مدیر نقیصه قلمداد نشود، بلکه این خوی کاخ نشینی است که فراغت از درد مردم می آورد. تاب آوری محرومان آن گاه متصور است که مسئولان را از سلک خود بدانند و مدیران کشور درک کاملی از وضعیت محرومیت داشته باشند تا بتوانند به حل بحران بپردازند. مشی نظری و عملی انقلاب اسلامی استوار بر شفافیت و صداقت مسئولان بوده است و نظریه عدالت جمهوری اسلامی شدیدا با لاپوشانی دارایی مسئولان و تفرعن، اشرافیت، بی دردی و بی حسی نسبت به درد محرومان تضاد دارد.
8. توجه به مبانی نظری و بافتی که مقنن اساسی اصل 142 را در آن فضا پرورده است، ما را در عینیت و تحقق پذیری اصل رصد اموال مسئولان مدد می رساند و رودربایستی ها و لاپوشانی ها را به صفر کاهش می دهد. سخنی از شهید بهشتی درباره روشنگری سطح درآمد مسئولان نقل است که بر نگاه انذارگرانه او دلالت روشنی دارد؛ آن گاه که تاکید کرده: «کسانی که خواهان خدمت در سمت زمامداری امت اند، باید نخست وضع خود و خانواده خود را از نظر سطح زندگی روشن کنند. اگر آماده هستند در سطح کم درآمدترین مردم زندگی کنند در این راه گام بردارند وگرنه، نه». درک مسئولان از معیشت مردم مهم ترین پیامد وضعی قانون مزبور است؛ زمانی شهید رجایی در دولت خود، نسبت فاصله حقوق بین بالاترین مقام سازمانی تا پایین ترین رده را سه به یک قرار داده بودند. این طریق در زمان دولت دفاع مقدس نیز با شفافیت و پاکدستی مثال زدنی تکرار شد؛ به طوری که گاهی برخی وزرا گلایه می کردند مخارج و توقعات یک وزیر و اطرافیانش بیش از سایرین است، اما رئیس دولت با برخوردی سازنده، فهم ملموس و درک کامل از وضعیت معیشتی، سطح متوسط و پایین مردم را فلسفه فاصله درآمدی وزرا با دیگران عنوان می کرد. 
9. مثالی معنادار برای فهم وضعیت معیشتی مردم از سوی مسئولان، این است که زمانی که در خیابان های الجزایر مردم و جوانان در حال انقلاب و اعتراض بودند، دختر سفیر فرانسه که به اتفاق پدر از تراس سفارت شاهد تکاپوی معترضان بود، از پدر پرسید اینان چه می خواهند و پاسخ شنید نان؛ گفت «حال که نان نرسیده، فعلا شیرینی بخورند تا نان هم از راه برسد!». این ضرب المثلی شده که اصولا مدیران یک کشور باید درک و فهمی از مشکلات کف خیابان و واقعیت های زیرپوستی مردمان داشته باشند و این دست قوانین می تواند زمینه این مفاهمه را هموار کند.
10. مناسب بود جامعه مدنی مستقل نیز درگیر در رصد و پایش می شد تا ضریب اطمینان فزونی یابد. آسیب آنجاست که استقلال قوه در دوره ای کم بوده یا سیاسی گرایی بروز یابد و بی طرفی رعایت نشود؛ اما وجود هیئت متشکل از قضات عالی رتبه می تواند اموال و دارایی مقامات را در ابتدا و انتهای مسئولیت آنها بررسی کند و برای مقامات یادشده در مواد 2 و 3 این قانون، اداره کل و سامانه ای پیش بینی کرده و فهرست اموال در این سامانه ثبت و نظارت شود.
11. اکران عمومی اموال، تعرض به حریم خصوصی نیست؛ بلکه ایجاد اطمینان در مردم است که دارایی مدیر از مسیر نامشروع و با تعدی به سفره بیت المال افزون نشده است؛ بنابراین خوداظهاری از ناحیه این مقامات در آغاز و پایان دوره مسئولیت است که اگر به هر طریق از ناحیه مراجع قضائی، بازرسی و اطلاعات افراد مطلع مشخص شود، ضمن کتمان به طریق خلاف حق افزایش یافته، عمل مجرمانه ای رخ داده و اگر فرد در اعلام دارایی های خود صداقت لازم را به خرج ندهد و گزارش خلاف واقع دهد، وصف مجرمانه دارد و تحت تعقیب قرار می گیرد. چنانکه قانون برنامه پنج ساله ششم توسعه، ضمانت اجرای محرومیت از حقوق اجتماعی و مجازات درجه شش را پیش بینی کرده است.
12. ایجاد زمینه حمایت قانونی از افشاگران فساد مهم است. قانون حتما باید در این زمینه تدابیری حمایت گرانه داشته باشد. صرف وجود قانون خوب، بدون لحاظ تدابیر و تضامین تحقق پذیر، راه به جایی نمی برد و کنشگر افشاکننده فساد از دارایی کتمان شده مدیران، باید امنیت تضمین شده داشته باشد. اینکه قانون جدید در راستای اعتمادسازی برای جامعه، گروه گسترده ای از مقامات در قوای سه گانه و نهادهای زیر نظر مقام معظم رهبری، شوراهای اسلامی و شهرداری ها و دستگاه اجرائی یادشده در ماده 5 قانون مدیریت خدمات کشوری و ماده 29 قانون برنامه پنج ساله ششم توسعه را نیز شامل شده است، حسن بوده و هیچ استثنای لشکری و کشوری روا نیست. امید که محصول اجرای قانون، افزایش ضریب اعتماد عمومی و کاهش فساد و همبستگی اجتماعی باشد.
                