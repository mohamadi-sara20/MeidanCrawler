شنبه ۱۱ خرداد ۱۳۹۸
-----------------------------------------
حرف اول
-----------------------------------------
اعظم طالقانی خدمتگزاری شب زنده دار
-----------------------------------------

                    قرار است به مناسبت مراسم نکوداشت بانو اعظم طالقانی، از زنان نام آور ایران زمین، مطلبی بنویسم. چند روزی است که برای قلم به دست گرفتن و از او نوشتن با خودم کلنجار می روم. نه آنکه گفتنی از ایشان نداشته باشم، بلکه با خودم فکر می کنم من چه بگویم و بنویسم که دیگران نگفته و ننوشته باشند. من چه پرده نو و بدیعی از زندگی و شخصیت این زن چندوجهی تاثیرگذار می توانم عیان کنم که تاکنون از نظر پنهان مانده باشد؟عاقبت به این نتیجه رسیدم که حتی اگر همه آنچه را که همگان از او می دانند بازگو کنم، ارزشمند است؛ چرا که ذکر همیشه منشا خیر است. نام اعظم طالقانی با توجه به اینکه در خانواده ای سیاسی- مذهبی نشو و نما کرده ام، برایم ناآشنا نبود. اما واقعه ای که توجهم را به این نام آشنا جلب کرد، ثبت نام ایشان در انتخابات ریاست جمهوری سال 76 بود. اینکه یک زن برای نخستین بار کاندیدای ریاست جمهوری کشورمان شود، فقط برای من غیرمنتظره نبود، بلکه توجه محافل سیاسی و اجتماعی داخلی و خارجی را به خود جلب کرد. او جسورانه با پشتوانه ای که از توش و توان علمی و تجربی خود و پدر بزرگوارش داشت، به میدان آمد تا به زنان و مردان سرزمین خود بگوید حق گرفتنی است. پس از آن در اعتراض به  رد صلاحیتش ازسوی شورای نگهبان، به دلیل زن بودن، در مقابل مجلس شورای اسلامی که نماینده اولین دوره آن پس از انقلاب اسلامی بود، تحصن و بیانیه اعتراضی صادر کرد تا این کنش اجتماعی- سیاسی زنانه که در نوع خود بی سابقه و بی نظیر بود، در تاریخ ایران ثبت، ضبط و مستند شود. گام بعدی فرزند خلف آیت الله سید محمود طالقانی رفتن به قم و دیدار با علما برای تعیین تکلیف درباره «ولایت زنان» بود که به اختلاف نظر آنان پی برد و پس از آن با مطالعه صورت مذاکرات مجلس خبرگان با حضور تنها زن عضو آن، استاد منیره گرجی، مخالفت این مفسر قرآن با شرط مرد بودن رئیس جمهوری را به عنوان برگ زرینی در حضور آگاهانه زنان مسلمان ایرانی در بزنگاه های تاریخی این مرز و بوم در دست گرفت و استفاده از واژه «رجل سیاسی» را نشانه درایت دو عضو هیئت رئیسه مجلس خبرگان (آیت الله بهشتی و آیت الله منتظری) دانسته و آن را بارها در محافل سیاسی و مجالس فکری و فرهنگی بیان داشته و می دارد.
خانم طالقانی با یادآوری خاطرات خود از مبارزات سال های پیش از انقلاب، گفته است: «زمانی که وارد سلول انفرادی شدم روی دیوار نوشته شده بود شما را چه شده است که در راه زنان و کودکانی که پناهی ندارند، مبارزه نمی کنید؟ این موضوع در من ایجاد دغدغه ای کرد که تا عمر دارم برای ملتم و حتی مردم دنیا اگر توانی داشته باشم، کاری انجام دهم، اما مهم تر اینکه در قرن بیست و یکم هستیم و زنان زیادی را در این قرن و قرن گذشته، یعنی قرن بیستم می بینیم که سمت ریاست جمهوری یا نخست وزیری را بر عهده دارند، از جمله خانم تاچر، خانم بی نظیر بوتو و...»؛ پس سابقه فعالیت های ایشان برای احقاق حقوق زنان به پیش از انقلاب برمی گردد، اما پیروزی انقلاب اسلامی موجب شد که این فعالیت ها در قالب حزب (جمعیت زنان انقلاب اسلامی) و سازمان غیردولتی (موسسه اسلامی زنان) به صورت نظام مند دنبال شود. من برای اینکه بتوانم در این یادداشت کوتاه دینی را نسبت به این بانوی خدمتگزار ایران و اسلام ادا کنم، نکته ای را بیان می کنم و تو خود بخوان حدیث مفصل از این مجمل:
آنچه برای من به عنوان یک فعال حقوق زنان و کنشگر اجتماعی در شخصیت و منش و رفتار خانم طالقانی اهمیت دارد، جدیت و سرسختی او در رسیدن به هدف است و از آنجا که هیچ گاه منافع فردی و مصالح گروهی را مد نظر نداشته، مطالباتش فردی تلقی نشده و قابل احترام و پیگیری است. در همین ارتباط شناخت فرصت ها و تلاش برای بهره گیری از آن به نفع جامعه هدفش که زنان محروم و آسیب دیده (تحت پوشش موسسه اسلامی زنان) یا عموم زنان محروم از حقوق طبیعی و اولیه خود قابل تحسین است. همین ویژگی است که وقتی در نیمه های شب زنگ تلفن خانه به صدا درمی آید و ما را از خواب می پراند، یکی از گزینه هایی که در بدو امر درباره تماس گیرنده به ذهن می رسد، اعظم خانم است. زن شب زنده داری که باید پابه پای فرزند بیمارش بیدار بماند و او را پرستاری کند و در عین حال برای کسب رضایت خدا به امور خلقش اهتمام ورزد تا شایسته مقام مسلمانی شود! (من اصبح و لم یهتم بامورالمسلمین فلیس بمسلم).
                