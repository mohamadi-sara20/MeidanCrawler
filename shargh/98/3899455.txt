سه‌شنبه ۲۰ فروردین ۱۳۹۸
-----------------------------------------
type_unknown
-----------------------------------------
بزرگ ترین میدان نفتی عربستان در محاق
-----------------------------------------

                    شرکت آرامکوی عربستان دوشنبه 12 فروردین پس از حدود 40 سال از زمان ملی شدن نفت در این کشور، برای اولین بار گزارش عملکرد بلندمدت سود و ن بزرگ ترین میدان متعارف نفتی جهان است که برای سال ها نزدیک به نیمی از کل نفت خام عربستان تنها از این میدان تولید شده است. میدان غوار را همه نفتی های جهان می شناسند و روی آن حساب می کنند و چندان اهمیت دارد که زمانی برنامه ریزان نظامی ایالات متحده بحث کرده بودند که آن را به تصرف درآورند و حفظ امنیت آن را به صورت مستقیم بر عهده گیرند؛ اما با انتشار این گزارش، افشا شده است که غوار می تواند خیلی کمتر از آنکه دیگران تصور می کردند، تولید کند.
گزارش آرامکو نشان می دهد میدان غوار درحال حاضر حداکثر می تواند 3.8 میلیون بشکه نفت را پمپاژ کند و این بسیار کمتر از تصور عوامل بازار نفت از تولید این میدان، یعنی بیش از پنج میلیون بشکه در روز است. در گزارش های اداره اطلاعات انرژی آمریکا که سازمانی دولتی بوده و اعداد و ارقام آن برای بسیاری از دست اندرکارن بازار نفت ملاک و معیار است، ظرفیت تولید نفت میدان غوار در سال 2017 حدود 5.8 میلیون بشکه در روز گزارش شده است. البته در گزارش منتشرشده از سوی آرامکو، چیزی درباره جزئیات مسائل میدان غوار و دلایل این میزان تولید آن ذکر نشده است.
14 سال پیش یک کارشناس نفتی آمریکایی به نام «متئو سیمونز» با انتشار کتابی با عنوان «غروب نفت در صحرا» که به فارسی نیز ترجمه شده و انتشار یافته است، با بررسی اطلاعات نفتی عربستان به صورت میدان به میدان، هشدار داده بود تولید نفت بزرگ ترین میدان نفتی جهان و عربستان رو به افول است و عربستان به زودی وارد دوران افت تولید نفت خام خود می شود. انتشار کتاب سیمونز با واکنش منفی و تکذیب سعودی ها مواجه شد؛ اما شش سال بعد و در اسفند 1389، انتشار یکی از اسناد «ویکی لیکس» از بعضی گفت وگوهای محرمانه «دکتر سداد الحسینی»، نایب رئیس سابق شرکت نفت آرامکو پرده برداشت. این مقام سابق آرامکو در اظهارت خود بر محتوای کتاب سیمونز صحه گذاشته بود و گفته بود تولید نفت عربستان در سال های 2009 تا 2010 می تواند به اوج 12 تا 12.5 میلیون بشکه در روز برسد، ولی این اوج تولید تداوم زیادی نخواهد داشت و حفظ آن مستلزم سرمایه گذاری های عظیم است.
در نمودار وضعیت تولید میادین عمده نفتی عربستان و جایگاه کلیدی میدان غوار نشان داده شده است.
میدان غوار را که طول آن در حدود 280 کیلومتر است، در سال 1948 یک زمین شناس آمریکایی کشف کرد و از آن زمان مهم ترین نقش را در کل تولید نفت عربستان داشته است. اینک با کاهش تولید میدان غوار به کمتر از چهار میلیون بشکه در روز، حوزه نفتی موسوم به «پرمین» در ایالات متحده، با رکورد تولید 4.1 میلیون بشکه در روز در ماه گذشته، رکورددار تولید میادین نفتی شده است. البته پرمین حوزه نفت شیل یا نفت غیرمتعارف است و این به معنی سبقت گرفتن نفت خام های غیرمتعارف نیز تلقی می شود.
انتشار اطلاعات میدان غوار می تواند دلایل بعضی تنش های اخیر میان حکومت های سعودی و ایالات متحده بر سر مسائل بازار نفت و اوپک را نیز آشکار کند. بنا بر گزارش های ماهانه دبیرخانه سازمان اوپک، میزان تولید نفت عربستان در ماه های گذشته دائم کاهش یافته و در فوریه 2019 با حدود 500 هزار بشکه کاهش نسبت به آخرین ماه سال قبل، به 10.136 میلیون بشکه در روز رسیده است. این در حالی است که مقام های ایالات متحده از عربستان انتظار تولید بیشتری را داشته اند تا بتوانند فشار تحریم ها را بر ایران بیشتر کنند. عربستان در ماه های اخیر بیشترین تلاش را برای حل و فصل مشکلات خود با دولت کویت برای تولید از میادین نفتی منطقه بی طرف بین دو کشور داشته است.
 عربستان سعودی که همیشه سعی داشته خود را با اضافه ظرفیت تولید نشان دهد و مشکلات تولید خود را آشکار نکند، همواره و به ویژه در یکی، دو سال اخیر، به عنوان تاثیرگذارترین عضو اوپک کوشیده است میزان تولید و مشکلات تولید خود را در لابه لای  تصمیمات اوپک بپیچاند و گم کند و این موجب زنده شدن چالش دیرینه آمریکایی ها با اوپک و مطرح شدن نوپک شده است که سعودی ها نیز متقابلا آمریکا را تهدید به حذف دلار از معاملات نفتی خود کرده اند.
شاید یکی از اهداف این گزارش بی سابقه شرکت آرامکو که با محوریت مالی منتشر شده است، آشکارکردن غیرمستقیم واقعیت ها و برداشتن فشار درباره تولید این کشور بوده باشد. همچنین این گزارش می تواند در راستای آمادگی برای عرضه بخشی از سهام شرکت آرامکو در بورس های بین المللی باشد.

                