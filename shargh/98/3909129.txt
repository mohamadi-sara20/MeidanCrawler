سه‌شنبه ۷ خرداد ۱۳۹۸
-----------------------------------------
حرف اول
-----------------------------------------
نگاهی به دادگاه هادی رضوی
-----------------------------------------

                    یکی از دغدغه های عمده جامعه حقوقی، علنی برگزارشدن دادگاه هاست. انجام دادگاه پشت درهای بسته و دادگاه های فرمایشی در رژیم سابق، مدونین قانون اساسی را بر آن داشت که در چند اصل از اصول قانون اساسی به شیوه دادرسی و صدور احکام و حقوق متهم بپردازند. برابر اصل 165 قانون اساسی، محاکمات، علنی انجام می شود و حضور افراد بلامانع است؛ مگر آنکه به تشخیص دادگاه، علنی بودن آن منافی عفت عمومی یا نظم عمومی باشد یا در دعاوی خصوصی، طرفین دعوا تقاضا کنند که محاکمه غیرعلنی باشد. علاوه برآن در دیگر اصول قانون اساسی به حق و حقوق کسی که به حکم قانون دستگیر، بازداشت، زندانی یا تبعید شده، پرداخته و به صراحت در اصل 39 قانون اساسی، از ممنوع بودن هتک حیثیت و حرمت فرد زندانی یاد کرده و اعمال چنین اعمالی را موجب مجازات دانسته است. 
در قانون آیین دادرسی کیفری هم به علنی بودن محاکمات که در قانون اساسی آمده است توجه شده، به صراحت در ماده 352 قانون آیین دادرسی کیفری آمده است... . محاکمات دادگاه علنی است مگر در جرائم قابل گذشت که طرفین یا شاکی، غیرعلنی بودن محاکمه را درخواست کند و در مواردی نیز وقتی که دادستان عقیده به غیر علنی بودن محاکمه داشته باشد و مورد پذیرش دادگاه واقع شود، قرار غیرعلنی بودن محاکمه در این موارد صادر می شود:
الف : امور خانوادگی و جرائمی که منافی عفت یا اخلاق حسنه است.
ب : علنی بودن، مخل امنیت عمومی یا احساسات مذهبی یا قومی باشد.
و در تبصره ماده 352 علنی بودن را این گونه تعریف کرده است. منظور از علنی بودن محاکمه، ایجاد نشدن مانع برای حضور افراد در جلسات رسیدگی است».
موضوع علنی بودن یا غیرعلنی برگزار شدن محاکم همیشه مورد اختلاف جامعه حقوقی به ویژه وکلا و اصحاب دعوی با مسئولان قضائی بوده است؛ اما آنچه امروز مورد اختلاف است؛ نه علنی برگزارشدن یا غیرعلنی برگزار شدن محاکمات؛ بلکه انتشار جریان رسیدگی و گزارش پرونده هایی است که هنوز حکم قطعی صادر نشده است. قانون گذار در ماده 353 قانون آیین دادرسی کیفری انتشار جریان رسیدگی و گزارش پرونده را تا آنجایی که متضمن بیان مشخصات شاکی و متهم و هویت فردی یا موقعیت اداری و اجتماعی آنان نباشد، در رسانه ها مجاز دانسته است و به بیش از بیان مشخصات شاکی و متهم و هویت فردی یا موقعیت اداری و اجتماعی قبل از قطعیت حکم اجازه نداده است و بیان مفاد حکم قطعی و مشخصات محکوم علیه هم فقط در مواردی که در قانون مقرر شده است، امکان پذیر است و به صراحت تخلف از مفاد ماده 353 قانون آیین دادرسی کیفری را در حکم افترا دانسته است. مهم تر از آن، هرگونه عکس برداری یا تصویر برداری یا ضبط صدا از جلسه دادگاه برابر تبصره یک ماده 353 را ممنوع دانسته و تنها به رئیس دادگاه این اجازه را داده است که رئیس دادگاه می تواند دستور دهد تمام یا بخشی از محاکمات تحت نظارت او به صورت صوتی یا تصویری ضبط شود. ملاحظه می شود قانون گذار تنها از ضبط تمام یا قسمتی از محاکماتی که در جریان هستند، یاد کرده است و علت آن این است که ممکن است بعد از قطعیت حکم نظر دادگاه بر این باشد که تمام یا بخشی از محاکمه به صورت صوتی یا تصویری از رسانه پخش شود. البته قانون گذار در مواردی که انتشار جریان رسیدگی و گزارش پرونده در محاکمات علنی را که متضمن بیان مشخصات شاکی و متهم باشد؛ در صورتی که به عللی از قبیل خدشه دارشدن وجدان جمعی یا حفظ نظم عمومی جامعه، ضرورت یابد، از دادستان کل کشور درخواست انتشار می شود و این درخواست علاوه بر موافقت دادستان کل کشور باید مورد موافقت رئیس قوه قضائیه هم قرار گیرد. البته در هر صورت نمی توان در زمانی که مجوز انتشار جریان رسیدگی در محدوده ای که قانون تعیین کرده است و به امضای عالی ترین مقام قضائی (دادستان کل و ریاست محترم قوه قضائیه) هم رسیده باشد، به اموری که هنوز اثبات نشده یا اموری که متضمن افترا باشد، مجوز انتشار داد. با شروع رسیدگی به پرونده های اقتصادی که به محاکمه مفسدان اقتصادی معروف شده است، با توجه به عطش جامعه به دانستن پشت پرده مفاسد اقتصادی نگارنده بر این باورم که در مواردی انتشار جریان رسیدگی در محاکم از بی طرفی خارج شده است و چون نهاد تعقیب کننده قضائی جامعه را همسو با خود می داند به مواردی می پردازد که در حالت عادی امکان انتشار آن مسائل امکان پذیر نبود؛ برای نمونه به جریان رسیدگی به اتهامات آقای رضوی جوانی می پردازم که از منابع بانک سرمایه به ادعای دادستان سوءاستفاده کرده است. این فرد داماد محمد شریعتمداری، وزیر فعلی کار و رفاه اجتماعی است. بدوا اعلام می کنم تا این لحظه نه آقای محمد شریعتمداری را از نزدیک دیده و نه هادی رضوی را می شناسم و اصلا نمی دانستم که داماد آقای شریعتمداری است و آنچه در این نوشته می آورم صرفا باور و عقیده حقوقی نگارنده است. نمی دانم چه لزومی دارد اصرار شود او داماد وزیر کار است؛ مگر اینکه از امکانات یا موقعیت پدر همسر خود سوءاستفاده کرده باشد که در آن صورت باید از پدر همسر ایشان هم تحقیق شود. این تقابل بین نماینده مدعی العموم و متهم آقای رضوی تا جایی پیش رفت که متهم مجبور شد اعلام کند، داماد کسی است که هم اکنون در کشور مصدر کار است، داماد نتانیاهو، نخست وزیر رژیم غاصب اسرائیل که نیست. یا در جریان رسیدگی به سفرهای خارجی متهم اشاره شد و چندین بار از سفرهای او به همراه منشی خانمش یاد می شود یا از خرید ماشین BMW به نام منشی خود. 
اگر به قانون اساسی و قانون آیین دادرسی کیفری توجه کنیم، بخش جریان دادگاه این متهم به باور نگارنده از تعادل خارج شده است و به تقابل نماینده مدعی العموم با متهم با تکیه بر نسبت خانوادگی متهم یا ارتباط و رابطه ایشان با منشی اش تقلیل پیدا کرده است که بازخورد مناسبی در جامعه ندارد. یکشنبه آخرین جلسه کلاس درسم در دانشکده حقوق بود. سال ها است آخرین جلسه کلاس را به مرور مطالب تدریسی و پاسخ به سوالات دانشجویان اختصاص می دهم؛ عمده سوالات این بود که نظر شما راجع به شیوه محاکمه داماد وزیر کار و بیان مطالب ازسوی نماینده مدعی العموم چیست و متاسفم که بگویم، دانشجویان تقابل بین نماینده مدعی العموم و متهم و انتشار مطالبی را که به اصل موضوع به زعم آنان ارتباطی نداشت، به نوعی پوشیده و پنهان ماندن مناسبات بین متهم هادی رضوی و مسئولان بانک سرمایه می دانستند که به مظلومیت متهم و اینکه به مسائل شخصی و نسبت فامیلی او بیش از ارتباط ایشان با بانک و مسئولان وقت آن و نیز نوع ارتباط و چگونگی استفاده از تسهیلات بانک می دانستند و از نقص قانون اساسی و قانون آیین دادرسی کیفری شکایت داشتند.
بر این باورم که متهم هم حقوقی دارد؛ درحالی که قانون و افکار عمومی توقع دارد که با رعایت بی طرفی اعمال متهم بررسی شود، اما حق و حقوق او هم حفظ شود. به ذکر واقعه ای حقوقی از شهریور 1320 می پردازم. با خروج رضاشاه از ایران پرونده های مختلفی علیه رضاشاه و دست اندرکاران حکومت ایشان طرح شد؛ ازجمله رئیس شهربانی رضاشاه، سرپاس مختاری که با خشونت با مردم برخورد می کرد و نیز پزشک احمدی که متهم به قتل مخالفان در زندان با آمپول هوا بود و از کشور فرار کرده و در بغداد به شغل عطاری مشغول شده بود، ازسوی ایران، دختر عبدالحسین تیمورتاش شناسایی و به ایران آورده شد. دادگاهی که مورد توجه مردم و رسانه های وقت قرار داشت. جالب است احمد کسروی که در این زمان به وکالت دادگستری مشغول بود، وکالت پزشک احمدی را برعهده گرفت. او در رعایت قانون و عدالت زبان زد خاص و عام بود، وقتی خبر پذیرش وکالت پزشک احمدی ازسوی احمد کسروی منتشر شد و مورد انتقاد واقع شد، جمله ای ماندنی در تاریخ حقوق گفت: «قانون تنها به اتهامات و جرائم متهم باید ورود کند و نمی تواند به موضوع شخصی یا موضوعاتی که ربطی به پرونده ندارد، ورود پیدا کند که مجری قانون خود در این شرایط مرتکب جرم شده است. باید در رسیدگی به اتهامات متهمان کماهوحقه به اصل اتهام ورود کرد نه به مسائل غیر مرتبط با پرونده». 
                