سه‌شنبه ۲۷ فروردین ۱۳۹۸
-----------------------------------------
type_unknown
-----------------------------------------
خروج خلبانان بعد از فرار مغزها؟
-----------------------------------------

                    یکی از نشانه های ناهنجاری های اجتماعی و دغدغه کشورها، مهاجرت نخبگان یا نیروی انسانی ارزشمندی است که کشور برای تربیت آنها، متحمل هزینه های زیادی شده. تاکنون بیشتر مباحث مطرح شده در ایران، درباره مهاجرت نخبگان علمی دانشگاهی بوده است و به دلیل وجود نیروی کار مازاد، کمتر به خروج نیروی کار حرفه ای پرداخته شده و حتی در این موارد از عنوان اعزام نیروی کار به خارج از کشور یاد می شود. مهاجرت خلبانان ایرانی اگرچه در زمره مهاجرت نیروی کار قرار می گیرد، اما به دلیل تعداد زیاد آن در سال گذشته و موج درخواست های مهاجرت این صنف، بازتاب گسترده ای داشته و در محافل تخصصی و بعضا سیاسی، به عنوان بحران پیش روی صنعت هوایی ایران قلمداد شده است. این مهاجرت ها، شرکت های هواپیمایی را نسبت به آینده نگران کرده و با اعلام وضعیت بحرانی، سعی کرده اند به هر شیوه ممکن از خروج خلبانان ممانعت کنند. اخذ تعهدات سنگین و بلندمدت از خلبانانی که در شرف استخدام یا در آستانه ارتقا بودند، ممنوع الخروجی برخی از خلبانانی که تعهد داشتند، صادرنکردن تاییدیه یک طرفه گواهینامه خلبانی از سوی سازمان هواپیمایی کشوری و در کمال ناباوری تعلیق گواهینامه برخی از خلبانان ایرانی که در شرکت های هواپیمایی خارجی پرواز می کردند، بخشی از این اقدامات است.مهاجرت برای بهبود وضعیت مادی یا معنوی، امری پذیرفته شده است و چه بسا در همه جای دنیا چنین مهاجرت هایی وجود داشته باشد؛ با این حال، فرار، مهاجرتی است که به دلیل نارضایتی شدید از وضعیت موجود و بیشتر به صورت آنی و بدون اطلاع قبلی انجام می شود. تقریبا همه مهاجرت های خلبانان ایرانی با درخواست فردی و ارتباط مستقیم آنها با شرکت های هواپیمایی خارجی بوده و اعزامی از سوی شرکت یا نهاد رسمی داخلی صورت نگرفته است. این مهاجرت ها که عموما با نارضایتی و گاهی بدون اطلاع قبلی بوده، حتی با وجود داشتن تعهد به شرکت ایرانی نیز صورت می گیرد. از آنجایی که خلبانان ایرانی مکانی برای احقاق حقوق خود و بیان مشکلات و نارضایتی شان ندارند، پس از پیگیری های اداری معمول و حاصل نشدن نتیجه، یا به شرایط موجود خو می کنند یا رخت مهاجرت بر تن می کنند. چنین مهاجرت هایی نه تنها اعزام نیروی کار نیست، بلکه به یک «فرار هماهنگ نشده جمعی» شبیه است. فرار ناشی از نارضایتی این خلبانان که در سال های دور با رفتن به یک شرکت هواپیمایی داخلی دیگر التیام می یافت، عموما از سر استیصال بوده و از آنجایی که همه جای آسمان ایران یک رنگ دارد، در سال های اخیر به یک شرکت هواپیمایی خارجی ختم شده و در نبود امکان بروز سایر نمادهای اعتراض جهانی، به کنشی برای بیان اعتراض و اعلام نارضایتی آنها تبدیل شده است؛ کنشی که شاید بزرگ ترین نمود آن که اوج نارضایتی این قشر را نشان می دهد، درخواست مهاجرت رسمی بیش از صد نفر در سه ماه پایانی سال 97 و تعداد درخور توجهی از ناوگان جدیدالورود هواپیمایی ATR شرکت هواپیمایی جمهوری اسلامی، ازجمله سر فیلیت (ناوگان) و جانشین آن که از بهترین خلبانان ایران بودند، است. چرا نارضایتی خلبانان ایرانی که نمود شایان توجهی نیز در سطح جامعه ندارد، به مهاجرت یا فرار منتهی می شود، درحالی که نارضایتی های خلبانان شرکت های بزرگ کشورهای توسعه یافته با اینکه کنش های صنعتی بزرگی را در کشورشان ایجاد می کنند و هزینه های گزافی را بر آنها تحمیل می کنند، حتی به مهاجرت هم ختم نمی شود، چه اینکه بخواهند فرار کنند؟ از این کنش ها می توان به اعتصاب گسترده خلبانان شرکت های هواپیمایی لوفت هانزا، ایرفرانس و رایان ایر در سال گذشته میلادی و لغو چندروزه پروازهایشان اشاره کرد. در ایران، در نبود سندیکاهای صنفی قدرتمند و بی توجهی به حقوق شهروندی در قوانین و مقررات و رویه های اجرائی، نمود اجتماعی درخور توجهی مانند شرکت های هواپیمایی خارجی نداشته و هزینه ای را از این بابت به شرکت های هواپیمایی تحمیل نمی کند. این در حالی است که کمترین هزینه ای که یک خلبان ناراضی می تواند تحمیل کند، هزینه های پنهانی است که با کوچک ترین تصمیم او در هدایت هواپیما روی باند فرودگاه یا حتی در حین پرواز با افزایش مصرف سوخت، وقوع تاخیرات پروازی، افزایش استهلاک قطعات مصرفی هواپیما و مانند آنها رخ می دهد.همچنین بدترین واکنش قابل تصور نارضایتی خلبانان، تحت تاثیر قرارگرفتن شرایط ایمن پرواز از طریق رعایت نکردن اصول مدیریت منابع خدمه پروازی (CRM) خواهد بود. ناگفته نماند اگر فرایند اصلی پرواز از سوی خلبانان ناراضی و پرسنل مراقبت پروازی که نارضایتی شان مسبوق به سابقه بوده و سال هاست که هیچ کس به داد آنها نرسیده و مانند خلبانان امکان مهاجرت هم ندارند، در یک قاب ببینیم، تهدید ایمنی پروازها بیشتر به چشم می آید و از آینده این صنعت بیشتر نگران می شویم. 
صنعت هواپیمایی ایران را که کل ناوگان مسافری فعال آن کمتر از هر یک از شرکت های هواپیمایی برتر منطقه است (کمتر از 200 فروند) می توان توسعه نیافته و رو به افول تلقی کرد. بنا بر گفته دبیر انجمن شرکت های هواپیمایی، کاهش 13درصدی مسافرت های هوایی سال 97 نسبت به سال 96، نشان از وضعیت پیش رو دارد. این موضوع با وجود حدود دو هزار خلبان بی کار و استمرار مضاعف آموزش خلبانی که با وجود هزینه بالا، کماکان به شوق پرواز یا امید به بهبود شرایط صنعت هوایی ایران افراد بسیاری را به خود جذب کرده، قابل توجه است.
 در شرایطی کاملا برعکس، خبرگزاری یورونیوز در 26 جولای 2018، با توجه به رشد سالانه 4.4 درصد ترافیک هوایی جهانی، از کمبود شدید خلبان تا سال 2036 در جهان و فعالیت شرکت های هواپیمایی بزرگ دنیا برای جبران این کمبود خبر داده است.
 به همین دلیل شرکت های هواپیمایی دنیا علاوه بر راضی نگه داشتن خلبانان خود، سعی می کنند نیروهای آموزش دیده خبره ای را نیز جذب کنند.
 پس با توجه به تعداد قابل توجه خلبان به نسبت پروازهای موجود، به نظر می رسد مسئله اصلی در ایران، نارضایتی خلبانان است که هر روز بر حجم آن افزوده می شود، نه مهاجرت یا کمبود خلبان. با این فرض می توان گفت محدودیت هایی هم که برای مهاجرت خلبانان وضع می شود نه تنها مشکل اصلی را حل نمی کند، بلکه شرایط را بدتر از گذشته کرده و صنعت هوانوردی را با کاهش سرمایه اجتماعی مواجه می کند. در چنین شرایطی لازم است برای حفظ ایمنی پروازها و جلوگیری از هدررفت سرمایه اجتماعی اندک صنعت هوایی و همچنین برای استفاده بهینه از نیروی کار حرفه ای، عواملی را که باعث نارضایتی خلبانان شده، شناسایی کرد و درصدد رفع آنها برآمد. برای این منظور درنظرگرفتن موارد زیر می تواند موثر باشد:
1-  شرکت های هواپیمایی رویکرد خود را نسبت به مهاجرت خلبانان تغییر دهند و برای حفظ منابع انسانی از جمله خلبانان، به جای استفاده از روش های قهری و تشکیل پرونده های متعدد قضائی و بحرانی جلوه دادن مهاجرت آنها، از روش های نوین مدیریت منابع انسانی استفاده کنند و اولویت را در تعامل دوسویه قرار دهند.
2-  سازمان هواپیمایی کشوری پیرو بند 3 اولویت های عمومی ابلاغی ریاست محترم جمهور به «منشور حقوق شهروندی» و رعایت این حقوق پایبند باشد و رویه های خود را به جای حمایت صرف از سرمایه گذاران، در جهت حفظ حقوق شهروندان و ارتقای ایمنی پروازها قرار دهد تا اعتماد جامعه هوانوردی و مردم از این بخش دولت سلب نشود.
3-  از آنجا که در کشور با افزایش نیروی انسانی در حرفه خلبانی، نارضایتی آنها و رشد منفی مسافرت های هوایی روبه رو هستیم و از سوی دیگر کشورهایی با رشد مثبت مسافرت های هوایی و کمبود خلبان وجود دارند، سازمان هواپیمایی به جای ممانعت از مهاجرت خلبانان، با همکاری وزارت کار و وزارت امور خارجه، از شرکت های هواپیمایی یا بنگاه های اعزام خلبان به خارج از کشور حمایت کرده و از بازار کار غنی خلبانی در جهان از جمله کشورهای همسایه و منطقه استفاده کند.
 مطمئنا آورده این خلبانان برای کشور از لحاظ ارزی، تکنولوژی، تعاملات بین المللی و حفظ سرمایه، از هزینه ای که برای آموزش، ارتقا و انتقالشان می شود، به مراتب بیشتر خواهد بود.
                