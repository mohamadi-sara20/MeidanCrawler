چهار‌شنبه ۲۵ اردیبهشت ۱۳۹۸
-----------------------------------------
یادداشت
-----------------------------------------
گذر از تنگنا و بازگشت به سیاست
-----------------------------------------

                    عکسی از بهزاد نبوی و احمد توکلی در کنار هم، در فضای مجازی دست به دست می شود و مخاطبان با واکنش های متفاوتشان به آن، تصویری تامل برانگیز را از فضای سیاسی ایران ایجاد کرده اند؛ عکس مربوط به دیدار صمیمانه رئیس جمهور با فعالان سیاسی اصلاح طلب و اصولگراست که جمعی از آنها را در کنار هم به نمایش گذاشته است تا با رئیس جمهور از دغدغه هایشان درباره نحوه اداره کشور و مسائل پیش رو بگویند. آنچه در این دیدار گذشت، شبیه بازتابی از واقعیت موجود و نسبت میان سیاست ورزان و دولت و مواجهه میان این دو با بدنه جامعه است. ازاین رو است که تجزیه و تحلیل جزئیات این نشست شایسته و حتی ضروری است و چه نیکوست اگر همه عزیزان حاضر در دیدار، درک و دریافتشان از مباحث مطرح شده در جلسه را مدون کنند، شاید در این بین بتوان به تصویری روشن تر از آنچه باید کرد، دست یافت. آنچه را من بشخصه شاهد آن بودم، می توانم در یک سطر خلاصه کنم؛ ابهام در صورت بندی مسئله کشور در سایه تداوم تردید و پایین بودن اعتماد میان اغلب سیاسیون کنونی.ابهامی که عدم تبیین واقعی مسائل و نبود راه حل عملیاتی و مهم تر از آن نقشه راه مورد توافق اکثریت برای هریک از طرفین سیاسی را نشان می دهد و پایین بودن اعتمادی که بیم از نداشتن تحلیل و تصور درست از وضعیت جامعه و انتظار و نگرانی فراگیر ملت از توان اصحاب سیاست در ارائه راه حل برای مشکلات کشور را دامن می زند. مردمی که در پس هر بار مشارکت گسترده شان در انتخابات های گذشته، استمرار امید به اصلاح امور میهن را یادآور می شدند. ایستادن در صف های طولانی رای، راه نجیبانه و مسئولانه ملتی بود که فارغ از دعواهای رایج سیاسیون، برای رسیدن به ایرانی امن و آباد و آزاد برگزیده بودند. مشارکت حداکثری در دو انتخابات پیشین پیامی روشن از سوی مردم داشت. با همه تردیدها نسبت به کارآمدی سیاست و ابزارهای دموکراتیک بازهم مانند همیشه مسیر برون رفت از شرایط سخت کشور و پیچیدگی ها و بن بست های قدیمی را باید در صندوق رای جست وجو کرد و تدبیر و امید را نه در یک جناح و تفکر که در رفتار سیاسی همه صاحب منصبان و بازیگران سیاسی کشور طلب کرد.به واقع ما در قبال این اعتماد بی قید و شرط مردم چه کردیم؟ آیا مسئله را آن چنان که جامعه دریافته بود دیده بودیم؟ آیا مطالبات انباشته جامعه را اساس راه حل هایمان گرفته بودیم و در پی پاسخ متناسب با این پرسش های بدیهی برای حقوق شهروندان گام برداشتیم؟ آیا ما ورای عینک های آرمانی و جناحی مان لحظه ای تمام جامعه را آن چنانی که هست، دیدیم و تفاوت میان ارزش های غالب در بیانیه هایمان را با بخشی از جامعه به ویژه در نسل های جدید دریافتیم؟ آیا نقشه راهی برای تضمین خیر عمومی در دست داریم؟ خیرات عمومی ناظر بر امنیت، آزادی، عدالت و رفاه چگونه در قالب مولفه های گفتمانی ما درآمد؟ آیا می دانیم چگونه می توان آزادی و امنیت در جامعه را هم گام هم پیش برد؟ یا عدالت و رفاه را شانه به شانه هم در جامعه گستراند؟ یا آنکه به واقع تعریف ما از سیاست چیست؟ سیاست ورزی را در چه می دانیم؟ نسبتمان با زمان و مکان و مردم و جناح رقیب چیست؟ آیا تنها پیروزی در انتخابات و رسیدن به قدرت هدف است یا آنکه اهداف ما فراتر از رسیدن به قدرت است و به دنبال دستیابی به خیر عمومی و توسعه کشوریم؟در پاسخ به پرسش های بالا و به شرط نگه داشتن جانب انصاف، نیازمند بازخوانی دوباره آنچه کرده ایم و آنچه می خواهیم انجام بدهیم هستیم. به نظر می رسد مراد ما از سیاست در دو دهه اخیر نزاع به جای رقابت انتخاباتی بوده و فضای سیاسی دوقطبی برساخته از دوگانه ای با عنوان پیروزی یا شکست معنا گرفته است، چیزی که خروجی آن نوعی تنش پایدار سیاسی در جامعه بوده است. این سال ها رقابت سیاسی برایمان بیشتر کارزار مبارزه ای نفس گیر بوده و پیروزی در انتخابات برایمان حکم بازی مرگ و حیات داشته و رقابت سیاسی جای خود را به منازعه و جدالی تمام عیار میان دو جناح سیاسی داده است. با این تفاسیر به نظر می رسد ما با ایجاد یک دوقطبی سراسر خشم، ترس و وحشت در جامعه پیروزی دیگری را به معنای ازمیان رفتن بخشی از آرمان ها و ارزش های جامعه تلقی کرده ایم و رقیب را تهدیدی برای تمامیت ارضی یا پایبندی به اصول و ارزش های بنیادین جامعه انگاشته ایم و مردم در این میانه با مشارکت در این جدال سیاسی دچار نوعی تشویش شده اند و فضای جامعه به دوگانه ای از جنس دشمن و دوست مبدل شده است، درحالی که رقابت سیاسی مفهومی به جز این دارد. ما سیاست ورزانی هستیم که هرکداممان برای سیاست گذاری در مسیر دستیابی به خیر عمومی برنامه هایی داریم. به عنوان یک اصلاح طلب از خودم می پرسم که تا چه حد حضور خودم در عرصه سیاست را وابسته به حفظ حیات رقبای سیاسی ام دانسته ام؟ 
آیا به تجربه تاریخی دموکراسی در جهان باور داشته ام که یک جناح با حذف رقیب به تنهایی نمی تواند از پس پاسداشت دموکراسی و ارزش های بنیادین در جامعه برآید؟ یا تا چه حد به استمرار بازی رقابت سیاسی به عنوان شرط لازم تداوم دموکراسی اهمیت داده ام؟ مگر نه اینکه اگر رقیبی در میدان نماند، در واقع بازی برگزار نمی شود و دموکراسی در جامعه به دشواری قابل مشاهده خواهد بود؟
امروز در جهانی که در آن اندیشمندان سیاسی بیم از پس روی دموکراسی در دنیا را دارند و مرگ دموکراسی ها را تصویری از آینده می دانند، رجوع به آرای صاحب نظران و اندیش ورزان بیش از هر زمان دیگری حیاتی و ضروری است. فصل مشترک اغلب این نظریات در یک اصل خلاصه می شود: شکل گیری هنجارهای مستحکم دموکراتیکی که می توانند به عنوان حفاظ های دموکراسی عمل کنند.
این هنجارها که در واقع همان قواعد نانوشته بازی و رقابت سیاسی میان جناح های مختلف است، تضمین کنندگان حفظ دموکراسی در جامعه اند و رقابت های سیاسی را از مبدل شدن به نزاع های ویرانگر جناحی بازمی دارند. بر اساس تجارب تاریخی و باور بسیاری از صاحب نظران دو هنجار تسامح متقابل و خویشتن داری عرفی از اصلی ترین و بنیادین ترین ارزش های حافظ دموکراسی به شمار می روند. تسامح متقابل به این معنا که مادامی که رقبای ما بر اساس مقررات مبتنی بر قانون اساسی عمل می کنند، حق موجودیت دارند و می توانند برای کسب قدرت با ما رقابت کنند. مشروعیت رقبا یعنی آنها هم مثل ما شهروندانی محترم، میهن پرست و مطیع قانون اند و درست مثل ما کشورشان و آیینشان را دوست دارند و به قانون اساسی و ارزش های بنیادین انقلاب اسلامی احترام می گذارند. حتی اگر ما در نحوه اداره کشور باهم اختلاف نظرهای بنیادین داشته باشیم، بازهم آنها تهدید نیستند. آنها را خائن یا مرتجع و قانون ستیز نمی دانیم. آنها فقط رقبای سیاسی ما هستند که در فضای مدیریت سیاسی کشور با ما به رقابت می پردازند. نقطه مقابل خویشتن داری عرفی به تعبیر «مارک توشنت» لجاجت قانونی است. یعنی مبارزه ای عرفی برای شکست دائمی رقیب. لجاجت قانونی صور مختلفی دارد: 
مثلا اگر دولتمردان از استفاده از تمام ظرفیت های قانونی ممکن در جهت طرد مخالفان استفاده کنند و با استفاده از ابهامات قانونی مجلس را دور بزنند یا نهادهای نظارتی را تضعیف کنند، عملا به نوعی لجاجت قانونی مبتلا شده اند. یا اگر مجلس در جهت زمین گیرکردن دولتی برآمده از جناح رقیب، به سنگ اندازی و کارشکنی در تصویب لوایح و بودجه دولت مبادرت ورزد، باز یک نهاد انتخابی برآمده از مدل حکمرانی دموکراتیک علیه دموکراسی عمل می کند و چرخه روبه وخامت سیاست را در لبه پرتگاه قرار می دهد. مردم در پس دعواها و اختلاف ها و نزاع های بی پایان ما به چهره هایی ناشناخته و فاقد سوابق روشن سیاسی و عموما عوام فریب روی می آورند که یک بار تجربه تلخ تاریخی آن را همگی مان در مقام دوستداران و حافظان منافع ملی فارغ از سلیقه های سیاسی، از سر گذرانده ایم و می دانیم چگونه این چهره های نوظهور می توانند کشور را برای سال های طولانی به آشفتگی و ویرانی زیرساخت ها و انسداد شرایط بین المللی و بی ثباتی داخلی سوق دهند.جمع میهمانان رئیس جمهور تصویر نسبتا قابل قبولی از حضور سلایق مختلف سیاسی در حکومت داری ارائه می داد. کهنه کاران سیاسی که گرد هم آمده بودند و جملگی در یک نقطه باهم اتفاق نظر داشتند و آن نگرانی برای کشور بود. قطعا این ابهام و نگرانی از آینده مطلوب هیچ یک از میهمانان دور میز نبود. هیچ کس از نومیدی و خمودگی جامعه خوشحال نبود و آن را نشانه پیروزی خود و شکست رقیب نمی شمرد. همه نگران ایران و به دنبال راه حل بودند. یکی برون رفت را در تحول اقتصادی می دانست و دیگری تحول را در گرو تحول سیاست خارجی. یکی خیر عمومی را در آزادی مردم در انتخاب سبک زندگی می دانست و دیگری امنیت را در گرو تغییر اولویت بندی مسائل اساسی کشور. اما هرچه بود، همه حاضران حفظ منافع ملی را اهم موضوعات می دانستند. اما آنچه جمع شاید هنوز بر سر آن توافق نداشت، به رسمیت شناختن اختلاف های انکارناپذیر جامعه در تعریف ارزش ها و اولویت هایش بود. به رسمیت شناختنی که اگر به وقوع بپیوندد، آن گاه تمامی حضار درمی یابند که بقایشان در گرو دیگری است و بقای کشور در گرو ائتلافی فراگیر میان همه باورمندان به حق مردم بر حاکمیت بر سرنوشتشان است؛ فارغ از اختلاف نظرهایی که در شیوه حکمرانی دارند. در روزگاری که جمهوری اسلامی مورد هجمه های ناجوانمردانه قدرت های جهانی قرار گرفته است و در جنگی همه جانبه با قدرت های تمامیت خواه و مسلط جهانی به سر می برد، استمرار نظام مردم سالاری دینی در گرو پرهیز از نزاع میان رقبای سیاسی است. دوری از جنگ نهادی و بازآفرینی اعتماد میان لایه های مختلف حاکمیت تنها آرایش ممکن در برابر جنگ تمام عیار دشمنان است. همکاری مشترک میان اصلاح طلبان و اصولگرایان تنها راه برون رفت از نگرانی های موجود است و راهکار عبور از مشکلات فقط در رفع ستیز میان آنهاست که امروزه جایگزین رقابت میان دو جناج اصلی سیاسی شده است و این مهم قادر است فضای اعتماد عمومی را تقویت کرده و امید را روزافزون و همکاری و مشارکت جناح های سیاسی را بیشتر و موثرتر کند. 
                