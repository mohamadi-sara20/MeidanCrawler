دو‌شنبه ۲۰ خرداد ۱۳۹۸
-----------------------------------------
یادداشت
-----------------------------------------
دردسر آدرس غلط فسادستیزی
-----------------------------------------

                    در چند سال گذشته قدم های مثبتی در مسیر مبارزه با فساد در ایران برداشته شده است؛ تشکیل سازمان های مردم نهاد، حضور موثرتر و پررنگ تر رسانه ها در میدان فسادستیزی، متشکل شدن اعضای پارلمان در قالب فراکسیون های فعال در میدان مبارزه با فساد، همه و همه موجب شده است تا از یک سو توجه افکار عمومی به این موضوع جلب شده و رسیدن به جامعه ای عاری از فساد به یک مطالبه عمومی مبدل شود و از سوی دیگر واژگان سلامت، فساد و جامعه سالم در سخنان مقامات مسئول بیشتر از گذشته شنیده شوند.
بااین حال و با عنایت به جایگاه پایین ایران در رتبه بندی جهانی مبارزه با فساد (رتبه 138 بین 180 کشور)، باید پذیرفت هنوز ابتدای راه است و باید برای جبران تاخیر تلاش کرد و گام های بزرگ تری برداشت.
«آدرس غلط» یکی از آفاتی است که سلامت و صلابت امر مبارزه با فساد را در کشورمان تهدید می کند؛ زیرا با معطوف کردن توجه رسانه ها و افکار عمومی و حتی نهادهای ناظر ممکن است حاشیه ای امن برای متخلفان به وجود بیاورد؛ بنابراین کشف و شناسایی «آدرس غلط» یکی از مهم ترین وظایف اهل فن در این میدان است تا از هدررفتن نیروها و تحریف جریان مبارزه با فساد، آن هم در مراحل اولیه، جلوگیری شود. 
در سه سال گذشته موارد متعددی از «آدرس غلط» در جریان مبارزه با فساد مطرح شد که مطالعه شیوه جاافتادن هرکدام و علت مقبولیت یافتن شان، هرچند به صورت نسبی، بسیار مفید و درواقع ضروری است. در زیر به سه مورد از آنها می پردازم:
1- پرونده حقوق های نجومی: در ماجرای حقوق های نجومی و جنجالی که برای آن شکل گرفت، هرچند بر یک مورد آشکار و مسلم خطا و مفسده مالی انگشت گذاشته شد و بخشی از حقوق غارت شده مردم به خزانه بازگشت، اما در اصل آدرسی غلط به افکار عمومی ارائه شد؛ گویی تمام فساد و رانتی که نصیب برخی افراد می شود، در قالب فیش حقوقی انعکاس می یابد و انتشار تصویر فیش حقوقی به عنوان یک مطالبه ملی می تواند این مفسده را درمان کند.
برای تجسم بهتر، دو فرد را در نظر بگیرید که اولی حقوق و مزایایی متعارف و هم تراز با شهروندان درجه دو دریافت می کند و دومی به روایت فیش حقوقی به اصطلاح نجومی بگیر است. اما نکته ای که در فیش های حقوقی منعکس نشده، این است که نفر اول رانت های میلیاردی مثلا به شکل املاک نجومی یا مجوزهای آنچنانی دریافت کرده است که به مراتب خسارت بیشتری نسبت به فیش حقوقی «مرغوب» نفر دوم به جامعه وارد کرده است. اما پرونده حقوق های نجومی به عنوان یک آدرس غلط خواسته یا ناخواسته سعی می کرد توجه افکار عمومی را فقط متوجه اقلامی کند که در فیش های حقوقی منعکس می شوند تا حاشیه امنی هم برای دریافت کنندگان احتمالی حقوق های نجومی خارج از بدنه دولت و هم برای صاحبان حقوق های متعارف و بهره مند از رانت های نجومی ایجاد کند.
2- کمپین فرزندت کجاست: راه اندازی کمپین فرزندت کجاست و مطرح شدن آن با همت برخی رسانه ها حرکتی در مسیر شفا ف سازی هرچه بیشتر بود تا معلوم شود فرزندان کدام یک از افراد متنفذ و صاحب منصب با استفاده از نام و عنوان پدر به جایی رسیده اند. بااین حال، این حرکت هم برخلاف نظر و برنامه بانیان آن، به گونه ای منتهی به دادن آدرس غلط شد.
سوال «فرزندت کجاست؟» دراصل سوال ناقصی بود و پاسخ گویی به آن هرچند بر میزان شفافیت می افزود، اما کفایت نمی کرد. زیرا لزوما فرزندان همه افراد متنفذ و جویای رانت به استخدام سازمان های دولتی و عمومی درنیامده اند؛ بلکه بسیاری از آنها با استفاده از نفوذ پدرجان به تاسیس شرکت و راه اندازی کسب وکار موفق از طریق دریافت مجوزهای آنچنانی و وام های میلیاردی مشغول شده اند. از سوی دیگر ممکن است برخی از این افراد هم صرفا با اتکا به استعداد و توان خود راه ترقی و رسیدن به سمت های بالا را طی کرده باشند.
این سوال فقط افرادی را نشانه گرفته بود که فرزندانشان در فلان تشکیلات دولتی یا عمومی صاحب پست و مقام شده و شاید به اعتبار عنوان و لابی پدر بر مسند ریاست تکیه زده اند. گروه دوم در پاسخ به این سوال به راحتی شانه هایشان را بالا انداخته و با طلبکاری تمام اعلام می کردند که فرزندانشان اصلا کار دولتی نداشته و به فعالیت آزاد اشتغال دارند! بدین ترتیب کسی هم از آنان نمی پرسید که این جوان رعنا سرمایه لازم برای راه اندازی کسب وکار آزاد را از محل کدام ارثیه پدری تامین کرده است؟
و چرا فرزندان شهروندان درجه دو امکان راه اندازی چنین کسب وکارهایی را ندارند؟
3- مبلغ حق الزحمه و قرارداد ورزشکاران: مبالغ قراردادهای فوتبالیست های سرشناس معمولا توجه رسانه ها را جلب می کند و گاه و بی گاه منتقدانی از «پرداخت حق الزحمه گزاف در شرایط خاص اقتصادی کشور» گلایه می کنند. اما آیا همه فساد و خطای مالی حوزه ورزش یا حتی بارزترین نمود آن حق الزحمه ورزشکاران است؟
درواقع با طرح این پرسش نابجا، توجه افکار عمومی از به اصطلاح مدیران و دلالانی که سال ها است در حوزه ورزش جا خوش کرده اند و بدون اینکه هنر گل زدن به فلان دروازه بان توانمند یا گرفتن پنالتی فلان مهاجم سرشناس را داشته باشند یا شانه های فلان کشتی گیر نام آور را با تشک آشنا کرده باشند، موفق به کسب ثروت میلیاردی در این حوزه شده اند، به ورزشکارانی که در سایه مهارت خود موفق به کسب عنوان شده اند و حق الزحمه ای متناسب با مهارت خود می گیرند، منحرف می شود.
هرچند عدم شفافیت و نبود رقابت سالم در حوزه ورزش موجب بروز فساد در تمام حوزه های مالی مرتبط با ورزش شده است و گردش مالی ناسالمی را دامن می زند که حتی مسئله تعیین حق الزحمه ورزشکاران هم از تهاجم آن در امان نیست، اما باید پذیرفت اولویت بررسی و دقیق شدن در این موضوع از دقت در «سهم» مدیران و دلالان که بی هیچ مهارت ورزشی به سرعت میلیاردر می شوند و حتی برای حفظ سمت خود برای تداوم خدمت «صادقانه» با دست و دلبازی هزینه می کنند، به مراتب کمتر است.
درپی طرح یک سوال ناقص (خواه ناشی از شیطنت رانت خواران و حامیانشان باشد، خواه ناشی از کارنابلدی و تجربه اندک فعالان میدان مبارزه با فساد)، می تواند جریان فسادستیزی را در کشور به دنبال آدرس غلط فرستاده و از مبارزه اصولی و خردمندانه بازدارد. ازاین رو وظیفه اهل فن در این میدان این است که هرچه بیشتر به مبحث آدرس های غلط بپردازند و مانع بروز اشتباه و هدر رفتن توان مبارزان شوند. 
                