دو‌شنبه ۴ آذر ۱۳۹۸
-----------------------------------------
سرمقاله
-----------------------------------------
اهمیت سرمایه های اجتماعی در بحران ها
-----------------------------------------

                    آذر سال 74 بود. دو نفر از استادان مطرح علوم سیاسی اخراج شدند و شایعه شده بود پرونده تعدادی از دیگر استادان رشته علوم سیاسی هم از کارگزینی دانشکده به سازمان مرکزی منتقل شده است. دانشجویان هم ضمن تجمع در برابر در ورودی دانشکده، به کلاس ها نمی رفتند. بعداز ظهر آن روز، دانشجویان حقوق هم به دانشجویان علوم سیاسی می پیوندند و از دانشکده های دیگر هم به معترضان اضافه می شوند. آن روزها اینترنت و فضای مجازی نبود؛ اما شب همان روز، رادیوهای فارسی زبان از آن تجمع به عنوان نخستین تجمع دانشجویی بعد از انقلاب یاد کردند. فردای آن روز تجمع ادامه پیدا کرد و از دانشگاه های دیگر هم شماری از دانشجویان به معترضان اضافه شدند. بعداز ظهر روز دوم دکتر محمدرضا عارف که به تازگی رئیس دانشگاه تهران شده بود، نمایندگان دانشجویان و شماری از استادان را می پذیرند و یک جلسه پرتنش دو ساعته میان شان برگزار می شود. دکتر عارف به دانشجویان می گوید تا زمانی که رئیس دانشگاه است، هیچ استادی اخراج نمی شود؛ اما دانشجویان حاضر به پایان دادن به تجمع نبودند و بیم آن را داشتند که اگر به کلاس ها بازگردند، ممکن است برخی از آنها بازداشت شوند و آن حرکت نصفه بماند هیچ، استادان هم اخراج شوند. عارف هم متقابلا می گفت تا دانشجویان به تجمع خاتمه ندهند و به کلاس ها بازنگردند، ایشان هیچ گامی بر نمی دارند. در میانه آن بن بست میان دانشجویان و هیئت رئیسه دانشگاه بود که برخی استادان دانشکده که از وجاهت و اعتبار میان دانشجویان برخوردار بودند، پا درمیانی کرده و به تعبیری ضامن تعهدات دکتر عارف شده و از دانشجویان خواستند به اعتراض خاتمه داده و به کلاس ها باز گردند. با ریاست دانشگاه و رئیس نهاد نمایندگی مقام معظم رهبری در دانشگاه تهران هم هماهنگی کردند که هیچ دانشجویی بازداشت نشود. البته دکتر عارف هم گفته بود مانع از بازداشت خواهد شد؛ اما دانشجویان به وعده های او به عنوان یک مقام دولتی اعتماد نمی کردند. سرمایه اجتماعی استادان نزد دانشجویان آن روز کارساز شد و توانست به یک بحران پایان دهد. به عبارت دیگر اگر این مثال را با شرایط اعتراضات به گرانی بنزین مقایسه کرده و مسئولان دانشگاه را دولت و دانشجویان را مردم یا ملت فرض کنیم، در یک منازعه جدی میان آن دو، یک گروه سوم به نام استادان که نزد دانشجویان یا همان ملت از اعتبار برخوردار بودند، توانستند میانجیگری کرده و به بحران خاتمه دهند. این در حالی بود که همچنان از دانشگاه های دیگر، دانشجویان خود را به دانشگاه تهران رسانده، به معترضان می پیوستند. البته بودند دانشجویانی که اعتباری برای استادان هم قائل نبوده و آنها را در نهایت وابسته به مدیریت دانشگاه می دانستند؛ اما اکثریت دانشجویان، استادان را به عنوان یک گروه مورد اطمینان مستقل از مدیریت دانشگاه قبول داشتند. قصد نگارنده از ذکر این ماجرای واقعی این بود که بگویم نقشی که استادان آن روز داشتند و به کمک آن توانستند به یک بحران جدی در دانشگاه تهران و چه بسا شهر تهران خاتمه دهند، در یک سطح وسیع تر، نهادهای جامعه مدنی می توانند از آن برخوردار باشند. دانشگاهیان، نویسندگان، چهره های موثر صنفی و اتحادیه های کارگری، احزاب و تشکل های مستقل از جمله نهادهایی هستند که ممکن است در یک شرایط بحرانی بتوانند به عنوان یک واسط میان مردم و مسئولان عمل کنند.
 ممکن بود آن روز پا درمیانی ما را دانشجویان و مسئولان دانشگاه نپذیرند. رئیس دانشگاه وساطت استادان را به نوعی دخالت در اقتدار مدیریت تلقی می کرد و دانشجویان هم متقابلا استادان را وابسته به ریاست دانشگاه می پنداشتند؛ اما حسن نظر هر دو طرف دعوا به استادان، باعث حل بحران شد.
 سوال اساسی آن است که چرا از چنین ظرفیت هایی برای حل و فصل بحران های سیاسی و اجتماعی در جامعه ما استفاده نمی شود؟ پاسخ کوتاه آن است که اساسا چنین ظرفیتی برای گروه های مرجعی که می توانند نقش واسط را بازی کنند، باقی نمانده است. نخستین شرط احراز چنین جایگاهی، استقلال و بی طرفی واسط ها و به تعبیری اعتبار اجتماعی آنان است. متاسفانه در سال های گذشته روند به گونه ای بوده که نهادهای واسط به تدریج به حاشیه رانده شده و عملا  بی اعتبار شده اند. 
دانشگاهیان، مجلس، چهره ها و شخصیت های فرهنگی و اجتماعی، احزاب و تشکل های سیاسی، اتحادیه و تشکل های صنفی و... عملا برای هیچ یک از نهادهای اجتماعی دیگر چندان اعتبار و سرمایه اجتماعی باقی نمانده که به کمک آن بتوانند در شرایط بحرانی، نقش آفرینی کرده و به برون رفت جامعه از تنش کمک کنند.
 راه دور نرویم؛ در جریان زلزله کرمانشاه دو سال پیش شاهد بودیم که مردم به برخی از چهره های اجتماعی اقبال نشان داده و کمک های درخور توجهی در اختیار آنان برای کمک به هم وطنان زلزله زده قرار دادند؛ اما متاسفانه بسیاری از مسئولان دولتی به جای حمایت از این پدیده و پشتیبانی از چهره ها که با نام سلبریتی ها معروف شده بودند، حتی اقدام به کارشکنی هم کردند.
 در ابتدای سال جاری که سیل، استان های گلستان، لرستان و خوزستان را در نوردید، نخستین اقدام مسئولان قدغن کردن ورود سلبریتی ها به جمع آوری کمک های مردمی برای سیل زدگان بود. در عوض تا آنجا که توانستند برای سازمان های دولتی در صدا و سیما تبلیغ کردند. 
به بیان ساده تر، نگاه بسیاری از مسئولان کشور به چهره ها و تشکل های مستقل که اقدام به جمع آوری کمک های مردمی کرده بودند، به مثابه رقیب بود تا رفیق. این نگاه بدبینانه به برخی چهره ها و شخصیت های سیاسی، هنری، فرهنگی و اجتماعی متاسفانه در حال تشدید است.
 حاصل آن شده که برخلاف جوامع دیگر که لایه های اجتماعی مرجع در قالب اجزای جامعه مدنی، نقش واسطه و حکم میان مردم و مسئولان پیدا کرده و جامعه را به وفاق رهنمون می کنند، در ایران متاسفانه امکان نقش آفرینی معدود واسطه های معتبر و مستقل هم باقی نمانده که بتواند جلوی خشونت را گرفته و جامعه را از بحران و بحران زدگی به سمت وفاق و تعامل سوق دهد.
                