دو‌شنبه ۳ تیر ۱۳۹۸
-----------------------------------------
حرف اول
-----------------------------------------
FATF و اقتصاد ایران
-----------------------------------------

                    اقتصاد ایران در وضعیت شکننده ای قرار گرفته است و بسیاری از بنگاه های اقتصادی با مشکلات متعددی از  کمبود مواد اولیه و کالاهای واسطه ای وارداتی گرفته تا کمبود تقاضای مصرفی دست به گریبان هستند و به ناگزیر میزان تولید و تعداد کارکنان خود را کم می کنند. به این ترتیب، بخش زیادی از خانوارهای ایرانی تحت فشار سنگینی قرار گرفته اند و نسبت به آینده نگران هستند. علاوه بر تحریم های سنگینی که آمریکا  علیه ایران اعمال می کند، محدودیت مبادلات بانکی ناشی از  نپذیرفتن FATF،  ارتباطات بین المللی، حتی با کشورهای دوست مانند چین و روسیه را با مشکلات اساسی مواجه کرده و به بی ثباتی اقتصادی دامن زده است. بسیاری از کارشناسان به درستی  تصویب نشدن FATF را در عمل تحریم نظام بانکی ایران تعریف کرده اند. با توجه به گستردگی معاملات غیرقانونی مانند خرید و فروش مواد مخدر و فعالیت های گروه های سازمان یافته قاچاق انسان، کشورهای صنعتی به صورت گروهی تصمیم گرفتند  با تصویب قوانینی از ورود پول کسب شده از طریق فعالیت های غیرقانونی به نظام بانکی جلوگیری کنند. نهاد مقابله با پول شویی (FATF) در سال 1989 از سوی گروه 7 تشکیل شد که مرکز آن در پاریس بود. بنابراین مشخص است  این نهاد برای مقابله با ایران تشکیل نشده و قوانین طراحی شده از سوی این نهاد به سرعت در دیگر کشورهای صنعتی و به تدریج در سراسر جهان به اجرا گذاشته شد. در سال 2001، پس از حمله به برج های تجارت جهانی در آمریکا، FATF، قانون مقابله با تامین مالی تروریسم را به قانون پول شویی اضافه کرد. در تصویب این قانون نیز بحث خاصی درباره ایران وجود نداشت و هدف آن ایجاد شفافیت در مبادلات بانکی بین المللی و جلوگیری از انتقال پول برای گروه های تروریستی بود. در سال 1998 برای مدتی در یک دانشگاه در انگلستان تدریس می کردم ولی به دلیل آنکه برای این تدریس قرارداد رسمی نداشتم، نتوانستم در بانک حساب باز کنم، در حالی که در همان زمان و متاسفانه حتی تا امروز، در ایران می توان با کیسه ای پول به بانک مراجعه و حساب باز کرد بدون اینکه منبع اصلی دریافت پول مشخص باشد. با توجه به اینکه معاملات مواد مخدر در ایران نیز وجود دارد و درآمدهای هنگفتی را نصیب گروه های خلاف کار کرده، نظام بانکی ایران در جلوگیری از ورود پول فعالیت های غیرقانونی به بانک موفقیت چندانی نداشته است.
 درآمدهای نجومی خلاف کاران در فعالیت های انتخاباتی و عرصه های سیاسی نیز امکان نفوذ یافته که حتی وزیر کشور نسبت به آن ابراز نگرانی کرده است. به علاوه فقدان شفافیت و محدودیت ابزارهای کنترل در نظام بانکی سبب بروز فساد و اختلاس های هنگفتی شده است که دادگاه برخی از آنها، ارقام تکان دهنده ای را نشان داد و سبب نارضایتی  مردم از دستگاه های مالی  شده است.  تجربه طولانی بهره گیری خلاف کاران از نظام بانکی و امکان انتقال منابع مالی آنان به سراسر نقاط جهان، کشورهای صنعتی را به تصویب قوانین بین المللی  برای ایجاد شفافیت و کنترل بیشتر منابع مالی در نظام بانکی هدایت کرده است. ایران هم باید از این تجارب استفاده کند. امروزه ایران و کره شمالی تنها کشورهایی هستند که بر اثر نپذیرفتن قوانین FATF در لیست سیاه این نهاد قرار گرفته اند. دیگر کشورهایی که عملکرد نظام بانکی آنها در مقابله با پول شویی و جلوگیری از تامین مالی تروریسم مورد انتقاد این نهاد قرار می گیرند، به سرعت تلاش می کنند  با بهبود سازوکارهای نظارتی خطر قرارگرفتن در لیست سیاه این نهاد و ریسک نداشتن امکان مبادله در نظام بانکی بین المللی  را  از میان ببرند. نمونه  اخیر، کشور پاکستان بود که توانست از خطر جای گرفتن در لیست سیاه FATF نجات پیدا کند. برآورد شده بود  اگر پاکستان در لیست سیاه قرار گیرد، سالانه زیانی معادل 10 میلیارد دلار بر این کشور تحمیل خواهد شد. زیان های تصویب نشدن قوانین FATF  برای شرکت ها، افراد و بانک های ایرانی در داخل و خارج از کشور و در کل برای اقتصاد ایران درخور توجه است و توجیه قابل قبول برای  تصویب نشدن این لوایح وجود ندارد. توسعه اقتصادی و لزوم بهره مندی مردم از ثمرات رشد و توسعه پیش شرط تحقق اهداف نظام جمهوری اسلامی ایران برای ریشه کن کردن فقر و محرومیت و تامین  مسکن، خوراک، پوشاک، بهداشت، درمان، آموزش و پرورش و امکان کار برای همه است. کاهش  نااطمینانی، ایجاد ثبات در فضای اقتصادی و ترمیم پیوند ایران با نظام جهانی عاملی اساسی برای حرکت در این مسیر است. بدون تصویب قوانین FATF ایجاد فضایی مناسب برای اقتصاد ایران بسیار دشوار است.
                