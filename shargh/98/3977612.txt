سه‌شنبه ۱۴ آبان ۱۳۹۸
-----------------------------------------
یادداشت
-----------------------------------------
فرهنگ عمومی و سیاست
-----------------------------------------

                    14 آبان روز فرهنگ عمومی است. به راستی فرهنگ چیست و چه چیز است آنکه گویندش فرهنگ؟ انسان موجودی فرهنگی است و صفاتی از فرهنگ و شیوه ای از زیست ملازم وجود انسانی اوست. گفته می شود فرهنگ همه ابعاد و آفاق ذهنی و مادی بشر از باورها و مناسک و نحوه آداب و رفتار را شامل شده و شاخص اصلی هر توسعه متوازنی محسوب می شود که فرهنگ آرایش جان است. مردم شناسان و فرهنگ پژوهان فرهنگ را علت ایجابی رشد و پیشرفت ملت ها شمرده اند؛ اما در واقع فرهنگ چگونه می تواند نقطه عزیمت و مبدا مختصات تحول پایدار در جوامع بشری باشد؟ اساسا مویدات تاریخی تکوین توسعه در کشورهای رشدیافته جهان چیست و با چه واقعیت هایی رقم و قلم می خورد؟
باید عنایت داشت که چیزی تحت عنوان «امر فرهنگ» و فرهنگ عمومی به لحاظ فحوا، دلالت و رویکردهای تضمینی، همیشه بیش از فرهنگ به معنای عام کلمه جلوه می کند! دقیقا «همچو معنی که در لغت باشد».
پس نباید فرهنگ و کار فرهنگی را فقط در مفاهیم یا در مصادیق شایع و موارد متداول آن محدود و محصور کرد و به لحاظ پدیدارشناسی و از حیث تبارشناسی، «باید بود و رد روایت را تا متن سپید دنبال کرد».
 گاه فرهنگ در ظرف هر فرهنگی، روایتی متمایز به خود می گیرد. با این چشم انداز، پژوهش ها و مطالعات فرهنگی نشان از آن دارد که سویه های پنهان فرهنگ بیشتر از جنبه های نمایان آن نقش آفرین است؛ جنبه های نهفته ای که در تصمیم ها و سیاست گذاری های فرهنگی نباید از آنها غفلت کرد. فرهنگ زیرساخت جهان بینی و منش ملی ما را می سازد؛ مثلا بی ثباتی و آینده نیندیشی می تواند از مختصات فرهنگی جامعه ای باشد یا که نباشد! فرهنگ امری ایستا و راکد نیست و به تناسب جوامع انسانی، کم وبیش پویایی و پویشی های خاص خود را دارد.
امروز فرهنگ ما، هر چند نه در همه چیز و حداقل در پاره ای از جوانب، به حدت در حال پوست اندازی است؛ از معاشرت، تغذیه و موسیقی و هنر و معماری تا ادبیات و سبک های متنوع زندگی. پس باید به نیکی در جریان منطق تطورات شگفت آن بود و قبل از وقوع دگردیسی و تکوین هر اتفاقی، طرح آن را به تفصیل و جزئیات فراهم آورد تا منفعل و وازده از هر اندیشه و تدبیری، پس هر رویداد ناخوشایندی نیاییم و بیداد نکنیم.
امر سترگ فرهنگ، پارامترهای روشن و گویایی دارد که در همه عناصر و مولفه های آن پدیدار است؛ عناصر و موجباتی که در بستر هر ارزیابی و سنجش اعدادی و رویکرد آماری، کاملا قابل استحصال، لمس و فهم است. در راستای این واقعیت که ما به لحاظ اصول اخلاقی و کارکردهای فرهنگی در قیاس با کشورهای اطراف خود از چه جا و جایگاهی برخورداریم و اکنون باید چه کنیم تا متناسب با مواریث و موازین فرهنگ و سنت پویای خود رفتار کرده باشیم؟
فرهنگ گاه به عللی، وجه و وضعی منفی به خود می گیرد که باید در صورت امکان به اصلاح و حتی گاه به امحای آن وجوه اهتمام ورزید؛ چنان که همه مساعی پیامبران، خاصه پیامبر اسلام، مصروف مبارزه با فرهنگ جاهلیت بوده است؛ جاهلیتی مزمن و نهادینه شده که البته در هر زمان و مکانی مجدد امکان بازتولید دارد و باید برای پیشگیری از آن، جد و جهد بلیغ ورزید. به هر حال فرهنگ هر چه هست و هرچه نیست، می تواند به سود یا ضرر امر توسعه وارد عمل شود. امروز اتلاف وقت، تعدی به حقوق دیگران، بی کاری مزمن، مسئولیت گریزی، دزدیدن از کار، رواج شایعه های بی اساس، پرخاشگری، ترافیک سرسام آور، بحران محیط زیست، هدم ثروت ملی، ازدواج های ناموزون، طلاق های فراگیر، آموزش های سطحی، تقلب های پژوهشی و ده ها کژتابی و نابهنجاری دیگر از آسیب های جدی فرهنگی و اجتماعی ماست که اگر در یک اجماع و اتفاق ملی چاره ای برای آن اندیشیده نشود، موجب تنازع فرهنگ عمومی شده و وجاهت ملی و جهانی ما را به شدت مخدوش خواهد کرد. طراحان و سیاست گذاران فرهنگی باید استشعار به این معنا داشته باشند که به لحاظ فلسفی و اجتماعی، فرهنگ در زیست جهان ایرانی پدیده ای چندصدایی و چندساحتی است. انگاره های ایرانی، غربی و اسلامی هر یک به درجه هایی در کشور ما گفتمان ها و مطالبات خود را دارد؛ واقعیتی که از دید فرهنگ پژوهان نباید در سیاست گذاری های فرهنگی کشور مغفول و متروک باقی بماند!
پایه و اساس اصلاح و احیای فرهنگ، اصل مشارکت فعال است. تحقیقا این سخن و مدعا گزاف و بر سبیل استعاره نیست! بلکه نشان دهنده ذات انسانی فرهنگ است. باید امر فرهنگ را به دست خود مردم سپرد تا جریان فرهنگ بغرنج نشود.کار دولت و سیاست آموزش تحکمی و اعمال مدیریت مستقیم و آمرانه فرهنگ نیست! بلکه فقط تامین امکانات و تسهیلات کافی به جهت آگاهی فرهنگی و یا تمهید و تجمیع مشارکت مردمی در راستای فرهنگ سازی است. اینکه مردم فارغ از هژمونیک سیاست، عناصر دینامیک فرهنگی و نقش آن در بهبود زندگی خود را نیک بشناسند و ضرورتا و بهنگام، تجدید نظرهای لازم را در آن اعمال کنند.بی تردید هر فرصت و تهدیدی نخست از دامن فرهنگ برمی خیزد! استان های کشور اکنون در شرایط نه چندان مناسب فرهنگی به سر می برند، وضعیتی که شوربختانه، گاه همه نگاه ها و نداها را به جای خودآیی و چاره اندیشی و اتخاذ تصمیمات روشمند موثر، معطوف به مسائل واهی می کند؛ مسائلی مانند بگذار و بگذر و این همه نشان از آن دارد که فرهنگ در ایران اکنون در شرایط پروبلماتیک و مسئله مند به سر می برد و کم و بیش با چالش های فزاینده مواجه است. در مواضع شکننده ای از این دست است که به نحو جدی بر چندو چون فرهنگ بحث و نزاع می شود و مناسبات بالفعل جامعه را دچار حیات دراماتیک فرهنگی می کند!والتر بنیامین در جایی گفته است؛ «ما فقیر شده ایم، ما از میراث فکری خود یکی پس از دیگری دست برداشته ایم!». اعتلا و اهتزاز یک جامعه به فرهنگ و هنر و مدنیت آن است؛ البته در هر برنامه ریزی فرهنگی اول باید بدانیم که فرهنگ و فراتر از آن دانش ایران شناسی چیست؛ دانشی که در میان ما بی بضاعت است! تا راه را گم نکنیم.
                