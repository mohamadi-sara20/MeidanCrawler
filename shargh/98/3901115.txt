یک‌شنبه ۱۸ فروردین ۱۳۹۸
-----------------------------------------
حرف اول
-----------------------------------------
ضرورت تغییر ساختار مدیریت آب
-----------------------------------------

                    ایران برای ادامه راه توسعه مزیت های بسیاری دارد. نیروی جوان تحصیل کرده، منابع فراوان انرژی و معدنی، سرزمین پهناور با شرایط آب وهوایی متنوع، دسترسی به آب دریا در شمال و جنوب و همچنین موقعیت جغرافیایی سیاسی این کشور در منطقه شرایطی را فراهم کرده است که می توان در اعمال مدیریت و حکمرانی مناسب آب موفق شد. مدیریت عادلانه آب به عنوان یکی از مولفه های مهم توسعه زیرساخت، نقشی حیاتی در معیشت و رفاه مردم ایفا می کند. در آموزش و همچنین استفاده از ابزار مدرن در مدیریت آب نیز در دهه های اخیر توان علمی و مهندسی کشور بیانگر ظرفیت های چشمگیری در اعمال مدیریت عاقلانه آب بوده است. البته در اصلاح ساختار مدیریت آب نمی توان صرفا به دستگاه های حاکمیتی به تنهایی امید داشت. در کشورهای در حال توسعه قدرت حاکمیت در ایجاد سازمان های مردم نهاد، توانمندسازی آنها برای تغییر وضعیت موجود در استفاده صحیح از منابع آبی و حفاظت کمی و کیفی از آن و راهبری با مشارکت جامعه مدنی و بخش خصوصی لازم است. همچنین، برنامه اصلاح ساختار مدیریت آب باید در فضای شفاف، قانونمند و فارق از هر گونه منافع محلی و اعمال نظرات سیاسی و براساس مدیریت به هم پیوسته آب صورت گیرد. بهره وری و استفاده عقلانی از منابع آب در راستای برقراری تعادل منطقه ای و ایجاد رفاه اجتماعی بر اساس سیاست های کلان و برنامه های منشعب از آن و به کارگیری ظرفیت های علمی موثر خواهد بود؛ بنابراین قبل از هر اقدامی مدیریت آب باید براساس برنامه آمایش سرزمین و حسابرسی دقیق آب اقدام به تخصیص عادلانه آب بین مصارف و مناطق کند. برای حسابرسی آب نیاز به مقیاس و اندازه گیری قابل قبول تمام کنشگران عرصه آب است و این اقدام مادامی که فرایند تحلیل اطلاعات به دانش مدیریت برای تصمیم سازی و تصمیم گیری کامل نشود، میسر نخواهد شد.برمبنای درک این واقعیت که بدنه بزرگ مدیریت آب با کارایی نه چندان قابل قبول و سطح بهره وری پایین از یک سو و تعدد انجام پروژه های بزرگ مبتنی بر بودجه دولتی از سوی دیگر شرایطی را فراهم کرد که توجه به ضرورت انجام اصلاحات ساختار مدیریت آب در کشور به عنوان مهم ترین اولویت مطرح می شود...
...اما باید اذعان کرد تغییرات ساختاری در مدیریت آب باید ابتدا از تغییر نگاه از مدیریت تامین آب به کمک احداث سازه ها به مدیریت و بهره وری منابع موجود آبی تغییر کند و در ادامه آن با رعایت اسناد بالادستی مدیریت آب و برنامه های کلان و براساس حسابرسی قابل قبول آب، ساختار براساس حوضه های آبریز شکل گرفته و از تمرکز تصمیم گیری در ستاد حکمرانی آب در مرکز اجتناب شود. استفاده از یافته های طرح جامع آب و بهنگام سازی آن براساس حسابرسی آب از ملزومات اصلاح ساختار مدیریت آب است. هرگونه تصمیم گیری درباره ساختار بدون رعایت الزامات یادشده به نتیجه مطلوب نخواهد رسید.
                