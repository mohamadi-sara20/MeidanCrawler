دو‌شنبه ۲۹ مهر ۱۳۹۸
-----------------------------------------
یادداشت
-----------------------------------------
گفت و گو برای صلح: مسجد گوهرآغای شوشی
-----------------------------------------

                    این روزها خاورمیانه یک بار دیگر شاهد آشوب و کشمکش قومی و دینی است. شمال سوریه صحنه یکی از پیچیده ترین بازی های ژئوپلیتیکی به مثابه صفحه شطرنج شده است. قدرتی خارجی یک جغرافیای مشخص را ترک کرده و قدرت دیگر جایگزین شده است. نیرویی رفته و نیرویی دیگر آمده است. عملیات نظامی ترکیه در شمال سوریه شاید وضع سوریه را بدتر کند و شاید هم قلمرو دولت را گسترده تر کند؛ اما پیامد هرچه باشد، موجب نگرانی است؛ زیرا خشونت زائدالوصف سربازان و نظامیان ترکیه بود که منطقه را به این روز کشاند. صد سال از فروپاشی عثمانی می گذرد؛ اما این منطقه هنوز با پیامدهای این گذار وحشتناک، از قتل عام ارامنه و آشوریان گرفته تا سرکوب کردها و عرب ها دست و پنجه نرم می کند. ماترک عثمانی برای منطقه خشونت و الحاق گرایی بود. از قرارداد سور و لوزان گرفته تا قرارداد آنکارا که وضعیتی مشروط برای موصل و کرکوک ایجاد می کرد. در هر نقطه از تپه های نوار شکننده خاورمیانه یادگاری از زخم های عثمانی پابرجاست که با برآمدن نوعثمانی ها سر باز می کند. مرزهای سیاسی و خطوط قراردادی در بخش مرکزی خاورمیانه، پیچیده ترین شکل را به خود می گیرد؛ زیرا مرزهای سیاسی منطبق بر خطوط فرهنگی و زبانی نیستند. به همین دلیل هر از گاهی مشکلاتی ناشی از عملکرد مرز تبدیل به بحران می شود. علاوه بر آن به باور کارشناسان هنوز نقاطی از این منطقه به صورت بی طرف یا منطقه حایل با خطوط تماس یا آتش بس اداره می شود که هر لحظه ممکن است به صورت موضوعی برای شروع بحرانی جدید باشد. طرح ترکیه برای عملیاتی کردن منطقه امن یا حایل 30 کیلومتری، یک مورد دیگر به همه آنها اضافه خواهد کرد. اما در این سو در ماورای قفقاز، شکل دیگری از گفت وگوی ادیان و تعامل بین ملت ها در جریان است. در شهری کوچک اما قدیمی به نام «شوشی» در قلب ناگورنو-قراباغ یک مسجد ایرانی با سابقه حدود دو قرن، به هزینه و تلاش ارمنستان و نهادهای مدنی ارمنی مرمت و احیا شد. یکی از معدود موارد در سال های اخیر که مسیحیان و مسلمانان تعاملی سازنده را عملیاتی کرده اند. گویا این سنت تعاملی بین مسلمان- مسیحی پیش از این نیز در منطقه وجود داشت؛ یعنی زمانی که روس و سپس عثمانی ترکیب جمعیتی منطقه را دستخوش تغییر کنند و بذرهای کینه در دل مردم بکارند و نام آن فقط با جنگ و درگیری در تیتر رسانه ها همراه شود.
شوشی مهم ترین شهر آن ناحیه است که چشم اندازی ایرانی دارد و شاهد جنگ و درگیری های ایران و روس بود. حصار معروف آن، شهر را به یک قلعه در بلندی تبدیل کرده است. شوشی در قدیم دو جاده بزرگ داشت؛ یکی جاده شاهی بود که در زمان داریوش ساخته شد و شهر را به تبریز و جنوب وصل می کرد و دیگری راهی که به ایروان و غرب می رفت و در زمان انوشیروان ساخته شده بود. خاندان های مهم ایرانی شهر در جنگ جهانی نخست به دست نیروهای عثمانی یا قتل عام شدند یا به ایران گریختند.  
مسجد گوهرآغای شوشی مهم ترین مرکز شیعی منطقه با یک حوزه علمیه کوچک بود که به دلیل بی توجهی بلشویک ها و سپس جنگ داخلی به مخروبه تبدیل شده بود. حیاط پشتی مسجد ده ها مزار با سنگ قبرها و کتیبه هایی مزین به اشعار فارسی و نام های ایرانی دارد.
 سال 1395 هنگامی که از مجموعه مساجد منطقه دیدن کردم، گوهرآغا در حال بازسازی بود؛ اما باور احیای آن به این شکل به ویژه با پاسداشت هویت کهن، اندکی دشوار به نظر می رسید؛ اما امروز این بنا کاملا مرمت شده و آماده بهره برداری است. شاید این اقدام فایده مادی برای دولت محلی ناگورنو- قراباغ یا ارمنستان نداشته باشد؛ به ویژه آنکه آنها حکومت ثروتمندی نیستند؛ اما نشانه ای از تلاش برای صلح و همزیستی مشترک و حفظ تنوع فرهنگی ناحیه است. احیای مسجد ایرانی شوشی از لحاظ حوزه تمدنی «ایران فرهنگی» نیز اهمیت بسزایی دارد. این مسجد با معماری کاملا ایرانی ساخته شده بود و از این رو است که مرمت آن نیز فقط به دست هنرمندان ایرانی ممکن بود. اکنون یکی از یادمان های میراث کهن ایران چند کیلومتر در آن سوی ارس احیا شده است و این مایه خوشحالی است. بازگشایی این مسجد هم زمان با نشست سالانه کشورهای به اصطلاح ترک زبان در باکو همراه شد. اردوغان به این اجلاس رفت تا حمایت چند کشور در آسیای میانه را برای عملیات جنگی چشمه صلح در شمال سوریه جلب کند. در واقع ائتلاف برای جنگ در خارج نزدیک ترکیه با همدلی برای صلح در حوزه تمدنی ایران، هم زمان شد. هرچند آنچه در شوشی روی داد، بازتاب چندانی در رسانه ها پیدا نکرد؛ اما اتفاقا به نظر می رسد همین رویدادها هستند که برای هم گرایی و همدلی باید در رسانه برجسته شده و اهمیت آن به مردم گوشزد شود تا زمینه های آزادی و تمدن فراهم شود.
                