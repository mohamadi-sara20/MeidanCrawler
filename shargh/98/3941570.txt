شنبه ۱۲ مرداد ۱۳۹۸
-----------------------------------------
یادداشت
-----------------------------------------
«سرمایه داری علیه سرمایه داری»؛ ادعایی موهوم
-----------------------------------------

                    اقتصاد آزاد، جامعه باز، حکومت قانون؛ اینها مولفه های اصلی بازنمایی بت واره ستیزهای اقتصادی-سیاسی جامعه امروز ایران هستند. در این بازنمایی بت واره منطق سرمایه به «مبادله» و رابطه کار-سرمایه به رابطه حقوقی میان سوژه های برابر که برای تامین منافع خود در شرایطی برابر وارد مبادله می شوند، تقلیل می یابد و همه نابسامانی ها، نابرابری ها، فسادها و خشونت ها به پای انحراف از این مدل آرمانی نوشته می شود. چیزی که در این میان شگفت انگیز به نظر می رسد، اجماع غیررسمی بر سر این بازنمایی بت واره مناسبات واقعی است. اکنون برخی از نویسندگان چپ گرا نیز هم صدا با روشنفکران راست ادعا می کنند که مسئله اصلی در میدان مبارزات اقتصادی-سیاسی تفوق سرمایه نامولد بر سرمایه مولد است. ادعایی که نتیجه منطقی ناگزیر و گریزناپذیر آن تصدیق این نکته خواهد بود که «عصر ما - دست کم در ایران - عصر جنگ طبقاتی میان دو بورژوازی است»؛ بورژوازی ملی و بورژوازی «نوکیسه سوداگر سودجو» و وظیفه سیاسی ما «دفاع از سرمایه داری در برابر سرمایه داری» یا دفاع از «سرمایه داری ملی» در برابر «سرمایه داری دولتی» است. آن دسته از اندیشمندان چپ که تن به چنین رویکردهایی داده اند، دست کم یک بار هم که شده باید با تناقض های این رویکرد روبه رو شوند. شاید یک روزنامه نگار مبلغ بازار آزاد ابایی از تناقض گویی نداشته باشد یا از فرط ساده لوحی متوجه تناقض در مدعیات بی اساس خود نباشد، اما افتادن به ورطه تناقض گویی هایی از این دست را نمی توان بر یک روشنفکر چپ گرای مترقی بخشید. روزنامه نگار مبلغ بازار آزاد که روزگاری توسعه را مقدم بر دموکراسی و تکنوکراسی را جاده صاف کن دموکراسی می دانست، امروز به این نتیجه رسیده است که: 1) سرمایه داری جهانی چیزی جز «امپریالیسم اقتصادی» نیست؛ از سوی دیگر 2) صنعتی را که از دولت «منابع انحصاری و حمایت طلب می کند»، تقبیح می کند و علاوه بر این، مدعی است که 3) در ایران گونه ای بورژوازی مولد وجود دارد که به قواعد رقابت و بازار آزاد پایبند است و از انحصارطلبی در بازار دوری می جوید و به تجارت آزاد با جهان باور دارد. خواننده خود به سادگی انواع و اقسام تناقض ها را در این ادعاهای ازهم گسسته مشاهده می کند. بنابراین، فقط از باب تاکید به برخی از این تناقض ها اشاره می کنیم: 
الف) در شرایطی که «سرمایه داری جهانی» تحت سیطره «امپریالیسم اقتصادی» است، باور به «تجارت آزاد با جهان» چیزی جز شعار محض نمی تواند باشد؛ ب) فرض کنیم همین فردا رویای حاکمیت آنچه «بورژوازی مولد» می خوانند تحقق یابد؛ در شرایطی که بهره وری کار در ایران فرسنگ ها با بهره وری کار در مراکز صنعتی جهان (همان «امپریالیست های اقتصادی») فاصله دارد، این بورژوازی ملی فرشته خوی روزنامه نگار بازارگرای ما چگونه قرار است بدون مطالبه «منابع انحصاری و حمایت» از طرف دولت شق القمر کند و بالاخره رویای توسعه صنعتی در چارچوب سرمایه داری را عملی کند؟ ج) اگر استراتژی جایگزینی واردات را که با بازار به اصطلاح آزاد و رقابتی و فارغ از دخالت های تنظیمی و حمایتی دولت ناسازگار است، کنار بگذاریم، یگانه راه باقی مانده برای توسعه در قالب سرمایه داری چیزی جز «استراتژی توسعه صادرات» نمی تواند باشد. در جهانی که اقتصاد آمریکا از طریق کسری تراز پرداخت هایش و جذب کالاهای تولیدشده در اقتصادهای صادرات محور (مانند چین، سنگاپور و...) به منزله موتور محرکه اقتصاد جهانی، یا به تعبیر یانیس واروفاکیس مانند «جاروبرقی غول آسا» عمل می کند که سرمایه ها و کالاهای مازاد سایر کشورها را به درون خود می کشد...
 (ر.ک. کتاب سال رویاهای خطرناک، نوشته اسلاوی ژیژک و ترجمه صالح نجفی و رحمان بوذری)، تبدیل شدن به یک «اقتصاد صادرات محور» بدون تن دادن به مقتضیات «سرمایه داری جهانی (امپریالیسم اقتصادی)»، چگونه ممکن است؟ البته در مواردی از این دست برای خروج از این بن بست بلافاصله چین را مثال می زنند. در برابر ادعاهایی از این نوع می توان به خبری اشاره کرد که این روزها تیتر اول بسیاری از رسانه های جهان بود: کاهش صادرات سنگاپور به منزله اولین نشانه «ترک های جدید در اقتصاد جهانی» و یکی از نتایج جنگ تجاری آمریکا علیه چین. البته به هیچ وجه نمی توان چین را به منزله گواهی برای اثبات ادعای موهوم «سرمایه داری علیه سرمایه داری» مورد استناد قرار داد چون چین یکی از نمونه های «سرمایه داری دولتی» است و در این زمینه اصلا نباید اسمی از آن برد.
روزنامه نگار مبلغ بازار آزاد نمی داند که نمی تواند از یک سو به ستایش سرمایه داری بپردازد و از سوی دیگر سودجویی سوداگران را تقبیح کند. اگر به این نکته توجه می کرد که هدف استراتژیک سرمایه کسب سود است و سرمایه دار چیزی نیست جز «سرمایه به شخص تبدیل شده»، درمی یافت که نکوهش سرمایه داران سودجو و در عین حال ستایش سرمایه داری، یا از سر نادانی است یا به سبب ریاکاری. از کسی که حقیقتی با این درجه از بداهت را درک نمی کند، نمی توان انتظار داشت که بفهمد سرمایه بنابر منطق خود نه تنها دغدغه عدالت و آزادی ندارد، بلکه ضرورتا «بی وطن» هم هست، ضمن اینکه از طریق رقابت نیز ناگزیر به «تراکم» و «تمرکز» می رسد.متاسفانه روزنامه نگار پرمشغله ما به اقتفای استادان دانشمند خود نه از منطق سرمایه سر در می آورد نه از نحوه تحقق این منطق در شرایط خاص جامعه ایران چیزی می داند. درست است که در ایران امروز سرمایه سوداگر با اتکا به «دولت» از انواع و اقسام رانت ها استفاده می کند و ضمن فربه ترشدن از طریق «انباشت به اصطلاح اولیه» در مدارهای مالی و تجاری (عمدتا واردات) به گردش می افتد، اما سرشت سرمایه داری در ایران را بدون توجه به جایگاه ایران در اقتصاد جهانی نمی توان درک کرد. در جهانی که تولید صنعتی را برخی دولت ها و شرکت های چندملیتی قبضه کرده اند و از انحصار تکنولوژی و سیطره بر نیروی کار ارزان سود می برند و طبیعتا در یک کشور پیرامونی مانند ایران، از دیدگاه سرمایه، وارادت کالا و فعالیت های مالی سودآورتر از تولید است، یگانه راهی که پیش روی کشورهای پیرامونی نظیر ایران (اگر نخواهند وضعیت کنونی را بازتولید کنند و در عین حال نخواهند پا از سرمایه داری فراتر گذارند) باقی می ماند، گشودن درهای خود به روی سرمایه های خارجی است که البته نمی تواند مورد قبول کسانی واقع شود که «سرمایه داری جهانی» را مترادف با «امپریالیسم اقتصادی» می دانند.در نهایت باید به این واقعیت اشاره کرد که در یک کشور پیرامونی با شرایط ایران چیزی به نام بورژوازی ملی نمی تواند شکل بگیرد. بورژوازی ملی عصر پهلوی نیز افسانه ای است که یکی از جناح های حکومتی برای کوبیدن بر سر جناح رقیب و فریب طبقات فرودست ساخته است. در یک کشور پیرامونی با شرایط ایران هر سنخی از بورژوازی که شکل بگیرد ناگزیر وابسته است؛ هم وابسته به رانت ها و حمایت های دولتی و هم مستقیم و غیرمستقیم وابسته به مراکز سرمایه داری جهانی.اما شاید نیازی به همه این اشارات، استدلال ها و برملاکردن تناقض ها نباشد. چون روزنامه نگار زرنگ ما وقتی از بورژوازی به اصطلاح ملی که به بازار آزاد و رقابت پایبند است دفاع می کند، منظورش همان جناح اصلاح طلب-تکنوکرات قدیمی است که خود را در آستانه اخراج کامل از نهادهای حکومتی می بیند و نگران پایگاه اجتماعی از دست رفته، با شعبده بازی های شبه نظری قصد دارد این بار با شعارهایی نظیر «بازار آزاد، جامعه باز، حکومت قانون» بدون اینکه تغییری اساسی در رویکردهای اقتصادی-سیاسی خود ایجاد کند، بار دیگر برای شرکت در انتخابات های پیش رو طبقات فرودست، به ویژه طبقه به اصطلاح «متوسط»، را پشت سر بخشی از بورژوازی وابسته و سوداگر بیاورد و همچنان کمافی السابق از «تقسیم مسالمت آمیز رانت ها» بهره ببرد. برای پی بردن به این هدف نیازی به نیت خوانی و سرک کشیدن بین سطور آن یادداشت نیست. نویسنده هدف خود را آنجا که به دامن کارآفرینان و «تکنوکرات های پاک دست و کاردرست» درمی آویزد، با صدای بلند آشکار کرده است. از این بابت نیز باید کمافی السابق ممنون او بود.با توجه به نکاتی که اشاره ای گذرا به آنها کردیم می توان این مسئله را مطرح کرد که راه بیرون رفتن از این پرسش چیست. در شرایطی که به نظر می رسد در دوری باطل گیر افتاده ایم که یک سویش سلطه سرمایه سوداگر به اصطلاح داخلی است و سوی دیگرش سیطره سرمایه خارجی، راه رهایی چیست؟ دوره اخیر درسگفتارهای کمال اطهاری در موسسه پرسش عنوان فرعی قابل توجه و مهمی دارد: «آیا بدون تحقق سوسیالیسم می توان توسعه یافت؟». جواب این مسئله در همین پرسش نهفته است: سوسیالیسم مردمی یا به بیان دقیق تر، سوسیالیسم دموکراتیک.
در نوشتن این یادداشت از کتاب مقدمه ای بر اقتصاد سیاسی در عصر جهانی کردن/ احمد سیف انتشارات نگاه استفاده شده است.
                