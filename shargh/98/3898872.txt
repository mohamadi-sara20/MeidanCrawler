چهار‌شنبه ۲۱ فروردین ۱۳۹۸
-----------------------------------------
سرمقاله
-----------------------------------------
راه مقابله با فشار بر ایران
-----------------------------------------

                    در زمان کوتاهی که از اقدام آمریکا درباره سپاه پاسداران می گذرد، واکنش های مختلفی نیز در افکار عمومی، رسانه ها و محافل سیاسی و رسمی به چشم می خورد. در میان افکار عمومی نگرانی از تنش نظامی احتمالی در این باره، یکی از بازخوردهاست. پرسشی که روز گذشته در چند نوبت از نگارنده نیز شد، ناظر بر این بود که آیا اقدام ایالات متحده به این معناست که از این پس در نقاطی در منطقه که نیروهای سپاه حضور دارند، با حمله نظامیان آمریکایی مواجه می شوند؟ یا اینکه ایران تصمیم به تروریستی اعلام کردن نیروی سنتکام گرفته است؛ یعنی نظامیان آمریکایی از سوی ایرانیان مورد حمله قرار می گیرند؟ می توان این پاسخ اولیه را ارائه کرد که شواهد و قرائن در زمینه رفتار ترامپ در خاورمیانه و حتی همسایگان آمریکا، نشانه ای از علاقه او به ایجاد درگیری نظامی به دست نمی دهد. در زمینه کره شمالی نیز بعد از مجموعه ای از تهدیدهای بسیار جدی طرفین، شرایطی کاملا معکوس رخ داد. به بیان دیگر این مسئله فعلا یک مانور سیاسی تبلیغاتی است. در دوران ترامپ حتی حمله این کشور به سوریه، نوعی رفتار انفعالی و هماهنگ شده بود و در مقایسه با دوران باراک اوباما که جایزه نوبل صلح را دریافت کرد هم میزان درگیری نظامی آمریکایی ها کمتر شده است. رئیس جمهور ایالات متحده بارها این شعار را مطرح کرده که نمی خواهد دلارهای آمریکایی خرج جنگ یا حضور نظامیان این کشور در مناطق مختلف شود و اگر کشورها علاقه مند به این حضور هستند، هزینه آن را خودشان بپردازند. سیاست رسمی جمهوری اسلامی در این سال ها نیز این بوده که هیچ گاه شروع کننده جنگ نخواهد بود. می دانیم نیروهای آمریکا در سطح منطقه حضوری گسترده دارند و هرگونه ماجراجویی آنان می تواند تبعاتی بسیار جدی به همراه داشته باشد. آنچه در تحلیل های مفسران خارجی نیز به چشم می خورد، ابعاد سیاسی تبلیغاتی و اقتصادی این اقدام است. به نظر می رسد طراحان این اقدامات در ایالات متحده بیشتر به دنبال افزایش هزینه مراودات تجاری با ایران با هدف تاثیرگذاری بر فضای اقتصادی کشور هستند؛ فضایی که مستقیما بر معیشت مردم اثر می گذارد. حال باید دید تحرک اخیر ایالات متحده علیه سپاه منجر به اقدام اقتصادی خاصی می شود یا خیر؟ در کنوانسیون منع تامین مالی تروریسم، گروه های تروریستی تعریف خاصی دارند و کشورهای امضا کننده آن باید از هرگونه همکاری مالی با این گروه ها اجتناب کنند. تسری گروه های تروریستی به نیروهای رسمی نظامی کشورها، بدعتی فوق العاده خطرناک است و سپاه پاسداران به عنوان نهادی که در حوزه های سازندگی و تجهیز نیز فعال است، دارای مراوداتی با برخی کشورهاست. برای ترامپ و تیم همراه او بسیار دشوار خواهد بود با استفاده از این حربه، بر ایران فشار اقتصادی وارد کنند و روشن هم نیست چقدر انگیزه چنین اقدامی را داشته باشند. مسئله انتخابات اسرائیل و تبلیغات برای انتخاب مجدد او اهمیت ویژه ای در ذهن تصمیم گیرندگان آمریکایی داشته و با توجه به سالگرد خروج ترامپ از برجام، آنان تلاش کرده اند حیات تازه ای به تصمیم گذشته خود بدهند. با وجود این تحلیل ها و احتمالات، طرف آمریکایی باید بداند این مسئله از سوی ایران بسیار جدی تلقی می شود و مردم و دولت ایران اجازه شوخی با منافع حیاتی خود را نمی دهند. حتی اگر این شوخی جنبه تبلیغاتی برای نشان دادن «حرف مرد یکی است» داشته باشد، برای فرد تصمیم گیرنده آن هزینه های گزافی خواهد داشت. 
پیشنهاد وزیر امور خارجه و تصمیم شورای عالی امنیت ملی در انجام اقدام متقابل و متن اعلامی آن مبنی بر مسئولیت حقوقی آمریکا در قبال هزینه های احتمالی، عملکردی سنجیده است. اگر این واکنش با تاخیر اتفاق می افتاد، ممکن بود پیام لازم در زمینه وجود اراده کافی میان همه ارکان تصمیم گیر در ایران، به طرف آمریکایی داده نشود. در عین حال بر اساس سیاست های اصولی ایران و مشی این چند دهه، ایران تمایلی به گسترش سطح تنش نداشته و از بروز درگیری استقبال نمی کند. در دیپلماسی باید هر اقدامی با اقدام متناسب پاسخ داده شود. اقدام متقابل نامتناسب و بزرگ تر به این معنا است که کشور پاسخ دهنده همه تیرهای خود را ناگهان شلیک کرده است. طرح دعوی در مجامع حقوقی بین المللی که در سال گذشته پیروزی های ارزشمندی برای ایران در مقابل آمریکا به همراه داشت، نیز حتما می تواند این اقدام آمریکا را فاقد وجاهت حقوقی جلوه داده و رای احتمالی پیروزی در این پرونده، به افزایش اعتمادبه نفس ملی کمک شایانی خواهد کرد.باید نشان داد اقدامات ماجراجویانه تیم ترامپ با محکومیت در مجامع جهانی مواجه می شود. اتحادیه هایی که برای ارتش های جهان ایجاد شده و وابستگان نظامی ایران در سفارتخانه ها، دو ظرفیت دیگر برای رایزنی و فعالیت علیه تصمیم ترامپ هستند. دستگاه دیپلماسی ایران حتما می تواند با همه طرف های اروپایی، چین، روسیه و همسایگان ایران به بهانه این اقدام، مذاکره کند و با بیان اقدامات سپاه علیه داعش و گروه های تروریستی در خارج و داخل ایران و حتی در حوزه امنیت پرواز، لزوم بی اعتبارکردن تصمیم ترامپ را گوشزد کنند. واکنش های داخلی نیز بعد دیگر این ماجراست؛ در ایران همه جریان های سیاسی اتفاق نظر دارند که نیروهای نظامی در تامین امنیت کشور و حفظ استقلال ایران نقش عمده ای ایفا کرده اند. در همه کشورها نباید از محبوبیت نیروهای نظامی کاسته شود و آنها از احترام ویژه ای برخوردارند. اینکه گروه های سیاسی و احزاب نسبت به تروریست نامیدن سپاه پاسداران واکنش جدی نشان داده اند، بازتاب دهنده وجود غیرت ملی در ایرانیان است و اینکه مسائل و برخی اختلاف نظرهای داخلی میان نیروهای مختلف، هیچ ارتباطی به واکنش یکپارچه در حفظ منافع ملی ندارد. درباره اینکه ایالات متحده دوران ترامپ، چه اقدامات دیگری علیه ایران می تواند انجام دهد، به نظر نمی رسد برگ های خیلی متنوع دیگری وجود داشته باشد. بحث قراردادن سپاه در گروه های تروریستی در عمل متضمن اقدام خاصی نیست. برای ترامپ از نظر رفتارهای تبلیغاتی مورد علاقه او بسیار مهم است که فاصله حرف تا عملش کوتاه باشد. او سال گذشته از برجام خارج شده و حتما علاقه مند بوده نشان دهد خروج او از توافق هسته ای جهانی با ایران، اثراتی روی جمهوری اسلامی داشته است؛ بنابراین هر کاری که در توان او و تیم همراهش بوده، تاکنون انجام شده و کارهایی هم که نشده، در توان آنها نبوده است. معافیت خریداران نفت ایران به معنی آن نبوده که آمریکا علاقه مند به تخفیف تحریم های ثانویه است، بلکه معادلات بازار نفت این اجازه را به آنها نداده است. آنها ابتدا بر اقدامات کم هزینه تر برای آمریکا متمرکز شده اند و اگر بخواهند وارد فاز دیگری شوند، می دانند هزینه های بالایی باید بپردازند که این هم با شعارهای ترامپ سازگاری نداشته و فرصت بیشتری برای زیرسوال بردن عملکردش در اختیار رقبای پرشمار او قرار خواهد داد. سال 98 برای ایرانیان سالی بسیار حساس است. سیستم اقتصادی آبدیده تر شده اما درعین حال تحریم ها هم بسیار جدی دنبال خواهد شد. در مجموع سال انتخابات مجلس یازدهم، از هر جنبه ای بسیار تعیین کننده است و دولت و ملت نیازمند همسویی برای عبور از آن هستند. بعد از آن قابل پیش بینی است که آمریکایی ها دریابند تحریم ها برای به زانو درآوردن ایران، اقدامی کم تاثیر است و به این باور می رسند که شیوه خود را عوض کنند و با ایران از در تعامل دربیایند . اعتراضات دی ماه 96 که متاسفانه با فرصت نشناسی برخی جریانات داخلی رقیب دولت نیز توام شد، این تحلیل غلط را در هیئت حاکمه آمریکا پدید آورد که مسائل اقتصادی به تنش های اجتماعی خواهد انجامید. با وجود دشواری های معیشتی و اقتصادی سال 97 برای مردم، ایرانیان هم با نگاهی به سرنوشت برخی کشورهای منطقه دریافته اند حفظ استقلال و تلاش برای اصلاح امور از روش های انتقادی قانونی، راهی مناسب تر است. حوادث متاثرکننده زلزله و سیل در این مدت، اگرچه برخی کاستی ها در حوزه های هماهنگی و مدیریتی را نشان داد، اما در بخش هایی از سیستم مدیریت، زمینه ساز اقدامات مناسبی نیز شد که نباید در هیاهوی فضای منفی علیه همه چیز، گم شود. ایران همچنان مولفه های ثبات بخش دارد و باند ترامپ، پمپئو و بولتون باید پاسخ گوی رقیب خود و افکار عمومی داخل آمریکا و اروپا در قبال دلایل دمیدن بر تنش در رابطه با ایرانیان باشد.
                