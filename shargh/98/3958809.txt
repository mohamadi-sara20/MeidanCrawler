چهار‌شنبه ۲۷‌شهریور ۱۳۹۸
-----------------------------------------
حرف اول
-----------------------------------------
داعش زنده است
-----------------------------------------

                    با بازپس گیری آخرین مناطق تحت تصرف داعش در ماه مارس سال جاری میلادی، این تصویر در اذهان عمومی شکل گرفت که دیگر «داعشی» باقی نمانده و جامعه جهانی از ناامنی ناشی از رفتارهای وحشی گرانه این گروه تروریستی آسوده خواهد شد. هرچند حذف فیزیکی نیروهای داعش و ازبین رفتن ساختار سازمانی و حکومتی آنها در سرزمین های تحت تصرف، امری بسیار حائز اهمیت است که نمی توان آن را نادیده انگاشت ولی مسائل حقوقی به وجودآمده پس از فروپاشی سازمانی داعش، از بزرگ ترین دغدغه های پژوهشگران این حوزه است. 
با نابودی حاکمیت داعش، مسائلی مطرح می شود که چگونگی مواجهه با هرکدام از آنها می تواند بر آینده این اندیشه تهاجمی تروریستی و احتمال بازگشت آن تاثیر جدی داشته باشد. قبل از اینکه دراین باره سخنی بگوییم لازم است ماهیت داعش را تبیین کنیم. با بررسی فلسفی، حقوقی، سیاسی، جامعه شناختی و روان شناختی داعش، می توان این گروه را در قالب های متفاوتی دسته بندی و تجزیه و تحلیل کرد. داعش می تواند یک جریان یا جنبش اجتماعی باشد، می تواند مصداقی از یک انقلاب باشد برای تغییر وضع موجود جهان. همچنین با وجوداینکه به دلیل نداشتن غالب عناصر عرفی متشکله دولت، از دید حقوق بین الملل دولت شناخته نشد ولی با اعمال عقاید آرمان گرایانه اش در عالم خارج و واقعیت بخشی به آنان از طریق اعمال رفتارهای خاص، سعی کرد تا تعریفی از خود به عنوان یک سیستم حکومتی در جامعه جهانی ارائه دهد یا همان گونه که برخی سیاست مداران از آن یاد می کنند، «یک جریان سیاسی منتسب به گروه های اسلامی» باشد. اما مهم تر از همه، داعش یک ایدئولوژی است، یک ایدئولوژی که تفکر خود را عملیاتی کرده است. باوجوداین اگر داعش در تمام صورت های گفته شده از بین رفته باشد و سرزمین، قدرت، سازمان و حاکمیتش را از دست داده باشد، در ساحت اندیشه و به عنوان یک ایدئولوژی - هرچند منفور از منظر عامه- هنوز در جاهایی که از چشم ما نهان است، حضور دارد؛ مانند نازیسم که باوجود گذشت بیش از 70 سال از جنگ جهانی دوم، هنوز در آلمان مشتریانی دارد. این حضور یکی از مسائل شایان توجهی است که نهادها و سازمان های ملی و بین المللی نباید نادیده بگیرند. 
اردوگاه «الهول» در سوریه یکی از آن مکان هایی است که حضور داعش را در آن به خوبی می توان مشاهده کرد. این اردوگاه که در ماه مارس و پس از خروج داعش از باغوز به اقامتگاه نیروهای داعش و خانواده هایشان تبدیل شد، در ابتدا قریب به 9 هزار نفر جمعیت داشت و اکنون جمعیت آن نزدیک به 70 هزار نفر می رسد که همگی از نیروهای داعشی و معتقدان به این تفکر هستند. این جماعت کجا خواهند رفت و در چه کشورهایی پراکنده خواهند شد؟ تحت چه عنوانی زندگی خواهند کرد و آیا می توان آنها را مادام العمر در این اردوگاه نگه داشت؟ بی توجهی و تامل نکردن به این مسئله مهم عواقب بسیار خطرناکی را متوجه جامعه جهانی خواهد کرد. در این اردوگاه مادران فرزندانشان را با تفکر و اندیشه داعشی تربیت می کنند و آنها را برای جنگی نو آماده می کنند. گرما، قحطی و گرسنگی و شرایط سخت زندگی می تواند محرک و تقویت کننده ایدئولوژی منفور داعش برای این کودکان و نوجوانان شود. زنان ساکن این اردوگاه که جمعیت زیادی از آن را تشکیل داده اند، همچنان منتظر همسر و فرزندانشان هستند که در بازداشت نیروهای ارتش سوریه هستند و در صورت آزادنشدن آنان، محتمل است که به فکر انتقام جویی باشند. مسئله مهم دیگر، نیروهای خارجی داعش هستند که اکنون و پس از از دست دادن قلمروهای تصرف شده شان جایی برای ماندن ندارند و در واقع آواره شده اند؛ خارجی هایی که کشورهای متبوعشان به دلیل حفظ امنیت حاضر به قبول آنان در سرزمین خود نیستند و حضورشان را در خاک خود موجب ناامنی و ترویج تروریسم می دانند و اکنون در اردوگاه «الهول» در کنار سایر داعشی ها اقامت گزیده اند. این افراد به دلیل شرایط وخیم اجتماعی ای که در آن قرار گرفته اند، به نوبه خود می توانند هم برای کشور متبوعشان خطرآفرین باشند و هم در تقویت و بازیابی سازمانی «سازمان جدید داعش» نقش بسزایی ایفا کنند. اکنون جامعه بین المللی وظیفه ای بس خطیرتر و حساس تر در مبارزه با داعش دارد و آن جلوگیری از تقویت ایدئولوژی داعشی و شکل گیری مجدد آن و با قدرتی بیش از پیش است. همان طورکه داعش خود ریشه در القاعده دارد، می تواند بستر ایجاد گروه های تروریستی جدیدی از نوع و اندیشه همسو با خود به وجود آورد که تهدیدکننده صلح و امنیت بین المللی خواهند بود. جامعه جهانی در قبال این گونه مسائل مسئول و موظف به انجام اقدامات پیشگیرانه است؛ چراکه ترویج تروریسم نه تنها یک سرزمین، ملت یا گروه خاص، بلکه تمام جامعه بشری را با خطر نابودی مواجه خواهد کرد. 
                