چهار‌شنبه ۲۲ خرداد ۱۳۹۸
-----------------------------------------
سرمقاله
-----------------------------------------
سانچی، نجفی، میترا
-----------------------------------------

                    1- شانزدهم دی 1396 کشتی «ام وی سانچی» ایران، در حالی که حامل نفت خام و میعانات نفتی برای کره جنوبی بود، در سواحل شرقی چین دچار حریق شد و بعد از یک هفته آتش سوزی وسیع سوخت، غرق شد و همه خدمه کشتی که بیش از 30 نفر بودند، جان باختند. گفتند تصادف سانچی با کشتی چینی سی اف کریستال علت این فاجعه بود؛ اما واکنش ها و پرسش های بی پاسخ فراوانی که در هفته های بعد از حادثه در فضای رسانه ای مطرح شدند، نشانی بودند از قانع نشدن جامعه به گزارش ها و اخبار رسمی. فرضیه های متعددی برای توضیح حادثه سانچی مطرح شدند. هر فرضیه ای متکی به بعضی داده ها و اطلاعات تخصصی از کشتی رانی و دریانوردی و خصوصیات اعلام شده از وضعیت سانچی و شکل حادثه بود. فرضیه ها اگرچه به راحتی قابل اثبات نبودند؛ ولی به راحتی هم قابل ردکردن نبودند. نقطه مشترک همه فرضیه ها حکایت از یک چیز داشت و آن اینکه گزارش های رسمی مبنی بر اینکه علت حادثه تصادف بوده است؛ یا درست نیست یا کامل نیست و چیز یا چیزهایی پنهان گذاشته شده اند. علل و اسباب دیگری در بروز این فاجعه وجود داشته و چیزهایی پشت پرده مانده است که نمی دانند یا می دانند و نمی گویند. یک هفته بعد، در 23 دی همان سال، گفته شد یک گروه چینی جعبه سیاه سانچی را پیدا کرده است. بررسی جعبه سیاه سانچی شروع شد. بررسی دقیق و کامل چنین حادثه ای حتما از نظر فنی بسیار دشوار است؛ اما بعد از 18 ماه همچنان خبری از اطلاعات به دست آمده از جعبه سیاه سانچی نیست و پرسش های سانچی برجا مانده اند. 
2-ساعت 10 صبح روز سه شنبه، هفتم خرداد 98، یک خبر فضای رسانه ای را تسخیر کرد: همسر دوم محمدعلی نجفی به قتل رسید. ساعاتی بعد نجفی خود را به پلیس معرفی کرد و گفت من او را کشته ام. چند فیلم خبری و مصاحبه با او در آگاهی تهران در تلویزیون منتشر شد. گفته شد او پنج گلوله شلیک کرده است که دو تا از آنها به مقتول اصابت کرده است. نجفی مدعی است فشارهای روانی ناشی از برخی روابط غیرمتعارف مقتول با بعضی افراد یا دستگاه ها و بدرفتاری های او موجب ارتکاب قتل شده است. این پرونده ای است که از هر نظر در تاریخ دادگستری و تاریخ سیاسی ایران بی نظیر است و عوامل و نکات مختلفی آن را به یک پرونده حساس، پیچیده و دقیق تبدیل کرده است. روز دوشنبه،
13 خرداد، در حالی که فقط پنج روز کاری از وقوع قتل و تسلیم نجفی گذشته است، اعلام شد کیفرخواست پرونده صادر شده و برای دادرسی ارسال شده است. این میزان سرعت در صدور کیفرخواست چنان کم نظیر و غیرمترقبه بود که در ابتدا در صحت خبر می شد تردید کرد. وقتی برای یک پرونده قتل کیفرخواست صادر می شود، به این معناست که همه تحقیقات به طور کامل و با رعایت قانون انجام شده، وکلا فرصت داشته اند در موارد قانونی نظر بدهند یا اعتراض یا درخواستی تقدیم کنند و... . فضای رسانه ای پر است از انواع خبرها درباره مقتول و نجفی و حدس و گمان ها و پرسش های فراوان که اغلب بی پاسخ مانده اند. پرونده اتهامی محمدعلی نجفی، پرونده ای است که با توجه به شخصیت و سوابق متهم، سوابق و خصوصیات فردی و خانوادگی مقتول، نوع روابط متهم و مقتول به عنوان زن و شوهر پیش از وقوع قتل، شیوه ارتکاب قتل، واکنش های متهم بعد از ارتکاب عمل مورد اتهام از قبیل معرفی زودهنگام خود و اقرار، شیوه خبررسانی تلویزیونی از این حادثه و بسیاری موضوعات دیگر، پرونده ای است که در تاریخ دادگستری و تاریخ سیاسی کشور منحصربه فرد است.
3-هر حادثه قتل، یک جعبه سیاه در دل خود دارد. هر قدر اسباب و عوامل قتل پیچیده تر باشند و رمزگشایی و خواندن جعبه سیاه پرونده دشوارتر می شود، کنجکاوی و عطش افکار عمومی برای دانستن آنچه در جعبه سیاه قتل است، افزایش می یابد. اگر از طریق انتشار اطلاعات درست و به موقع و مدیریت رسانه ای اخبار پرونده حس کنجکاوی و حقیقت خواهی افکار عمومی سیراب نشود...
 میدان برای حدس و گمان ها و فرضیه پردازی های خرد و کلان بازتر می شود. این یعنی پوشیده ماندن حقیقت.
4-در هر پرونده کیفری، مهم ترین و موثرترین اطلاعات در مرحله تحقیقات مقدماتی در دادسرا جمع آوری می شود. هر اندازه تحقیقات کامل تر و دقیق تر باشد، رسیدگی در دادگاه می تواند درست تر انجام شود. رمزگشایی و خوانش جعبه سیاه یک پرونده قتل در مرحله تحقیقات مقدماتی صورت می گیرد. هر نقص و اشکال در تحقیقات مستقیما بر کیفیت رسیدگی و اجرای عدالت کیفری اثر منفی می گذارد.    
5- در امور کیفری، در دادگاه است که افکار عمومی در جریان جزئیات پرونده قرار می گیرد. از شکایت شاکی مطلع می شود، مستندات و دلایل و گزارش دادستان را می شنود و از دفاعیات متهم و وکلایش آگاه می شود. 
مذاکرات دادگاه، اگر نه تمام نکته ها و جزئیات، دست کم بخش مهمی از آنها را عیان می کند و پرسش ها را جواب می دهد؛ اما گاه برخی پرونده ها چنان مهم و مورد توجه اند که به سرعت پرسش هایی را می آفرینند. افکار عمومی خود را با پرسش های فراوان روبه رو می بیند و شتاب دارد که از رازهای پرونده آگاه شود؛ اما این را نیز می دانیم که تحقیقات مقدماتی در دادسرا قابل انتشار عمومی نیستند. قطع نظر از اینکه تحقیقات دادسرا غیرعلنی است، حقوق قانونی متهم و بزه دیده نیز ایجاب می کند که تحقیقات دادسرا محرمانه بماند و جز مختصری از آن منتشر نشود؛ اما آنچه در این مرحله مهم است و بیشتر مورد توجه افکار عمومی قرار می گیرد، روند تحقیقات است، نه جزئیات آن. منظور از روند تحقیقات مجموعه اقداماتی است که برای کشف حقیقت از طریق دادسرا معمولا و طبق رویه یا قانون باید انجام بشود. مثلا در یک پرونده قتل، انجام کارشناسی پزشکی قانونی یا روان پزشکی یا تحقیقات محلی یا انگشت نگاری ها و خیلی چیزهای دیگر قطعا باید انجام شود. در مرحله دادسرا قانونا نمی توان توقع داشت که نتیجه این تحقیقات منتشر شوند؛ اما این توقع قطعا وجود دارد که گزارش آنها به اطلاع متهم و وکلای او یا اولیای دم و وکلای آنها برسد. ممکن است آنها به این گزارش ها اعتراض داشته باشند که در این صورت باید به اعتراض آنها رسیدگی شود. وقتی پرونده ای، به اهمیت و حساسیت و کمیابی پرونده اتهامی محمدعلی نجفی، تا این حد مورد توجه همگان، از مقامات ارشد کشوری تا افکار عمومی است، انتظار آن می رود که روند تحقیقات آن گونه که رویه است، انجام شده و اخبار آن منتشر شود.
6- حالا پرونده اتهامی قتل میترا استاد به مرحله دادرسی و محاکمه در دادگاه رسیده است. تا اینجا که دو هفته از حادثه گذشته، پرسش ها و ابهام ها و فرضیه های زیادی درباره این پرونده مطرح می شوند. بعضی مردود، بعضی مقبول و بعضی مبهم. می توان انتظار داشت با درایت هیئت قضات رسیدگی کننده در دادگاهی علنی آنچه گفتنی است، از سوی متهم و وکلایش، شاکیان و وکلای شان و دادستان گفته شود و افکار عمومی از رازهای پرونده ای مهم آگاه شود که اگرچه سیاسی نیست و یک پرونده قتل خانوادگی است، با سیاست پیوند دارد و آثار و کارکرد سیاسی دارد. 
7- با سانچی، عده ای سوختند و غرق شدند و رازش مبهم و نامکشوف ماند. در یک پرونده قتل مانند پرونده نجفی-میترا نیز عده ای درگیرند. در عالم تشبیه این سرنوشت مشترک سانچی و پرونده قتل است؛ اما آیا سرنوشت جعبه سیاه پرونده هم با سرنوشت جعبه سیاه سانچی مشترک خواهد شد؟
                