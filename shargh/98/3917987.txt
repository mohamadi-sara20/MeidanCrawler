یک‌شنبه ۲۶ خرداد ۱۳۹۸
-----------------------------------------
عرض حال
-----------------------------------------
نیمه پر سفر آبه
-----------------------------------------

                    شینزو آبه، نخست وزیر ژاپن، در حالی به دیدار خود از تهران پایان داد که دنیای رسانه ضمن پوشش اخبار مربوط به این سفر، کم وبیش چنین القا کرد که او دست خالی به کشورش بازگشته است. در ذیل چنین فضایی، رسانه های غالب تلاش کردند که با هیجانی کردن محیط خبری، از جمله از طریق به کارگیری الفاظ کلیشه ای پر جاذبه مانند «خبر عاجل» یا breaking news که در مراحل پیچیده و پیشرفته به شرطی کردن محیط می انجامد، مخاطب بیشتری برای خود دست و پا کنند و رکورد پر بیننده ترین را برای خود به ثبت برسانند. این در حالی بود که گزاره ای مانند «شایسته مبادله پیام ندانستن ترامپ» رنگ می یافت و گزاره «هیچ ملت آزاده ای مذاکره زیر فشار را قبول نمی کند»، نمودی مناسب نمی یافت. طبیعی و بدیهی است که ایجاد چنین فضای ملتهبی، نگرانی هر ایرانی دلباخته مام میهن و هر انسان آزاده ای را که دست رد بر سینه جنگ می زند، به همراه می آورد. اما پرسش این است که مگر عالم سیاست با آن هزار توی و آن همه پیچیدگی طبیعی و مصنوعی اش فقط به یک گزاره بند است؟ افزون بر این، چطور است که گزاره «هیچ ملت آزاده ای، مذاکره زیر فشار را قبول نمی کند» که نه تنها گزاره قبلی را تکمیل می کند، بلکه خواسته ناظر بر تداوم تلاش دولتمرد اول کشور آفتاب تابان هم به نوعی در آن می گنجد، بازتاب مناسب و درخوری نمی یابد! اگر برای درک بهتر این گزاره مشکلی در کار است می توانیم حداقل با مراجعه به کتاب «A peace to End All Peace» اثر نامی حقوق دان و تاریخ دادن آمریکایی، دیوید فرامکین، (ترجمه شده به فارسی با عنوان «صلحی که همه صلح ها را بر باد داد» و زیرعنوان «فروپاشی امپراتوری عثمانی و شکل گیری خاورمیانه معاصر») رفع اشکال کنیم. در این کتاب پر از منبع و ماخذ و سند می بینیم که همین کشورهای غربی که امروز دم از صلح و دوستی و حقوق بشر می رنند، در پی وقوع جنگ جهانی اول با نام مزین به صلح (قرارداد صلح پاریس)، خاورمیانه دروغین اختراع کردند و برای همیشه بین مردم این خطه فوق العاده استراتژیک اختلاف افکندند و بستر بروز جنگ های سریالی خانمان سوز در آن را فراهم کردند.
 اقدام شیطانی دیگر از این دست، وادار کردن کشورهای شکست خورده به تسلیم ذلت بار در پایان جنگ جهانی اول بود که چون آتشی زیر خاکستر ماند تا زمانی که جهان را به سمت جنگ جهانگیر دوم راند. این درس های تاریخی به ما می آموزاند که هیچ مذاکره ای و طبعا هیچ معامله ای و به طریق اولی هیچ مصالحه ای تحت فشار زور به سرمنزل مقصود نمی رسد.  بازتاب سفر نخست وزیر ژاپن در سخنان سخنگوی وزارت خارجه آن کشور مبنی بر تداوم بخشیدن به تلاش های میانجیگرانه، این تحلیل را که توکیو نه تنها ماموریت خود را پایان یافته نمی داند، بلکه امیدوارانه برای تداوم آن می کوشد، تقویت می کند. این می تواند بدان معنا باشد که ژاپنی ها پیام طرف ایرانی را به درستی گرفته اند و می خواهند درراستای تحقق آن گام بردارند. شاهد مثال دیگر، توییت دونالد ترامپ در این باره است که عین برگردان آن چنین است: «در حالی که از نخست وزیر آبه که به ایران رفته تا با آیت الله علی خامنه ای دیدار کند خیلی سپاسگزارم، شخصا احساس می کنم خیلی زود است که حتی راجع به دستیابی به توافق فکر کنیم. آنها آماده نیستند و ما هم آماده نیستیم». سفر نخست وزیر ژاپن به تهران این حسن بزرگ را داشت که یکی از بلند پایه ترین رهبران جهان پیشرفته برای نخستین بار فرصت یافت تا با بلند پایه ترین مقام ایران دیدار و گفت وگو کند و چهره به چهره با نقطه نظرات طرف دیگر منازعه واشنگتن- تهران آشنا شود. آبه اهل کشوری است که هرچند برخلاف جایگاه رفیع اقتصادی آن، غول سیاسی نیست، اما به بلوغ و بالندگی سیاسی و دیپلماتیک دست یافته است. ژاپنی ها به محاسبه گری اشتهار دارند و در هر کاری که ورود می کنند، این را به جد در نظر می گیرند. نقشی که آنها در زمینه تنش موجود بین ایران و آمریکا بر عهده گرفته اند، از این قاعده مستثنی نیست. آنها نیک می دانند که چنین فرصت بی بدیلی را باید پاس بدارند. افزون بر این، ژاپن بیشترین انگیزه را برای کاهش تنش مورد بحث دارد. هیچ کشور و قدرت و نهاد بین المللی ای در جهان یافت نمی شود که در این رابطه جدیت ژاپنی ها را داشته باشد و با ما هم زاویه و تضاد منافع نداشته باشد و با آمریکا و به ویژه آمریکای ترامپ هم روابط دوستانه داشته باشد. توکیو اینک در حال انجام نخستین مرحله از ماموریت خود است که ناظر به حقیقت یابی است. سفر آبه تهران را باید در راستای تحقق این مرحله به شمار آورد. مرحله بعدی ماموریت، متضمن کمک به تشنج زدایی در روابط ایران و آمریکا است. انجام این مرحله به جد در گرو عمل است که این مهم به نوبه خود به اراده سیاسی (political will) دو کشور بستگی تمام دارد. برای نشان دادن چنین اراده ای باید به آتش بس لبیک گفت. 
آتش بس در همه جبهه ها، چه گرم و چه سرد و چه ولرم، چه از نوع قدرت اجبار که تجلی آن اعمال تحریم های اقتصادی و مالی آمریکا علیه تهران است و چه از نوع جنگ سرد که تظاهر بیرونی آن، همانا جنگ لفظی دو طرف علیه یکدیگر است. کشور آفتاب تابان باید برای توفیق ماموریت ناتمامش اهتمام بیشینه بورزد تا فضای ملتهب کنونی آرام بگیرد. ترامپ با توییت پیش گفته خواسته یا ناخواسته به این مهم اقرار کرده که سیاست فشار حداکثری او علیه ایران حداقل تاکنون به نتیجه نرسیده است. او دو راه پیش رو دارد؛ به همین سیاست ادامه دهد و تلاش های دوستان ژاپنی را به تلاشی بکشاند یا دست از فشار بردارد و به اقدامات اعتمادزا روی آورد. راه نخست، به بیراهه می رود و راه دوم، فرجام می یابد و سر از منزل مقصود درمی آورد.  
                