دو‌شنبه ۲۹ مهر ۱۳۹۸
-----------------------------------------
حرف اول
-----------------------------------------
مجلس اول بهترین بود؟
-----------------------------------------

                    «مجلس اول بهترین مجلس بود»؛ همین یک جمله از میان سخنان رئیس جمهور کافی بود که مسئله نظارت شورای نگهبان، موضوع اصل 99 قانون اساسی را پنج ماهی قبل از انتخابات پیش روی مجلس شورای اسلامی به صدر دغدغه های انتخاباتی بکشاند. برابر اصل 99 قانون اساسی، شورای نگهبان مسئولیت نظارت بر انتخابات مجلس خبرگان رهبری، ریاست جمهوری، مجلس شورای اسلامی و مراجعه به آرای عمومی و همه پرسی را بر عهده دارد. مسئله اصلی این است که نظارت بر انتخابات چه بار تکلیفی ای دارد و گستره آن تا چه مراحلی است. شورای نگهبان معتقد است سه نوع نظارت وجود دارد:
نظارت استطلاعی: هدف از نظارت استطلاعی، اطلاع و آگاهی ناظر است و این نوع نظارت به ناظران توان این را می دهد که جلوی خلاف و ورود خلاف کاران به انتخابات را بگیرند، اما پرسش این است، مرجع اعلام اطلاع و آگاهی کجاست و مرجع ناظر آیا محدود به پرسش از مراجع تعیین شده و خاص است؛ موضوعی که حداقل تا سال 1370 از مجلس اول تا مجلس سوم شورای نگهبان از مراجع ذکرشده در قانون، سوابق افراد و موانع حضور یا عدم حضور کاندیداها را استعلام می کرد.
نظارت استصوابی: نوع دیگر نظارت، نظارت استصوابی است؛ صراحتا عرض می کنم نگارنده تا خرداد سال 1370 و پرسش و پاسخی که از ناحیه هیئت مرکزی نظارت بر انتخابات از شورای نگهبان شد، از نظارت استصوابی بی اطلاع بود؛ در تعریف نظارت استصوابی، شورای نگهبان معتقد است نظارت استصوابی، نظارتی درون گراست؛ یعنی در مواردی که نظارت به خود نهاد واگذار شده، آن نهاد خود در درون خودش عمل نظارت را انجام می دهد و این تفاوت دارد با مواردی که نظارت برون گراست؛ برای مثال بازرسی کل کشور حالت نظارت بر قوه قضائیه را دارد؛ اما درون نظارتی نیست یعنی فقط می تواند آنچه را دیده و تشخیص داده و به آن رسیده، به یک مرجع بیرون از خودش اطلاع دهد؛ اما نظارت قوه قضائیه درون گراست. بعضی به اشتباه تصور می کنند ماهیت نظارت قوه قضائیه همان نظارت سازمان بازرسی کل کشور است، درحالی که سازمان بازرسی کل کشور وسیله نظارت است و نظارتش نظارت استرجاعی، یعنی ارجاع به مراجع ذی صلاح است؛ 
..اما نظارت درباره قوه قضائیه نظارت استصوابی است، برای اینکه مربوط به درون قوه است. نگارنده از تفسیر شورای نگهبان درباره نظارت استصوابی قانع نشده و با اشاره به تکلیف نظارت بازرسی کل کشور و قوه قضائیه، بر ابهام آن افزوده شد؛ زیرا قوه قضائیه از دایره شمول نظارت خارج است و وظیفه تطبیق موضوع با قانون و شرع در مسائلی که از باب تضییع حقوق عمومی یا حقوق خصوصی به آن ارجاع می شود، عمل می کند و نه نظارت بلکه قضاوت می کند. قانون اساسی وظایف قوه قضائیه را این گونه تعریف کرده است: «اعمال قوه قضائیه به وسیله دادگاه های دادگستری است که باید طبق موازین اسلامی تشکیل شود و به حل و فصل دعاوی و حفظ حقوق عمومی و گسترش و اجرای عدالت و اقامه حدود الهی بپردازد». دادگاه های دادگستری به دادخواهی مشغول اند و دادخواهی حق مسلم هر فرد است و هرکس می تواند به منظور دادخواهی به دادگاه های صالح رجوع کند و حکم به مجازات و اجرای آن باید فقط از طریق دادگاه صالح و به موجب قانون باشد و مهم تر اینکه اصل بر برائت است و هیچ کس از نظر قانون مجرم شناخته نمی شود، مگر اینکه جرم او در دادگاه صالح ثابت شود. استادی داشتیم در دانشکده حقوق که خدایش رحمت کند؛ دکتر ابراهیم پاد، از استادان برجسته حقوق جزا، درباره تدوین کنندگان قانون جمله ای داشت که به لهجه شیرین آذری بیان می کرد «اصل بر این است که قانون گذار عاقل است» و بالطبع مدونین قانون اساسی عقلانیت بیشتری برای تدوین اصول قانون اساسی به کار می برند. وقتی در اصل 99 به صراحت آمده است «نظارت بر انتخابات»، برمی گردد به همان نظارت استطلاعی از نظر شکلی هم اعضای شورای نگهبان در بعضی از انتخابات ها مثلا انتخابات خبرگان رهبری خود جزء کاندیداها هستند و اگر با دید نظارت استصوابی بر عملکرد اعضای شورای نگهبان نسبت به تایید خود نگاه کنیم آیا نظارت استصوابی یا درون نظارتی می تواند توسط اعضا بر خودشان اعمال و اجرا شود؟ با یک مسئله دیگر هم روبه رو هستیم، برگزاری انتخابات بر عهده وزارت کشور است نه شورای نگهبان که با درون نظارتی بر آن اعمال نظر کند. و اما موضوع ورود نظارت استصوابی در ادبیات سیاسی و حقوقی برمی گردد به درخواست تفسیر اصل 99 قانون اساسی توسط یکی از فقهای شورای نگهبان که رئیس هیئت مرکزی نظارت شورای نگهبان بر انتخابات بود؛ برای نخستین بار این سوال را از شورای نگهبان مطرح کرد که مقصود از نظارت موضوع اصل 99 قانون اساسی بر انتخابات چیست؛ اصل سئوال به شرح زیر است:
 استعلام شماره 33/3 مورخ 22/2/1370 رئیس هیئت مرکزی نظارت شورای نگهبان بر انتخابات شورای محترم نگهبان نظر به اینکه امر انتخابات از امور مهمه کشور است و امت اسلامی با رشد انقلابی در تمام دوره های اخذ رای به نحو چشمگیر در انتخابات شرکت نموده اند و من بعد نیز باید به نحوی عمل شود که حضور آزادانه مردم همچنان محفوظ بماند و این امر مستلزم نظارت شورای نگهبان است تا در تمام جهات رعایت بی طرفی کامل معمول گردد و در این خصوص در کیفیت اجرا و نظارت گاهی شائبه تداخل مطرح می گردد، بنا به مراتب استدعا دارد نظر تفسیری آن شورای محترم را درمورد مدلول اصل نودونه قانون اساسی اعلام فرمایند.
نظریه شماره 1234 مورخ 1/3/1370 شورای نگهبان هیئت مرکزی نظارت بر انتخابات عطف به نامه شماره 33/3 مورخ  22/2/1370 موضوع در جلسه 1/3/1370 مطرح و نظر شورا بدین شرح اعلام می گردد .
«...نظارت مذکور در اصل 99 قانون اساسی استصوابی است و شامل تمام مراحل اجرائی انتخابات از جمله تایید و رد صلاحیت کاندیدا می شود...». اصل پرسش که در متن استعلام آمده است برمی گردد به کیفیت اجرا و کیفیت نظارت. تا جایی که فهم نگارنده برداشت دارد تناسبی بین سوال طرح شده یعنی شائبه تداخل اجرا که مربوط به وزارت کشور است و نظارت که مربوط به شورای نگهبان است، وجود ندارد؛ اما پاسخ شورای نگهبان عنوان نظارت استصوابی را که شامل تمام مراحل اجرائی که مربوط به وزارت کشور است، با نظارت، یکسان در نظر گرفت و همین زمینه ای شد که در تغییر بعدی قانون انتخابات اصل نظارت استصوابی با قانون عادی وارد قانون انتخابات شد.
انتخابات اسفند سال جاری از این بابت حائز اهمیت است که در مجلس فعلی اتفاقاتی به وقوع پیوست و اعمالی از بعضی از نمایندگان سر زد که منجر به تشکیل پرونده قضائی برای آنان شد. افرادی که از فیلترها رد شده بودند؛ اما به مناسبت اعمال مجرمانه خود تحت تعقیب قرار گرفتند. حال پرسش این است نظارت در انتخابات مجلس آینده با چه متر و معیاری خواهد بود، افرادی که تایید صلاحیت می شوند، فی الواقع صالحینی باشند تا مجلسی را تشکیل دهند، عصاره فضایل ملت و در راس امور باشند. مجلس اول بدون این نحوه نظارت، به تصریح اعضای آن که هنوز در قید حیات هستند و البته فعالان سیاسی، بهترین مجلس بود؛ پس می توان مدل آن را همچنان تسری داد.
                