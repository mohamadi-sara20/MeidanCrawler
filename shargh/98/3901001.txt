پنج‌شنبه ۱۹ اردیبهشت ۱۳۹۸
-----------------------------------------
یادداشت
-----------------------------------------
صداوسیما، دگرگونی ها و محمد سرافراز
-----------------------------------------

                    رسانه ها مانند اکثر پدیده های بشری دارای ماهیت بهره مند کردن مردم و جامعه از مزایای آنها هستند؛ اما در بسیاری از مواقع مورد سوء استفاده اولیای امور از آنها قرار می گیرند. دولت ها و شرکای آنها در اداره همه جانبه میهن شان، در قریب به اتفاق کشور ها و در همه زمان ها، به میزان درخور توجهی از رسانه ها به نفع قدرت یا به نفع ایده ها و تفکرات خویش یا همفکران خود بیشترین استفاده ها را از رسانه می کنند. در ایران هم از زمانی که رسانه موضوعیت پیدا کرد تا امروز این شیوه در اداره کردن رسانه های دولتی وجود داشته است. نگارنده نمی خواهد در این یادداشت کوتاه شرح وظایف قانونی رسانه ملی را برشمرد و به یاد مدیران آن بیاورد؛ اما باید بدانند که هرگز قانون گذار بر تک صدایی مجموعه وسایل دیداری و شنیداری متعددی که در اختیار یک مدیریت قرار دارد، صحه نگذاشته و حتی تاکید کرده که: «وسایل ارتباط جمعی (رادیو - تلویزیون) باید در راستای روند تکامل انقلاب اسلامی در خدمت اشاعه فرهنگ اسلامی قرار گیرد و در این زمینه از برخورد سالم اندیشه های متفاوت بهره جوید» (مقدمه قانون اساسی جمهوری اسلامی ایران) و نیز مدیران رسانه ملی را مکلف کرده است که: «در صداوسیمای جمهوری اسلامی ایران، آزادی بیان و نشر افکار با رعایت موازین اسلامی و مصالح کشور باید تامین شود». (فصل دوازدهم قانون اساسی، اصل صد و هفتاد و پنجم). آیا امروزه رسانه ملی از برخورد سالم اندیشه های متفاوت بهره می جویند؟ شاید همه تقصیر به گردن مدیران این رسانه نباشد و کسانی هم که اجازه ایجاد رقیب برای رسانه ملی نمی دهند، در این وضع شریک اند. هر آنچه را قانون اساسی درباره صداوسیما نوشته، این است: «در صداوسیمای جمهوری اسلامی ایران آزادی بیان و نشر افکار با رعایت موازین اسلامی و مصالح کشور باید تامین شود. نصب و عزل رئیس سازمان صداوسیمای جمهوری اسلامی ایران با مقام رهبری است و شورایی مرکب از نمایندگان رئیس جمهور و رئیس قوه قضائیه و رئیس مجلس شورای اسلامی (هرکدام دو نفر) نظارت بر این سازمان خواهند داشت. خط مشی و ترتیب اداره سازمان و نظارت بر آن را قانون معین می کند»؛ تمام. شما با ده ها ذره بین، لابه لای این متن روشن قانون اساسی را کاوش کنید، آیا می توانید استنباط کنید که در ایران به جز سازمان صداوسیما، هیچ شخص حقیقی و حقوقی دیگری نمی تواند رادیو و تلویزیون داشته باشد؟ وقتی در عصر رسانه و در زمان گسترش تکنولوژی دیجیتال و فراگیر شدن فضای مجازی، اجازه هیچ رقابت قانونی با صداوسیما به مردم ایران داده نمی شود، چه اتفاقی می افتد؟ این اتفاقات: 1 - تک صدایی همه زوایای صداوسیما را فرا می گیرد و مدیران رسانه ملی با دست باز هر رفتاری را در حق رقبای سیاسی خود روا می دارند. 2 - این تک صدایی سلیقه ای، حق انتخاب را از مردم می گیرد که بدانند در دنیا و در ایران چه خبر است؟ 3 - گرایش عام مردم به رسانه های فارسی زبان خارجی روز به روز افزایش می یابد؛ تا جایی که دیدن و شنیدن بعضی از آنها بسیار بیشتر از رسانه ملی می شود. 4 - فرهیختگان جامعه که از تک صدایی سازمان صداوسیما ناراحت هستند؛ یا به سکوت تن می دهند یا برای انتقال نقطه نظرات خود به شیوه های دیگر؛ از جمله انعکاس نظرات شان از رسانه های خارجی، متوسل می شوند. 5- فرهنگ جامعه تحت تاثیر رسانه دامن گستر و تعیین کننده ای به نام فضای مجازی قرار می گیرد. 6 - تنگ نظری، بداخلاقی و ده ها عارضه فرهنگی دیگر در میان مردم گسترش پیدا می کند. 
7 - و 8 - و... . 
در چنین شرایطی، مدیریت صداوسیما اگر خواست که دولت های منتخب مردم را تضعیف کند، به آسانی چنین می کند. اگر خواست تمامی برنامه ها را در تبلیغ افکار یک جناح سامان بدهد، همین کار را می کند. فرقی هم نمی کند چه کسی برود و چه کسی بیاید. سه سال پیش یکی از مدیران سازمان صداوسیما به دلایل نامعلومی جای خود را به عبدالعلی علی عسگری داد. هنگامی که محمد سرافراز ارتقای مقام یافت و از معاونت برون مرزی صداوسیما به ریاست سازمان رسید، بعضی ها تصور کردند دگرگونی هایی در شرایط حاکم بر رسانه ملی ایجاد خواهد شد؛ چراکه تجربه بیش از 30ساله سرافراز در این سازمان و آگاهی از زوایای آن کافی است که این مدیر جاافتاده، مشکلات درونی و بیرونی حوزه تحت امر خود را بشناسد و به اصلاح آن بپردازد. گستردگی بیش از حد و بیش از نیاز شبکه های رادیویی و تلویزیونی، تعداد بیش از حد و بیش از نیاز پرسنل و هزینه های هنگفت جاری، کیفیت پایین برنامه های رسانه ملی خصوصا در بخش سیما، جناح بندی درون تشکیلاتی و تک صدایی در برنامه های سیاسی و فرهنگی و اجتماعی، افت شدید رسالت فرهنگ سازی رسانه ملی و تبدیل آن به یک بنگاه تبلیغاتی، عدم جامع نگری در برنامه ریزی هایی که تحت عنوان افق رسانه مطرح می شد...
 بی اعتمادی متقابل بین مردم و رسانه ملی، به اضافه موارد دیگری از اشکالات و معایب کلان که در مقابل مدیر باتجربه و جدید سازمان خودنمایی می کرد، همه را به این انتظار گذاشت که محمد سرافراز آستین ها را بالا بزند و گامی به پیش نهد. سرافراز البته برای کوچک کردن بدنه فربه سازمان و چابک سازی آن دست به کار شد، اما نتوانست کار شایسته و بایسته ای انجام دهد؛ چراکه در عرصه مدیریت، تدبیر بیشتر از هر چیزی کارایی دارد که به نظر نگارنده در همین امر هم تدبیر درخور یک مدیر فرهنگی به کار نرفت.
 بسیاری از مدیران و پرسنل سازمان از بیرون به آن تحمیل شده بودند که برخورد یا حذف هرکدام از آنها، مراکزی را در بیرون سازمان تحریک می کرد که جلوی چابک سازی او را بگیرند. به یک نمونه اشاره می کنم: زمانی که مجلس اصولگرای پنجم پایان یافت و مجلس ششم به دست اصلاح طلبان افتاد، قدرتمندان جناح راست باید فکری به حال نمایندگان بی کار شده می کردند.
 آسان ترین راه این بود که نمایندگان بازمانده از رقابت را به دستگاه ها و سازمان های تحت مدیریت اصولگرایان بفرستند. سهم صداوسیما 70 نفر از این نمایندگان دوره پنجم مجلس شد. جالب است بدانید که جمع زیادی از پرسنل عادی، در زمان مرحوم علی کردان به وسیله همین نمایندگان اضافه شده به رسانه ملی، به سازمان آورده شدند. خارج از این بحث، محمد سرافراز نتوانست و شاید هم نخواست فضای سیاسی برنامه های خبری یا تولیدی رسانه ملی را در جهت هم گرایی با همه سلایق سیاسی و در چارچوب چند صدایی مدیریت کند و تک صدایی را عمق بخشید.
 اکنون بعد از سه سال محمد سرافراز با گفت وگو های خود چالشی را مدیریت می کند که دیگران را از صحنه خارج کند. به نظر می رسد او از این چالش سرافراز بیرون نمی آید. درگیرکردن اذهان بعضی از افراد جامعه به موضوعی که حرف و حدیث های زیادی در آن هست، اگر به منظور پوشاندن ضعف مدیریت بر رسانه ملی است، چرا بعد از سه سال طرح می شود؟ مگر در همان اردیبهشت 95 که سازمان را ترک کرد و صد ها پرسش برای آگاهان سیاسی و اهالی رسانه ها پیش آمد، نمی توانست دلایل امروزی را با آنان در میان بگذارد؟ و نیز اگر این افشاگری ها به منظور زمینه سازی برای آینده خویش است راه به جایی نمی برد. 
اگر برای تاریخ است، می توانست در کتاب خاطرات خود با آب و تاب زیاد بنویسد و به تاریخ مکتوب انقلاب اسلامی بسپارد اما اگر هدف او رونمایی از داستان های پنهان و مصائب درون جناحی اصولگرایان است، برنامه سودمندی را پیش می برد.
                