چهار‌شنبه ۱۳ آذر ۱۳۹۸
-----------------------------------------
سرمقاله
-----------------------------------------
اهمیت حفظ سلامت بازداشتی های اخیر
-----------------------------------------

                    موضوع «بنزین» که در چند روز، خسارت هایی جانی برای هم میهنانمان داشت و تعدادی را زخمی و چندین برابر آنها را روانه زندان ها کرد، از زوایای مختلف قابل بررسی است. حیات خانواده ها و زندگی اقتصادی و اجتماعی مردم، برای آنان بسیار اهمیت دارد و مسئولان باید در قبال شرایط موجود پاسخ گو باشند. اگر رسانه ها و فعالان حقوقی درباره اعلام ابعاد مختلف خسارات، دچار محدودیت هایی هستند، در برابر دو مسئله نیازمند توجه جدی هستند؛ اول رسیدگی سریع به وضعیت دستگیرشدگان حوادث اخیر است که بسیاری از آنها کف خیابان دستگیر شده و همچنان که در گزارش بازدید دادستان کل کشور از زندان فشافویه آمده است1 بی گناه بودند و حساب آنها از افرادی که براساس عکس ها و فیلم های دوربین های عمومی در خشونت و تخریب اماکن عمومی و خصوصی مشارکت کرده اند، جداست. بدیهی است این گونه فیلم ها و عکس ها هم باید به طور کامل و در مورد همه افراد درگیر حوادث بررسی شود. با توجه به اعلام وجود دوربین های عمومی در میدان ها و شوارع که همه صحنه ها و حوادث را ضبط و منعکس کرده و به آن استناد می شود و نیز توجه به حضور و مشاهدات مردم در صحنه ها، در جریان رسیدگی قضائی باید این مستندات لحاظ شود و اتهام دستگیرشدگان مستند به این فیلم ها و عکس ها باشد. همواره پس از چنین حوادثی، این خواست از مراجع قضائی که علی القاعده باید بین زیان دیدگان جانی و مالی و اعمال انتسابی به آنان و رفتار مسئولان و ماموران داوری کنند، مطرح می شود. دوم بی تدبیری دولت در اتخاذ تصمیمات آنی که منجر به ورود چنین خسارات جانی و مالی شده، نه آن است که دولتمردان می گویند و نه مردم و کشور ما سزاوار چنین برخوردی هستند و چون دولت بدون اطلاع مردم و مجلس این اقدام را انجام داده است، باید در مجلس مواخذه شود.
اعمال خشونت و تخریب اموال عمومی و خصوصی محکوم است، البته از دست رفتن جان انسان ها هم دردناک است و جبران ناپذیر. بی تدبیری در اتخاذ تصمیمات و بدون اطلاع مردم به نارضایتی ها دامن زده و خانواده هایی را داغدار کرده است. رئیس قوه مجریه که با شعار حقوق دان است نه سرهنگ، در انتخابات پیروز شد و به دیگران طعنه حمله گازانبری می زد، درباره همه حوادث اخیر می گوید فیلم و عکس معترضان موجود است. انتظار می رود مسئولان قوه قضائیه در رسیدگی ها و بازدیدها از محل نگهداری بازداشت شدگان و اظهارات آنان در هر زمان و مکانی، ابتدا به همان گفته خودشان که اعتراض و انتقاد حق ذاتی همه مردم است، پایبند باشند و در عین حال، اصل اساسی قانون اساسی را که برای بیان اعتراض، تشکیل اجتماعات و راهپیمایی های بدون حمل سلاح آزاد است، مدنظر قرار دهند. پس از پذیرش این امر به عنوان اصل مقدم، این موضوع به منزله اصل «تاخر حادث» مطرح می شود که چه کسانی به عنوان اشرار و آشوبگر در جمع مردم حضور یافته و مبادرت به تخریب و حمله به اموال عمومی کرده اند یا آن طور که مسئولان امنیتی اعلام کرده اند، مردم را از نزدیک می کشتند؟
 از نظر مبارزه با جرائم همواره این موضوع مطرح می شود؛ کسانی که مرتکب بزهی می شوند اگر جرم مشهود نباشد، بعد از اقدام در محل جرم باقی نمی مانند و درصدد فرار و اختفا خواهند بود؛ چنان که همین فیلم ها و عکس ها در مراجع قضائی به عنوان مستندات و نشان دهنده زمان و مکان دستگیری افراد ارائه شود، در کمترین زمان ممکن، جز کسانی که مستقیما مرتکب اعمال خشونت آمیز شده اند، تقریبا اکثر قریب به اتفاق بازداشت شدگان که از اقشار فرودست جامعه هستند، آزاد می شوند؛ مردمی که به گفته نمایندگان به نقل از مراجع امنیتی و اطلاعاتی؛ افراد بی کار، کم درآمد و کم سواد و از اقشار مستضعف جامعه هستند. نگهداری آنان بدون اطلاع خانواده ها و دسترسی نداشتن آنان به وکیل، آسیب زاست. انتظار از دستگاه قضا این است که حقوق افراد بازداشتی را که هنوز بعضا حتی خانواده های آنان از سرنوشتشان بی اطلاع اند، رعایت کنند و تدابیری اندیشیده شود که در محل های تحت نظارت جدی، نگهداری شوند که برخی وقایع گذشته تکرار نشود. اینکه قوه قضائیه اعلام کرده است کلیه دستگیرشدگان حوادث اخیر در زندان ها و بازداشتگاه های قوه قضائیه هستند، امیدوارکننده است. با این حال، همچنان خانواده های بازداشت شدگان در بیم فراوان و امید هستند. بازدید دادستان کل کشور از زندان مرکزی تهران (فشافویه) مسائلی را نشان داد که طبق نوشته خبرگزاری فارس، رفتار خارج از قانون، دستگیری در کف خیابان و سیاه بگیری، از آن جمله بود. در ماجرای کهریزک نیز در صبح روز 20 تیرماه 1388 در حیاط زندان پلیس امنیت در سه ساعت 155 نفر تفهیم اتهام شدند و برای آنان قرار بازداشت موقت صادر شد (مسئول قضائی مربوطه چندی قبل از شغل قضائی منفصل و به اتهامات دیگری زندانی شده است). باید اطمینان حاصل کرد که زندان های شهرهای مختلف کشور از لحاظ فیزیکی، تغذیه، بهداشت و...، ظرفیت پذیرش تعداد زیاد بازداشت شدگان اخیر را دارد؟ اگر همه زندان های کشور حتی در شرایط زندان فشافویه باشند، رئیس شورای شهر شهرستان ری تکلیف همه را روشن کرده است و باید مراقب بود اگر وضعیت زندان فشافویه در شهرهای دیگر هم وجود دارد، برای حفظ امنیت و سلامت بازداشت شدگان، شرایط این زندان ها را به استاندارد لازم رساند.
                