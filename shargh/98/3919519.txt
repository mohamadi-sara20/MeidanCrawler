چهار‌شنبه ۲۹ خرداد ۱۳۹۸
-----------------------------------------
یادداشت
-----------------------------------------
شریعتی؛ غرب شناس یا غرب ستیز
-----------------------------------------

                    29 خرداد هر سال فرصتی فراهم می شود تا یادی از زنده یاد «دکتر علی شریعتی» بکنیم و به بازخوانی «آموزه ها و میراث» او بپردازیم. به عنوان یک ایرانی مسلمان که خود را علاقه مند و در حلقه جریان «نواندیشی دینی» می دانم، بر این باورم که در بررسی جریان روشنفکری ایران، نقش و جایگاه «شریعتی» ویژه است و به تعبیر زنده یاد «دکتر حمید عنایت»، در 150 سال اخیر، شریعتی از تاثیرگذارترین روشنفکران ایرانی بوده است. اما او پیش و بیش از اینکه یک جامعه شناس یا متخصص تاریخ ادیان باشد، روشنفکری دینی است که آموزگار «آزادی، برابری و عرفان» است و در سودای تربیت و ساختن انسانی برخوردار از این سه بعد؛ به همین دلیل در نامه ای به پسرش «احسان»، می نویسد: «تمامی تاریخ به سه شاهراه اصلی می پیوندد: آزادی، عدالت و عرفان! نخستین، شعار انقلاب کبیر فرانسه بود و به سرمایه داری و فساد کشید؛ دومی، شعار انقلاب اکتبر بود و به سرمایه داری دولتی و جمود؛ و سومین، شعار مذهب بود و به خرافه و خواب». او در همین رابطه می گفت: «اگر روشنفکر، اروپایی باشد، الگوی مثالی اش باید پاسکال، مارکس و سارتر باشد و اگر روشن فکر شرقی است، نمونه اش بودا، حلاج و مزدک». در راستای چنین رسالتی بود که می گفت: «کار اصلی هر روشنفکری در این جهان و در این عصر، یک مبارزه آزادی بخش فکری و فرهنگی است برای نجات انسان از منجلاب وقیح سرمایه داری و استثمار طبقاتی، نجات عدالت اجتماعی از چنگال خشن و دیکتاتوری مطلق مارکسیستی». «شریعتی»، روشنفکر زمانه و فرزند عصر خویش بوده است و این سخن او مربوط به دوران جنگ سرد سرمایه داری در قالب استعمار و سلطه طلبی و مارکسیسم در هیئت لنینیسم و به ویژه استالینیسم شوروی سابق و دشمن امپریالیسم مطرح بود. امروز دیگر بحثی از امپریالیسم و سوسیالیسم دولتی در میان نیست و جهان و زمان ما سه دهه پس از «شریعتی»، به کلی متفاوت از دوران اوست و به همین دلیل، روشنفکران علاقه مند به راه و رسم شریعتی باید تبیین و تفسیری متناسب با زمانه از مقولاتی که او مطرح کرده بود، ارائه کنند و راهبردی متناسب با جهان «جهانی شده» و شایسته عصر و نسل جدید فراروی آنها قرار دهند. سخن اصلی من در این مقاله، نسبت شریعتی با غرب است و اینکه آیا شریعتی «غرب شناس» بوده یا «غرب ستیز» یا در میانه غرب شناسی و غرب ستیزی قرار داشته است؟ اگر ارتباط ایران و غرب را در 150 سال اخیر مدنظر قرار دهیم، سه نوع جریان فکری در مواجهه با غرب وجود داشته است:
1- جریان غرب ستا که خواهان غربی شدن کامل ایران برای ورود به مدنیت بوده است.
2- جریان غرب ستیز که شامل مذهبی ها و چپ های مارکسیست  لنینیست و روشنفکران و جریانات سیاسی رادیکال مذهبی می شود که به ویژه پس از دهه 20 و ورود اندیشه مارکسیستی در ایران، شدت می یابد.
3- جریان غرب شناس که میان «مدرنیته» و «مدرنیسم» تمایز قائل است و حساب تمدن، فرهنگ و ارزش های انسانی و دستاوردهای علمی، فلسفی، حقوقی، تکنولوژی و... غرب را از عملکرد حاکمان و نظام های سیاسی غرب، اعم از آمریکا و اروپا، تفکیک می کند و به بهانه عملکرد دوگانه آمریکا و اروپا با کشورهای پیرامونی، تمدن و فرهنگ غرب را نفی نمی کند. موافقان و مخالفان شریعتی درباره «غرب ستا» نبودن شریعتی «متحد» هستند؛ ولی مخالفان سنتی و مدرن شریعتی که از دو موضع کاملا متضاد به غرب می نگرند، بر این باورند که گفتمان شریعتی متاثر از اندیشه چپ غیرمذهبی بوده است.
«سنتی ها»ی مخالف شریعتی، از نمد اندیشه های انتقادی شریعتی به غرب، برای خود کلاه می بافند و با او در این راستا همراهی کرده و به گفته های او برای ضدیت شان با غرب استناد می کنند و در همان حال اندیشه های مذهبی او را نمی پذیرند! اما مخالفان مدرن شریعتی، او را غرب ستیز و ناآشنا با غرب و نظام سرمایه داری می دانند و اظهارات او را در این زمینه فاقد وجاهت علمی و پایه های منطقی می دانند. با این همه، موافقان شریعتی معتقدند شریعتی غرب شناس بوده و هوشیارانه به تفاوت میان تجربه، تمدن، فرهنگ، عقلانیت و روش و دانش غربی، با عملکرد حکومت گران و سیاست مداران غربی، اعم از اروپا و آمریکا پرداخته و بر همین اساس، در مقام تئوریک و پراتیک، داوری متناسب با آنها را داشته است. خود شریعتی نیز در «گفت وگوهای تنهایی»اش بر این باور است که: «هیچ کس در این ملک به عمق و درستی، وسعت و تجربه من، نه شرق را می شناسد و نه غرب را و نه ماشین را و نه استعمار را». نقد صریح شریعتی، بر «غرب زد گان غرب ستا» و «غرب ستیزان» و «از غرب زدگان» و تاکید ایشان بر شناخت عالمانه، نقد تند شریعتی بر رژیم های چپ سوسیالیستی به علت سلب «آزادی و کرامت انسان» و برتر داشتن نظام سرمایه داری بر این نظام ها، به علت «آزادی و دموکراسی» و اطمینان به «حرمت و حقوق انسانی» در آن و ده ها شاهد و قرینه دیگر که مجال بحث آنها نیست، مبین این واقعیت است که شریعتی را می توان از اتهام «غرب ستیزی»، تبرئه کرد.«شریعتی» با غرب برخوردی نسبی دارد و آن را کل یکپارچه نمی بیند. شریعتی، به همان نسبت که با رویکرد انتقادی به سرمایه داری و مناسبات کشورهای غرب با جهان سوم می پردازد، شدیدتر از آن، به سوسیالیسم دولتی و استبداد پلیسی و اختناق فکری رژیم های چپ مارکسیستی می پردازد. خلاصه کلام او این است که: «سرمایه داری، انسان قلابی پرورش می دهد و نظام های مارکسیستی، انسان قالبی».با وجود اینکه او «سوسیالیسم» را نظامی اخلاقی می داند و خود را وفادار به آن؛ اما در تزاحم میان نظام سرمایه داری و نظام های سوسیالیسم دولتی از نوع شوروی سابق، چین و آلبانی و... نظام سرمایه داری را به جهاتی که ذکر خواهد شد، ترجیح می دهد و می گوید: «شما اگر بخواهید به جایی پناه ببرید، روسیه و چین و آلبانی را برای ماندن و زیستن و فکر کردن و کار کردن، انتخاب می کنید یا آمریکا و آلمان و انگلیس را؟». پاسخ مخاطب، روشن است؛ زیرا اگر روشنفکر ضد سرمایه داری یا حتی مارکسیست هم باشد، دموکراسی و آزادی و امنیت و اطمینان به حرمت انسانی و حقوق فردی را به قیمت تحمل سرمایه داری ترجیح می دهد و سوسیالیسم را به بهای استبداد پلیسی و اختناق فکری رژیمی که برایش اقتصاد بر انسان ترجیح دارد و با پول می توان ایدئولوژی اش را ابتیاع کرد، نخواهد پذیرفت».از سوی دیگر، شریعتی، شعار سوسیالیسم را «عدالت» و شعار غرب را «آزادی» در همه ساحت هایش می داند و با وجود اینکه مارکسیسم را رقیب می داند؛ اما، «آزادی» را که از اساسی ترین مبانی اندیشه ای و فلسفی غرب است، بر «عدالت»، برتر می نشاند.
 نکته اول:دوران شریعتی، دوران جنگ سرد و استعمار دوقطبی جهانی بوده و سرمایه داری جهانی، تفاوت بسیار زیادی با امروز دارد. غرب سه دهه پیش با غرب امروز، تفاوتی معنادار پیدا کرده و ما در جهان «جهانی شده» زندگی می کنیم؛ بنابراین اظهارنظر شریعتی درباره آمریکا، به دلیل دخالت های مستقیم سردمداران این کشور در جهان سوم از طریق کودتا، جنگ و براندازی کشورهای مخالف سرمایه داری و حمایت آنها از «استبداد» بوده است. به علاوه، تجربه شریعتی از دخالت غرب، به ویژه آمریکا در ایران، با کودتای 28 مرداد و حمایت از «شاه مستبد» عملا بر داوری های شریعتی نسبت به غرب تاثیر داشته است. فراموش نکنیم شریعتی در دوران تحصیلش در اروپا، شاهد قساوت فرانسوی ها در رابطه با مردم الجزایر بوده و این نمونه ها می توانسته داوری او را نسبت به غرب منفی کند؛ اما، با این همه او بین تمدن و فرهنگ غرب و عملکرد حاکمانش تفاوت قائل بوده است.
نکته دوم: عصر شریعتی، عصر ایدئولوژی های چپ و دوران انقلاب های آزادی بخش بوده است.
نکته سوم: اندیشه های شریعتی به لحاظ تئوریک، انسان شناسی، هستی شناسی، جامعه شناسی و دین شناسی، تفاوت های زیادی با اندیشه های سرمایه داری و مارکسیسم داشته است. او به دنبال ساختن جامعه و انسانی «نو» بوده و رسالت خود را در این خلاصه می کرده که به عنوان روشنفکر مسلمان که «مسئولیت پیامبرانه» دارد، با «ابلاغ» و سلاح «کلمه» انسانی با سه بعد «آزادی، عرفان و برابر»، تربیت کند. به همین دلیل، هر دو نظام را مورد «نقد» قرار داده است.
                