یک‌شنبه ۳۰ تیر ۱۳۹۸
-----------------------------------------
type_unknown
-----------------------------------------
پرونده نور چشمی ها روی میز مجلس
-----------------------------------------

                    
شرق: سال گذشته دولت بنا بر ضرورت حمایت از اقشار آسیب پذیر، تصمیم گرفت دست و دلبازانه ارز واردات کالاها را با قیمت ارزان تامین کند تا گرانی ها به مردم فشار نیاورد. اما  در عمل  این نیت خیرخواهانه، تبعات ناخوشایند رانت و فساد را در سطحی گسترده به همراه آورد به گونه ای که خود دولت شروع به افشاگری درباره رانت جویان کرد و ملاحظه شد  فهرست های منتشرشده از سوی دستگاه ها مانند وزارت ارتباطات،  به دستگیری تعداد زیادی تحت عنوان اخلالگر ارزی منجر شد.اما ماجرای تامین ارز ارزان  تا مادامی که ادامه دارد، بحث اخلال و رانت جویی نیز با آن تداوم می یابد. بر همین اساس، نمایندگان مجلس درخواست تحقیق و تفحص از سیاست های ارزی دولت و عملکرد سامانه نیما را تقدیم هیئت رئیسه کردند. محمدرضا نجفی، عضو کمیسیون صنایع مجلس، نیز در گفت وگو با «شرق»، با تاکید بر اینکه شفاف سازی باید درباره  همه کالاها و شرکت هایی که ارز گرفته اند صورت گیرد، تاکید کرد: برخی از این شرکت ها عملکردشان به شدت نیازمند بررسی است. در واقع با یک مسئله چندلایه مواجه هستیم و بسیاری از شرکت های گیرنده ارز ریشه در دولت به مفهوم عام دارند و برخی افرادی که در پست های دولتی بودند، پشت این نوع شرکت ها قرار داشتند.
نجفی اصل اقدام به شفاف سازی را مناسب ارزیابی کرد و گفت: البته این نوع از شفاف سازی آسیب هایی هم دارد چراکه این موضوع به دو بخش غذا و دارو تقلیل پیدا کرده است.
او افزود: به نظر من لازم است این شفاف سازی درباره  همه بخش هایی که در زمان اوج بحران ارزی، ارز دریافت کرده اند، انجام شود و نتایج آن در اختیار افکار عمومی قرار گیرد.
نجفی با بیان اینکه در سال گذشته حدود 14 میلیارد دلار ارز توزیع شد، تاکید کرد: با توجه به اینکه این تخصیص ها از منابع عمومی کشور صورت گرفته است،  افکار عمومی مطالبه گر شفاف سازی در این زمینه است. اما فقط سه میلیارد دلار از این تخصیص ها شفاف سازی شده است.او با تاکید بر اینکه باید همه ارقامی که تخصیص پیدا کرده است با جزئیات محل تخصیص، مشخص شود، اذعان کرد: اگر تخلفی به وقوع پیوسته است، فقط این تخلف به دریافت کنندگان ارز مربوط نمی شود، بلکه تخصیص دهندگان ارز نیز به نوبه خود تخلفاتی داشته اند که باید آنها نیز بررسی شود.عضو کمیسیون صنایع مجلس بیان کرد: باید مشخص شود ارز دولتی و نیمایی به چه شرکت هایی با چه ویژگی هایی و برای چه منظوری تخصیص پیدا کرده است.او یادآور شد: متاسفانه در سال گذشته ملاحظه شد  ارزهای دولتی به واردات کالاهای غیراساسی تخصیص پیدا کرد و نهایتا نیز به صورت مناسب به دست مصرف کننده نرسید.
پرونده یک ساله نورچشمی ها
نماینده مردم تهران اظهار کرد: برخی از این شرکت ها عملکردشان به شدت نیازمند بررسی است. در واقع با یک مسئله چندلایه مواجه هستیم و بسیاری از شرکت های گیرنده ارز ریشه در دولت به مفهوم عام دارند و برخی افرادی که در پست های دولتی بودند، پشت این نوع شرکت ها قرار داشتند. بنابراین باید مشخص شود آیا ارز به عدالت توزیع شد و شرکت های صاحب صلاحیت بر مبنای معیارهای کارشناسی واحد ارز گرفته اند یا نورچشمی ها با پارتی هایی که داشته اند، ارز دریافت کرده اند. او با اشاره به اینکه این یک پرونده یک ساله است، توضیح داد: اگر بخواهیم شفافیت را استانداردسازی کنیم، باید همه شرکت ها و همه کالاها را دربر گیرد. اگر ما بحث شفافیت را برای کل کالاها و شرکت ها دنبال کنیم، باید مشخص شود  چه زمانی تخصیص ارز صورت گرفته، چه زمانی گشایش اعتبار انجام شده، چه زمانی واردات انجام شده و کمیت و کیفیت محصولات وارداتی چه بوده است و مشخص شود  آیا به دست مصرف کننده با قیمت مورد نظر رسیده یا مانند آنچه در بازار گوشی تلفن همراه اتفاق افتاد، یارانه ارزی به جیب افراد خاص رفته است.نجفی به یک اشکال ساختاری اشاره کرد و گفت: این اشکال از جنس اشکالاتی است که در گذشته به عنوان پایه بسیاری از خطاها و فسادها بر آن انگشت تاکید گذاشته بودم. در برنامه ششم نیز پیشنهاددهنده احکامی بودم که به تصویب رسید. بر اساس آن، بنا شد بسیاری از اقدامات در قالب دولت الکترونیک و آی تی بیس انجام شود. اگر ما سامانه فاکتور الکترونیکی دولت را راه اندازی کرده بودیم، امکان ردیابی کالاها از زمان ورود به کشور تا زمانی که به دست مصرف کننده می رسد، فراهم می شد.
 در درخواست نمایندگان برای تحقیق و تفحص از سیاست های ارزی دولت و ارزیابی عملکرد سامانه نیما آمده است: در پی نوسانات ارزی در کشور، دولت 22 فروردین 97، تصمیمی گرفت که بر مبنای آن 4200 تومان به عنوان نرخ رسمی دلار اعلام و سامانه ای به نام نیما جهت تخصیص ارز معرفی شد.  اگرچه در مبانی نظری این سیاست و خاستگاه و میزان ضرورت آن و سرعت به کاررفته در اتخاذ تصمیم و میزان تمهید مقدمات فکری و کارشناسی انجام شده و همین طور آماده بودن بسترهای عملیاتی برای پیاده سازی سیاست و زیرساخت های لازم و نیز با توجه به تجربیات گذشته و در دولت های سابق نقدهای عالمانه وجود دارد، با این حال و با فرض پذیرش ضرورت و فوریت این حد از دخالت دولت در اقتصاد و به ویژه تعیین دستوری نرخ ارز، پس از مدتی مواجه با نگرانی های جدی از سوی مردم، فعالان اقتصادی، صاحب نظران و رسانه ها شدیم و نیز اخبار و گزارش هایی مبنی بر وجود ناکارآمدی بالا در سیستم و رخ دادن تخلفات، رانت ها و فسادها در نظام اجرا و در بخش های مختلف فرایند منتشر شده و نیز عدم تخصیص بهینه ارز به مفاسد را در حلقه های این زنجیره نمودار کرده و نهایتا احتمال عدم تحقق اهداف اولیه و اعلامی دولت را نشان می داد.از این رو به منظور روشن شدن ابعاد کامل موضوع و پیگیری بخشی از مطالبات مردم و نظر به شان و وظیفه نظارتی مجلس، تحقیق و تفحص درخواست می شود.
تحقیق و تفحص مجلس در پنج محور تنظیم شده است: 
1- از اوایل سال 95 تراز حساب سرمایه کشور منفی شده است. بنابراین بروز بحران در بازار ارز کشور برای بانک مرکزی بوده است. چرا بانک مرکزی در این زمینه منفعل عمل کرده و هشدارهای لازم را به مراجع ذی ربط ارائه نکرده است؟
2-میزان ارز حاصل از صادرات غیرنفتی کشور و سهم سامانه نیما چه میزان بوده است؟ و توسط کدام واحدهای اقتصادی تامین شده و علت اختلاف آمار در بخش مزبور چیست؟
3- سازوکار تخصیص ارز به واحدهای متقاضی چیست؟ و چه میزان ارز به واردات و یا نیازها تخصیص یافته و به کدام واحدهای اقتصادی به تفکیک گروه های کالایی و اشخاص حقیقی و حقوقی بوده است.
4- سازوکار نظارت بر عملکرد واحدهای دریافت کننده ارز 4200تومانی چگونه بوده است؟ و چه جرایمی برای متخلفان در نظر گرفته شده است؟
5- چه سازوکاری برای پیشگیری از قاچاق به کشورهای همسایه که ناشی از کالای مازاد حاصل خواهد شد دیده شده است؟
                