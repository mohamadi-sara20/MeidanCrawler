پنج‌شنبه ۲۱‌شهریور ۱۳۹۸
-----------------------------------------
حرف اول
-----------------------------------------
قسم و شهادت به عنوان دلیل
-----------------------------------------

                    پس از انتشار خبر تصویب قسمتی از لایحه قانون تجارت در مجلس، مواد 1 تا 331، از زوایای مختلف انتقادهایی بر آن وارد شده است. یکی از ایرادات وارده مربوط به ماده 5 این لایحه است. این ماده مقرر می دارد «انعقاد قرارداد، ابزار اراده یا هر محل دیگر مرتبط با قرارداد و اثبات آن نیازمند تشریفات خاصی نیست. این امور به هر وسیله، از جمله شهادت شهود قابل اثبات است». به نظر می رسد منظور از وسیله در این بند دلیل است؛ چراکه اولا اثبات امور حقوقی با دلیل امکان پذیر است؛ ثانیا از شهادت به عنوان یکی از ادله اثبات دعوا در تمثیل استفاده شده است. حال به نظر برخی اثبات امور مرتبط با قرارداد به وسیله شهادت شهود یا قسم بدعتی است که در لایحه قانون تجارت ایجاد شده و مشکلات فراوانی را در عمل ایجاد خواهد کرد.با دقت در جلد سوم قانون مدنی و فصل دهم از باب سوم قانون آیین دادرسی مدنی می توان فهمید که دلایل در حقوق ایران به هفت قسم تقسیم می شود: اقرار، اسناد، شهادت، امارات، قسم، رجوع به کارشناس و معاینه محل و تحقیق محلی. به جز اقرار که اختیار ادای آن در دست مدعی علیه است، بقیه دلایل به فراخور نیاز از سوی مدعی قابل ارائه است و اصولا مدعی در استناد به دلایل خود آزاد است حسب نیاز خود به یکی از دلایل استناد کند یا ممکن است در اثبات موضوعی به دلایل مختلف استناد کند؛ اما درباره شهادت و قسم با توجه به امکان دلیل سازی خلاف واقع، موضوع کمی متفاوت است و ممکن است شخص با تعرفه شهود ساختگی درصدد اثبات موضوعی باشد که منطبق با واقع نیست. حال سوال این است که اعتبار شهادت به عنوان دلیل در نظام حقوقی ایران تا چه حد است و آیا ماده 5 لایحه قانون تجارت بدعتی در اعتبار دادن به شهادت به عنوان دلیل است؟ به استناد مواد 1306 و 1307 قانون مدنی که به موجب قانون اصلاحی مصوب 1361 حذف شده، عقود و ایقاعات و تعهداتی که موضوع آن عینا یا قیمتا بیش از 500 ریال باشد، ادعای پرداخت یا ایفای تعهدات تا مبلغ یادشده قابل اثبات با شهادت نبوده است. لازم به توضیح است که مبلغ 500 ریال برای زمان تصویب قانون سال 1314 است. پس به استناد مواد محذوف قانون مدنی به شرح یادشده تا قبل از حذف این مواد، شهادت به عنوان دلیل در دعاوی تا مبلغ مشخص پذیرفتنی بوده است؛ نه هر دعوایی.
همچنین به استناد ماده 1308 قانون مدنی که آن هم در سال 1361 حذف شده، ادعای سقوط دین، اقاله، فسخ و امثالهم در مقابل سند رسمی یا سندی که اعتبار آن در محکمه محرز شده؛ حتی اگر موضوع سند کمتر از 500 ریال باشد، به شهادت قابل اثبات نبوده است؛ پس تا قبل از حذف این بند از قانون مدنی استناد به شهادت به عنوان دلیل در مقابل سند رسمی یا سندی که اعتبار آن در محکمه محرز شده، به هیچ وجه حتی در فرض خواسته کمتر از 500 ریال امکان پذیر نبوده است. همچنین به استناد ماده 1309 قانون مدنی ادعای مخالف با مفاد یا مندرجات سند رسمی یا سندی که اعتبار آن در محکمه محرز شده، به شهادت شهود اثبات کردنی نیست؛ هرچند این مقرره در قانون اصلاحی سال 1370 حذف یا اصلاح نشده است؛ اما شورای نگهبان در سال 1367 با این استناد که این ماده شهادت به عنوان بینه شرعی را در برابر اسناد معتبر فاقد ارزش دانسته، خلاف موازین شرعی اعلام و ابطال کرد. صرف نظر از اختلاف نظرهای راجع به اختیار شورای نگهبان در ابطال قانون و اعتبار یا عدم اعتبار ماده 1309 به دلیل حذف نکردن در قانون اصلاحی مصوب 1370 به نظر می رسد با حذف و ابطال مواد 1306 لغایت 1311 قانون مدنی در حال حاضر در نظام حقوقی ایران شهادت به عنوان دلیل یا اندک مسامحه و استثنائات جزئی ازجمله قوانین مربوط به ثبت و انتقال املاک دارای ارزش اثباتی عام بوده و برای اثبات هر ادعایی پذیرفتنی است و ماده 5 لایحه قانون تجارت منشا اعتبار شهادت به عنوان دلیل نیست؛ بلکه قبل از آن و از سال 1361 و با اجرای آزمایشی قانون اصلاحی یادشده، شهادت به عنوان دلیل در برابر اسناد در نظام حقوقی ایران پذیرفته شده است و با وجود درستی اصل ایراد وارد شده و ارتباط اعتبار اسناد با نظم عمومی به ویژه در اسناد رسمی این امر منتسب به ماده 5 لایحه قانون تجارت نیست. افزایش گستره قسم به عنوان دلیل در قانون اصلاحی قانون مدنی به دلیل مسائل شرعی و ایرادات شورای نگهبان بوده و نمی توان مواد یادشده در ماده 5 لایحه قانون تجارت را ترجمه قوانین خارجی در نظر گرفت؛ چراکه بار اثباتی شهادت به عنوان دلیل در نظام حقوقی کشورهای پیشرفته بسیار محدود و مختص دعاوی با مبلغ مشخص است. همان گونه که ذکر شد، ماده 5 لایحه قانون تجارت از عبارت هر وسیله ای (دلیل) برای اثبات قرارداد بهره جسته است و این عبارت شامل قسم به عنوان دلیل در نظام حقوقی ایران نیز می شود. به استناد ماده 1325 قانون مدنی که هم زمان با مواد 1306 لغایت 1311 در سال 1314 تصویب شده، در دعاوی ای که به شهادت شهود اثبات پذیر است، قسم نیز به عنوان دلیل پذیرفته شده است. به عبارت دیگر دعاوی اثبات پذیر با قسم تا قبل از سال 1361 محدود به موارد مرقوم در بند قبل بوده؛ نه همه دعاوی با وجود اصلاحات سال 1361 قانون مدنی و افزایش گسترده دعاوی اثبا ت پذیر با شهادت این ماده اصلاح نشده و در ظاهر خواست قانون گذار تسری شمول دعاوی اثبات پذیر با شهادت (پس از اصلاح) به قسم بوده است. این موضوع در ماده 271 قانون آیین دادرسی مدنی نیز منعکس شده است. به استناد این مقرره همه دعاوی مالی و دیگر حقوق الناس از قبیل نکاح، طلاق و... را می توان به استناد قسم ثابت کرد؛ اما درباره استناد به قسم به عنوان دلیل محدودیت هایی در قانون لحاظ شده است. از جمله توسل به قسم در صورتی امکان پذیر است که هیچ دلیلی از سوی اصحاب دعوا ارائه نشود. در دعوایی که مستند آن قسم است، ابتکار عمل در ید مدعی علیه است و با انکار و قسم خوردن او حکم با رد دعوا صادر می شود و در صورت نبود رابطه حقوقی فی مابین خوانده به راحتی توان رد ادعا را خواهد داشت. همچنین تقاضای قسم در صورتی امکان پذیر است که عمل موضوع دعوا منتسب به شخص طرف مقابل باشد و قسم قابل توکیل نیست و اگر شخصی به هر دلیل به عنوان نماینده در دعوا حاضر باشد، استناد به قسم امکان پذیر نیست.با دقت در موارد یادشده و ماده 5 لایحه قانون تجارت می توان اثبات کرد که اولا استناد به قسم به عنوان دلیل در نظام حقوقی ایران با وجود محدودیت ها، پذیرفته شده است و مبنای این پذیرش قواعد عام دلیل در قانون مدنی و قانون آیین دادرسی مدنی است و این اعتبار منتسب به ماده 5 لایحه قانون تجارت نیست؛ ثانیا قسم به هیچ عنوان تاب مقاومت با هیچ یک از دلایل مضبوط در قانون از جمله سند را ندارد و در صورتی به عنوان دلیل قابل استناد است که هیچ دلیلی برای اثبات موضوع وجود نداشته باشد. پس با قسم نمی توان ادعای ابطال اسناد را مطرح کرد.
                