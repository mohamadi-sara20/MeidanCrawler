یک‌شنبه ۲۲ اردیبهشت ۱۳۹۸
-----------------------------------------
حرف اول
-----------------------------------------
صداوسیما و شورایی که نظارت نمی کند
-----------------------------------------

                    اطلاعیه ای که هفته گذشته و به دنبال برگزاری چهارصدوشصتمین جلسه شورای نظارت بر صداوسیما از جانب این شورا منتشر شد، بسیار تامل برانگیز است. این اطلاعیه کوتاه به خوبی شیوه نظارت این شورا و میزان اثربخشی این «نظارت» را فاش می کند.  با یک نگاه سطحی به متن اطلاعیه مشخص می شود که یک بند از چهار بند آن، به «حق مسلم» مدیران صداوسیما اذعان کرده و در سه بند بعدی با قید «شایسته است» توصیه هایی بسیار رقیق به مدیریت سازمان ارائه کرده است؛ توصیه هایی که گویی خود اعضای شورا هم به بی اثر بودن آنها یقین دارند. موضوع اصلی مورد بحث در جلسه مزبور، پرونده برنامه 90 بود. مدیری جوان و کم تجربه برنامه ای پربیننده را که نزدیک به 20 سال تهیه و پخش شده، تعطیل کرد و با شتاب زدگی تمام حتی دکور برنامه را هم برچید تا همه بدانند قدرت از آن کیست! به ویژه وقتی تلاش مشکوک برخی افراد به دست کاری در آرای بینندگان برنامه های تلویزیونی به ضرر برنامه مزبور فاش شد، این تعطیلی سلیقه ای انعکاس رسانه ای گسترده ای پیدا کرد و تعجب همگان را برانگیخت. بااین حال مسئولان صداوسیما طبق معمول کوچک ترین نیازی به پاسخ گویی به افکار عمومی احساس نکردند. البته این مطلب اصلا عجیب نیست و ویژگی بازار انحصاری است. انحصارگری که رقبای بالفعل و بالقوه را از بازار به بیرون پرت می کند، هرگز خود را نیازمند به جلب رضایت مشتریان نمی بیند. در چنین شرایطی انتظار جامعه از نهادی که عنوان «شورای نظارت بر سازمان صداوسیما» را دارد، این بود که بررسی کارشناسانه در این باب انجام داده و علت حذف پربیننده ترین برنامه سیما را از مدیران آن پرسیده و گزارش جامعی به مردم ارائه کند؛ مردمی که رسانه ملی متعلق به آنان است، با پول آنان اداره می شود و موظف به جلب رضایت آنها است. اما این نهاد با اطلاعیه کوتاه خود پاسخ مردم را به روشن ترین شیوه ممکن داد.در بند اول اطلاعیه آمده است: «تعطیلی یا تعلیق هریک از برنامه های صدا و سیما از اختیارات سیاستی و اجرائی مدیران ارشد سازمان است».البته کسی نمی تواند منکر این نکته بدیهی بشود و درواقع برای بیان این امر بدیهی نیازی به تشکیل یک جلسه پرهزینه و صرف بودجه نبود. این امر حتی در مورد سازمان های دیگر هم که «شورای نظارت بر...» ندارند، صدق می کند. اما نکته مهم این است که آیا امکانات یک سازمان باید بازیچه مدیران ارشد باشد؟ گفتنی است در بررسی برخی پرونده های تخلف مالی ازجمله پرونده های موسوم به حقوق های نجومی و املاک نجومی، بارها این مطلب موردتوجه قرار گرفت که مدیران از اختیارات قانونی خود استفاده کرده و مثلا رقم گزاف حقوق ماهانه برای خودشان تعیین کرده اند، یا فلان ملک ارزشمند را با تخفیف به دوستشان فروخته اند و... . به بیان دیگر بحث این بود که آیا اینان براساس اختیارات قانونی عمل کرده اند یا فراتر از آن رفته اند. درواقع در این مجادله حقوقی یک امر مهم گم شد؛ صرفه و صلاح سازمان ذی ربط. اگر جناب مدیر اختیار قانونی برای واگذاری املاک با تخفیف دارد، هدف قانون گذار از این اعطای اختیار، رعایت صرفه و صلاح تشکیلات بوده، نه خاصه خرجی. مدیر محترم باید اولا در حد اختیارات قانونی خود «بذل و بخشش» کرده باشد و ثانیا برای تک تک موارد استفاده از این اختیار قانونی خود توضیح قانع کننده ارائه کند که با این واگذاری چه امتیازی برای تشکیلات تحت مدیریت خود دست وپا کرده است.اگر طبق فرمایش شورای محترم ناظر، تعطیلی و تعلیق حق مسلم مدیران است، این «حق مسلم» باید برای رعایت صرفه و صلاح بلندمدت سازمان مورد استفاده قرار گیرد، نه برای لج ولجبازی یا اهداف سیاسی و جناحی. آیا شورای محترم درباره علت حذف این برنامه از مدیران سوال کرده و از پاسخ حکیمانه شان قانع شده است؟ آیا مثلا آنان 
پرطرفدار بودن این برنامه را موجب برهم زدن امنیت جامعه دانسته و با دلایل خود اعضای شورا را قانع کرده اند؟ اگر چنین است، بهتر است شورا گزارشی هرچند کوتاه به صاحبان واقعی سازمان صداوسیما بدهد تا بدانند دارایی هایشان چگونه مدیریت می شود و در خدمت چه اهدافی قرار گرفته است.در بند دوم آمده است: «شایسته است درمورد برنامه های پرمخاطب رعایت اصول و ضوابط اطلاع رسانی مناسب و فرایند اقناع افکار عمومی صورت گیرد». در اصل شورا به مدیران سازمان توصیه می کند که مثلا وقتی «دلشان خواست» یک برنامه پربیننده را حذف کنند، افکار عمومی را به نحوی قانع کنند تا لابد موجبات نارضایتی مردم فراهم نشود. در اینجا نیز اعضای محترم شورا وظیفه و جایگاه خود را به کلی فراموش کرده و وارد میدان نصیحت می شوند. بی تردید یکی از کارکردهای شورای نظارت این است که با گزارش های کارشناسانه خود به مردم صاحب حق، این اطمینان را در جامعه ایجاد کند که سازمان با خرد و تدبیر مدیریت می شود.
همان گونه که گزارش حسابرس و بازرس قانونی یک شرکت از عملکرد مدیران شرکت به سهامداران نمی تواند به توصیه اخلاقی به مدیران برای رعایت حال سهامداران جزء اکتفا کند، گزارش شورا هم باید چنین محتوایی داشته باشد. آیا صدور این اطلاعیه کمکی به روشن شدن موضوع، افزایش درجه اطمینان شهروندان به مدیریت کشور و اصلاح امور سازمان کرده است؟ بررسی دو بند دیگر این اطلاعیه نیز فرد را به این نتیجه می رساند که شورا وظیفه اصلی خود یعنی نظارت را به دلایل مختلف رها کرده است. ازاین رو پرداختن به این دو بند باقی مانده فقط موجبات اطاله کلام و ملال خوانندگان را فراهم می آورد و به قول معروف در خانه اگر کس است، همین دو بند بررسی شده او را بس.
                