سه‌شنبه ۲۶‌شهریور ۱۳۹۸
-----------------------------------------
یادداشت
-----------------------------------------
ابلیس سقوط می کند؟
-----------------------------------------

                    سربرآوردن احزاب کوچک و مذهبی -مانند شاس، اسرائیل خانه ما،  اتحاد یهودیت توراتی- در 15 سال اخیر و نقش تعیین کننده، باج گیرنده و «لحظه آخری» آنها در تشکیل کابینه اسرائیل، پیش بینی احزاب حاضر در کابینه ائتلافی و نخست وزیر را انتخابات به انتخابات پیچیده تر کرده است. در انتخابات قبلی نهایتا مشخص شد که هرنوع پیش بینی باطل بوده است. یک بن بست محض؛ چراکه رئیس حزب برنده، بنیامین نتانیاهو، اساسا نتوانست قطاری از احزابی را که در انتخابات کرسی به دست آمده بودند، کنار هم قرار دهد تا به 61 کرسی ضروری برای تشکیل کابینه دست یابد. به دیگر بیان، حتی برندگان نیز در انتخابات اسرائیل ممکن است بازنده باشند. انتخابات امروز نیز به قدر انتخابات قبلی در ماه آوریل سرشار از تعلیق است. طبق آخرین نظرسنجی ها هیچ حزبی قادر به تشکیل کابینه ائتلافی نیست. در این انتخابات دو هسته قدرت برای تعیین نخست وزیر آتی تشکیل شده است: حزب لیکود به رهبری نتانیاهو (مشهور به بی بی) و حزب آبی و سفید به رهبری مشترک بنی گانتز (فرمانده سابق ارتش) و یاییر لپید (رهبر حزب یش آتید: آینده ای هست). براساس آخرین نظرسنجی ها لیکود و حزب رقیب، هر یک 32 کرسی کسب می کنند. به صورت سنتی پیش بینی می شود که احزاب دست راستی یامینا، شاس و اتحاد یهودیت توراتی به لیکود بپیوندند و از آن سو اتحادیه دموکراتیک، ائتلاف کارگر-گشر (به معنای پل) و اسرائیل خانه ما، از حزب آبی و سفید حمایت خواهند کرد. پیش بینی می شود حزب «لیست مشترک» (حزب عرب اسرائیلی که در انتخابات سال 2015 به طور شگفت انگیزی 13 کرسی کسب کرد) در انتخابات پیش رو 10 یا 11 رای به دست آورد.
سیاست مداران عرب اسرائیلی کمتر از دو دهه است که دست از بایکوت انتخابات برداشته اند و حمایت این حزب از آبی و سفید در برابر نتانیاهو قطعی است و همین می تواند شانس نتانیاهو برای انتخابات را تا حدی کاهش دهد اما ازآنجاکه به دلایل چندپارگی شدید اجتماعی در اسرائیل، نه احزاب عرب اسرائیلی مایل هستند در وضع موجود -کینه توزی شدید تقریبا تمامی احزاب جریان اصلی اسرائیل با مردم فلسطین در کرانه باختری و نوار غزه- در کابینه ائتلافی شرکت کنند و نه فردی چون گانتز حاضر است این حزب را وارد کابینه ائتلافی خود کند، این حزب نمی تواند به طور ایجابی در تشکیل کابینه تعیین کننده باشد.
گرایش به خشونت و تجاوز
همین آخرین گزاره خود نشان از مخدوش بودن سیاست دموکراتیک، به مثابه تعیین کننده واقعی آرای یک مجموعه واقعی را در اسرائیل دارد. سومین حزب محبوب در اسرائیل حتی اگر مایل به حضور در قدرت باشد، شانسی برای حضور در کابینه ائتلاف ندارد؛ قانونی نانوشته که بعید است در میان مدت تغییر کند. گرایش شدید احزاب و نخبگان اسرائیل به سیاست های خشن و دست راستی، نزدیک به حدی شده است که تلالو پررنگ امری شبیه به فاشیسم -آپارتاید به کنار- به شدت در اسرائیل و آرای انتخاباتی آن چشم جهانیان را می زند. در انتخابات پارلمانی که قرار است امروز  برای تعیین کابینه ای معلق برگزار شود، بیش از هر زمانی عنصر تامین امنیت به هر وسیله ای به مهم ترین شاخصه برای تعیین برنده تبدیل شده است. عموم رای دهندگان از گرایش به چپ گرایان در دهه 1990 که طرفدار سازش با برخی از نمایندگان فلسطین بوده اند، به شدت فاصله گرفته اند و به طور وسواس آلودی -اگر نگوییم فاشیستی- به سمت نیروهایی در اسرائیل جذب شده اند که پرسروصداترین شعارها را در باب به ویرانی کشاندن زندگی فلسطینی ها به طورخاص و همسایگان عرب و غیرعرب به طور عام دارند.
یک سال قبل از پایان مذاکرات مخفیانه در اسلو میان نمایندگان سازمان آزادی بخش فلسطین در ماه می 1993 و بعد امضای پیمان اسلو میان یاسر عرفات و اسحاق رابین در ماه سپتامبر همان سال در واشنگتن دی سی، حزب کارگر، به عنوان طلایه دار جناح چپ در اسرائیل 54 کرسی از 120 کرسی کسنت (پارلمان اسرائیل) را برده بود. در انتخابات سال 2009 این کرسی ها به 13 و در آخرین انتخابات که بهار امسال برگزار شد، تعداد کرسی های حزب کارگر اسرائیل به شش رسید. در انتخابات سال 1992 دو حزب کارگر و میرتس (از احزاب چپ سکولار) روی هم 66 کرسی به دست آورده بودند و میانگین کرسی این دو حزب در انتخابات اخیر به 10 کرسی رسیده است.
گرایش راست به خشونت و تجاوزخواهی به بهانه تامین امنیت، صعودی قهقراوار در اسرائیل داشته است. در حالی که رسانه ها در سراسر دنیا نتانیاهو را به دلیل وعده ضمیمه کردن دره اردن به سرزمین های اشغالی ملامت کرده اند، از یاد رفته که اتحاد به ظاهر لیبرال آبی و سفید مدعی است که اساسا نتانیاهو طرح این حزب را کپی برداری کرده است و آبی و سفیدها همیشه دره اردن را از آن اسرائیل می دانسته اند. این حزب در بیانیه ای نتانیاهو را به این خاطر که در مذاکراتی در سال 2014 حاضر به تسلیم دره اردن شده است، شدیدا نکوهش کرد. 
از سوی دیگر بنی گانتز به عنوان طلایه دار جریانی که خود را لیبرال می خواند، کمپین انتخاباتی خود را با تصاویری از حمله ویران کننده به غزه تحت رهبری او به عنوان فرمانده ارتش اسرائیل آغاز کرد. درواقع گانتز مفتخر به این است که بیش از نتانیاهو، «فلسطینی» کشته است.جدا از اینکه هولوکاست -در تاریخ معاصر- و ماسادا -در تاریخ کهن-  ستون های حافظه جمعی اسرائیلی ها را برای توجیه خشونت خون بار و تجاوز بی محابا برای ممانعت از قربانی شدن تشکیل می دهند، در روند سیاست متاخر به ویژه از زمان فروپاشی پیمان اسلو، ناکامی نشست کمپ دیوید در سال 2000 -و آغاز انتفاضه دوم- و ظهور حماس در ساختار قدرت گرایش اسرائیلی ها به سیاست دست راستی به طور فزاینده ای افزایش داشته است. به غیر از اینها، وقوع بهار عرب در سال 2011 و پدیدارشدن احتمال زیر و زبر شدن آنی قدرت فائقه در کشورهای عربی و متعاقبا وقوع جنگ داخلی در چند کشور عربی، تصور وضعیت «نه جنگ، نه صلح ابدی» با اعراب را به شدت در میان شهروندان اسرائیل مخدوش کرده است. با این توجیهات در اسرائیل این گفتمان بسیار پرطرفدار شده است که باید برای «بدترین سناریو» همیشه آماده بود. 
سقوط نتانیاهو به نفع ایران است؟
در این وضعیت تکان دهنده، به نظر می آید شکست یا پیروزی نتانیاهو هیچ خیری برای فلسطین و مردم ماتم زده در غزه و کرانه باختری رود اردن نخواهد داشت. با این حال برای ما مردم در ایران ماجرا می تواند متفاوت باشد. نتانیاهو از سال 1388 تاکنون در قامت پیشوای اسرائیل اصلی ترین پروژه سیاست خارجی خود را واردکردن ضربات اقتصادی و نظامی به ایران تعریف کرده است. تقریبا از زمان پیروزی او در انتخابات سال 93، او نه به مثابه نخست وزیر اسرائیل که در قامت پیشوای این کشور عمل کرده است، سالیان طولانی حضور او در قدرت وی را به فردی با قدرت چانه زنی بسیار بالا با سران و دیپلمات های ارشد در کشورهای غربی و دیگر ابرقدرت های سیاسی و اقتصادی بدل کرده است. از زمان روی کارآمدن ترامپ نیز وی به عنوان رهبر ارکستر «فشار حداکثری» علیه ایران عمل کرده و در این راه حتی از اتحاد با عربستان سعودی و امارات متحده عربی دریغ نکرده است. در صورت کناررفتن نتانیاهو، اسرائیل بخش قدرتمندی از وزن خود را برای هماهنگ سازی سیاست های کلان در خاورمیانه از دست می دهد و به نظر نمی آید جانشین های او بتوانند تا سال ها این نیرو را به اسرائیل برگردانند و گانتز هرگز بتواند با بن سلمان و بن زاید همان هماهنگی را برقرار کند که نتانیاهو با آنها علیه ایران برقرار کرده بود. ترامپ نیز در صورت خروج نتانیاهو از قدرت، فرصت بهتری به دست خواهد آورد تا به مصالحه با تهران بیندیشد و این اهرم های بهتری را برای دیپلمات های ایران فراهم خواهد کرد. اگر اسرائیل برای ایرانی ها تجسم دشمنی حقیقی بوده است، نتانیاهو بسیار فراتر از آن رفته و نزدیک ترین تجسم سیاسی به مفهوم «ابلیس» بوده است. امروز جامعه اسرائیل کماکان به انتخاب های خشن ادامه خواهد داد، انتخابات در اسرائیل بی شک با پیروزی یک نخست وزیر دست راستی به پایان خواهد رسید، فلسطین کماکان درد و مشقت بسیاری را تجربه خواهد کرد، اما در صورت کناررفتن نتانیاهو از قدرت، ایران فرصت فوق العاده ای پیدا خواهد کرد تا جایگاه خود در خاورمیانه و جهان را بهبود بخشد.
                