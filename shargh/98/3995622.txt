پنج‌شنبه ۲۸ آذر ۱۳۹۸
-----------------------------------------
یادداشت
-----------------------------------------
منوچهر در شاهنامه
-----------------------------------------

                    ششمین چهره مورد بررسی در شاهنامه منوچهر است. زمان بازگشت ایرج آشتی جوی از نزد دو برادر فرارسیده بود و فریدون فرمان داد شهر را آیین بندند به گونه ای که زیبنده آن فرزند نرم خوی ایرانی باشد و پس از دیرزمانی انتظار سرانجام از دوردست مسیر بازگشت ایرج، هیونی از میان غبار سر برآورد که تابوتی را بر پشت اسبی دیگر داشت و فریدون ناباورانه به تابوت نگریست.
هیونی برون آمد از تیره گرد/ نشسته بر او سوکواری به درد/ خروشی برآورد دل سوکوار/ یکی زر تابوتش اندر کنار/ به تابوت زر اندرون پرنیان/ ستاره سر ایرج اندر میان
فریدون با مشاهده سر محبوب ترین فرزند خویش زاری ها کرد و به شیون فریاد زد: «تو برای آشتی رفته بودی، این چه رسم نامردمی است که آوای آشتی جویی را این چنین به دشنه پاسخ گویند».
فریدون زاری ها کرد، چهره بخراشید، موی بکند و مویه کرد و کمر را به زنار خونین ببست و دو فرزند ناسپاس خویش را نفرین و آرزو کرد دل هردو بیدادگر بسوزد؛ آن چنان که جز تیره روزی هیچ نبینند. 
فریدون پس از روزها سوگمندی در شبستان ایرج نگریست و شادمانه دانست که ماه آفرید خوبچهر از ایرج فرزندی در بطن دارد.
یکی خوب چهره پرستنده دید/ کجا نام او بود ماه آفرید/ پریچهر را بچه بد در نهان/ از آن شاد شد شهریار جهان
و به فرمان فریدون، ماه آفرید را به بهترین پرستاران سپردند تا زمان فروگذاردن بار فرارسید. از ماه آفرید دختری زیبا به دنیا آمد و فریدون امید داشت که از آن دخت، پسری به دنیا آید که یادگار ایرج بماند و دیری نپایید که دخت ایرج بالیده و پرورده شد. فریدون او را به جوانی پشنگ نام از خاندان کیانی به همسری سپرد و دخت ایرج پسری به دنیا آورد که زیبنده تاج و تخت بود. فریدون با مشاهده نواده خویش پس از دیرینه سالی سرانجام لبخندی بر لب آورد و یزدان پاک را ستایش ها کرد و با خود گفت که از پدری و مادری پاک، شاخه ای برآمد که شایسته بر سرنهادن تاج کیانی است و فریدون او را منوچهر نامید و چنانش پرورش داد که شایسته شهریاران بود و همه هنرها که شاهان را به کار آید، به او آموخت و فریدون همه گنج ها را در اختیار او گذاشت و سپاه نیز با او همدل و همراه گشت و سپهداری چون قارن کاوگان و پهلوانانی چون شیروی و آوگان با منوچهر پیمان بستند که تا انتقام خون نیای او، ایرج را از آن نامردمان بازنستانند، آرام نخواهند نشست.
از دیگر سوی، سلم و تور را آگهی دادند که بر اورنگ شهریاری ایران، جوانی تکیه زده به شکوه ایرج در بزرگواری و به پهلوانی قارن در جنگاوری و آن دو نابخرد، دانستند که روزگار نشیب فرارسیده. بیم زده با یکدیگر به کنکاش نشستند که در این پیران سالگی با آن جوان برومند کین خواه پدر چگونه رفتار کنند و بر آن شدند تا دل فریدون را نسبت به خود نرم کنند و از میان خود مرد چرب زبان و سخنوری را برگزیدند تا از پشیمانی آنان نزد فریدون سخن بگوید و از او بخواهد که منوچهر را به نزد آنان فرستد تا چون بندگان او را خدمت کنند که شاید بتوانند به آب دیده درخت مهر را به جای زهرگیاه کینه، آبیاری کنند.
فریدون را آگهی دادند که از سوی سلم و تور، فرستاده ای آمده است و فریدون بارگاه خویش بیاراست و منوچهر را با همه شکوه و درخشندگی اش در کنار خویش بنشاند و فرستاده، پیام آن دو خونی را که از کرده خویش پشیمان و پوزش خواه بودند، بگزارد. فریدون چون سخنان او را بشنید، گفت: «آن دو بی شرم ناپاک هرگز روی منوچهر را نخواهند دید مگر آنکه در فرماندهی سپاه بر شما بی شرمان بتازد؛ سپاهی که در آن سام نریمان، قارن رزم زن و شیروی شیراوژن شمشیر می زنند».
فرستاده سلم و تور آنچه در درگاه فریدون از شکوه منوچهر و قدرت و شوکت او به مشاهده دیده بود و به معاینه دریافته بود، نزد آنان بازگفت و آن دو جفاپیشه بیم زده نشستند تا رایی دیگر زنند و اندیشه ای دیگر کنند. سرانجام تور به سلم گفت که نباید این بچه شیر، تیزدندان و دلیر شود، باید که در نبرد پیش دستی کنیم و دشمن نوخاسته را چنان سرکوب کنیم که هرگز توان برخاستنش نباشد. بدین گونه سلم و تور سپاهی از چین و روم که آن را کرانه نبود، به سوی ایران روانه کردند.
چون خبر سپاه کشیدن سلم و تور به فریدون رسید، پادشاه پیر، منوچهر و قارن را فراخواند و از آنان خواست در بسیج سپاه بشتابند و خود سراپرده به صحرا برد و 300 هزار سپاهی تحت فرماندهی منوچهر، سام و قارن آماده مقابله با مهاجمان شدند و قارن در پیشاپیش سپاه بایستاد به ترغیب سپاهیان که هرکه در این رزمگاه کشته شود، بهشتی بود و پاک از گناه این جهان را ترک خواهد کرد. 
کسی کو شود کشته زین رزمگاه/ بهشتی بود شسته پاک از گناه/ بکوشید کین جنگ اهریمن است/ همان درد و کین است و خون خستن است
منوچهر سپاه را آن چنان بیاراست که راه نفوذ را بر دشمن ببست و خود در قلب سپاه جای گرفت و به ناگاه دو سپاه چون دو سیلاب که سدی سدید را شکسته باشند، از جای خود جنبیدند و بر یکدیگر تاختند و صحرا چون دریای خون شد که گویی در جای جای این صحرا لاله کاشته بودند و اگرچه چیرگی با منوچهر بود اما سپاه سلم و تور نیز پای پس نکشیده، ایستاده بودند و چون شب، دست سیاه خود را بر آسمان غروبین کشید، دو سپاه از یکدیگر کناره گرفتند تا روزی دیگر رویاروی شوند و سپاه تور بر آن شد که نیمه شبان هجوم آورد و شبیخون کند و منوچهر را از اندیشه دشمن آگاه کردند و شاه جوان، قارن را با 30 هزار گرد خنجرگزار در کمینگاهی گمارد و آن گاه که در سیاهی شب، تور با صد هزار سپاهی به اردوگاه ایرانیان روی آورد، سپاه ایران را آماده نبرد دید، از یک سوی قارن و از دیگر سوی منوچهر، سپاه تور را در میان گرفتند. تور کوشید تا گریزگاهی بیابد ولی منوچهر با زخم نیزه ای او را از اسب فروکشید و سرش را از تن جدا کرد.
سلم که از کشته شدن تور بی خبر بود و نمی دانست انگشتری تور در دست قارن است، آماده دریافت نشانه ای از سوی تور بود تا به سپاه منوچهر حمله آورد و قارن می دانست که اگر سلم از کشته شدن تور آگاه شود، در دژی جای می گیرد که به هیچ روی امکان گشودن آن نیست، پس قارن سپاه را به شیروی سپرد و خود با گروه اندکی از سپاهیانش به طرف دژ رفته و کوتوال دژ را گفت که از سوی تور آمده و مهر انگشتری تور را به او نشان داد و از او خواست با سپاه منوچهر به مدارا رفتار کند و کوتوال با دیدن مهر انگشتری تور، سخن قارن را پذیرفت و در دژ را گشود و قارن و همراهانش وارد دژ شدند. دگر روز قارن بر فراز دژ، درفشی را برافراشت و شیروی دانست که زمان حمله به دژ فرا رسیده و سپاه منوچهر دژ را فتح کرد و همه نیروهای رومی را از پای درآورد و دژ بی هیچ مقاومتی تسلیم ایرانیان شد. منوچهر آن گاه متوجه سپاه رومیان شد، سلم به ناگزیر به امید پناه گرفتن از گزند ایرانیان قصد بازگشت به دژ را کرد و منوچهر در تعقیب سلم با زخم شمشیر، دیگر خونی نیای خویش را از پای درآورد و بدین گونه سپاه سلم نیز چون بی سر شد، پراکنده گشته، سلاح فروگذاردند و به پوزش نزد منوچهر آمدند.
یکی تیغ زر زد بر گردنش/ به دو نیمه شد خسروانی تنش/ بماندند لشکر شگفت اندر اوی/ از آن زور و زان بازوی جنگجوی
فریدون گرچه از سلم و تور برای کشتن ایرج سخت آزرده بود و جز گرفتن انتقام خون ایرج، آرزویی نداشت، با این حال پدر بود و چون سر فرزندانش در پیش روی او قرار گرفت، زار بگریست و به ناگاه آن برگ کیانی پاییزوار پژمرد و از شاخه فروافتاد.
کرانه گزید از بر تاج و گاه/ نهاده بر خود سر هر سه شاه/ فریدون شد و نام ازو ماند باز/ برآمد بر این روزگار دراز
                