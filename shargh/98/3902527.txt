یک‌شنبه ۲۲ اردیبهشت ۱۳۹۸
-----------------------------------------
type_unknown
-----------------------------------------
فروش نفت ایران در بازار خاکستری
-----------------------------------------

                    
گروه اقتصاد، شکوفه حبیب زاده: پیش بینی ها پیش تر بر آن بود که فروش نفت ایران به محدوده 300 تا 500 هزار بشکه در پی تحریم های یک جانبه و ناعادلانه آمریکا خواهد رسید؛ پیش بینی ای که وقوع آن چندان دور از انتظار نبود. بااین حال، اخبار اخیر مبنی بر امتناع دو شرکت بزرگ چینی از خرید نفت ایران، باز هم شوک آور بود. بنا بر گزارشی که رویترز منتشر کرده، شرکت پتروشیمی چین (گروه ساینوپک) و شرکت ملی نفت چین (CNPC)، بزرگ ترین شرکت های چینی در زمینه پالایش نفت، از خرید نفت ایران خودداری می کنند. بر اساس این گزارش، خودداری این شرکت های دولتی چین پس از آن آغاز شده که واشنگتن معافیت هشت کشور عمده واردکننده نفت ایران از تحریم های ثانویه آمریکا را در ابتدای ماه می تمدید نکرد. چین یکی از بزرگ ترین واردکنندگان نفت ایران بود و بر اساس اطلاعات گمرک چین، در سه ماهه ابتدای سال جاری میلادی، روزانه 475 هزار بشکه نفت از ایران خرید.              ترس از تحریم های ثانویه
دو منبع آگاه به خبرگزاری رویترز اعلام کرده اند که شرکت پتروشیمی چین و شرکت ملی نفت چین از بیم تحریم های ثانویه آمریکا که فعالیت آنان را در نظام مالی جهانی مختل می کند، از خرید نفت ایران برای بارگیری در ماه می خودداری کرده اند. سومین منبع آگاه نیز به این خبرگزاری گفت شرکت پتروشیمی چین که بیشترین واردات نفت ایران در چین برعهده آن است، نمی خواهد قراردادهای طولانی مدت خود با ایران را لغو کند، اما تصمیم گرفته که به دلیل تحریم ها، از تحویل محموله های جدید نفتی صرف نظر کند. بر اساس اطلاعات ارائه شده از سوی رفینیتیو و اما لی، تحلیلگر این موسسه، دو نفت کش از پنج نفت کش بزرگ چینی که در ماه آوریل نفت خام ایران را بارگیری کرده بودند، بار خود را تخلیه کردند و دو نفت کش دیگر نیز در بندرهای نینگبو و زوشان در شرق چین متوقف شده اند. پنجمین نفت کش نیز در حال هدایت به سمت جنوب چین است. این دو شرکت دولتی چین در ماه اکتبر نیز رفتار مشابهی را از بیم تحریم های آمریکا در پیش گرفته بودند. آن زمان نیز پیش بینی شده بود امکان دارد معافیت های نفتی در قبال ایران انجام نشود.
کشف یک بازار خاکستری برای فروش نفت ایران
چندروز پیش، بیژن نامدارزنگنه، وزیر نفت ایران، گفته بود که وزارت نفت حدود یک سالی می شود که آرایش جنگی به خود گرفته است. این اقدام وزارت نفت البته پاسخ روشنی به تحریم های آمریکایی علیه ایران به حساب می آمد. بر همین اساس هم اخیرا امیرحسین زمانی‎نیا، معاون وزیر نفت در نشستی به فروش نفت ایران در بازار خاکستری اشاره و آن را به عنوان حربه ای برای مقابله با تحریم توصیف کرد. او البته اسم این کار را قاچاق نمی داند و آن را راهکاری برای مقابله با تحریم های ناعادلانه آمریکایی قلمداد کرده و آن را مشروع و قانونی برمی شمرد. زمانی نیا گفته بود ایران اگر می توانست در زمان لغو تحریم ها، از فرصت برجام استفاده کند، احتمال تحریم ایران بسیار بعید بود. اشاره او به تولید 3.9 میلیون بشکه نفت در روز پس از اجرائی شدن برجام بود که می توانست روند افزایشی خود را ادامه دهد. او هشدار داده بود که باید در سطح نظام صرفه جویی هایی انجام شود و برای مدیریت مالی و اقتصادی تصمیمات جدی گرفته شود.
فروش مخفیانه نفت ایران
ایمان ناصری، مدیرکل خاورمیانه موسسه مشاوران بازار نفت و گاز FGE در گفت وگو با «شرق» می گوید: پیش بینی آن بود که شرکت های بزرگ و ملی نفت چین مانند ساینوپک و سی ان پی سی، هیچ کدام خریدار نفت ایران در زمان تحریم نباشند و چنین نیز شد. فقط پیش بینی ها این بود که ایران بتواند بین 200 تا 250 هزار بشکه نفت به خریداران کوچک و همین طور پالایشگرهای مستقل در چین بفروشد. آن هم در تجارت بین الملل به نوعی قاچاق محسوب می شود یا به قول آقای زمانی نیا، فروش در بازارهای خاکستری، زیرا تمام زنجیره های این بازاریابی فروش باید مخفیانه انجام شود یا اینکه نفت روی کشتی ها و نفت کش های ایرانی به فروش برسد و خریدار نیز ابایی از خرید نفت ایران در شرایط تحریم نداشته باشد و همین طور با آمریکا نیز مراوده مالی ویژه ای نداشته باشد که نگران ازدست رفتن آن باشد.
ناصری در ادامه با اشاره به کشف بازار خاکستری برای ایران در چین می گوید: پیش بینی می شود تا 200 هزار بشکه در این بازار خاکستری که درواقع هدف ایجاد آن در تحریم های قبلی، خرید نفت از ایران بوده، به فروش برسد. او پیش بینی می کند: چیزی بین صد تا 150 هزار بشکه نفت نیز در قبال توسعه میدان یادآوران به ساینوپک چین در قبال بازپرداخت سرمایه گذاری این شرکت در ایران خواهد رسید که محلی برای درآمد ایران محسوب نمی شود.
اشاره این کارشناس به تسویه بدهی چین به ایران از طریق خرید نفت بازمی گردد. شرکت چینی ساینوپک حدود دو میلیارد دلار در میدان یادآوران ایران سرمایه گذاری کرده که بنا بر قرارداد به جای پول نقد باید روزانه 105 هزار بشکه نفت از ایران خریداری کند.
انبار نفت ایران در چین
چندی پیش خبرگزاری رویترز با استناد به منابع صنعتی و ردیابی نفت کش ها گزارش داد که ایران در شش ماه گذشته یعنی از زمان اعلام معافیت ها 20 میلیون بشکه نفت خود را در تاسیسات ذخیره نفت «دالیان» در چین انبار کرده است. به گفته رویترز، ارزش این محموله حدود یک میلیارد دلار است. به همین دلیل به نظر می رسد چین پیش تر برای این روزها نیز فکر کرده بود. چنین عملکردی از چین در دوره قبلی تحریم های نفتی علیه ایران نیز به چشم می خورد.
چشم ایران به دنبال خریداران کوچک
مدیرکل خاورمیانه موسسه مشاوران بازار نفت و گاز FGE همچنین در ادامه صحبت های خود به فروش نفت ایران به سایر مشتری ها نیز اشاره کرده و می گوید: بین 150 تا 200 هزار بشکه نفت خام نیز به سایر خریداران کوچک ناشناخته از طریق بازارهای خاکستری و قاچاق به فروش می رسد.
به گفته او، از این ماه به بعد شاهد فروش نفت ایران در حدود 300 تا 500 هزار بشکه در روز خواهیم بود.
عدم تبعیت شرکت ها از دولت ها
ناصری می گوید: همواره دولت ها برای همکاری با ایران در زمان تحریم ها اعلام تمایل کرده اند، اما شرکت های خصوصی نمی توانند چنین ریسکی را بپذیرند. او می افزاید: خرید نفت از سوی شرکت ها باید انجام شود. شرکت ها حتی اگر دولتی باشند، باید تراکنش های مالی با بانک ها داشته باشند و وقتی یک شرکت، چه دولتی و چه خصوصی، تجارتی انجام می دهد که مشمول تحریم های آمریکاست، آمریکا آن شرکت را در لیست تحریم ها قرار می دهد و از آن به بعد، آن شرکت ها دسترسی به منابع مالی و بانک های ریز و درشت دنیا را از دست می دهند. به همین دلیل این شرکت ها از دولت های خود تبعیت نمی کنند. او نتیجه گیری می کند: به همین سبب نیز نمی توان چندان امید داشت که شرکت های خریدار نفت ایران در چین یا هند که دو مشتری جدی نفت ایران به حساب می آیند، اقدام خاصی انجام دهند. در اینجا فقط واسطه گری است که کار خواهد کرد و فروش نفت ایران تنها از طریق شرکت های کوچک و محلی و ناشناخته امکان پذیر خواهد بود.
یک هشدار
جواد یارجانی، مدیرکل سابق امور اوپک نیز در گفت وگو با «شرق» می گوید نباید به خود این امید را بدهیم که حذف نفت ایران از بازار نفت، قیمت نفت را افزایش داده و بازار را به کل به هم می زند، بلکه باید واقع بینانه به این موضوع بنگریم تا بتوانیم راه حلی هم برای آن بیابیم. او با بیان اینکه این نگاه خطرناک است، ادامه می دهد: باید به دنبال راه حل هایی همچون نفت در برابر پروژه باشیم تا بتوانیم از این دوره سخت تحریم نیز عبور کنیم.
عرضه نفت در بورس شانگهای
در این میان برخی کارشناسان باز هم بر راه حل هایی همچون فروش نفت ایران در بورس تاکید دارند. البته تاکید بیشتر آنها بر فروش نفت ایران در بورس های موجود همچون بورس شانگهای است. به گزارش فارس، عرضه نفت خام ایران در بورس شانگهای و معامله آن به «یوآن» یکی از راه حل هایی است که در هفته های گذشته از سوی کارشناسان به آن اشاره شده است. پس از خروج آمریکا از برجام، معاملات نفت خام در بورس شانگهای با رشدی چشمگیر همراه شد. بر اساس گزارشی که رویترز حدود یک هفته پس از خروج آمریکا از برجام منتشر کرد، حجم معاملات نفت خام در بورس شانگهای با ثبت رکورد، به 250 هزار لات رسید که در مقایسه با معاملات روز قبل از آن رشدی دوبرابری را نشان می داد. 
با تکیه بر همین نشانه ها، این خبرگزاری به احتمال عرضه نفت خام ایران در بورس شانگهای به عنوان روشی برای مقابله با تحریم های آمریکا اشاره کرد. به عقیده کارشناسان اگرچه معامله نفت خام ایران در بورس شانگهای و بر اساس یوآن هم می تواند به سود این بورس تازه پاگرفته باشد و هم فروش نفت ایران، اما از سویی دومین اقتصاد بزرگ دنیا قصد ندارد به شکلی علنی به بی تاثیرکردن تحریم های آمریکا بپردازد. این موضوع در حالی مورد اشاره قرار می گیرد که وزارت خارجه چین مخالفت خود با خروج آمریکا از برجام را اعلام کرده و مقامات این کشور به توقف یا کاهش خرید نفت خام ایران از سوی ایران نیز اشاره ای نکرده اند. در عین حال به نظر می رسد بزرگ ترین خریدار نفت خام ایران جانب احتیاط را به خصوص در معاملات بورسی که سازوکاری شفاف دارد، رعایت کند. از طرفی قراردادهای آتی جدید برای معامله نفت خام در بورس بین المللی شانگهای با برخی محدودیت ها همراه است که به «دخالت دولت چین در روند معاملات آتی نفت خام به یوآن، به واسطه مقررات دولتی» بازمی گردد. با این حال، برخی کارشناسان کماکان معتقدند بورس شانگهای که به تازگی فعالیت خود را در زمینه معامله نفت آغاز کرده و هدفش تجارت و قیمت گذاری نفت خام با واحد پولی یوآن چین است، راه درازی تا رسیدن به موفقیت و اثرگذاری در معاملات جهانی دارد. 
                