شنبه ۲۸ اردیبهشت ۱۳۹۸
-----------------------------------------
یادداشت
-----------------------------------------
هیچ کس حق کمک به من را ندارد!
-----------------------------------------

                    برخی از مفاهیم دنیای مدرن این ویژگی را دارند که بیش از هر کلاهبردار دیگری فرصت را برای خودخواهی ها فراهم آورند. یکی از همین مفاهیم «شایسته سالاری» (Meritocracy) است. شایسته سالاری تلاش دارد تا برای شایستگان فرصت بیشتری برای رشد فراهم آورد اما اغلب اوقات در پاسخ به این پرسش که چه کسی شایسته تر است، ناتوان است. شایسته سالاری یکی از مصادیق مفاهیم «کلاهبردار» است.
تقویت حرفه ای ها: یکی از مثال هایی که در سال های اخیر در حال تبدیل شدن به یک تهدید اداری است، مصوبه شورای عالی اداری است (مصوبه شماره 579095 به تاریخ 11/4/95) که به اتکای همین واژه «شایسته سالاری» می تواند اصلی ترین عامل بازدارنده در بازسازی ساختار اداری شود. این مصوبه مشاغل دولتی را به دو دسته سیاسی و حرفه ای تقسیم کرده است. وزرا و معاونان آنها سیاسی است و مابقی حرفه ای. در مشاغل حرفه ای، هر فرد برای کسب هر جایگاهی باید پله های قبلی را مدتی تجربه کرده باشد؛ 
به ظاهر این شیوه درست به نظر می رسد اما مشکل همان جایی است که در ابتدا گفته شد؛ مفاهیم کلاهبردار! در این مصوبه هیچ گاه به این مسئله پرداخته نمی شود که کارکنان فعلی دولت چگونه وارد دولت شده اند؟ چگونه بسیاری از افراد جامعه نتوانسته اند وارد این جرگه شوند؟ چطور افراد با برچسب های مختلف این فرصت را از دست داده اند؟ به عبارت دیگر اولین شرط شایستگی را کارمند دولت بودن می داند! به عبارت دیگر این مصوبه یک راه برای تثبیت جایگاه کارمندان فعلی است؛ کارمندانی که بخش عمده ای از آنان برخوردار از رانت ورود به دولت بوده اند! این مصوبه به صورت غیرمستقیم به افرادی که روزی روزگاری وارد دولت شده اند، این تضمین را می دهد که پست های مدیریتی مخصوص شماست! ازآنجایی که در ماده 32 «قانون مدیریت خدمات کشوری» به مدیران فقط اجازه داده شده که 10 درصد از مدیران را از خارج از دولت استفاده کنند، ترکیب این دو یعنی تضمین دادن به کارمندان رسمی و پیمانی اندک دولت! (لازم به ذکر است که افرادی که اکنون قراردادی یا طرحی هستند نیز شامل آن نمی شوند). اگر فرض کنیم بخشی از کارمندان فعلی حاصل یک رانت برای استخدام بوده اند، این گونه مصوبات یعنی تثبیت رانت!تجربه شخصی من نشان می دهد که بازسازی نظام اداری و بوروکراسی کشور، به شدت نیازمند تزریق نیروهایی باکیفیت تر از خارج از دولت است. نیروهایی که بتوانند با اتکای به دانش خود یا تجربه های بخش غیردولتی شان این بازسازی را تسریع و تسهیل کنند؛ در حالی که ترکیب این دو مصوبه یعنی تثبیت رسمی وضعیت فعلی!
خداحافظ درهای چرخان: این مصوبه در حقیقت بستن راه بازسازی دولت در بلندمدت است. نظام اداری با این گونه مصوبات تبدیل به بیماری شده است که ترجیح می دهد از کسی هم کمک نخواهد! این گونه مصوبات بستن راه های مدرن جهانی بر فراخوان دادن برای استخدام مدیران دولتی است! بستن راه هایی که بتوان از نیروهای توانمند بخش خصوصی بهره گرفت. بدون تعارف این مصوبات یعنی تضمین مدیریت آینده برای نیروهایی که بخش عمده آنها از طریق فرایندهایی غیرشفاف و شخصی و با اتکای به روابط شخصی وارد دولت شده اند.جابه جایی نیروی انسانی میان بخش حاکمیتی (دولت، نهادهای مقررات گذار و ناظر) و بخش خصوصی که با اصطلاح «درهای گردان» 
(Revolving Doors) شناخته می شود، یک فرصت برای ارتقای دولت هاست. هرچند مانند هر پدیده دیگری، «درهای گردان» تهدیدهایی از جنس تعارض منافع را نیز به همراه دارد اما چشم پوشی از منافع یک پدیده به بهانه تهدیدهای آن یک نوع خودکشی است.بستن راه ورود به دولت، یعنی افزایش شکاف فعلی میان دولت و بخش خصوصی، «خودکشی از ترس» تجلی محافظه کاری بیش از نظام اداری کشور در سال های اخیر است.
یک پیشنهاد مکمل: پیشنهاد مشخص است؛ امکان جذب مدیران از طریق فراخوان های عمومی و کمیته های جذبی که بخشی از آنان از میان سازمان های مردم نهاد خارج از دولت نمایندگی می شوند. آنچه اردکانیان (وزیر نیرو) برای جذب پست های کلیدی وزارتخانه اش انجام داد و مورد استقبال جامعه نیز قرار گرفت؛ هرچند بی اعتمادی به دولت گسترده تر از آن است که تشویق جامعه را بتوان انتظار داشت، با این گونه مصوبات به سمت غیرممکن پیش خواهد رفت یا جامعه مخاطبش اندک خواهد شد. شاید لازم باشد مصوبه ای جدید فراهم شود که در آن امکان جذب حداقل یک سوم از مدیران در هر سطحی از طریق فراخوان و بر اساس شیوه ای شفاف و تعیین افراد کمیته جذب  وجود داشته باشد.
 نه بزرگ بودن دولت دلیل مناسبی است برای ممنوعیت جذب نیروهای خارج از دولت و نه تعداد اندکی که برای مدت محدود به دولت افزوده می شوند، می تواند در برابر حجم دولت، چنان بار بودجه ای بر کشور تحمیل کند. تثبیت قوانین و مقرراتی این گونه فقط یک معنا دارد؛ چرخیدن در بر همان روالی که بود، بدون آنکه کسانی که خارج از دولت هستند، هیچ چشم اندازی برای ورود به ساختار دولت داشته باشند. پیام یک جمله است: شماهایی که دولتی نیستند، ازاین پس رویای مدیریت را فراموش کنید؛ در این صندلی ها برای شما جایی نیست!
                