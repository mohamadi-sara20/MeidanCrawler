شنبه ۱۵ تیر ۱۳۹۸
-----------------------------------------
حرف اول
-----------------------------------------
مشکلات اساسی تنظیم بازار
-----------------------------------------

                    در دولت اول دکتر روحانی مسئولیت تنظیم بازار و ایجاد هماهنگی لازم بین نهادها و دستگاه های اجرائی در حوزه تامین (اعم از تولید داخلی و واردات کسری موردنیاز)، تخصیص ارز، تامین ریال و اعتبارات یارانه ای، رصد و پایش ذخایر استراتژیک و احتیاطی، خرید مازاد تولید داخلی در مواقع بیش بود، عرضه ذخایر به موقع و با قیمت مناسب در مواقع کمبود، تعدیل تعرفه ها، کاهش یا افزایش سود و عوارض گمرکی کالاهای اساسی، ممنوعیت واردات و صادرات در مواقع و مقاطع زمانی خاص نگاه استراتژیک، راهبردی، بی طرفانه و غیربخشی نگری و با درنظرگرفتن منافع عمومی و حمایت توامان از تولیدکننده و مصرف کننده، تقویت جنبه های بازرسی و نظارت و تسریع در رسیدگی به تخلفات مرتبط با اقلام معیشتی، هماهنگ کردن نرخ خدمات دولتی عرضه کننده کالا و خدمات، هماهنگی مراجع 36گانه قانونی که اختیار قیمت گذاری و تعیین نرخ انواع و اقسام کالا و خدمات را عهده دار هستند (شورای اقتصاد، شورای عالی هواپیمایی، شورای پول و اعتبار، سازمان حمایت مصرف کنندگان و تولیدکنندگان، اتحادیه های صنفی، شوراهای اسلامی شهر و روستا و ده ها مرجع دیگری که به موجب قوانین خاص قیمت گذاری برخی کالاها و خدمات را عهده دار هستند)، تعیین یارانه کالاهایی که به قیمت پایین تر از قیمت تمام شده لازم است توزیع شود، نظارت دقیق و مستمر بر عملکرد واردکنندگانی که ارز ترجیحی برای واردات کالا دریافت می کنند، رصد و پایش قیمت کالاهای اساسی با نگاه آینده نگر و اتخاذ تدابیر لازم برای پیشگیری از نوسانات قیمتی و... که همه این موارد نیازمند وحدت فرماندهی و مدیریت توانایی است که با اقتدار و اختیار امکان تصمیم سازی و تصمیم گیری داشته باشد...
مسئله ای که بر عهده معاون اجرائی رئیس جمهور به عنوان جانشین معاون اول رئیس جمهور در ستاد هدفمندسازی یارانه ها و رئیس کارگروه تنظیم بازار گذاشته شده بود. متاسفانه با انتقال این مسئولیت (تنظیم بازار) از معاونت اجرائی رئیس جمهور به وزارت صنعت، معدن و تجارت اگرچه در مدت چند ماه مسئولیت جناب آقای شریعتمداری کماکان روال قبل تداوم داشت و البته به تدریج از اقتدار کارگروه کاسته شد و با طرح جابه جایی ایشان که هم زمان با تک نرخی شدن ارز (چهارهزارو 200 تومان) بود، رفتارهای بخشی و نگاه جانبدارانه صنعتی ها از تولید صنعتی و محصولات کارخانه ای داخلی و همچنین رفتارهای کاملا یک طرفه مسئولان محترم جهاد کشاورزی در حمایت از تولیدات کشاورزی داخلی و به فراموشی سپرده شدن «مصرف کننده» در جریان دو وزارتخانه تولیدی کشور در غیاب دستگاه فرابخشی و مقتدر هماهنگ کننده موجب ازهم پاشیدگی سایر دستگاه های عضو کارگروه تنظیم بازار شد. تصمیمات غیرکارشناسی، انتظارات تورمی ناشی از تشدید تحریم ها، دخالت های غیرضروری برخی نهادهای نظارتی و برخورد با برخی از مدیران که منجر به محافظه کاری و تصمیم گریزی اکثر آنان شده است، از جمله دلایل اصلی گرفتاری امروز کشور است بنابراین ضرورت دارد با فوریت و قبل از تشکیل وزارت بازرگانی به عنوان بازیگر جدید و تشدید دعواهای حیدری-نعمتی مجددا در حوزه رئیس جمهور با تعیین فردی به عنوان هماهنگ کننده اعضای تنظیم بازار و برگزاری جلسات مرتبط در نهاد ریاست جمهوری و ابلاغ مصوبات با اختیار اصول 127 و 138 قانون اساسی در سال جاری و آتی به ویژه در آستانه هدفمندکردن یارانه ها و اصلاح نرخ حامل های انرژی که می تواند بالقوه محرک نارضایتی های اجتماعی اقشار مختلف جامعه شود، انجام گیرد.
                