دو‌شنبه ۲۰ خرداد ۱۳۹۸
-----------------------------------------
یادداشت
-----------------------------------------
شهریاران در شاهنامه
-----------------------------------------

                    پیشینه قوم آریایی تا آنجا که چشم خیال قادر به دیدن است، یعنی از روزگاران اسطوره ای تا دوران تاریخی و پس از آن، شهریاران را در مرکز و نقطه محوری جامعه نشان می دهد و شیوه ملک داری ایشان تعیین کننده حیات و ممات جامعه و رقم زننده تلخ و شیرین روزگارانشان بوده است و این قوم وفادارانه و مطیعانه در پیرامون شهریار خویش گرد آمده اند تا اراده او را تحقق بخشند و بدین گونه شهریار در ایران در نقطه اوج یا در راس هرم قرار ندارد. به سخن دیگر نظام حکومتی ایران در طول سالیان چند هزاره ای به صورت هرمی و hierarchy اداره نشده که به صورت دایره ای بوده و شهریار در مرکز آن قرار داشته و اندیشه ها و رویکردهای او به صورت موج ظاهر شده است؛ موجی که فرد فرد جامعه را تا دورترین نقطه از مرکز دایره متاثر کرده، به رفاه و فلاح رسانده یا به قهقرا و واماندگی کشانده. بی گمان عواملی دیگر مثل قدرت های منطقه ای و فرامنطقه ای نیز حضوری تعیین کننده داشته اند اما بیشترین سهم را در تعیین سرنوشت ایرانی در ادوار مختلف، شهریاران بر عهده داشته اند و برای قوم ایرانی، الگوی زیست، زندگی شهریارانشان بوده است و شاهنامه گواهی است بر این مرکزنشینی و اقتدار مرکزی شهریاران.
کیومرث، نخستین شاه ایرانی، نخستین کسی است که در کوه خانه می سازد و پلنگینه می پوشد و هوشنگ، نواده وی تمدنی نو می آورد و مردم کوه نشین را به مردم شهرنشین تبدیل می کند. 
کیومرث شد بر جهان کدخدا
نخستین به کوه اندرون ساخت جا
و سپس:
جهاندار هوشنگ با رای و داد 
به جای نیا تاج بر سر نهاد
بگشت از برش چرخ، سالی چهل
پر از هوش و مغز و پر از رای دل
وز آن پس جهان یکسر آباد کرد
همه روی گیتی پر از داد کرد
و هوشنگ پادشاهی است که به تصادف آتش را کشف می کند و در پی آن آیین هایی زیبا قرار می دهد و به مناسبت کشف آتش جشن سده را بنیاد می نهد.
شب آمد برافروخت آتش چو کوه
همان شاه در گرد او با گروه
یکی جشن کرد آن شب و باده خورد
سده نام آن جشن فرخنده کرد
چو بشناخت آهنگری پیشه کرد
از آهنگری اره و تیشه کرد
جمشید، فرزند هوشنگ و جانشین پدر نقطه عطفی در تاریخ شهریاری ایران است. پادشاهی که به جهت تکبر و غرور، فره ایزدی از دست می دهد و سرانجام مردم بر او شوریده، او را از اورنگ شهریاری فرو کشیده، به خشونت از پای درمی آورند و نابخردانه به هیولایی به نام ضحاک توسل می جویند.
ضحاک، مردی از دشت سواران نیزه گذار، از قومی غیرایرانی است و جوانان ایرانی را به نیستی می کشاند و بسیاری از ایشان را به کوهستان ها فراری می دهد. تا سرانجام فریدون به یاری کاوه آهنگر ریشه ظلم بیگانه را برمی کند و آیینی انسانی را بنیاد می نهد و تا آن جا که شاهنامه گواهی می دهد هیچ گاه مردم ایران دیگربار بر شهریار خود نخروشیدند مگر در روزگار قباد، پدر انوشیروان که آن نیز داستانی افتخارآفرین و حرمت زا برای قوم ایرانی دارد که شورش بر ضد قباد، شورش بر شخص شاه نبود؛ شورش بر ناسپاسی شاه بود که خود قصه ای دیگر  دارد و در مقالی دیگر خواهد آمد.
نقش فریدون بعد از ضحاک، نقش سامان دادن جهانی است که بر اثر سرشت اهریمنی ضحاک آشفته شده است و فریدون جهان آن روزگاران را بین سه فرزند خویش تقسیم می کند و افسوس که حماقت و نابخردی دو شهریار جوان دیگر، یعنی سلم و تور با کشتن ایرج، برادر کوچک ترشان دیگربار جهان را به گونه ای دیگر به آشوب می کشد. 
اما روزگار کاووس روزگار دیگری است. پادشاهی غیرقابل اعتماد، هوسباز و بی خرد که زمانی هوای پرواز در آسمان ها به سرش می زند و زمانی دیگر به دختری از هاماوران دل می بندد، در مازندران هودج پروازی اش سقوط می کند و گرفتار دیوان می شود و زمانی دیگر گرفتار شاه هاماوران که مایل نیست دخترش، سودابه را به کاووس به همسری بسپارد.
و همین نابخردی هاست که زیباترین و برجسته ترین چهره اسطوره ایران، یعنی سیاوش را به کشتن می دهد و زخمی بر دل ایرانیان می نشاند که داغ آن تا امروز به جای مانده است: سوگ سیاوشان. و همین زخم هنوز نیز به بهانه ای دیگر پیوسته سر باز می کند.
و مرگ سیاوش است که اگر نگویم تمام تاریخ اسطوره ای مان که لااقل بخش اعظم آن را رقم می زند و تمام نبردهای پس از کشته شدن سیاوش و پس از آن ناشی از راندن سیاوش از ایران و سپردن او به تورانیان است. کیخسرو دارای فره ایزدی است، بزرگوار اندیش. مرد تساهل و تسامح، خطابخش و خطاپوش است و توس را با همه نابخردی هایش می بخشد، توسی را که به جهت نافرمانی و خودرایی موجب کشته شدن فرود، برادر سیاوش می شود و سرانجام فاجعه ای را به بار می آورد که بانوی بزرگواری چون جریره، مادر فرود و دختر پیران ویسه دست به خودکشی می زند. اما نیک اندیشی کیخسرو بی پاداش نمی ماند و او از طریق سروشی به بهشت فراخوانده می شود. کیخسرو پیش از عروج، لهراسب را که از خاندان کیانی است برمی گزیند تا جایگزین او شود و بدین گونه راه بر هر فتنه ای می بندد؛ فتنه ای که مکرر در مکرر پس از مرگ شهریاران ایرانی بین مدعیانشان  رخ داده است: از مسعود و محمد بعد از محمود غزنوی گرفته تا کریمخان وکیل الرعایا که پس از مرگش جسدش روزها بر زمین ماند درحالی که جانشینانش بر روی یک دیگر شمشیر کشیده بودند. لهراسب، شهریاری مردم دوست است که برای حفظ ایران و آسایش ایرانیان از گزند رومیان که به تحریک فرزندش، گشتاسب به سوی ایران روی آورده بودند، اورنگ شهریاری را به گشتاسب می سپارد و خود در آتشکده ای به نیایش می نشیند. اگرچه همین پیر فرزانه چون ایران را در خطر می بیند و گشتاسب را غایب؛ شیروش به میدان می آید، مردانه می جنگد و در راه ایران جان می سپارد. اما گشتاسب نماد خودخواهی و خودشیفتگی است و همین ویژگی های اخلاقی اوست که شایسته ترین فرزند ایران را به قربانگاه می فرستد.  دریغا که اسفندیار که اورنگ شهریاری را از پدر می طلبد، اندرز هیچ کس حتی مادر خویش، کتایون را نمی پذیرد. کتایون با اسفندیار این گونه سخن می گوید: ز بهمن شنیدم که از گلستان/ همی رفت خواهی به زابلستان/ ببندی همی رستم زال را/ خداوند شمشیر و کوپال را/ ز گیتی همی پند مادر نیوش/ به بد تیز مشتاب و بر بد مکوش و وقتی سرانجام پس از نبردی خونین، رستم به لطف سیمرغ، اسفندیار را از پای درمی آورد، زال شیون کنان می گوید: «زندگی اسفندیار به سر رسیده بود و اکنون زندگی تو نیز به روزهای پایانی اش نزدیک می شود».
به رستم چنین گفت زال ای پسر/ تو را بیش گریم به درد جگر/ که ایدون شنیدستم از موبدان/ ز اخترشناسان و از بخردان/ که هرکس که او خون اسفندیار/ بریزد ورا بشکرد روزگار/ بدان گیتی اش رنج و سختی بود/ وگر بگذرد، شوربختی بود و بدین گونه گشتاسب از سر خودخواهی و شیفتگی به قدرت، دو پهلوان حافظ ایران را به هلاکت می رساند و در پی آن، فرامرز، فرزند رستم نیز کشته می شود. در دوران تاریخی نیز همین روند ادامه دارد و همه هستی ایرانیان در گرو مرکز دایره ای است که در آنجا شهریاران این سرزمین مقام گرفته اند. شاپور اورمزد ایرانیان را به رفاه و آرامش می رساند و بیدادگری یزدگرد اثیم تاب و توان از مردم و اطرافیان شاه می ستاند و نیز نوشیروان با درایت چنان گوشمالی به مهاجمان ایران زمین می دهد که سالیان سال تا زمان شهریاری اش، ایران از هر خطر تهاجمی در امان می ماند و انوشیروان خردورزانه نه در اندیشه گسترش مرزهای ایران زمین به بهای آزردن همسایگان است و نه همانند گشتاسب در اندیشه تحمیل دین بهی به دیگر سرزمین ها که زمینه ساز آن همه مصائب می شود. و چه نیکوست پایان بردن این مقال با گوش سپردن به اندرز انوشیروان به فرزندش، بهرام، از زبان حکیم توس، فردوسی پاکزاد:
بپرسیدم از مرد نیکوسخن/ کسی کو بسان و خرد بد کهن/ که از ما به یزدان که نزدیک تر؟/ که را نزد او راه باریک تر؟... 
                