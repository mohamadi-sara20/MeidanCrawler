شنبه ۱۴ اردیبهشت ۱۳۹۸
-----------------------------------------
سرمقاله
-----------------------------------------
وفاداران منافع «من»
-----------------------------------------

                    ناپایداری در سیاست اتفاق تازه ای نیست. ناپایداری در تصمیمات ماحصل تشتت آرا و گاه اختلاف منافع است. این ناپایداری در سیاست داخلی که در چهار دهه گذشته نیز وجود داشته، اکنون به مسئله ای جدی تغییر شکل داده است.  در رهگیری ناپایداری سیاست داخلی در ایران، به نکات درخور توجهی برمی خوریم که شاید در تحلیل وضعیت کنونی بی تاثیر نباشد. دولت موقت، یکی از ناپایدارترین دولت های انقلاب بوده است؛ دولتی که به ندرت توانست تصمیمی قاطع و درخور اعتنا بگیرد و روی آن پافشاری کند. مشکل دولت موقت آن بود که از «رویداد» به معنای واقعی درک درستی نداشت. مصلحانی بودند که به سرعت در پی اعلام دوره پساانقلابی بودند و این استراتژی چندان با وضعیت موجود همخوانی نداشت؛ دورانی که رهبر انقلاب، امام خمینی، با شور و حرارت در کانون انقلاب بود و همچنین این استراتژی مغایر با روح رویداد بود؛ روحی که تازه در کالبد جامعه دمیده شده بود و به این باور رایج دامن زده بود که انقلاب همه کارها را خودش روبه راه می کند. مردم نه از انقلاب که از روح جمعی انقلاب فرمان می گرفتند و حاضر نبودند بپذیرند انقلاب تمام شده و پساانقلاب با سالخوردگانی از دیروز به راه خود ادامه خواهد داد. این نافی روح انقلاب بود و نافی آن شوری که گاه حتی رهبرانش را نیز در پی خود می کشاند. اگر بگوییم دولت موقت درک درستی از رویداد و ویژگی های آن نداشت، اغراق نکرده ایم. مردم وفاداری به رویداد را از دولت موقت طلب می کردند ولی آنان دل در پساانقلاب داشتند. با آغاز جنگ همان چیزی اتفاق افتاد که همگان انتظارش را می کشیدند؛ تداوم آرمان های انقلاب، این بار در جنگی دینی و میهنی. با جنگ و انقلاب دوم، میرحسین موسوی بر مسند دولت نشست و توانست از طریق جنگ و مدیریت آن، به رویداد وفاداری نشان بدهد. ازاین رو دولت او توانست با همه ناپایداری ها و مدیران متوسط، صرفا به دلیل پیروی از منش و روح انقلاب اثرگذار باشد و در خاطره جمعی انقلابیون به نیکی بماند. هاشمی رفسنجانی رویای دولت موقت را گرفت و در حرف و عمل اعلام پساانقلاب کرد. هاشمی، دولت را جایگزین انقلاب کرد تا با ماشین دولت و بوروکراسی آن، روح انقلابی را مهار کند و ناپایداری در تصمیمات و تعداد مدیران نالایق را کاهش دهد. هاشمی رفسنجانی، وفاداری به انقلاب را با وفاداری به دولت و به تعبیری وفاداری به ما تاخت زد. ناگفته پیداست بخشی از انقلابیون و مردم نیز او را همراهی کردند. در دولت هاشمی رفسنجانی تصمیمات پایدار بسیاری گرفته شد و مدیران کمتری صرفا با رنگ و بوی انقلابی بر مسند قدرت نشستند. دولت سازندگی هرچه خواست اعلام وضعیت پساانقلابی کند، نتوانست. این ناتوانی بیش از آنکه معلول شرایط باشد، ناشی از شخصیت دوگانه هاشمی رفسنجانی بود که دلی در گرو انقلابی گری و یک دل در گرو پساانقلاب و دولت داشت. آن بخش طردشده و نادیده مانده جامعه که سودای بازگشت و وفاداری به رویداد را در سر داشتند، دولت اصلاحات را رقم زدند تا نوع دیگری از انقلاب را پیش رو بگذارند. مردم با این وفاداری در پی آن بودند تا نگذارند آن انقلاب که برایشان همه چیز بود، از ریخت بیفتد و در دولت خلاصه شود. ازاین رو دولت محمد خاتمی هم دولت بود و هم نبود. در این دوران بود که تصمیمات ناپایدار محصول تناقضات سیاسی، به اوج خود رسید؛ اما تناقضات و ناپایداری تصمیمات آسیبی جدی به سیاست داخلی ایران نمی زد و دست بر قضا آن را شکوفا می کرد. دولت اصلاحات مبدع قرائت تازه ای از انقلاب بود و انقلابیون سنتی آن را برنتافتند. آنان سودای تکرار رویداد انقلاب اسلامی سال 57 را در سر می پروراندند با همان مختصات؛ غافل از اینکه وفاداری به رویداد، به معنای استمرار و تکرار آن نیست. از دل این برداشت احمدی نژاد سر برآورد که خود را مصداق انقلاب می دید؛ مصداق انقلابی که ابتدا به «من» انقلابی و در نهایت به «من» احمدی نژاد استحاله یافت. وضعیت کنونی سیاست داخلی ایران، ناپایداری و ناکارآمدی آن تسری و تداوم همین رویکرد به سیاست است. ناپایداری و ناکارآمدی که اگر از صداقت و شور انقلابی تهی شده باشد، به معضلی جدی بدل خواهد شد. اینک ناکارآمدی و ناپایداری دوقلوهای به هم چسبیده اند که از یکدیگر تغذیه می کنند. ناکارآمدی مدیران در راس دولت، رقیبان سیاسی دولتی و رسمی را تعریف می کند تا تصمیمات این مدیران را ناپایدار کنند و خود در این عرصه جلوه نمایی کنند. 
اگر تا دیروز وفاداری به انقلاب یا دولت، حرف اول و آخر سیاست بود، اینک در سطوح میانی دولت و برخی نهاد های رسمی، وفاداری به «من» مدیر و منافع من جایگزین شده است. وفاداری به اعتماد استحاله یافته است و رقابت های سیاسی و جناحی نمی گذارد حتی این «من» تازه به دوران رسیده عرض اندام کند. از این رو است که سویه های ضعیف حرف و عمل آن مورد نقد و حمله مخالفان قرار می گیرد و همه چیز در حین ناپایداری معطل می ماند. اغلب دستگاه های دولتی و نهادهای رسمی پر است از آدم های ناکارآمدی که نه متخصص اند و نه انقلابی، بلکه فقط مورد اعتمادند، همین و بس. می شود خانه را به آنان سپرد و رفت و بیم آن را نداشت که دزد به خانه بزند، اگرچه این اواخر این معاهده نیز نقض شده است. 
                