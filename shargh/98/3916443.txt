پنج‌شنبه ۲۳ خرداد ۱۳۹۸
-----------------------------------------
سرمقاله
-----------------------------------------
دست مریزاد آقای آبه
-----------------------------------------

                    حسب حدیث شریف نبوی «اکرم الضیف ولو کان کافرا»، لازم است هر میهمانی را اکرام داشت و به بهترین وجه از او پذیرایی کرد. این امر درباره آقای آبه، نخست وزیر ژاپن، نیز صدق می کند. ظاهرا بازار، یعنی عوامل مادی اقتصادی اعم از طلا و ارز و قیمت اتومبیل و حتی مسکن تحت تاثیر این مسافرت قرار گرفته و حداقل حالت انتظار به خود گرفته است. اینکه بازار چه امیدی به این سفر دارد و چرایی آن بحثی است که حداقل از عهده این نویسنده برنمی آید، اما می توان از ابعاد مختلف به آن نگاه کرد تا تحلیلی نزدیک به راستی از آن به دست آید. 
ژاپن همواره در برخورد با مسائل کشورمان، ضمن ادای احترام و احتراز از برخوردهای سخیف، دنباله رو آمریکا بوده است و دقیقا تحریم های سازمان ملل از برجام و سپس تحریم های آمریکا را دنبال کرده است؛ حتی در خلال جنگ تحمیلی با احتیاط فراوان رابطه کشورمان را دنبال می کرده است.
  آمریکا بزرگ ترین سیلی را در تاریخ خود از ژاپن دریافت کرده است؛ جایی که خلبانان انتحاری ژاپن با هواپیماهای پر از مواد منفجره خود را به کشتی های آمریکا در بندر «پرل هاربور» کوبیدند و بیش از سه هزار سرباز آمریکایی را کشتند. 
متقابلا آمریکا با حمله اتمی موجب تسلیم شدن ژاپن شد و امپراتور ژاپن در مقابل یک ژنرال آمریکایی زانو زد و تقاضای مساعدت از آمریکا را کرد. آقای آبه حکایت سیلی زدن و سیلی خوردن را خوب می فهمد و شاید در درون خود انگیزه پیشگیری درباره دیگران را داشته باشد. 
حساسیت ها در همه زمینه ها در ژاپن بسیار زیاد است؛ از روابط فردی، رعایت حقوق دیگران، رعایت نظافت و بهداشت و محافظت از محیط زیست تا مسئله تکنولوژی و اقتصاد. خوب است بدانیم وقتی پیش بینی شد که در سال بعد تولید ناخالص ژاپن به اندازه 1/0 درصد کاهش می یابد، به عنوان یک امر فوق العاده اقتصادی موضوع را مطرح و پیگیری می کردند. 
شاید آقای آبه از اینکه در ایران تورم حداقل 50 درصدی و کاهش حداقل پنج درصدی تولید ناخالص ملی وجود دارد و اوضاع عمومی کشور بدون هیچ گونه تمهیدات فوق العاده ای و باوجود بیان «جنگ اقتصادی» ازسوی مسئولان، در جریان است، مبهوت و متعجب شده و می خواهد بداند چه ترفندی در این کشور باستانی وجود دارد؟ آقای آبه حق دارد مبهوت شود، زیرا می بیند از یک سو آمریکا بزرگ ترین تحریم ها را اعمال کرده و موضع ایران در این زمینه به فرمایش رهبر انقلاب استقامت است و بیان «جنگ اقتصادی» نشانه مقابله با آمریکا و اذناب آن با ایران است و از سوی دیگر مسئولان سیاسی به دولت فشار می آورند تا معیشت بهتر برای مردم را فراهم آورند و دولت هم بودجه خود را خیلی عادی به مجلس تقدیم و مجلس هم خیلی عادی تر آن را تصویب می کند و هیچ چیز تغییر نمی کند و هیچ نشانه ای از اعمال سیستم های جدید برای مقابله نیست و اسراف و تبذیر همچنان در کشور در جریان است و در یک تعطیلی چندروزه هشت میلیون از مردم با اتومبیل های شخصی به مسافرت هایی می روند و راه سه ساعته را در 10 ساعت می پیمایند و آب و برق و گاز و بنزین را مسرفانه به هدر می دهند. 
...شاید بخواهد بیاید یک پروژه تحقیقاتی در این زمینه تشکیل دهد یا همه اینها را دلیلی برای تمایل ایران به یک اقتصاد اسراف کارانه بداند و فکر کند وقتی ایران در این شرایط چنین چراغ سبز می دهد حالا ما هم از این نمد برای خود کلاهی دست وپا کنیم تا عقب نیفتیم.
آقای آبه حق دارد به تحقیق بنشیند، زیرا در فضای مجازی می بیند یک یا چند یا چندین سایت، بزرگ ترین اهانت و بدترین القاب را به رئیس جمهوری قانونی منتخب مردم و تایید شده ازسوی رهبر انقلاب می دهند و وزیرخارجه را خائن و وطن فروش خطاب می کنند و آب از آب تکان نمی خورد و برخی روزنامه ها پا را فراتر می گذارند و بهتان های ناروا می زنند.
البته آقای آبه برخی چیزها را نمی داند و گرنه بیشتر مبهوت می شد و شاید از پروژه تحقیقاتی خود دست می کشید. آقای آبه نمی داند که در قرآن ناسزا گفتن حتی به بت های پرستیده شده منع شده است و مولی علی (ع) در جنگ صفین سربازان را از ناسزا گفتن منع کرد، در حالی که در ایران برخی سیاسیون ما هم به یکدیگر ناسزا می گویند. 
حتما آقای آبه می داند که مذاکره برای مذاکره نیست، بلکه برای به نتیجه رسیدن است. وقتی حاصل چند سال مذاکره و امضای نتیجه مذاکرات به جای وفای به عهد و اجرا ازسوی یک فرد به هوا می رود، دیگر مذاکره چه حاصلی دارد؟ زیرا این دور تسلسل مذاکره- جر زدن پایان نخواهد داشت. او این درک را از طرف ما دریافت می کند اما ظواهر و شواهد سردرگمش خواهد کرد. 
خلاصه بگویم امیدوارم آقای آبه پس از سفر به یاد رمان «آلیس در سرزمین عجایب» نیفتد و خود را آلیس نینگارد و این را درک کند که دنیای امروز سرزمینی بسیار عجیب تر از کشور ایران است. با این همه، به آقای آبه که نماینده یک ملت نمونه هستند دست مریزاد می گوییم و با خوشامد در ورودشان، هنگام خداحافظی می گوییم: «سایونارا»! 
                