یک‌شنبه ۳۱‌شهریور ۱۳۹۸
-----------------------------------------
سرمقاله
-----------------------------------------
دلایل صدور احکام سنگین در محاکم
-----------------------------------------

                    رعایت نشدن شکلی قانون آیین دادرسی کیفری مصوب سال 1392 که توسط قوه قضائیه تهیه شده و به تصویب مجلس رسیده بود، قبل از لازم الاجراشدن، با این عنوان که قانون جدید به اصلاح و تغییرات نیاز دارد، مسترد شد و سپس با اصلاحاتی عدیده که در مواردی اساس و زیربنای قانون را دگرگون کرد، از سال 1394 لازم الاجرا شده است.
همین قانون اگر به درستی اجرا شود، می تواند حقوق متهمان را تا اندازه ای حفظ کند. مهم ترین ایرادی که در تشکیل دادگاه و به اشخاص و مقاماتی که در جلسه شرکت می کنند، وارد است و باعث می شود شیوه رسیدگی در محاکم کیفری مطابق همین قانون، ایراد و اشکال داشته باشد و باعث صدور آرای سنگین علیه متهمان شود، ماده 359 مربوط به رسیدگی در دادگاه های کیفری است که مقرر می دارد «رسیدگی در دادگاه به صورت ترافعی است». رسیدگی ترافعی معنای خود را دارد یعنی اختلافی روی داده و دادگاه در مقام رسیدگی به اساس اختلاف رسیدگی می کند. در امور کیفری که جرائم جنبه خصوصی یا جنبه عمومی دارند، یک طرف ترافع در جرائمی که جنبه خصوصی دارند، شاکی پرونده است که با طرح ادعای خود به صورت شکایت در دادسرا، خواهان بررسی ادعای خود و تطبیق آن با قانون و در نهایت محکومیت متهم یا مشتکی عنه می شود؛ اما در مواردی که جرم جنبه عمومی دارد، یک طرف ترافع دادستان است که با طرح شکایت به عنوان مدعی العموم، بررسی موارد اتهامی و تطبیق آن با قوانین موجود را خواستار می شود. 
در ایران که رسیدگی در مرحله تحقیق مقدماتی محرمانه است، متهم برابر ماده 190 در مرحله تحقیق مقدماتی می تواند یک نفر وکیل دادگستری همراه خود داشته باشد. وکیل متهم می تواند با کسب اطلاع از اتهام و دلایل آن، مطالبی را که برای کشف حقیقت و دفاع از متهم یا اجرای قانون لازم بداند، اظهار کند. اظهارات وکیل در صورت جلسه نوشته می شود. نقش وکیل در مرحله تحقیق مقدماتی در همین حد است و البته همین میزان اندک حضور وکیل هم در دادسرا تقریبا مورد قبول قضات دادسرا قرار نمی گیرد. البته قبل از بازنگری و تغییرات بنیادین در قانون آیین دادرسی کیفری مصوب سال 92 - ماده 190 - تبصره ای داشت که تا اندازه ای حقوق متهمان را در مرحله تحقیق مقدماتی رعایت می کرد. 
متن تبصره قبل از به اصطلاح تغییر و اصلاح به این شرح بود: «سلب حق همراه داشتن وکیل یا عدم تفهیم این حق به متهم موجب بی اعتباری تحقیقات می شود» که تبصره به گونه ای دیگر اصلاح شد. متهم در مرحله تحقیق مقدماتی در واقع از کمترین امکانات دفاعی برخوردار است، حال اینکه در مقابل او دادسرا قرار دارد که ریاست آن بر عهده دادستان است که اقدامات مورد نیاز او و دادیاران و بازپرسان را ضابطان دادگستری انجام می دهند. برابر ماده 73 همین قانون، دادستان در اموری که به بازپرس ارجاع می دهد، حق نظارت و ارائه تعلیمات را دارد و می تواند در تحقیقات مقدماتی حضور یابد و بر نحوه اجرای آن نظارت کند. تحقیقات مقدماتی به صورت محرمانه انجام می شود که باید با سرعت و به نحو مستمر انجام شود و ایام تعطیل مانع از انجام آن نیست. 
حتی بازپرس می تواند حق مطالبه یا دسترسی به تمام یا برخی از اوراق پرونده را ممنوع اعلام کند. با این شیوه دادرسی در مرحله تحقیق مقدماتی و شرایط دشوار متهم و دسترسی نداشتن او به اسناد و مدارک و محرمانه بودن تحقیقات و اینکه تنها می تواند یک نفر وکیل همراه داشته باشد که وکیل هم می تواند مطالبی را که برای کشف حقیقت و دفاع از متهم لازم بداند، اظهار کند، این دادستان، دادسرا، دادیار، بازپرس و ضابط هستند که حتی در ایام تعطیلات هم می توانند از متهم تحقیق کنند یا قرار عدم دسترسی به اوراق را صادر کنند.
 باید این حق را برای متهم در نظر گرفت که در جلسه دادگاه بتواند دادسرا و مجموعه صادرکننده کیفرخواست را مورد پرسش قرار دهد. به ویژه وکلای دادگستری در دادسرا تنها حق دارند مطالبی را اظهار کنند. 
اگر طرف سوال و اظهارات دادگاه باشد، قاضی رسیدگی کننده، استناد خود را به کیفرخواست موکول می کند.
حال اینکه هیچ وقت و فرصتی در مرحله تحقیق مقدماتی به وکیل یا متهم داده نشده است که مبنای کیفرخواست را به چالش بکشد. ماده 359 صراحت دارد بعد از قرائت کیفرخواست توسط منشی دادگاه باید دادستان یا نماینده او دلایل و اظهارات خود را که در کیفرخواست برای اثبات اتهام انتسابی ارائه کرده، بیان کند. متعاقب بیان دلایل و اظهارات توسط دادستان یا نماینده او، پرسش از متهم راجع به قبول یا رد اتهام انتسابی و استماع دفاعیات متهم با وکیل او صورت می گیرد. درصورتی که متهم اتهامات وارده را قبول نداشته باشد، حسب بند «ث» ماده 359 دادگاه تحقیقات از متهم را شروع می کند و اظهارات شهود، کارشناس و اهل خبره ای که دادستان یا شاکی یا مدعی خصوصی یا متهم یا وکیل آنان معرفی می کند، باید استماع شود.
بند «ب» ماده 359 صراحت دارد اظهارات و دلایل دادستان یا نماینده برای اثبات اتهام انتسابی باید ارائه شود. 
اگر همین بند «ب» ماده 359 به درستی اجرا شود و سوالات متهم یا وکیل وی از نماینده مدعی العموم صورت گیرد و نواقص کیفرخواست بیان شود تا اندازه ای خلا محرمانه بودن تحقیقات مقدماتی و محروم بودن متهم از حق استفاده از وکیل برطرف می شود. اما رویه فعلی این است که نماینده مدعی العموم کیفرخواست را بخواند، حال اینکه حسب بند «الف» ماده 359 این وظیفه منشی دادگاه است و تنها در مواردی که طبق قانون پرونده با بیان ادعای شفاهی در دادگاه مطرح باشد، کیفرخواست ادعای شفاهی در دادگاه توسط دادستان یا نماینده او قرائت می شود. دادستان یا نماینده وی به صراحت بند «ب» ماده 359 باید دلایل و اظهاراتی که برای اثبات اتهام انتسابی به متهم ارائه می شود را بیان کنند.
 در این صورت همین اندازه از ظرفیت قانونی آیین دادرسی کیفری استفاده و فضایی ایجاد شود که وکلا یا متهمان بتوانند اظهارات و دلایل دادستان به عنوان مبنای کیفرخواست صادره را پاسخ دهند یا رد کنند. 
در این صورت می توان تا اندازه ای از مضار محرمانه بودن رسیدگی مرحله تحقیق مقدماتی در دادگاه به نفع متهم استفاده کرد. حال که تشکیل جلسه در مرحله تجدید نظر که حسب ماده 450 و 451 در مواردی ضروری و حضور دادستان الزامی بود منوط به نظر قضات دادگاه تجدید نظر شده است و با نگاهی گذرا به وضع رسیدگی در مرحله تجدید نظر، کمتر پرونده ای شانس تشکیل جلسه و حضور دادستان را دارد. 
از طرفی در مرحله بدوی هم شیوه فعلی به گونه ای است که قرائت کیفرخواست بدون ذکر و بیان اسناد و مدارک توسط نماینده مدعی العموم صورت می گیرد. 
باید تشکیل دادگاه بدوی در مراجع کیفری از حساسیت و دقت بیشتری برخوردار باشد و میدانی باشد که در آن دادستان یا نماینده او ملزم و مکلف باشند اظهارات و دلایل پرونده را برای اثبات اتهام انتسابی بیان کنند و این حق را برای متهم و وکلای وی قائل شوند که طرف محاکمه او دادستان باشد نه قاضی دادگاه. 
اگر فضای دادگاه های کیفری تبدیل به فضایی شود که دادستان هم سطح وکیل یا متهم باید از ادله و مدارک کیفرخواست صادره دفاع کند و صحنه دادگاه کیفری میدان جدال دادستان و متهم باشد که باید از کیفرخواست خود با بیان ادله و مستندات دفاع کند و طرف دیگر یعنی متهم یا وکلای وی به دنبال پاسخ گویی به دادستان و رد اظهارات و دلایل او یا نماینده اش باشند، قاضی بی طرف با توجه به دفاع دادستان از کیفرخواست و پاسخ متهم یا وکلای وی به اظهارات و دلایل ارائه شده از طرف دادستان برای دفاع از کیفرخواست صادره، حکم مقتضی را صادر کند. 
اما شرایط امروز این گونه نیست. برای نمونه در همین پرونده متهمان نیشکر هفت تپه که نگارنده وکیل احد از متهمان امیر امیرقلی بودم، موکلم فقط عضو تحریریه نشریه نگاه بود و یکی، دو مقاله تحقیقی آن هم راجع به تاریخچه تشکل های کارگری نوشته بود و یکی، دو بار برخی متهمان دیگر را حضورا یا از طریق تلفن دیده و صحبت کرده بود. وی به 18 سال حبس محکوم شد.
 عضو تحریریه نشریه الکترونیکی را که در بهترین حالت 200 تا 300 نفر مراجعه کننده - نه خواننده - داشت، می شد به اتهام اجتماع و تبانی علیه امنیت ملی متهم نکرد. امنیت ملی ایران استحکامی دارد که با نوشتن یکی، دو مقاله به هم نمی خورد. رئیس محترم جدید قوه قضائیه حتما می تواند راهکاری برای تشکیل جلسات دادگاه ها با تهیه لایحه و فعلا با صدور بخش نامه ای در نظر بگیرد تا از شیوه فعلی جلوگیری به عمل آمده و صدور احکام سنگین که هیچ تشابهی با اتهامات وارده ندارد، خاتمه یابد.
                