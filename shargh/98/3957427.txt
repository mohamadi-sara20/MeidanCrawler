یک‌شنبه ۲۴‌شهریور ۱۳۹۸
-----------------------------------------
سرمقاله
-----------------------------------------
فساد در ایران و مبارزه با معلول به جای علت
-----------------------------------------

                    این روزها ابر سیاه فساد فضای جامعه را پوشانده است. افشاگری و محاکمات از نظر مالی هرکدام هزاران میلیارد و از نظر موقعیت اجتماعی عمدتا متصل به برخی مسئولان در سطوح بالای دولتی تا رئیس غله فلان شهرستان، اعضای هیئت مدیره بانک ها و بیمه ها، کارمندان، اعضای شورای شهر شهرستان های میانی کشور، آقازاده ها و... را دربر می گیرد. فساد عمدتا هم جنبه واقعی و هم ادراکی دارد و آنچه در جامعه پذیرفته می شود، فساد ادراکی است و جامعه ایران اکنون دچار درک فسادی ادراکی شده است که بعضی وقت ها با واقعیت فاصله دارد. افشاگری های فضای مجازی به همراه شایعات نیز به این امر کمک می کند. ولی مردم با استدلال خود موارد را تعمیم داده و به لایه های مختلف جامعه تسری می دهند. بنابراین فساد بر اساس افکار عمومی خود شاخصی است که یک جامعه را بر اساس میزان فساد ارزیابی می کند. اکنون افکار عمومی جامعه ایران چنین ادراکی از فساد در جامعه دارد. در قوانین ایران درباره تعریف فساد آمده است: «هرگونه فعل یا ترک فعلی است که توسط هر شخص حقیقی یا حقوقی به صورت فردی، جمعی یا سازمانی که عمدا و با هدف کسب هرگونه منفعت یا امتیاز مستقیم یا غیرمستقیم برای خود یا دیگری، با نقص قوانین و مقررات کشوری انجام پذیرد یا ضرر و زیانی را به اموال، منافع، منابع یا سلامت و امنیت عمومی و یا جمعی از مردم وارد نماید، نظیر رشا، ارتشا، اختلاس، تبانی، سوء استفاده از مقام یا موقعیت اداری، سیاسی، امکانات یا اطلاعات، دریافت پرداخت های غیرقانونی از منابع عمومی و انحراف از این منابع به سمت تخصیص های غیرقانونی، تخریب یا اختفای اسناد و سوابق اداری و مالی».
هایدن هایمر فساد را سه نوع طبقه بندی می کند. فساد سیاه که هم از سوی نخبگان و هم از سوی مردم بد انگاشته می شود؛ مثل رشوه خواری، فساد خاکستری که فقط از سوی نخبگان فساد دانسته می شود و مردم آن را فساد نمی دانند؛ مثلا زیر پا گذاشتن قوانین و نهایتا فساد سفید که هیچ قانونی را زیر پا نمی گذارد و هیچ کدام از گروه های اجتماعی آن را واجد ارزش گذاری منفی نمی دانند مانند پارتی بازی.
ولی فساد سیستماتیک یا نظام مند زمانی رخ می دهد که ایجاد آن در جامعه رایج و جزئی از نرم ها و هنجارهای جامعه می شود و وقوع آن نوعی زرنگی و توانایی تلقی می شود. فساد نظام مند در همه ارکان جامعه رسوخ می کند و به مردم عادی نیز تسری می یابد. 
امروز همه چهار نوع فساد را در جامعه ایران تجربه می کنیم اما مصادیق فساد در ایران گسترده و به اشکال ساده و پیچیده خودنمایی می کند. بعضی از مهم ترین آنها شامل این موارد است: رشوه به معنی دریافت پول یا امتیازی به منظور عبور از دریافت یک امتیاز غیرقانونی، اختلاس به معنی سرقت منابع توسط افرادی که مسئول یا ناظر منابع عمومی یا خصوصی هستند، اخاذی به معنی دریافت پول یا امتیازی به اجبار از افراد به منظوری خاص و کلاهبرداری به معنی حیله گری، مغبون کردن و فریبکاری در معاملات اقتصادی مثل دستکاری یا تحریف اطلاعات و حقایق و گزارش ها توسط مسئول دولتی یا خصوصی به منظور سود شخصی.
دودوزه بازی به معنای سوءاستفاده بعضی مناصب قدرت از موقعیت خود برای منافع تجاری و شخصی خود؛ مانند استفاده از امتیازات بانکی و تجاری در بین اعضای خانواده های متنفذ و همچنین پارتی بازی(Favoritism) که در ایران از گذشته رایج بوده است و بین فساد خاکستری و سفید در حال حرکت است. تبارگرایی(Nepotism) نیز نوعی از پارتی بازی است که مقامات دولتی خویشاوندان خود را به کار می گیرند و حقوق دیگران را زائل می کنند به منظور استفاده از سود اجتماعی مناسب و اشتغال حاصل از آن. این نوع فساد نیز در ایران رایج است و در سطوح بالای جامعه در نقش آقازادگان و در سطوح میانی جامعه به عنوان افراد سفارش شده کاملا به چشم می خورد. امروزه مردم ایران به شدت نسبت به این نوع فساد حساس شده اند؛ زیرا با رکود اقتصادی و رشد بی کاری، اشتغال به عنوان کالای کمیاب اقتصادی در همه خانواده ها به چشم می خورد و کاملا قابل لمس است و همه مردم ایران به ویژه خانواده های متوسط شهری آن را به خوبی درک می کنند. تضاد منافع (Conflict of Interests) نیز هنگاهی اتفاق می افتد که بین وظیفه کارگزاری که متصدی منافع عمومی است و منافع تخصصی او دوگانگی حاصل می شود. این امر یکی از مهم ترین رفتارهای فسادانگیز است که همه انواع فساد را دربر می گیرد. کسانی که هم در بخش دولتی و هم خصوصی در یک موضوع خاص کار می کنند، می توانند دچار این نوع فساد شوند. در ایران امروز فساد گسترده عمدتا در جاهایی دیده می شود که امکان دستیابی به پول های بیشتری فراهم است؛ دریافت وام های بانکی، واردات و صادرات و تبدیل ارز، تصرف منابع طبیعی و ساخت وسازهای کلان غیرقانونی. 
یکی از زمینه های فساد در ایران خصوصیت رانتیر بودن یا دولت رانتی است، به این مفهوم که مالیه دولت از سال هایی که نفت در ایران کشف شده به طور متوسط 60 درصد از درآمد عمومی دولت مستقیم یا غیرمستقیم متعلق به درآمدهای نفت و گاز بوده است و این منابع رانت طبیعی دارند؛ یعنی به اندازه ارزش آن کاری برای آن انجام نشده است. در ایران هرگاه درآمدهای نفتی براثر گران شدن نفت افزایش یافته، فساد نیز افزایش پیدا کرده است؛ مثلا در دولت های نهم و دهم کشور 720 میلیارد دلار درآمد نفت و گاز داشته که بیش از درآمد کل سال های بعد از کشف نفت در ایران بوده و در این دوره فساد اداری به شدت افزایش یافته و کلا زمینه های فساد مالی و اداری فراهم شده است. 
داگلاس نورث اقتصاددان برنده جایزه نوبل می گوید: در حکومت های طبیعی رانت جویی تنها وسیله ای برای پرکردن جیب عناصر فاسد و صاحب قدرت نیست، بلکه به منزله ائتلافی است که صلح و آرامش می آورد و بدیل آن شفافیت و دسترسی آزاد است، در آن صورت فسادها و خشونت ناشی از آن پدیدار می شود، رانت جویی هایی که ناشی از شبکه های مریدپروری و ارادتمندی است که همه زمینه های اصلی فساد هستند. او جامعه رانتیر را عامل فساد و خشونت می داند که با هم به ائتلاف رسیده اند و شفافیت و دسترسی آزاد مثل طلسمی فساد را در این گونه جوامع هویدا کرده و جامعه را از نظم طبیعی خارج می کند. در این گونه جوامع، مردم روابط شخصی و غیررسمی، شامل رفاقت به جای رقابت یا رابطه سالاری به جای شایسته سالاری را باور می کنند و آن را می پذیرد. در این گونه جوامع فساد ذاتی کارکرد این نظم اجتماعی است. او راهکار کاهش فساد را حرکت از حکومت طبیعی به حکومت طبیعی بالغ و ایجاد نظم دسترسی باز و شفافیت و تکامل نهادهای معتبری که حاکمیت قانون را برقرار می کنند و روابط سازمانی قانونمند رسمی را جایگزین روابط شخصی می کند؛ می داند. جامعه ایران دچار دولت رانتی است و دولت رانتی رفتارهایی دارد که عمده ترین آن تخصیص منابع رانتی است، سوال اینجاست که این رانت در کجا تخصیص می یابد. بسیاری از پدیده های توسعه در ایران در حداقل در 50 سال گذشته ناشی از تخصیص درست این منابع بوده است؛ اما هرگاه این گونه تخصیص ها به سوی منافع گروه های خاص اجتماعی منحرف شده، فساد به انواع مختلف آن سر درآورده است، درست زمانی که درآمدهای رانتی ناشی از نفت و گاز افزایش یافته، فساد نیز روبه افزایش نهاده است. رانت جویی و فساد در ایران عمدتا به خصلت تخصیص منابع رانتی دولت رانتی وابسته است.
در واقع زمینه ها و دلایل پیدایش فساد در همه انواع آن ناشی از عوامل مختلف است که می تواند به شرح زیر باشد:
• وجود دولت رانتی و تخصیص منابع رانتی به سمت منافع گروه ها و افراد خاص
• کاهش جامعه مدنی قانون مدار
• وجود مناسبات شخصی در روابط اقتصادی به جای روابط رسمی و سازمانی قانون مدار 
• ظهور اقتصاد رفاقتی (Crony Economy) که عمدتا براساس روابط مریدپروری، رفاقت بر محور منافع شخصی و گروهی شکل گرفته است به ویژه در نظامات مالی- بانکی و اداری
• نظام اداری ناکارآمد که بستر فساد را فراهم می کند
• خلل در شایسته سالاری و جایگزینی، تبارگرایی، رابطه گرایی
• عدم شفافیت در مناسبات اقتصادی و اجتماعی اداری و سیاسی که فساد را در پیله ها کولونی های گروه های اجتماعی پنهان نگه می دارد.
• وجود رویه های بانکی، اقتصادی و اداری که خود زمینه ساز رانت خواری و فسادند و نبود نظارت های سازمان یافته و عملیاتی
• کاهش اخلاق فردی و اجتماعی در اثر ایجاد شرایط آنامی در کشور به دلیل وجود سیر زوال سرمایه اجتماعی
• بروز اقتصاد ناکارآمد، نامولد و کاهش درآمد ملی و رشد اقتصادی، نابرابری اقتصادی و نااطمینانی به آینده
اگر فرض شود فساد زمینه هایی دارد که در بالا ذکر شد، آیا صرفا مبارزه با معلول و دستگیری و محاکمه ها می تواند به کاهش فساد بینجامد و آیا تاثیر مثبتی در کاهش آن دارد؟ بی تردید مبارزه با فساد اصلاحاتی است که می توان در رویه ها، سازمان ها، قوانین و سیاست های سیاسی و اجتماعی کلان جامعه اعمال کرد. دستگیری ها و محاکمه ها به تنهایی نمی تواند فساد را در ایران برچیند، زیرا این امر مبارزه با معلول به جای علت هاست. سازمان جهانی شفافیت بین المللی برنامه ای برای کاهش فساد ارائه می دهد که برنامه ای گسترده با آثار میان مدت است. امروزه در ایران اگر قصدی برای مبارزه با فساد وجود دارد، باید نهادهایی از افراد پاک دست، عالم و آشنا به مناسبات اقتصادی و اجتماعی ایران تشکیل شود و در برنامه ای عملیاتی و مطابق استانداردهای جهانی و سازمان جهانی شفافیت بین الملل، کار خود را شروع کند.
بانک جهانی فساد را چالش بزرگی برای کاهش فقر در افق سال 2030 می داند؛ همچنین سطح زندگی 40 درصد مردم فقیر کشورهای درحال توسعه را وابسته به نقش فساد می داند. کشورهایی که قادر هستند فساد را کنترل کنند، می توانند سرمایه انسانی و مالی خود را کارآمدتر کرده و توسعه شتابان تری را تجربه کنند. مبارزه با فساد معمولا ائتلافی است بین افرادی که انگیزه مبارزه با فساد دارند و از سوی سیاست مداران، مقامات ارشد دولتی، بخش خصوصی، شهروندان جوامع محلی و سازمان های مردم نهاد پدید می آید. اشتراک اطلاعات و فناوری های نوین در فضای مجازی به آنها کمک می کند و در این میان سازمان جهانی شفافیت نیز دولت ها و بخش خصوصی را به تلاش برای آزادی بیشتر بیان، آزادی رسانه، آزادی سیاسی، حضور موثر و آزاد جامعه مدنی به عنوان بسترهای لازم برای مبارزه با فساد تشویق می کند. کشورهایی مانند ترکیه، مالزی و سنگاپور کشورهایی هستند که توانسته اند با برنامه مبارزه با فساد و سالم سازی دستگاه های دولتی موفقیت های چشمگیری به دست آورند.
در شرایط کنونی ایران به نظر می رسد شروع جدی مبارزه با فساد باید از قوه مجریه و دولت شروع شود و هیچ بهانه ای از شتاب کردن در این خیر اجتماعی پذیرفته نخواهد بود، زیرا هرگز در بستر فساد گلی نخواهد رویید. 
                