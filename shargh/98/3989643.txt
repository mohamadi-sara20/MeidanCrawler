شنبه ۱۶ آذر ۱۳۹۸
-----------------------------------------
یادداشت
-----------------------------------------
تعارض منافع و مقابله دیرهنگام
-----------------------------------------

                    چندروز پیش سخنگوی دولت خبر از تصویب لایحه مدیریت تعارض منافع در دولت و فراهم شدن مقدمات ارسال آن به مجلس داد. بی تردید این اتفاق را باید گامی به جلو دانست؛ چراکه بی توجهی به مبحث تعارض منافع خسارت های فراوانی برای کشور به بار آورده و رانت های نجومی نصیب برخی خواص کرده و به قول معروف جلوی ضرر را از هرکجا بگیریم، منفعت است. طبعا حقوق دانان اهل فن متن لایحه را بررسی کرده و ضعف ها و قوت های آن را بازگو خواهند کرد و مباحثات کارشناسانه و نیز تجربه ای که در مرحله اجرا به دست خواهد آمد، مقدمات اصلاح، بازنگری و دستیابی به متن قانونی کارآمد و موثر را فراهم خواهد کرد. در این یادداشت فقط به چند نکته مهم مرتبط با این پرونده اشاره می شود:
1. نکته ای که در همین ابتدا جلب توجه می کند، این است که چرا تا این حد دیر به فکر «مدیریت تعارض منافع» افتاده ایم؟ آیا در بین متولیان امر در قوای سه گانه کشور فردی نبود که توجه آنان را به اهمیت این مقوله جلب کند یا حداقل آنان را از فواید شنیدن نظرات خبرگان و اهل فن در این میدان مطلع کند تا با مراجعه به تجربه کشورهایی که در مسیر مبارزه با فساد قدم های جدی برداشته و فرسنگ ها از ما جلو افتاده اند، بیش از این از این امر غافل نمانیم؟به گفته مدیرکل حوزه معاونت حقوقی رئیس جمهوری این لایحه برای اولین بار در سال 1395 تهیه و برای بررسی و تصویب ارسال شده و از آن زمان تاکنون در حال رفت وبرگشت بین هیئت دولت، کمیسیون تخصصی مربوطه و معاونت حقوقی بوده است تا متن حاضر تهیه شود. ازاین رو می توان انتظار داشت فرایند تصویب آن در مجلس نیز زمان بر باشد. این در حالی است که جامعه ما هرروز بابت رفتار رانت جویانه برخی دست اندرکاران و متنفذان که منافع شخصی و حزبی شان با منافع ملی کشور در تعارض است، متحمل خسارات هنگفت می شود.بنابراین اولین سوالی که به ذهن خطور می کند، این است که آیا تعارض منافع قدرتمندان با منافع کشور نقشی در این تاخیر خسارت بار نداشته است؟ و به بیان دیگر آیا صاحبان منافع هنگفت برای جلوگیری از به خطر افتادن منافع خود، عمدا این جریان را با تاخیر مواجه نکرده اند؟
2.در متن لایحه در تعریف پدیده تعارض منافع فقط به منافع شخصی اشاره شده است. آیا این احتمال وجود ندارد که منافع گروهی و حزبی فرد با منافع و مصالح ملی در تعارض باشد؟ به عنوان بارزترین نمونه، مصلحت جامعه در این است که درصد مشارکت مردم در انتخابات به بالاترین سطح ممکن برسد؛ اما ممکن است یک گروه خاص کاهش درصد مشارکت را به نفع دیدگاه سیاسی خود بداند و با استفاده از نفوذ خود در ارکان تصمیم گیری شرایطی را فراهم بیاورد که این نرخ کاهش یابد. در این ماجرا ممکن است اصلا نفع شخصی فرد متنفذ (حداقل در کوتاه مدت) مطرح نباشد...
 اما آیا این امر جزء مصداق های بارز تعارض منافع که باید با رعایت مصالح عمومی «مدیریت» شود، نیست؟
3. در سال های گذشته و در نبود چنین قانون جامعی، منافع فراوانی برای گروهی از صاحب منصبان فرصت طلب ایجاد شده است. شکل گیری طبقه مدیران بسیار مرفه و توانگر نشان از همین نکته دارد. برخی از بارزترین مصداق ها را معمولا رسانه ها منتشر می کنند که مثلا فلان مقام به خودش نامه نوشته و تقاضای فلان امتیاز را کرده، یا آن دیگری به خودش مدرک تحصیلی داده، یا به دنبال تعطیلی سازمان برنامه در دوران دولت نهم، اعضای هیئت مدیره برخی سازمان ها و بنگاه ها این فرصت را یافتند که خودشان درباره میزان حقوق دریافتی شان تصمیم بگیرند و درنتیجه پرونده حقوق های نجومی شکل گرفت. اما بی تردید مصداق های این گونه فرصت طلبی ها بسیار بیشتر و متنوع تر از چنین اقلامی است. حتی اگر چنین لایحه ای با کمترین دردسر تصویب شده و با موفقیت هم اجرا شود، ایرادی که قابل ذکر خواهد بود این است که لایحه درباره بازپس گیری اموال به غارت رفته و منافع ناحقی که برای برخی خواص ایجاد شده، سخنی نمی گوید و تمهیدی برای آن نیندیشیده است. به بیان دیگر مقوله عطف به ماسبق در آن لحاظ نشده است. شاید این ناشی از زیرکی تدوین کنندگان لایحه باشد که برای وادار نکردن جمعیت برخوردار گذشته به مانع تراشی برای تصویب لایحه چنین ترفندی به کار برده باشند! اما حتی این کیاست و فطانت هم چندان قابل دفاع نیست. بهتر بود تدوین کنندگان لایحه به جای این مآل اندیشی محتمل، به فکر شفاف سازی هرچه بیشتر فرایند تصویب این لایحه می افتادند تا افکار عمومی بدانند چه کسانی تمایل دارند بساط منافع نامشروع و رانت خواری مضاعف همچنان گسترده باشد.
4. همان طور که در ابتدا اشاره شد، تدوین این لایحه گامی به جلو است و باید به فال نیک گرفته شود و بی تردید تصویب آن در مجلس نیز بسیار جای خوشحالی خواهد داشت؛ اما آیا صرف تصویب چنین قانونی در شرایطی که جامعه ما با انبوه قوانینی روبه رو است که تمایل چندانی به اجرایشان نیست، کمکی به حل مشکل خواهد کرد؟ روشنگری در سطح جامعه و دامن زدن به مطالبات عمومی در میدان مبارزه با فساد و رانت خواری، زدودن هاله محافظ رانت خواران و مفسدان که آنان را دربر گرفته و نوعی مصونیت برایشان فراهم کرده است، خیلی بیشتر از تدوین و تصویب این متن قانونی ارزشمند در میدان مبارزه با فساد موثر خواهد بود. زیرا با ورود مردم به میدان مبارزه با فساد، رانت خواران مجالی برای حفظ امتیازات نامشروع خود نخواهند داشت.
                