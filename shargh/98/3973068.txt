سه‌شنبه ۳۰ مهر ۱۳۹۸
-----------------------------------------
سرگشاده
-----------------------------------------
آقای روحانی جلوی انتقال آب خزر را بگیرید
-----------------------------------------

                    جناب آقای روحانی، ریاست محترم جمهوری اسلامی ایران
استحضار دارید کشور ما در یکی از اقلیم های خشک سیاره زمین قرار دارد. قدمت طولانی تاریخ این سرزمین، نشان از هوشمندی مردمی دارد که در طی هزاران سال از فراز و فرود تنش های خشکی به سلامت گذر کرده اند؛ مردمی که از قلب کویر، خون زندگی با قناعت را در قنات ها جاری کرده و با تمامی جلوه های حیات بردبارانه همزیستی کرده اند. افسوس که نزدیک به یک قرن است که فوران نفت بر خرمن این بردباری آتش غفلت، بر تدبیر دولتمردان، رنگی از شتاب و بر توسعه کشور، سرانجامی از ناپایداری زده است.بر اساس قوانین اکولوژی، ظرفیت بهره گیری از هر اکوسیستم متناسب با کمترین مولفه موثر در آن است. بر این مبنا، کمترین و البته حیاتی ترین عامل در اکوسیستم پهناور ایران، منابع ناچیز آب و عرصه های زراعی و طبیعی منتج از این منابع است. بیش از پنج دهه است که در سایه درآمدهای تجدیدناپذیر و مصرف نامتناسب، برشتاب برداشت بی جبران از منابع و بستر حیات سرزمین ما افزوده شده است. در این مدت اقلام کلانی از آسیب، از قبیل تغییر کاربری دو میلیون هکتار اراضی کشاورزی، تخریب حدود 20 میلیون هکتار عرصه های جنگل و مرتع، فرسایش سالانه دو میلیارد تن خاک، کاهش 70 درصد منابع استراتژیک آب زیر زمینی و... چشم اندازی نگران کننده را برای آیندگان این سرزمین رقم می زند. اگر تنها مقایسه ای گذرا از خطه زمردین خزر در گذشته با شرایط حال حاضر آن داشته باشیم، به جفایی که بر این سفره کرامت آفریدگارمان کرده ایم، پی خواهیم برد.هنگامی که در اواخر دولت دهم از کلنگ زنی برای انتقال آب دریاچه رنجور خزر به کویر سمنان شنیدیم عمدتا به مثابه یک شوخی رسانه ای تلقی شد. اما اکنون ناباورانه شاهد عزمی بهت آمیز برای این کلنگ تخریب بر پیکر نحیف دامنه های شمالی البرز هستیم. شگفتی آن گاه افزون می شود که مقصد چنین آب پر هزینه ای، استان سمنان و در حقیقت زادگاه حضرت عالی باشد. گرچه بر این باوریم آنکه بر کرسی مسئولیت اجرائی می نشیند، دغدغه هایش برای تمامی کشور خواهد بود.
ما اعضای «کانون زندانیان سیاسی مسلمان قبل از انقلاب» سالیانی است که روند برگشت ناپذیر آسیب های بستر حیات کشورمان را با نگرانی نظاره می کنیم. بررسی های کارشناسی کمیته محیط زیست این کانون درباره برنامه انتقال آب خزر به استان سمنان نشان می دهد که اجرای چنین پروژه ای موجب بروز صدمات جبران ناپذیری بر اقلیم آسیب دیده حاشیه خزر و از جمله نابودی 700 هکتار جنگل و مرتع، انباشت سالانه میلیون ها تن نمک ، رقابت فزاینده در برداشت آب توسط کشورهای حوزه خزر، افزایش کاذب منابع مصرف بیش از توان اکولوژیکی منطقه مقصد، ایجاد تنش و واکنش های اجتماعی در منطقه مبدا و... خواهد شد. البته بر انبوه پیامدهای مخرب زیست محیطی، بایستی تحمیل هزینه سنگین بر منابع محدود مالی کشور را جهت استخراج چنین آب گران قیمتی هم افزود.
از جناب عالی و تمامی دست اندرکارانی که قرار است در عرصه این طبیعت مظلوم، شایستگی خود را بیازمایند مصرانه درخواست می کنیم برای اجرای پروژه «انتقال آب دریاچه خزر به کویر سمنان» درنگ و تامل صورت بگیرد. اجازه بدهید سرنوشت چنین برنامه پرخطری با مشارکت تمامی صاحب نظران کشور تعیین شود. 
                