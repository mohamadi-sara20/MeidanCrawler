پنج‌شنبه ۷‌شهریور ۱۳۹۸
-----------------------------------------
حرف اول
-----------------------------------------
سپنجی سرای در شاهنامه
-----------------------------------------

                    در میان چهار قله شعر فارسی (فردوسی، سعدی، مولانا و حافظ) تنها فردوسی را حکیم خوانده اند و حکیم در لغت و در تعین بیرونی اش یعنی کسی که صاحب حکمت است و حکیم را معادل فیلسوف یونانی، دانشمند و صاحب حکمت دانسته اند و حکمت را معادل عدل و داد، علم، دانش، دانایی و بردباری معنا کرده اند و می پندارم حکیم فردوسی به اعتبار نقشی که با شاهنامه بر عهده گرفته و غایتی که در پی آن است، همه اینها هست و بسیار برتر از اینهاست. حکیم توس ضمن پرداختن به درازنای حیات ایرانی در گذر تاریخی که آغاز آن در تاریکی ها گم شده، می کوشد به روایت شاهنامه پرتوی بر آن آغازین روزگاران بیفشاند و آن تاریکی را نیمه روشنی بخشیده، هستی مان را به ما بنمایاند و در پایان هر روایتی، اندرزی بدهد و به نوعی مخاطب خویش را به تامل و تفکر دعوت کند، حکیمانه. اگر روایت شاهنامه، سخن شخص فردوسی نیست و تنها از زبان فردوسی روایت می شود؛ اما اندرزهای آن حکیم همه و همه از خود او و از اندیشه اوست. فردوسی دل آن را ندارد که خواننده اش را در تعلیق رها کند و درک و دریافت از هر روایتی را به خواننده خویش بسپارد و آنچه خود از آن روایت دریافته، مهرورزانه به خواننده اش منتقل نکند و یکی از چشمگیرترین اندرزهای او، دعوت  به قناعت و استغناست،. در جای جای شاهنامه بارها از زبان خویش این دنیای دون و آدمیان را سرزنش می کند:
دلم سیر شد زین سرای سپنج/ خدایا مرا زود برهان ز رنج
یکی از نمودهای روشن برتری جویی های رذیلانه که تقریبا همه شاهنامه دوره اسطوره ای را رقم می زند، زیاده خواهی های دو برادر ایرج؛ یعنی سلم و تور است. تور و به تبعیت او سلم، پس از آنکه فریدون جهان آن روزگاران را بین سه فرزندش تقسیم می کند، بر پدر خشم می گیرند که سهم بهتری از جهان را به ایرج سپرده است و ایرج فروتنانه و مهرورزانه نزد دو برادر می رود تا به آنان بگوید می تواند همه سهم خویش را به آنان وانهد و تور خشمگنانه می گوید:بدو گفت تور ار تو از ما کهی/ چرا برنهادی کلاه مهی/ تو را باید ایران و تخت کیان/ مرا بر در ترک بسته میان
و ایرج در پاسخ می گوید:
بدو گفت که ای مهتر کامجوی/ اگر کام دل خواهی، آرام جوی/ من ایران نخواهم، نه خاور، نه چین/ نه شاهی نه گسترده روی زمین/ بزرگی که فرجام او چیرگی است/ بر آن مهتری بر، بباید گریست
و تور از سر طبع آتشین خویش که هستی را در کام خود فرومی کشد، چهارپایه ای را که خود بر آن نشسته، بر سر ایرج می کوبد و سپس خنجر آبگون برکشیده، گلوی ایرج را می درد:
یکی خنجر آبگون برکشید/ سراپای او چادر خون کشید/ بدان تیز زهرآبگون خنجرش/ همی کرد چاک آن کیانی برش 
و از آنگاه، جهان رنگ می بازد و تیرگی جای روشنی می نشیند و حکیم توس به افسوس می گوید:
جهانا سراسر فسوسی و باد/ به تو نیست مرد خردمند شاد
و از این لحظه است که بذر کینه بین ایران و توران افشانده می شود که نهال زرد و خشکیده آن قامت می کشد و ثمره آن تلخ میوه ای است که هزاران سال کام دو مردم ایران و توران را زهرآگین می کند.
و حکیم توس با کشته شدن ایرج در روایتی خوانندگان خود را اندرز می دهد که برای این سپنجی سرای این چنین ستیزه نکنند و این چنین خویشتن خویش را به مهلکه نیفکنند که این زندگانی برای زیستن است نه برای گردآوردن و گذاشتن و رفتن که اگر گردآورید، باید بگذارید و بروید و آنچه از آدمی به یادگار می ماند نیکویی و نیک اندیشی است:
چنین است کردار چرخ بلند /دل اندر سرای سپنجی مبند /گهی گنج یابم از او گاه رنج /برآید به ما بر سرای سپنج /اگر صد بود سال اگر صد هزار /گذشت آن سخن کایدر اندر شمار /کسی کو خریدار نیکو شود /نگوید بدی تا بدی نشنود. و در جایی دیگر آن گاه که می کوشد تا تسلای خاطری باشد، به آنانی که رنج کشیده اند نوید می دهد که این رنج ها پایدار نیست؛ همان گونه که شادی ها پایدار نمی ماند:
جهان را نمایش چو کردار نیست/ نهانش جز از رنج و تیمار نیست/ اگر تاج داری، اگر گرم و رنج/ همان بگذری زین سرای سپنج
و گاه خود را اندرز می دهد که مبادا فریفته این روزگار دون شوی و ظواهر زندگی بفریبدت که به ستایشی مغرور گردی و به نوازشی مدهوش:
مبادا کژی ای درآرم به کار/ که شرمندگی یابم از کردگار/ سرای سپنجی نماند به کس/ مرا نیکویی باد فریادرس
و حکیم توس بر این باور است آنچه نجات بخش آدمی چه در این دنیا و چه در عقباست، نیکویی است. و نیز می گوید اعتباری به این جهان نیست و مپندار که به سبب پاره ای شایستگی هایت باید در آرامش و رفاه زندگی کنی. رویکرد گیتی بر معیارهای مشخصی نیست و نمی توان رابطه ای منطقی و معقول و ترازی بین تلاش و کوشش و فرجام کار بازیافت:
یکی اندر آید یکی بگذرد/ که دیدی که چرخش همی نسپرد/ سرای سپنجی بدین سان بود/ یکی خوار و دیگر تن آسان بود
آنگاه که پرسشگری، چرایی این همه تفاوت و این همه بی منطقی را جویا می شود و در طلب داد و عدل برمی آید، او را اندرز می دهد:
در بسته را کس نداند گشاد/ بدین رنج عمر تو گردد به باد/ دل اندر سرای سپنجی مبند/ سپنجی مباشد بسی سودمند
و در جایی دیگر از بی وفایی گیتی می گوید:
بدان ای پسر کاین جهان بی وفاست/ پر از رنج و تیمار و درد و بلاست/ هر آنگه که باشی بدو شادتر/ ز رنج زمانه دل آزادتر/ همه شادمانی بمانی به جای/ نباید شدن زین سپنجی سرای
و در باب ناپایداری زندگی گوید:
اگر صد بمانی وگر سی وپنج/ ببایدت رفتن ز جای سپنج
و زمانی که از رنج پیری آزرده است، از حسرت جوانی و از ناگزیری ترک این جهان می گوید:
به آغاز، گنج است و فرجام رنج/ پس از رنج، رفتن ز جای سپنج
و آنگاه که فرزند برومند خویش را از دست می دهد، آزرده خاطر از این روزگار که بر آرامش و شادی دیگران رشک می ورزد، می گوید:
چنین گفت پس این سرای سپنج/ نیابند جویندگان جز به رنج
همه سخن حکیم توس و معلم اخلاق با تکیه بر مشاهده هزاران سال زندگی قهرمانانش از کیومرث تا آخرین شهریار ساسانی این است که این چنین آزمندانه به این سپنجی سرای دل مبندید که بی وفا و بدکردار است. 
                