یک‌شنبه ۲۱ مهر ۱۳۹۸
-----------------------------------------
سرمقاله
-----------------------------------------
موزه ها؛ گذشته برای حفظ آینده
-----------------------------------------

                    یکی از مهم ترین موضوعات مطرح شده در اجلاس اخیر شورای بین المللی موزه ها در کیوتو ژاپن بحث و تبادل نظر روی موضوع تعریف «موزه» بود. وقتی تعریفی از یک پدیده صورت می گیرد، آن تعریف چارچوب و حدود و ثغور و مرزهای مرتبط با آن موضوع را روشن می کند. حتی نوع برخورد با آن پدیده یا نوع روابطی که می تواند میان دولت و مردم و دیگر اقشار یک جامعه درباره آن موضوع به وجود بیاید. موزه ها در هفت دهه اخیر تحولات بسیاری را براساس همین تحقیق در تعریف خود شاهد بوده اند. به عبارتی تغییرات اجتماعی، اقتصادی و دیگر مواردی که دنیا با آن روبه رو شد، تاثیر مستقیمی بر تعریف موزه گذاشت. بعد از جنگ جهانی دوم موزه های کلاسیک به فضاهایی گفته می شد که از آثار تاریخی، فرهنگی و هنری حفاظت و نگهداری می کردند تا به نوعی مایه فخر و مباهات آن تمدن و فرهنگ درباره دستاوردهای هنری و فرهنگی گذشته اش باشد. مثل موزه ایران باستان یا دیگر موزه هایی که در این دوره در دنیا تشکیل شد؛ اما به تدریج و در دهه های پایانی قرن بیستم با تغییر و تحولاتی که در سطوح اجتماعی جوامع صورت گرفت، شاهد تغییر در نگاه درباره عملکرد موزه بودیم. موزه ها دیگر فقط محلی برای نگهداری و حفاظت نبودند؛ بلکه به دنبال علل ایجاد آن اثر فرهنگی یا هنری در گذشته خود بودند؛ یعنی اگر زمانی جام حسنلو به مناسبت آنکه متعلق به چند هزار سال پیش است، در موزه نگهداری می شده و مایه فخر و مباهات بوده، حال چرا جام حسنلو ایجاد شد و جامعه در آن روزگار شاهد چه اتفاقات و حوادثی بود که منجر به ساخت جام حسنلو شده و حتی شاهد هستیم که فردی حاضر است جانش را برای حفاظت از این جام بدهد.  که به دست مهاجمان نیفتد؛ اما با گذشت دهه ها از عمر موزه ها شاهد این موضوع هستیم که موزه نه فقط محل نگهداری و بررسی و تحقیق درباره ایجاد یک پدیده فرهنگی-هنری بوده، بلکه حالا باید پاسخ گوی نیازهای روز جامعه باشد. به عبارتی به تدریج موزه ها باید بتوانند پاسخی برای بخشی یا بعضی از مشکلاتی که جامعه با آن دست به گریبان است، یافته و در تعامل با جامعه به فعالیت خود بیندیشند. در دهه آخر قرن بیستم و آغاز قرن 21 شاهد افزایش نقش اجتماعی موزه ها در جوامع مختلف بودیم. حال باید دید جام حسنلو و موضوعی که در آن طرح می شود، چه نقشی در معضل امروزی دارد. اگر بحران آب و خشک سالی و تغییرات اقلیمی را در پایان قرن بیستم و آغاز قرن 21 به عنوان معضلی که بشر با آن روبه رو شده، مد نظر قرار دهیم، مدیریت آب و تعامل بین انسان و محیط زیست از طریق آثار به جامانده برای ما از گذشته، می تواند چگونگی پاسخ و راهبردی برای برخورد جامعه امروزی با بحران های طبیعی و زیست محیطی خودش را نشان دهد که چرا محیط زیست به وضعیت فعلی درآمده است. به همین دلیل آخرین تعریفی که نسبتا مدتی طولانی از طریق شورای بین المللی برای موزه ها مطرح شد، موزه ها را فضاها یا نهادهایی غیرانتفاعی می داند که به حفاظت از بخشی از میراث فرهنگی، طبیعی، تاریخی و هنری بشر اقدام کرده و با شناخت آن به معرفی آن پرداخته و در اصل یک فضای آزاد برای ارتباط میان مخاطب و آن موضوع فراهم می کند. به همین دلیل کتابخانه های ملی، هرواریوم ها، آرشیوهای ملی و... را موزه تلقی می کنند و در معنا و مفهوم موزه بیان می شود (هرواریوم یعنی باغ های اکولوژی، حیات وحش و فضاهای حفاظتی محیط زیستی به یک معنا موزه تلقی می شود).
اما باز با تغییرات کلی ای که بشر در قرن 21 شاهد آن بوده، با تغییر تعریف موزه مواجهیم. به عبارتی کسانی که دست اندرکار موزه ها هستند و موزه داران و موزه شناسان به تعریف جدیدتری از موزه رسیده اند تا نقش اجتماعی تر و فرهنگی تری را برای موزه در جوامع خود قائل باشند. پیش نویس تعریف جدید موزه که از سوی شورای بین المللی طرح شده و قرار است در سال آینده مورد بحث و تبادل نظر قرار گیرد تا به تعریف کلی و جامع تر و مستند و مفید برای موزه ها دست یابیم. موزه ها فضاهایی دموکراسی ساز، فراگیر و چندصدایی برای گفتمان نقادانه درباره گذشته ها و آینده هستند. 
موزه ها با اذعان و پرداختن به مناقشه ها و چالش های زمان حال، به امانت از جانب جامعه، مصنوعات و نمونه هایی را نگهداری می کنند. خاطرات گوناگونی را برای نسل های آینده پاسداری می کنند و تضمین کننده حقوق برابر و دسترسی برابر به میراث برای همه مردم هستند. موزه ها برای کسب سود نیستند. موزه ها نهادهای مشارکتی و شفاف هستند و در مشارکت فعالانه با جوامع گوناگون برای آنها کار می کنند تا شناخت های موجود از جهان را با هدف کمک به کرامت انسانی، عدالت اجتماعی، برابری جهانی و سلامت زمین حفظ، نگهداری و تفسیر کنند، به نمایش بگذارند و تقویت کنند. 
با دقت در تعریف جدید موزه، جدای از اینکه این تعریف متن طولانی را شامل می شود (شاید بهتر باشد به متن کوتاه تری رجوع شود) اما دل نگرانی، اضطراب و توجه موزه را به مفاهیم جدید اجتماعی و فرهنگی بیان کرده. در نهایت با توجه به نوع جدیدی از موزه ها که نمونه شاخص آن در چهار سال گذشته موزه اورهان پاموک در استانبول بود و نشان دهنده آن بود که موزه حتی به یک فضای مصنوع گذشته نپرداخته؛ بلکه به تفکر و اندیشه انسان امروزی اهمیت می دهد، می توانیم به یک استنباط کلی دست پیدا کنیم که موزه ها فضاهایی برای حفاظت از تفکر و اندیشه انسانی هستند. این اندیشه در قالب مصنوعات مادی یا میراث غیرملموس می تواند طرح شود و به این ترتیب تعریف موزه اگر بر این مبنا صورت گیرد، فضاهایی که در آن زندگی می کنیم، با تغییر نگاه می تواند به عنوان موزه و الگویی برای آینده بهتر جامعه بشری و مردمی که زندگی می کنند، در نظر گرفته شود. 
به جز 600 موزه ای که در خصوصی و دولتی و عمومی شاهد هستیم، یک نانوایی سنگکی که براساس شیوه گذشته خود فعالیت می کند و تغییر و تبدیل فناوری تاریخی را در شکل جدید خودش معاصرسازی کرده و برای مخاطب آن کار را ادامه داده، می تواند موزه تلقی شود. هر فضایی که بخشی از هویت تاریخی ما را حفظ کرده و آن را به امروز آورده، موزه است. وقتی نگاه موزه ای داشته باشیم، به علت مثالی که درباره جام حسنلو زدم، جا دارد براساس تفکر و دیدگاه موزه ای در مدیریت آب و تعامل با محیط زیست، فرهنگ ایرانی نوعی همراهی و تعامل داشته، نه به شکل تسلط و بهره برداری محض از آنچه در اروپا بوده است. در چنین شکلی وقتی به فناوری های قدیم مثل قنات و آب انبار نگاه می کنیم، متوجه می شویم باید از سود آب زندگی کرد؛ نه سرمایه آب که متعلق به نسل های بعدی است. در حال حاضر با حفر چاه های عمیق به داشته های آیندگان تعدی می کنیم و این نگاه و این رفتار یک نوع موزه در مفهوم میراث غیرملموس در نگاه و فناوری گذشته بوده که در قالب اسطوره ها، باورها و اعتقادها که امروزه آنها را به کناری نهادیم و با رفتار خود برای این سرزمین بحران فراهم کرده ایم. درواقع توجه به موزه به این معنا نیست که فقط گذشته اهمیت داشته باشد یا در گذشته زندگی کنیم، درواقع موزه ها «گذشته» را برای «آینده» حفظ می کنند.
                