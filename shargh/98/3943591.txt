چهار‌شنبه ۱۶ مرداد ۱۳۹۸
-----------------------------------------
یادداشت
-----------------------------------------
وضعیت رسانه در جامعه امروز ما
-----------------------------------------

                    در آستانه 17 مرداد، «روز خبرنگار»، قرار داریم. جهان مدرن به عنوان یک ابژه انکارناپذیر، مولفه های نسبتا پرشماری دارد که از جمله مولفه های سترگ و چشمگیر آن، به تعبیر فوکویی، وجود رسانه های قدرتمند در مناسبات نهادهای قدرت است. بی تردید رسانه ها از ارکان و اضلاع صدرنشین دموکراسی های نوین محسوب می شوند، تا جایی که امروز فهم مختصات جهان مدرن و درک سیستم های متنوع دموکراتیزه شده، اساسا بدون فهم و نقش بنیادین آن از زمره محالات است. هم به لحاظ انتولوژیک و هم از حیث اپیستمولوژیک می توان در باب نقش بی بدیل رسانه ها در جهان جدید داد سخن داد و به بسط سخن نشست که طرح آن فعلا محل کلام ما نیست. همین قدر اینجا می توان گفت در تبار تاریخی و در جهان گذشته ما به نوعی این همان رسالت خبری انبیا بوده که بخش مشبعی از جهان آن روزگار را اداره می کرده و به عنوان آکسیون و عاملی به غایت مهم و مستقل، سبب ساز پیدایش تمدن و فرهنگ شده است. قرآن در مواضعی از آیات خود از «نبا عظیم» سخن می گوید و «نبی» را به این دلیل مبعوث به «پیغام بری» می کند تا به انذار و تبشیر خود، اخباری از سعادت و بهجت دو جهان برای قوم خود آورد. متاسفانه در تاریخ معاصر جز در نوادر آناتی از زندگی کنونی ایرانیان، هرگز روزنامه ها و مجلات کشور جزء سبد کالاهای خرید روزانه ما نبوده اند! درحالی که در کشورهای توسعه یافته جراید همچنان پرتحرک و پرنشاط در صدر خریدهای روزانه مردم قرار دارد و شهروندان مغرب زمین با ولع هر چه تمام تر داده های روزمره آن را دنبال می کنند و در ساختن تقدیرات مستحسن خود از آن بهره می جویند. زمانی «هگل»، فیلسوف معروف آلمان،  می گفت: «خواندن روزنامه برای من به منزله نیایش صبحگاهی است». امروز در زیست جهان مدرن چه در فضای حقیقی و چه در فضای مجازی این اخبار است که پیاپی تولید و پژواک می شود و احیانا جوامع را به تلاطم و تعارض و یا به تفاهم و تعادل سوق می دهد. نمی توان برای مطبوعات کارکردی فرعی و تحکیمی در نظر گرفت و آن را به مغالطات و ملاحظات نیازموده با صدور بخش نامه های متراکم فونکسیون فرو کاست که «جان نباشد جز خبر در آزمون». فواید آزادی بیان و رسانه ها به مراتب بیش از مضار آن است و در هر جامعه ای از کسب خبر گزیر و گریزی نیست! اهمیت بلافصل خبر تا آنجاست که ایرانیان و پاره ای دیگر از کشورهای دنیا به محض رسیدن به هم و پس از ابلاغ سلام بلافاصله از هم جویای خبر می شوند و سرا پا گوش می شوند تا دریابند در اطراف و اکناف آنان چه رخدادهایی در حال تکوین و شکل گیری است. باید عنایت داشت وقتی در جایی از جایگاه و نقش رسانه ها سخن می گویم، با امری ذوالوجهین و دوسویه مواجه هستیم؛ اولا رسانه ها هرقدر با دانش و پرنسیب های کاری و تعهدات و اخلاق حرفه ای خود بهتر و بیشتر آشنا باشند، منطقا و طبیعتا بیشتر می توانند محل وثوق و اعتبار مخاطبان و کاربران خود قرار گیرند. ثانیا هرقدر حاکمیت و دولت ها ضرورت حضور و رسالت سیستماتیک رسانه ها را علمی تر و عینی تر دریابند و به تبع از آن در تجهیز و تکمیل امکانات اولیه و ضروری اصحاب جراید - اعم از امکانات نرم افزاری و سخت افزاری - اعتنا و اهتمام بیشتری مبذول دارند، بیش از پیش می توانند از مواهب رسانه های پویا در ارتباط با جامعه و جهان پیرامون بهره مند شوند. رسانه ها اگر در جای طبیعی و تعریف شده جهانی خود مستقر شوند، قهرا می توانند کارساز باشند و هر تهدیدی را به فرصت تبدیل کنند. نقش اصلی رسانه ها تولید و نشر خبر و اساسا اعمال نوعی نظارت و کنترل اجتماعی بر مناسبات قدرت است؛ بنابراین رسانه ها بیش از پیش باید از امنیت شغلی و آرامش کاری لازم برخوردار باشند تا در دیدگاه و رصدگاه کاری خود به نحو نرمال و استاندارد به ایفای نقش بپردازند.در درجه اول قطعا این رسانه ها هستند که می توانند به مثابه آمرین بالمعروف و ناهین عن المنکر، به تحقق و تعمیق واقعی نظامات مردم سالار مدد شایان برسانند .هرگونه بی اعتمادی و ارعاب و القای اتهامات نابجا نسبت به صاحبان و دست اندرکاران رسانه های مدنی باعث می شود سلامت و سعادت و شرایط بهینه جامعه خبری و زیست جهان ایرانی دستخوش التهاب و اضطراب شود. شوربختانه ما در این سال ها بارها شاهد این جریان تلخ بوده ایم که با به حاشیه راندن و به استیصال کشاندن مطبوعات نه تنها کمکی به امنیت و صلابت جامعه نشده، بلکه کم و بیش موجبات انواعی از فسادهای سیستماتیک در کشور فراهم شده است. 
اگر روزنامه ها از آزادی قانونمند و امنیت عدالت محور برخوردار نباشند، پس از این نیز شاید شاهد اصنافی از مفاسد و تحریفات و انتشار صدها اخبار کذب از مجاری مختلف جامعه باشیم که در ضرایبی فزاینده تر ما را درگیر خواهند کرد. به خاطر دار این نکته به خدمت در کجا گفتیم!
                