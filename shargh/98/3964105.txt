دو‌شنبه ۸ مهر ۱۳۹۸
-----------------------------------------
سرمقاله
-----------------------------------------
سایه تنش های خاورمیانه بر سر مجمع سازمان ملل
-----------------------------------------

                    روحانی و ظریف در اجلاس اخیر سازمان ملل متحد وظیفه ای دشوارتر از همیشه بر عهده داشتند. در سال های قبل آنان تلاش داشتند اعلام کنند با اتکا به کلید صلح و قول برداشتن تحریم ها و صدالبته آرای اکثریت بزرگی از ملت و حتی بخشی از اکثریت خاموش، به دنبال توجه دادن جهان به اهمیت ایران و ثبات و مردم سالاری است. برجام که دستاورد مهم آن اعلام آرامش در ایران و جهان بود، خود ماجرایی را طی کرد. از آن استقبال گرم شد، از سوی نهادهای مخالف به آن تشکیک شد، با تصمیم یک جانبه آمریکا عملا فروپاشید. حال با ستیزهای منطقه مخاطرات بالا گرفته است. در شرایطی که چند شلیک مشکوک به نفت کش ها در ساحل فجیره راه تنش را گشوده بود، اقداماتی با وساطت رئیس جمهور فرانسه آغاز شد که کورسویی از گشایش به شمار می رفت. در اینجا شلیک بزرگ دیگری با هدف معین و دقیق، به بزرگ ترین مرکز یا مراکز تصفیه نفت صادراتی عربستان انجام شد و اتهامات از پی اتهامات. اکنون در اوج تحریم و تهدید و خط ونشان کشیدن که با تبلیغات گسترده عربستان و آمریکا و سخنان و واکنش های برخی جریان های داخلی درباره شلیک بزرگ و دقیق به مرکز نفتی عربستان از سوی آنان به این فرافکنی انجامیده که شلیک از کجا صورت گرفته است. در واقع با وجود واکنش های مختلف و پذیرش حمله از سوی حوثی ها، این امر چندان تفاوتی هم در قضیه پدید نمی آورد. خصومت میان محور عربستان، آمریکا و اسرائیل با ایران همراه با یارگیری های بین المللی است که از پس هر بهانه ای فقط به انتقام می اندیشند. نگارنده به نوبه خود می کوشد صلح و آرامش را تبلیغ کند و امیدوار باشد که با شکیبایی، اعتدال و عقلانیت، جلوگیری از ویرانی و آسیب های جانی و مالی را تبلیغ کند. به نظر نگارنده اینکه ایران در تولید سلاح های دفاعی پیشرفت چشمگیری کرده و از پرداخت هزینه ای گزاف برای خرید از خارج معاف شده، بسیار خوب و مایه بالیدن است؛ ولی غرور در توان دفاعی و ویران سازی دشمن نباید موجب فراموش کردن حیله ها و ظرفیت های طرف مقابل شود. این ویرانی متقابل در منطقه ما امپریالیسم را چندان پریشان نمی کند. آنان برای چندمین بار برنامه تهی سازی خزانه کشورهای منطقه از انباشت دلارهای نفتی را در دست دارند؛ دلارهایی که اگر صرف توسعه اقتصادی و اجتماعی ملل منطقه شود، برای رقیبان بیگانه رقابت آفرین خواهد بود. مسئولان ایران اعلام کرده اند دنبال جنگ نیستند و حتی اگر برخی رسانه ها و محافل تندرو، از شرایط جنگی استقبال کنند؛ اما موضع رسمی ایران، خلاف آن است و بر دفاع همه جانبه در شرایط لزوم اصرار دارد. حقیقت این است که در جنگ هیچ طرفی سود نخواهد برد و نباید تبلیغ صلح و آرامش را فراموش کنیم.در چنین شرایطی سخنان ضدو نقیض رئیس جمهور آمریکا، ضمن اینکه موجب تقویت مواضع تدافعی و تجهیز امکانات نظامی ایران در نقاط لازم شده است و برخی واکنش های داخلی که گویی نوعی خرید اتهام است، فضایی خاص پدید آورده است. آمریکا ضمن ادامه و تشدید جنگ اقتصادی تهدید نظامی را نیز تبلیغ کرده و انرژی زیادی را صرف آماده باش های نظامی  کرده است. 
آنچه مردم به راستی می خواهند صلح و آرامش در ایران و در کل منطقه و حل مسالمت آمیز همه اختلافات در کل منطقه است. مردم می خواهند از ثروت های شان برای توسعه آبادانی و عمران و صنعت و اشتغال به کار رود و راه های سفر و خریدو فروش و زندگی گشوده و راه های جنگ و مرگ و ویرانی و فقر و بی کاری بسته شود.  
اجلاس مجمع عمومی سازمان ملل متحد هرچند خوشبختانه در غیاب نتانیاهو و جنجال آفرینی های او برگزار شد؛ اما خبرسازی ها درباره انفجارها و مسئله سوریه و یمن و مسائل دریانوردی آزاد در خلیج فارس، تلاش کرد فضا را علیه روحانی و ظریف تشدید کند.
                