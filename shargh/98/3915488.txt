چهار‌شنبه ۲۲ خرداد ۱۳۹۸
-----------------------------------------
یادداشت
-----------------------------------------
یک بام و چند هوای قیمت گندم
-----------------------------------------

                    کارنامه شورای عالی اقتصاد در چند سال اخیر اگرچه در جهت رویارویی با رونق تولید و شکوفایی بخش کشاورزی قرار نداشته اما هرگز در جهت حمایت از توسعه پایدار آن نیز نبوده است. تاخیر 9ماهه در اعلام نرخ خرید گندم در سال زراعی 96- 97 و سرانجام اعلام فقط 10 درصد افزایش از سوی آقای نوبخت، معاون رئیس جمهور و رئیس سازمان برنامه و بودجه ازجمله مصادیق بی مهری تیم اقتصادی دولت نسبت به بخش کشاورزی به شمار می آید. این در حالی است که طبق مصوبه مجلس سازمان برنامه و بودجه باید هرساله نرخ خرید تضمینی محصولات کشاورزی ازجمله گندم را از ابتدای فصل پاییز در مهرماه اعلام کند. در سال زراعی
97-98 نیز با کاهش 400 درصد ارزش پول ملی، اعلام تورم 35درصدی از سوی منابع رسمی، افزایش صددرصدی قیمت ها در بسیاری از کالاها و خدمات از جمله مسکن، حمل ونقل، گوشت قرمز و... و نیز نهاده هایی مانند سم و مکانیزاسیون در بخش کشاورزی روبه رو بودیم. اما مرغ شورای عالی اقتصاد در زمینه تصویب نرخ خرید گندم و دیگر محصولات نشان داد که کماکان یک پا دارد. این شورا با تصویب هزارو 700 تومان برای خرید هر کیلوگرم گندم تولید داخلی و تنها با 19 درصد افزایش ثابت کرد که دیواری کوتاه تر از کشاورزان برای مهار تورم از نظر آنان وجود ندارد. جالب تر آنکه کسانی که سنگ ارزانی گندم وارداتی را بر سینه می زنند، این نکته را نادیده می گیرند که با توجه به قیمت تمام شده هر تن گندم وارداتی معادل 220 دلار و هر دلار آزاد حدود 14 هزار تومان، بهای هر کیلوگرم آن سه هزارو 300 تومان برآورد می شود. خوشبختانه اعلام حداقل 9 هزار تومان مبلغ فطریه برای هر نفر در سال جاری و معادل سه کیلوگرم گندم نشان داد که برآورد مراجع محترم تقلید در تعیین نرخ گندم بسیار دقیق تر از شورای عالی اقتصاد است؛ شورایی که اتفاقا باید بیش از نگاه تجاری به این نوع قیمت گذاری ها، اثرات ضدتوسعه ای ورشکستگی قشر زحمتکش کشاورزان کشور را لحاظ می کرد. آنها بهتر از بسیاری می دانند که گندم مهم ترین عنصر غذایی برای مصرف مردم و اتفاقا مهم ترین محصول تولیدی نزدیک به چهار میلیون بهره بردار است. هرگونه تنگ نظری تجاری مسلکانه در تصویب خرید تضمینی گندم و نیز برنج، ذرت، دانه های روغنی و... نه تنها موجب ذخیره مالی دولت نمی شود بلکه با پیامدهایی از قبیل رهاشدن زمین های کشاورزی، مهاجرت بیشتر به حاشیه شهرها و افزایش ناهنجاری اجتماعی روبه رو می شو د؛ کشاورزانی که در شرایط تحریم های بی سابقه کنونی نشان دادند که اساسا اثرگذارترین گروه اجتماعی و شغلی در خنثی کردن این تحریم ها هستند. 
امیدواریم شورای عالی اقتصاد با بهره گیری از کار کارشناسی درستی که در تعیین حداقل مبلغ فطریه امسال صورت گرفته، از این پس در امر خریدهای تضمینی محصولات کشاورزی لااقل از آن تاسی بجوید و نقش حمایتی را برای توسعه پایدار کشاورزی ایفا کند. به خاطر داشته باشیم که افزایش ارزش افزوده در فعالیت های کشاورزی را هرگز نباید به عنوان هزینه برای دولت تلقی کرد. دولتی که به هر دلیل درست یا قابل تاملی ناگزیر است هزینه بسیار سنگینی برای یارانه بنزین بپردازد، هرگز نباید بار گران این هزینه ها را از کیسه دخل ناچیز کشاورزان جبران کند. کشاورزانی که هم اکنون در خط مقدم مبارزه با قدرت های تحریم کننده قرار دارند و بیش از دیگر گروه های مردم به تحقق عدالت اجتماعی نیازمندند.
                