چهار‌شنبه ۳۰ مرداد ۱۳۹۸
-----------------------------------------
سرمقاله
-----------------------------------------
کاسه داغ تر از آش نباشیم
-----------------------------------------

                    چندی پیش در یکی از شبکه های سیمای جمهوری اسلامی، محمدرضا باهنر، چهره سرشناس سیاسی کشور، با یکی از مجریان این شبکه به مصاحبه نشسته بود. مصاحبه درباره سیاست های کلی کشور به ویژه درباره با توافق نامه برجام بود. طبیعی است تلاش برای روشن کردن مسائل مربوط به یک توافق نامه، امری پسندیده و نشانگر بلوغ سیاسی و قراردادی بوده و موجبات رشد افکار عمومی را فراهم می آورد؛ اما چنانچه این مصاحبه و تحلیل از صورت بررسی و گفت وگوی دوجانبه خارج شود و فردی بر مواضع خود پافشاری کند و نکات مختلفی را بارها از طرق مختلف محل پرسش قرار دهد، موضوع متفاوت شده و چنین استنباط می شود که مجری با پافشاری و طرح متفاوت یک موضوع، در موضع بازجوی امنیتی نشسته و گمان می برد می تواند از دهان مصاحبه شونده سخنان خاصی را بشنود. طبیعی است در هر مذاکره بین المللی یا حتی در مذاکرات عادی در جامعه، افراد استدلال هایی برای خود دارند که به دلایل مختلف نمی توانند بیان کنند. آقای محمدرضا باهنر در این مصاحبه هرچه استدلال های معمول، معقول و واقع بینانه درباره مسائل سیاسی و برجام را بیان می کرد، با بی اعتنایی مواجه می شد و ظاهرا مصاحبه کننده می خواست در شرایط تکرار برخی نکات، استدلال هایی را در دفاع از برجام از ایشان بشنود که دشمن بتواند از آن سوءاستفاده کند. در همین جا باید به این نکته اشاره کرد که دکتر روحانی، رئیس جمهوری و دکتر ظریف، وزیر امور خارجه، با وجود همه حملات ناجوانمردانه ای که در رابطه با برجام به ایشان شده و می شود، هرگز استدلال های محکمی را که در دفاع از برجام دارند و بیان آن موجب سوءاستفاده دشمن می شود، بر زبان نرانده اند و همچنان استدلال هایی را که دشمن نتواند از آن سوءاستفاده کند، در دفاع از توافق نامه برجام بیان کرده اند و داغ حسرت یک کلمه را که دشمن از آن سوءاستفاده کند، بر دل دشمن گذاشته اند. 
ریاست جمهور و وزیر امور خارجه می توانند کلماتی را در دفاع از برجام بر زبان آورند که مخالفان یا متظاهران به مخالفت با برجام، یکسره قانع یا از ادامه  مخالفت ناامید شوند و این نویسنده نیز در اندیشه خود چنین استدلال هایی را دارد؛ اما بیان آن موجب سوءاستفاده دشمنان جمهوری اسلامی خواهد شد؛ بنابراین ایشان سختی حملات ناجوانمردانه را تحمل می کنند، بااین حال کلمه ای که موجب سوءاستفاده دشمن شود، بر زبان نمی رانند. درعین حال پدیده عجیبی در جریان است و گروهی به جای آنکه در مقابل دشمنان موضع بگیرند، سعی در ملکوک کردن مسئولان دارند و با وجود تظاهر به ولایی بودن، اراده ولایت را در محاسبات خود در نظر نمی گیرند؛ یا می گویند رئیس جمهور خائن، وزیر خارجه خائن و رئیس سازمان انرژی خائن، پیمان استعماری برجام را فراهم کردند و رئیس مجلس خائن آن را به زور در مجلس به تصویب رساند و سایر نهادها نیز به این خیانت گردن نهادند. از این بدتر و تاسف آورتر اینکه می گویند تحریم ظریف از سوی آمریکا، نمایشی است و آمریکا برای آنکه مهره خود را نگه دارد، ظاهرا به تحریم ظریف اقدام کرده است تا وجود ظریف در ایران موجه جلوه کند. همین افراد که به مرحوم آیت الله هاشمی رفسنجانی حمله می کنند و می گویند جام زهر را او به دست امام داد (رهبر فرزانه انقلاب در رحلت آیت الله هاشمی نوشتند هاشمی 50 سال با ایشان دوستی می ورزید) و اصولا ملکوک کردن شخصیت های جمهوری اسلامی را در دستور کار قرار داده اند تا اعتماد مردم به نظام را سست کنند، خوب است به نظرات سردار باقری، رئیس ستاد کل نیروهای مسلح، درباره قطع نامه 598 توجه کنند؛ هرچند انسان خواب را می توان بیدار کرد، ولی آنکه خود را به خواب زده است هرگز نمی توان بیدار کرد و اینان از طبقه دوم هستند. آنچه در برجام آمده، روشن و واضح است؛ محدودیت هایی بر کشورمان در زمینه فراوری هسته ای و برطرف کردن محدودیت های کشورمان در عرصه جهانی و لغو قطع نامه های شورای امنیت علیه کشورمان. اگر رهبر فرزانه انقلاب در مواردی نارضایتی خود را از برجام -و بیشتر بدعهدی و بدسگالی آمریکا- بیان داشتند، یقینا رئیس جمهور، وزیر خارجه و رئیس سازمان انرژی اتمی نیز چندان رضایت ندارند...
کما اینکه نگارنده نیز از اینکه کشورمان به ناحق نسبت به حق مسلم خود محدود شده، ناراضی است؛ اما آیا نباید جمهوری اسلامی بماند و در فضای بین المللی تنفس کند؟ آیا لازم است مردم ما در تنگنا و مضیقه روزافزون قرار گیرند؟ کمااینکه بعد از خروج آمریکا از برجام، چنین شد و تلاش می کنند از کشورمان تصویر جدیدی از کره شمالی یا حداکثر کوبا جلوه کند؟ اتفاقا در بیانیه اقتصاد مقاومتی مقام معظم رهبری، ارتباطات بین المللی، یعنی صادرات و انتقال فناوری و امور مشابه از پایه های آن است. مگر می خواهیم مثلا به جزایر کومور صادرات کنیم یا از گینه انتقال تکنولوژی می دهیم؟ آنهایی هم که تظاهر به همکاری می کنند و برخی می خواهند به آنها اتکا شود، فقط سود خودشان را می خواهند و علیه ما در شورای امنیت رای تحریم دادند. تکرار می شود که استدلال بسیار قوی در حقانیت امضای برجام وجود دارد؛ اما اصرار نفوذی ها برای آنکه این استدلال از دهان مسئولان بلندمرتبه خارج شود و دشمن سوءاستفاده کند، به عون خداوند بی اثر خواهد شد. البته در تاریخ امور مشابه کم نداریم؛ اصرار خوارج بر نکث پیمان توسط مولا علی (ع) و آنکه کوردلان پس از صلح امام حسن (ع) با معاویه به ایشان بی احترامی کردند از آن جمله است و در همین راستا عقد قرارداد ترکمانچای که پس از اصرار برخی افراد به فتحعلی شاه برای حمله به قوای روس و متعاقبا شکست ایران که به تصرف قفقاز و آذربایجان از سوی روس ها انجامید و سپس اجبار ایران برای عقد قرارداد که رسما اراضی ایران به روس ها واگذار شد و همراه آن غرامت هنگفتی همراه با تحقیر به ایران تحمیل شد. اگر در آن موقع تدبیر لازم مانند برجام اتخاذ می شد، چنین حقارتی تاریخی همراه با از دست دادن سرزمین هایی اسلامی به ایران تحمیل می شد؟ مجری پرتوقع افق و همفکران ایشان می توانند آثار قرارداد ترکمانچای را از بین ببرند؟ آیا نمی دانند وقایع تاریخی امری بازگشت ناپذیر است و شعارهای پوچ و ادعاهای خارج از تدبیر جایی در اداره کشور و سرنوشت کشور و مردم ندارد؟ به جای آنکه همه فریادها را به فرموده امام راحل (ره) بر سر آمریکا بکشند، با او همنوایی می کنند. یک نگاه کوچک و ساده می تواند روش های این انقلابیون زندان نکشیده، زجرندیده، جنگ ندیده، با درد و گرسنگی و محرومیت مردم آشنا نبوده را درهم ریزد. اگر ترامپ، نتانیاهو، بن سلمان و دیگران آن همه اصرار به لغو برجام دارند، حتما حداقل مقاطعی از سود و منافع جمهوری اسلامی از برجام را دیده اند و لغو آن را به زیان جمهوری اسلامی می دانند. هم نوایی این آقایان با تیم B را به چه معنی باید تعبیر کرد؟ این را هم به یاد داشته باشیم که این همه رسانه های معاند علیه جمهوری اسلامی مشغول هستند و مرتب برنامه علیه ایران و مقامات آن پخش می کنند، ظاهرا به نظر برخی، اینها کم هستند و رسانه ملی هم باید خط مشی ایشان را در پیش گیرد. برخلاف سکوت این متظاهران به دلواپسی و پایداری باید گفت همه باید گوش به فرمان رهبری باشند؛ نه جلوتر حرکت کنند و نه به عقب بیفتند. 
رهبر فرزانه انقلاب با صلابت برجای ایستاده اند و نگاه جامع الامری به مسائل دارند. پنهان شدن در شعارهای تند نامعقول به همراه ملکوک کردن شخصیت های ملی، فقط موجب برهم زدن وحدت ملی و هم آوایی با دشمنان است.  
                