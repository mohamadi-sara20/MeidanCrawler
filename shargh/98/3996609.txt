یک‌شنبه ۱ دی ۱۳۹۸
-----------------------------------------
سرمقاله
-----------------------------------------
گروه بندی های اجتماعی زیرساخت دموکراسی
-----------------------------------------

                    همواره پرسشی مهم در هنگامه انتخابات مطرح می شود. برای معماری مبارزات قدرت در نظام سیاسی چه باید کرد؟ یک پاسخ درخور توجه این است: گروه های متشکل و با هویت اجتماعی زیرساخت دموکراسی اند و ضرورت جامعه ما این است که گروه هایی وجود داشته باشند که بتوانند آرمان ها، مطالبات و منافع بخش های گوناگون جامعه را نمایندگی کنند. یکی از این گروه ها اصلاح طلبان هستند که این روزها از هر سو در معرض تخریب قرار دارند. اینان، سرمایه سیاسی و تاریخی این کشورند. در صورتی که اینان بتوانند جمعیتی را سامان سیاسی بخشند، برای ثبات کشور مهم هستند. حفظ اصلاح طلبان (نه فقط اصلاح طلبی) وظیفه ای ملی برای پژوهشگران، فعالان سیاسی و اصحاب قدرت است. اما تفصیل سخن؛ دموکراسی صرفا به حقوق طبیعی افراد بازنمی گردد. اگر چنین بود، کودکان نیز باید رای می دادند؛ چرا که آنان حق حیات و حقوق طبیعی دارند؛ اما چنان که می دانیم، معمولا در بسیاری از کشورها محدودیت حداقل سنی برای رای دادن وجود دارد و فقط افراد 18 سال به بالا می توانند رای دهند. مسئله این است که معمولا افراد در کودکی و نوجوانی هنوز خویشتن اجتماعی خودشان را کشف نکرده اند. هرچند آنان نیازهای فردی دارند؛ اما این نیازهای فردی هویت اجتماعی پیدا نکرده است. دموکراسی ضرورتا و در ابتدا برای این نیست که افراد برای رفع نیازهای شخصی خویش رای دهند. رای یک پدیده اجتماعی است و نه صرفا کنش شخصی. آن گاه که نیاز شخصی به نیازهای دیگران بپیوندد و یک تشخص جمعی پیدا کند، به رای دموکراتیک بدل می شود. انسان برای نیاز شخصی خویش مانند تامین آب و غذا و اشتغال و موفقیت تحصیلی و خانوادگی تلاش هایی شخصی می کند؛ اما آن گاه که این رفع نیاز شخصی به نیازهای دیگران نیز پیوند بخورد، یک عمل اجتماعی پدید می آید؛ بنابراین رای دادن یک عمل شخصی نیست؛ بلکه یک عمل اجتماعی است. به بیان دیگر نیازهای جمعی هویتی مستقل دارند. نیازهای فردی در فرایندهای دموکراتیک در قالب گروه های اجتماعی شکل می گیرند. اینجاست که جامعه گروه گروه می شود و جمعیت های واجد هویت شکل می گیرد. این جمعیت های واجد هویت است که زیرساخت اصلی دموکراسی است و نه کنش های فردی. اگر این زیرساخت وجود نداشته باشد، در انتخابات جامعه سیاسی اسیر توده های بی هویت می شود. این اساسی ترین نقطه ضعف دموکراسی های توده ای است که ثبات سیاسی را به خطر می اندازد؛ چرا که جامعه پیش بینی ناپذیر و دچار هرج ومرج می شود.در دموکراسی های با سابقه تاریخی، هویت های اجتماعی به تدریج شکل گرفته اند و افراد می توانند کم و بیش کنش جمعی خود را در قالب این گروه ها تعریف کنند. انتخابات ابزاری برای بی ثباتی نظام سیاسی نیست. در چنین حالتی معماری تاریخی این کشورها براساس مبارزه منافع و آرمان ها و مطالبات اصطلاحا ساماندهی شده است و بازار سیاه قدرت شکل نمی گیرد. ایران ما بیش از هر چیز به چنین معماری تاریخی ای نیاز دارد که البته باید از درون گفت وگوهای کارشناسی-ملی برخیزد. باید دید ظرفیت های کنونی کشور ما چیست؟ چه نیروهایی سابقه تاریخی دارند؟ چه نیروهای جدیدی در جامعه وجود دارند که صدا و تریبون ندارند؟ پنج ظرفیت بیشتر شناخته شده عبارت اند از اصلاح طلبان، اصولگرایان، روحانیت، دانشگاه و بازار؛ اما یک ظرفیت مهم دیگر هنوز نماینده رسمی در قالب گروه متشکل ندارد: اقشار فرودست جامعه. 
​همه این نیروها سرمایه های ملی این کشورند؛ همچنان که نفت و ذخایر معدنی و طبیعی سرمایه های این کشورند. این سرمایه ها هریک کارکرد خود را دارند که می توانند برای جامعه مفید باشند. نظام سیاسی نباید این سرمایه ها را محدود کند؛ بلکه زمینه را برای حضور و بروز آنها بیش از پیش فراهم کند. هریک از این نیروها می توانند در حوادث و بزنگاه های تاریخی، جمعیتی را با خود هماهنگ کنند و آنان را به دفاع، تلاش، امید یا به پایداری برخوانند. این نیروها می توانند یکدیگر را پایش و پالایش کنند و از افراط و تفریط و فساد یکدیگر جلوگیری کنند.
به یاد آوریم که خرداد 76 نقطه عطفی در مبارزات سیاسی-انتخاباتی ایران است؛ از آن نظر که دو جریان سیاسی که ریشه در اختلافات فکری-سلیقه ای پیش از انقلاب داشتند، به دوئل انتخاباتی رسیدند. در همان زمان سرمقاله ای در روزنامه لوموند منتشر شد که با اشاره به نخستین دوئل انتخاباتی تلویزیونی نیکسون-کندی در سال 1960 در آمریکا و ضمن نقد «جمهوری اسلامی» به این نکته اشاره کرده بود که پس از 20 سال از تشکیل جمهوری اسلامی رسیدن به دوئل انتخابات پدیده ای شگفت آور است و همین موضوع، تفاوت ایران را با دیگر کشورهای استبدادی نشان می دهد.
مشخصه مهم آن انتخابات از منظر معماری مبارزه اجتماعی قدرت است. علم سیاست، دانشی است که از این موضوع مهم بحث می کند که «چه کسی و چگونه از نردبان قدرت رسمی» بالا می رود؟ در پاسخ، رویه های متنوعی در نظام های سیاسی گوناگون مشاهده می شود. پیشینه تاریخی و سنت سیاسی دموکراسی های صنعتی عملا این بوده که افراد، نخست به قدرت اقتصادی دست یافته و سپس با اتکا به این «ثروت-قدرت»، گروه بندی های اجتماعی را تشکیل داده و از نردبان قدرت سیاسی بالا رفته اند. سنت قدرت نظامی نیز یکی دیگر از سنت های کسب قدرت بوده است که عمدتا در شکل کودتاهای نظامی در جهان رخ نمایانده است. سنت ایدئولوژی و انقلاب نیز در همین راستا قابل شناسایی است. افراد به اتکای ایدئولوژی و با اقناع توده ای از طرقی مانند انتخابات یا جنبش های اجتماعی یا انقلاب های سیاسی-توده ای به قدرت دست می یافته اند.
به این شکل عموما کسب یک قدرت غیررسمی و گروه بندی اجتماعی آن زمینه ای برای کسب قدرت رسمی بوده است. هرچه این قدرت غیررسمی متکی به جریانات سیاسی-اجتماعی و تاریخمند بوده است، دوام و قوام و پایداری آن بیشتر بوده است؛ چرا که بر مطالبات اجتماعی «واقعی» و پایدار و چندبعدی مردم استوار بوده و از گزند تحولات روزمره و ناپایدار اجتماعی مصون بوده است. خرداد 76 از این نمونه های تاریخی است. این انتخابات اگرچه ظاهری از تصادف تاریخی داشت،؛ اما بر زمینه ای از دو جریان عمومی سیاسی-مذهبی شکل گرفت که دارای ریشه های تاریخی بودند؛ اما دو سال بعد کلید سقوط این پدیده شگفت آور زده شد؛ آن گاه که در حوادث و آشوب های 1378 این دوئل به شکلی از بی ثبات سازی سیاسی نظام جمهوری اسلامی تبدیل (یا تعبیر) شد. به نظر من دلیل اصلی این شکست آن بود که این جریانات دچار یک غفلت تاریخی بودند و قدر و منزلت ریشه های خود را ندانستند و از آن به مثابه یک سرمایه سیاسی مراقبت نکردند. شرط اصلی حفظ این سرمایه پرهیز از «سکتاریسم» سیاسی است. البته سکتاریسم، هم سیاسی است و هم حکومتی. هم در قالب واگرایی سیاسی رخ می دهد و هم در قالب تصفیه های قانونی در فرایند انتخابات.
                