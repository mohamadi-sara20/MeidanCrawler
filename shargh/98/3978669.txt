یک‌شنبه ۱۹ آبان ۱۳۹۸
-----------------------------------------
سرمقاله
-----------------------------------------
چرا نباید از تحولات عراق نگران بود؟
-----------------------------------------

                    اعتراض مردم عراق علیه ناکارآمدی و فساد در دستگاه های حکومتی روزبه روز گسترده تر می شود. باوجود مداخلات نیروهای داخلی و تحریکات کشورهای خارجی مخصوصا اسرائیل و عربستان، نباید در اینکه این اعتراضات واقعا منشا داخلی دارد و ناشی از فساد گسترده در دستگاه های حاکمیتی عراق است، شک کرد. برآورد نهادهای حکومتی عراق که اکنون پس از عربستان بیشترین درآمد نفتی در اوپک را دارد (درآمد نفتی 15ساله اخیر عراق حدود هزار میلیارد دلار است، یعنی برابر با کل درآمد نفتی ایران از زمان کشف نفت در کشور در اختیار نیروهای سیاسی عراق بوده است) نتوانسته اند در 18 سال پس از به قدرت رسیدن، رضایتی عمومی را حتی در میان آن بخش از حامیان سنتی و عقیدتی خود که فداکاری هایشان در راه به قدرت رسیدن حاکمان کنونی عراق فراموش ناشدنی است، فراهم آوردند. بنابراین اعتراض مردم عراق طبیعی است و هر جامعه پویایی چنین اعتراضاتی را بروز خواهد داد.
آنچه مهم است نحوه واکنش ایران به این اعتراضات است؛ زیرا صرف نظر از داخلی بودن ریشه و منشا اعتراض، کسانی هدف اعتراض قرار گرفته اند که در ظاهر متحد ایران محسوب می شوند و روی پشتیبانی آنان در تحولات منطقه ای (خلیج فارس، سوریه، لبنان و یمن) حساب باز شده است. در این نوشته کوتاه در چارچوب تحلیل بازیگران در چهار سطح مسائل داخلی، روابط دوجانبه، منطقه ای و بین المللی به بازتاب تحولات داخلی عراق در سیاست ایران خواهیم پرداخت و نتیجه خواهیم گرفت که:
نباید از تحولات مردمی در عراق نگران بود
الف: سیاست داخلی ایران: در سال های اخیر تبلیغات برخی جریان ها چنان القا کرده است که افکار عمومی تصور کنند دولت عراق بدون اجازه ایران آب هم نمی نوشد و ایران در عراق فعال مایشاء است. بالاخره ضرورتا باید روزی با دیوار سخت واقعیت روبه رو می شدند. این امر هرچه زودتر اتفاق بیفتد، به سود کشور و حتی طراحان آن خواهد بود. امروز همگان باید اذعان کنند که مردم عراق مانند همه ملت های دیگر دنیا استقلال خود را با هیچ امر دیگری معاوضه نمی کنند و تصور تحقیر دست نشاندگی حتی توهمی دولتمردان خود را نمی پذیرند (بحث اینکه ملت عراق مرکب از چه کسانی است، بحث دیگری است). با توجه به آنچه گفته شد، تحولات اخیر عراق و اعتراضات مردم مخصوصا شیعیان عراقی برای اثبات قدرت ملی ناشی از اراده مردم، به ویژه با توجه به حمایت ضمنی مرجعیت شیعه در عراق از این اعتراضات، نباید مایه نگرانی در ایران شود؛ چون در واقع این تحولات باعث می شود کسانی که اطلاعات ناقص یا غلط را به عنوان واقعیت ارائه می کردند، از صحنه تصمیم گیری و اطلاع رسانی در سیاست خارجی ایران حذف و تصمیم گیران اصلی بیشتر با واقعیت آشنا شوند. این روند دستگاه تبلیغاتی صداوسیما را نیز شامل می شود و ناکارآمدی این مجموعه در پیشبرد اهداف سیاست خارجی نمایان تر خواهد شد و خود این امر تصمیم گیران را به تصمیم های جدید خواهد رساند. اما آنچه باید مورد توجه قرار گیرد، پیوند مردمی میان ملت های ایران و عراق است که جلوه بارز آن را می توان در حماسه بزرگ زیارت اربعین دید و مشاهده کرد که چگونه شیعیان در دو سوی مرز با رافت، محبت، مهربانی و خلوص در کنار هم قرار می گیرند و فارغ از آنکه بازیگران سیاسی چه نقشی ایفا می کنند، دست در دست هم به انجام مناسک می پردازند و زیباترین جلوه پیوند ملت ها را رقم می زنند. باید از هرگونه اقدام و حتی ایجاد ذهنیتی که این پیوندها را خدشه دار کند، خودداری کرد. یقینا بسیاری از عراقیان که در مراسم اربعین پذیرای ایرانیان بودند، در اعتراضات اخیر در خیابان ها بوده اند و باید میان ضرورت تقویت پیوندهای مذهبی دو ملت و حمایت از سیاست پیشگان فاسد تفکیک قائل شد.
از این منظر نه تنها نباید از اعتراضات نگران بود بلکه باید از آن حمایت کرد. این گونه موضع گیری ها پیوندهای مردمی را براساس واقعیات و نه توهم شکل می دهد و تقویت می کند و منافع درازمدت کشور را بهتر تامین می کند...
زیرا مسلم است هیچ یک از نیروهای سیاسی موجود عراق از نظر مردم عراق شایستگی در قدرت ماندن را ندارند و تکیه بر چنین نیروهایی آب در هاون کوبیدن است.
ب(سطح روابط سیاسی دوجانبه: اشغال عراق توسط آمریکا زیرساخت های دولت ملی را در عراق متزلزل کرده است و تاکنون نیز تحولات سیاسی و تداول دولت ها نتوانسته است استقرار یک حاکمیت باثبات و یکپارچه در عراق را در پی داشته باشد. بخشی از این ناتوانی به جامعه شناسی سیاسی عراق و تاریخ سیاسی شکل گیری حاکمیت مدرن در این کشور مربوط می شود و بخشی نیز از مداخله خارجی بین المللی و منطقه ای ازجمله از سوی همسایگان ناشی می شود. نوع مداخله بازیگران غیرعراقی به چگونگی تحلیل منافع آنان بستگی دارد. در این زمینه، درباره چگونگی تحلیل منافع ملی ایران، در میان تحلیلگران اجماع تحلیلی وجود ندارد. به طور خلاصه و اجمالی می توان سه تحلیل کلی را مشاهده کرد: 1- یک تحلیل بر آن است که باید از ضعف دولت ملی در عراق استفاده کرد و تا حد امکان کنترل دولت و حاکمیت عراق را در دست گرفت و در این مسیر با تقویت نیروهای طرفدار ایران با افزایش نقش آنان در ساختار حاکمیت، نظام تصمیم گیری در عراق را کنترل و در جهت منافع ملی ایران هدایت کرد. این تحلیل با غفلت از تبعات واکنش های احتمالی مردم عراق، در مواجهه با اعتراضات اخیر دچار سردرگمی تحلیلی شده است زیرا در صورت اثبات چنین وضعیتی یا حتی تصور چنین ذهنیتی در مردم عراق، جهت گیری اعتراضات به سوی حامی خارجی دولت ناکارآمد و فاسد خواهد بود؛ کمااینکه چنین جهت گیری هایی در دولت های اولیه پس از اشغال که تاحدی مورد حمایت ترکیه و عربستان بودند، مشاهده شد.
2- تحلیل دیگر این است که در دوران اخیر، عراق مشکل سازترین همسایه ایران بوده و ثبات در عراق همواره به معنی ایجاد مزاحمت برای همه همسایگان از جمله ایران بوده است، بنابراین نباید به ثبات در عراق کمک کرد و با توجه به جامعه شناسی مردم عراق و اختلافات تاریخی طوایف مختلف در این کشور باید این کشور را به حال خود رها کرد تا هرج ومرج همیشگی بر این کشور حاکم باشد و به این ترتیب از شر همسایه همیشه مزاحم راحت شد و در امان ماند. در این تحلیل با داخلی محسوب کردن تحولات عراق، بی طرفی کامل و بی توجهی به آن تحولات توصیه می شود.کاستی این تحلیل در آن است که روابط در کشور همسایه را فقط به سطح دولت ها تقلیل می دهد. در حالی که از واقعیات دنیای مدرن و درهم تنیدگی فرهنگی، اقتصادی، سیاسی و اجتماعی دو جامعه غفلت می کند. ظهور داعش در عراق و قبل از آن جریان زرقاوی و احتمال تسری ناامنی به مرزها و حتی داخل ایران نشان می دهد که نمی توان نسبت به تحولات داخلی عراق بی تفاوت ماند، علاوه بر اینکه خلا توجه و حضور مسئولانه در عراق را رقبای منطقه ای ایران پر خواهند کرد و از آن منظر خطرات جدی تری متوجه امنیت ملی خواهد شد، زیرا رقبا خواهند توانست از بی ثباتی در عراق به عنوان منبعی برای ناامنی در ایران استفاده کنند، همان گونه که مدت ها در پشتیبانی از گروه های تروریستی ضد ایران چنین کرده اند.
3- سومین نگاه تحلیلی آن است که باید با توجهی مسئولانه به تحولات عراق در جهت ثبات این کشور نگریست و بدون مداخله مستقیم مانع از تضعیف متحدان بالفعل و بالقوه عراقی شد و در عین حال از طریق نشان دادن حسن نیت و حمایت از اکثریت مردم عراق مانع از گسترش حوزه نفوذ رقبای کشور در عراق شد. براساس این تحلیل، ثبات در عراق آن هم ثباتی مبتنی بر کارآمدی، سلامت و حمایت مردمی بهترین تامین کننده منافع ایران است. بر این اساس ناکارآمدی فعلی رهبران سیاسی عراق امری است بدیهی که زندگی روزمره مردم آن کشور را به شدت تحت تاثیر قرار داده و موجب حیف و میل ثروت و منابع آن کشور می شود. وجود دولتی بسیار بزرگ با بیش از هفت میلیون حقوق بگیر دولتی در کشوری با جمعیت حدود 37 میلیون نفر و رانت های بسیار در توزیع امکانات و منابع، نه تنها منافع مردم عراق را تامین نمی کند بلکه نمی تواند متحدی قابل اعتماد برای هیچ همسایه ای از جمله ایران باشد (کسی که در خدمت منافع کشور خود نیست، چگونه می تواند یاری گر منافع کشور دیگری باشد).بنا بر این تحلیل، نیازمند بازنگری در سیاست های صبوری اسلامی نسبت به ترکیب نیروهای سیاسی عراق هستیم. نکته ای که راجع به ترکیب نیروهای سیاسی عراق باید اضافه کرد، نقش پررنگ جوانان عراقی با نمونه های جدید از سبک زندگی است که تاکنون در میان سیاست مداران عراقی دیده نشده بود. در این بازنگری باید به نقش قابل توجه فضای مجازی و رسانه های مجازی توجه کرد، امری که در ایران نیز از آن غفلت شده است.
ج(سطح منطقه: تحلیل اعتراضات اخیر عراق بدون توجه به پیچیدگی های روابط خارجی و داخلی کشورهای حوزه خلیج فارس، شمال آفریقا و خاورمیانه غیرممکن است. هریک از کشورهای مهم منطقه یعنی ایران، عربستان، ترکیه و مصر برای خود منافعی در عراق تعریف کرده اند، علاوه بر این کشورهای جاه طلب جدید مانند امارات و قطر نیز در این دیگ برای خود سهمی می خواهند، سوریه نیز به نحوی دیگر در این پیچیدگی شرکت داده شده است. حساسیت کلی جهان عرب و اسرائیل نسبت به نفوذ ایران در هر کشور عربی نیز باید مدنظر قرار گیرد.مجموعه عوامل فوق تحلیلگر را از تقلیل عوامل و ساده نگری و تک عامل دیدن موضوع منع می کند. باید منافع جمعی را پذیرفت و به اصطلاح صحنه بازی را به گونه ای تعریف کرد که منافع همه بازیگران در آن دیده شده باشد. در صورت عدم تامین منافع، هر بازیگری در حد توان خود امکان برهم زدن بازی یا به تاخیرانداختن منافع دیگران را خواهد داشت. خلاصه آنکه آینده عراق بدون یک همکاری منطقه ای مبتنی بر تفاهم به نفع هیچ کس نخواهد بود جز اسرائیل که در واقع برنده همیشگی هر نوع بی ثباتی در منطقه است.
د(سطح بین المللی: بازیگران عمده بین المللی (ایالات متحده، روسیه، چین و اروپا) نیز هر یک برای خود در عراق منافعی در نظر گرفته اند. ایالات متحده به دلیل نقش انحصاری در سقوط صدام حسین برای خود منافع انحصاری تعریف کرده است و در شرایط عادی حاضر به پذیرش شریک در این منافع نیست. روسیه به عنوان کشوری که متحد خود (صدام حسین) را از دست داده، همچنان دنبال ادامه حضور گذشته خود در آینده عراق است. اروپایی ها که در جنگ با آمریکا ائتلاف نکردند، در پی یافتن راهی برای حضور در عراق هستند و چین صنایع نفت و زیرساخت ها را هدف قرار داده است. هر یک از این بازیگران به تنهایی یا از طریق بازیگری منطقه ای در پی نفوذ هستند.طبیعی است که هر یک از بازیگران فوق نیز در تحولات اخیر عراق نقشی داشته و به گونه ای قصد بهره برداری از اعتراضات اخیر را داشته باشند. به عنوان مثال باید به خاطر بیاوریم که هنگام طرح مسئله رفراندوم در کردستان عراق روس ها تنها قدرتی بودند که با تجزیه آن کشور مخالفت نکردند و سعی کردند از کنار آن بگذرند.اکنون نیز این بازیگران بین المللی به راحتی اجازه نخواهند داد کشور بااهمیتی مانند عراق به طور کامل تحت نفوذ و سیطره ایران قرار گیرد. هرگونه توجه ما به آینده عراق باید ملاحظات قدرت های بزرگ را نیز در نظر داشته باشد.دولت آقای روحانی در شش سال گذشته نشان داد که در دیپلماسی منطقه ای موفق نبوده و دلیل آن هم بی توجهی به اهمیت آن بوده است. در ماه های اخیر ابتکارهای دولت آقای روحانی در پیشنهاد صلح هرمز و گسترش همکاری های منطقه ای نویدبخش آن است که بتوان در منطقه به جای تنش، جدال و تخریب منافع یکدیگر به سوی مذاکره، همکاری و تامین منافع مشترک گام برداشت، این مذاکره و گفت وگو باید به طور جدی شامل آینده عراق نیز بشود تا بتوان از آن برای ثبات منطقه ای و ثبات آینده آن کشور استفاده کرد.کوتاه سخن آن است که عراق را نباید به حال خود واگذاشت، نباید از کسانی که هزار میلیارد دلار درآمد نفتی عراق را به هدر داده اند دفاع کرد، نباید با جوشش اعتراضی درونی مردم عراق مخالفت کرد یا در مقابل آن ایستاد، نباید منافع خود را به تنهایی در نظر گرفت و منافع دیگر بازیگران را پوچ انگاشت، نباید فساد و ناکارآمدی دولتمردان عراق را نادیده گرفت و بالاخره اینکه ثبات در عراق محصول همکاری مشترک منطقه ای خواهد بود با درنظرگرفتن خواست مردم عراق برای بهره بردن از منابع عظیم ثروت خود. آنچه در مورد خواست مردم عراق می توان گفت آن است که «می دانند چه نمی خواهند» اما سردرگم هستند در مورد «آنچه می خواهند»! کمک کنیم تا آنچه را بخواهند که نفع مشترک آنان و ما است.
                