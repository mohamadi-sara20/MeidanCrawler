شنبه ۲۵ آبان ۱۳۹۸
-----------------------------------------
یادداشت
-----------------------------------------
روزی برای «مدارا» در جهان
-----------------------------------------

                    بعد از جنگ های جهانی اول و دوم و پیامدهای جبران ناپذیر جانی و مالی آنها، میل به تخاصم و دامن زدن به مناقشه ها در بسیاری از کشورها فروکش کرد. ولی به تدریج، با فراموش شدن فجایع هولناکی که تقریبا همه کشورها درگیر آن بودند، مجموعه ای از عوامل باعث شد خویشتن داری در مناسبات بین المللی دهه به دهه کم رنگ تر شود. به این ترتیب در سال 1995 اعضای سازمان آموزشی، علمی و فرهنگی ملل متحد (یونسکو) در صدوچهل و هفتمین جلسه خود، بیانیه اصول مدارا را تصویب کردند. پیش از آن نیز در سال 1993 سازمان ملل به تاثیر نقش آموزش مدارا پرداخته بود. متعاقب آن در سال 94 یونسکو ضمن نکوهش تبعیض، نسل کشی های قومی، تروریسم و افراط گرایی های فرهنگی و مذهبی بر اهمیت گفت وگوهای عاری از خشونت به عنوان بهترین شیوه در حل مسائل و مشکلات جوامع بشری تاکید کرده بود تا اینکه در نهایت سال 1995 به عنوان سال جهانی مدارا در نظر گرفته شد و در همان سال اعضای سازمان ملل 16 نوامبر (25 آبان) هر سال را به عنوان روز جهانی مدارا (tolerance) وارد تقویم کردند. طبق تعاریف (یونسکو، 1995) مدارا عبارت است از احترام، پذیرش و قدردانی از ارزش نامحدود فرهنگ ها و نژادهای مختلف. مدارا به نوعی ایجاد هارمونی در تفاوت ها محسوب می شود. مدارا فضیلتی است که صلح را ممکن کرده و فرهنگ جنگ را تضعیف می کند. ورای همه این موارد، مدارا به رسمیت شناختن حقوق و آزادی ابنای بشر است. افرادی که به مدارا پایبند می شوند، کمتر شرایطی است که از آن دست بکشند. می توان متضاد مدارا را نابردباری، ناشکیبایی (intolerance) یا حمله به تفاوت ها در نظر گرفت؛ در این وضعیت است که گروه های آسیب پذیر به حاشیه رانده می شوند. روشن است که کنار گذاشته شدن آنان از مشارکت های اجتماعی و سیاسی، تبعیض و خشونت علیه آنان را به دنبال خواهد داشت. مدارا پذیرش این واقعیت است که انسان ها در تمام حوزه ها اعم از ظاهر، موقعیت، رفتار، ارزش ها و... با یکدیگر فرق داشته و این حق را دارند که به علت تفاوت با دیگران، آزار و اذیت نشوند. مدارا شامل آن دسته از رفتارها و نگرش هایی است که از سوی دولت ها در چارچوب حقوق بشر و از سوی افراد به عنوان موجوداتی اخلاقی در یک محیط چندفرهنگی به کار گرفته می شوند. سازش، بی تفاوتی و منت گذاشتن هیچ یک ربطی به مدارا ندارند؛ برخورد آزادانه، محترمانه، یکپارچگی و پذیرش تنوع در نوع بشر است که مدارا را به ارمغان می آورد. مدارا از طریق ارتباط مستقیم، گفت وگو و آموزش تسهیل می شود. مدارا درک متقابل از طریق پذیرش باورها و سنت های دیگران و به اشتراک گذاشتن ایده های مشترک است. با توجه به اینکه دلایل و عوامل پیچیده ای منجر به تشدید نابردباری در جهان می شوند، نمی توان انتظار داشت با راه حل های ساده، انواع تعصبات و ناشکیبایی ها رفع شود. از متغیرهای اجتماعی دخیل در نابردباری می توان به مواردی مانند تضعیف تدریجی نهاد خانواده، کم رنگ شدن ارزش های سنتی، حاشیه نشینی و افزایش انواع خشونت در عرصه های اجتماعی و رسانه های جمعی اشاره کرد. در بعد اقتصادی، بی کاری، فاصله فقیر و غنی، شغل های کاذب و نداشتن برنامه های توسعه، تنش های اجتماعی و متعاقب آن ناشکیبایی و انواع تعصبات را به دنبال خواهد داشت. با وجود همه این مشکلات، بشر نشان داده از ظرفیت لازم برای تغییر، رشد و سازگاری با دنیای فعلی برخوردار است. مدارا در عین اینکه جزء حقوق افراد است، مسئولیت تک تک آنان نیز محسوب می شود. به این ترتیب، الزامات اخلاقی ای که از سوی شهروندان و دولت ها پذیرفته می شوند، زندگی صلح آمیزی را در جوامع و بین کشورها فراهم خواهند کرد. با توجه به اهمیت موضوع، لازم است همه ابزارهای ضروری برای تقویت مدارا به کار گرفته شود؛ چراکه مدارا جزء لاینفک صلح بوده و انواع پیشرفت های اقتصادی و اجتماعی ملت ها را به دنبال خواهد داشت. نباید فراموش کرد حقوق و مسئولیت های حوزه مدارا و حق متفاوت بودن بارها در قوانین حقوق بشر لحاظ شده است. این موارد در متون و اسنادی نظیر بیانیه حقوق بشر، معاهده بین المللی حذف انواع تبعیض نژادی و تبعیض علیه زنان، بیانیه حقوق اقلیت های قومی، مذهبی، زبانی، بیانیه حذف تعصبات، معاهدات مربوط به افراد بی خانمان، کارگران و بومیان منطقه دیده شده است. روشن است که مدارا مانند بسیاری از مفاهیم دیگر، از سه سطح فردی، اجتماعی و حاکمیتی برخوردار است. تقویت روحیه مداراگری و شکل گیری نگرش های پذیرش و همبستگی باید از طریق روش هایی نظیر آموزش های رسمی یا غیررسمی، در خانه یا محیط کار و در مدارس و دانشگاه ها نهادینه شود.
رسانه های جمعی از طریق تسهیل بحث و گفت وگوهای آزاداندیشانه در ترویج ارزش های مداراگری و روشن کردن خطرات ناشی از بی تفاوتی نسبت به شکل گیری گروه های متعصب نقش بسیار مهمی بر عهده دارند. در سطح حکومت ها، مدارا مستلزم سیاست گذاری ها و قانون گذاری های عادلانه است. در همین راستا دولت ها موظف اند که برای عموم مردم فرصت های عادلانه دستیابی به امکانات اقتصادی را فراهم کنند. 
طرد یا محروم کردن بخشی از جامعه، ناامیدی، خصومت ورزی و تحجر را به دنبال خواهد داشت. بدیهی است که بدون مدارا، صلحی محقق نخواهد شد و بدون صلح نیز دموکراسی و توسعه و در نهایت آسایش مردمان معنایی نخواهد داشت. این گونه است که عدالت اجتماعی و مدارا را نمی توان از یکدیگر تفکیک کرد. بر این اساس، مدارا نه تنها وظیفه اخلاقی، بلکه به نوبه خود یک تعهد سیاسی است و به دولت ها کمک خواهد کرد تا جوامع انسانی تری را شکل دهند. نقش آموزش در ترویج مداراگری بسیار مهم است...
آموزش موجب می شود که نگرش های پایداری شکل گرفته و جوانان با کسب مهارت های لازم، آماده حل مشکلات پیش روی خود شوند؛ مهارت هایی که برای زندگی صلح آمیز در کنار دیگران بسیار ضروری است. این مهم مستلزم رویکردی منسجم به آموزش صلح، حقوق بشر، دموکراسی و تفاهم های بین المللی است. از آموزش های مهم در این حوزه می توان به آموزش حقوق، ارزش ها، زبان های خارجی، سرفصل های بین فرهنگی و چندفرهنگی، رویکردهای جدید در آموزش تاریخ، آموزش های تخصصی برای معلمان و ایجاد فضایی دموکراتیک و مدارامنش در کلاس های درس اشاره کرد. در کنار ابزارهای مهمی نظیر گفت وگو، مهارت های ارتباطی و تبادل نظر، نظرات افراد تاثیرگذار بر افکار عمومی، قانون گذاری های حمایت گر و اراده برای زندگی مسالمت آمیز در کنار دیگران شرایطی را به وجود خواهد آورد که وضعیت فعلی، از حالت بغرنج خود خارج شود. اولین قدم در آموزش مدارا این است که افراد یاد بگیرند حقوق و آزادی های مشترک آنان چه مواردی است. تقویت شیوه های روشمند آموزش مدارا کمک می کند تا ریشه های فرهنگی، اجتماعی، اقتصادی و سیاسی که منجر به نابردباری می شوند، خشکانده شوند. روز جهانی مدارا فرصتی است برای پذیرش مسئولیت و طرح خلاقانه توسط رسانه های جمعی، طراحی برنامه های ویژه، انتشار و توزیع کتاب، پوستر، ویدئوهای آموزشی در مورد پرهیز از خشونت و بسته های آموزشی ویژه معلمان و آموزشگران. علاوه براین، حمایت از پروژه های فرهنگی همراه با رویکردهای تاریخی و منطقه ای به اهمیت تنوع فرهنگی و پررنگ کردن نقش مدارا در حفظ میراث فرهنگی جهان کمک خواهد کرد. تقویت گفت وگوهای سازنده در بین ادیان مختلف نیز اهمیت دارد. همان گونه که در نشست بارسلون در سال 1994 شکل گرفت، نقش دین در فرهنگ صلح بسیار مهم است. کمااینکه نمایندگان تمامی مذاهب در نشست مذکور مواردی نظیر تنفر، تعصب و خشونت را قویا نفی کردند. با گذشت نزدیک به 25 سال از شروع فعالیت های جهانی در جهت ترویج مدارا، جهان به آن چنان دستاوردی دست نیافته است. جای افسوس است که برای آگاه سازی عموم مردم، برگزاری کنسرت ژان میشل ژار و اختصاص این شعار که «مدارا از خانواده آغاز می شود»، در روز بزرگداشت خانواده، مهم ترین اقداماتی بوده اند که برای ترویج روحیه مداراگری صورت گرفته اند. نبود رتبه بندی های جهانی، برنامه های عملیاتی و پایبندی کشورها به جدی گرفتن ساختارسازی برای تقویت مدارا، باعث شده روز مدارا، در حد یک روز در فصل آلوده پاییز باقی بماند. کمااینکه وضعیت فعلی روابط بین الملل گواه آن است که بسیاری از کشورها در حد بزرگداشت نیز هیچ وقعی به این مناسبت نمی نهند. در عرصه فردی آنچه در پیرامون خود می بینیم نشانه هایی است دال بر اینکه ارزشی به نام مدارا در روابط بسیاری از ما ایرانیان حکم کیمیا را یافته است. اینکه چه عواملی موجب این وضعیت شده است، یک مسئله است و اینکه ما شهروندان ورای دلایل موجه تا چه اندازه می توانیم خود را مسئول بدانیم که در موقعیت های بین فردی مدارا و خویشتن داری را اعمال کنیم، مسئله ای دیگر است. البته که رفتارهای مراجع قدرت و تاثیرگذاران بر افکار عمومی نظیر سیاسیون، هنرمندان و ورزشکاران نقش قابل توجهی در تسهیل مداراگری در بین اقشار مختلف جامعه به عهده دارد، ولی اگر این تعریف سلامت روان را مبنا قرار داد که سلامت روان چیزی جز مسئولیت پذیری نیست، پس پرواضح است که ما موظف ایم ارتباطات خود را با مدارا پیش ببریم. راه دادن به خودرویی که از فرعی وارد خیابان اصلی می شود، گفت وگوی مسالمت آمیز با همسایه ای که حقوق ما را به کرات ضایع می کند، برخورد جرئت مندانه و نه پرخاشگرانه با مسافر بغل دستی در تاکسی که آگاهانه یا ناآگاهانه فضای شخصی ما را مخدوش کرده، همگی مصداق های عینی پایبندی به مدارا هستند: آسایش دو گیتی تفسیر این دو حرف است/ با دوستان مروت با دشمنان مدارا
                