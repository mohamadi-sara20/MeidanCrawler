چهار‌شنبه ۱۸ اردیبهشت ۱۳۹۸
-----------------------------------------
یادداشت
-----------------------------------------
التهاب زدایی برای مدیریت قیمت دلار
-----------------------------------------

                    مدیریت دقیق منابع ارزی در شرایط فعلی و در پیش گرفتن سیاست های درست پولی در بازار ارز، نیازمند تمرکز بسیار جدی است. این را در یادداشت های قبلی «شرق» هم نوشته بودم. قیمت ارز تحت تاثیر عوامل غیراقتصادی به شکلی غیرواقعی درآمده است و این به آن معناست که اگر عرضه و تقاضا رها شود، قیمت در این بازار بالاتر از می رود. مداخله بانک مرکزی در این بازار خلاف سایر مداخلات دولت، اتفاقی قابل دفاع است. صادرات ایران تحت تاثیر تحریم ها، با دشواری های بسیاری همراه است. واقعی شدن نرخ ارز به سود کشورهایی است که کالا تولید و صادر می کنند اما ایران به جز نفت، میعانات و پتروشیمی، صادرات جدی دیگری ندارد. تقلیل ارزش پول ملی برای کشورهایی مطلوب است که کالا و خدمات تولید می کنند نه برای ایران که شرایطی متفاوت دارد.
یکی از دلایل اقتصادی نامتعادل شدن بازار ارز، کم شدن عرضه نسبت به تقاضاست؛ بازار سکه نیز این گونه بود. در گذشته این گونه بود که وقتی بانک مرکزی یا بانک کارگشایی به خرید سکه در بازار اقدام می کردند، قیمت ها افزایش می یافت و وقتی اقدام به فروش می کردند، با کاهش قیمت ها مواجه می شدیم؛ اما تجربه عرضه سکه در سال گذشته نشان داد این منطق هم در شرایط اقتصادی ایران به هم خورده است. وقتی همه به دنبال تبدیل پول ملی به یک کالا یا ارز خارجی برای حفظ ارزش آن باشند، اساسا نمی توان برای تحولات به دنبال منطق اقتصادی عرضه و تقاضا بود.
بخشی از ارزی که وارد بازار می شود، ناشی از درآمد نفت است. بخشی از آن نیز از طریق مسافرانی که به خارج از کشور سفر کرده اند، وارد کشور می شود که میزان آن چندان مهم نیست. با توجه به اینکه اعتبار اسنادی و مالی صادرات و واردات از طریق بانک ها انجام می شود، دلار نقدی در دست صادرکنندگان و واردکنندگان نمی ماند که به بازار عرضه کنند. همچنین با توجه به فعالیت سامانه نیما، عملا این مسیر در حال طی است و حتی واردات کالا به جای ارائه ارز حاصل از صادرات به سامانه نیما نیز شاید مرتفع کننده نیاز کالایی کشور باشد اما مشکل کمبود ارز را جبران نخواهد کرد. به عبارت دیگر، مقدار ارزی که از طریقی غیر از بانک مرکزی وارد بازار می شود، بسیار کم است. تاکید می کنم در شرایط اقتصاد ایران هیچ گونه منطق اقتصادی برگرفته از نظریات به ویژه در حوزه اقتصاد بین الملل نه برای تبیین التهابات سال گذشته و نه برای توجیه افزایش قیمت اوایل هفته اخیر کاربردی نداشته و ندارد. این میزان افزایش قیمت ارز یقینا با منطق اقتصادی همخوانی ندارد. اگرچه یقینا این نرخ غیرواقعی است اما همین نرخ اکنون بازار و تولید را نگران تر کرده است. ذیل نظریه «برابری قدرت خرید» اگر در ایران نرخ تورم بسیار بالا باشد اما در آن سو تورم در ایالات متحده کمرنگ باشد، آنگاه ریال و تومان ایرانی و اساسا نرخ ارز کشور ارزش خود را در مقابل دلار یا هر ارز دیگری از دست خواهد داد. به عبارت دیگر قدرت خرید ریال در مقابل دلار کاهش پیدا می کند. اما با رصد شرایط یک سال اخیر با این نظریه هم نمی توان برای این نرخ توجیهی در علم اقتصاد پیدا کرد؛ چراکه تورم ایران در برابر آمریکا تا به این اندازه نیست که دلار از مرز 15 هزار تومان هم عبور کند. بازار ارز بسیار پیچیده است؛ به نحوی که معاملات سلف، آپشن و فیوچر را دربر می گیرد. تحلیلگران آن بسیار اندک و استادان و متخصصانی که بتوانند بازار ارز و مالی بین المللی را تحلیل کنند، بسیار کم هستند. کاهش ارز به دست آمده از فروش نفت در این مدت و تقلیل منابع حاصل از صادرات اگرچه بی تاثیر نیستند اما مسئله اصلی به باور نگارنده، شوک سیاسی حاصل از فشارهای رئیس جمهور آمریکا به ایران است. در واقع باید برای تاب آورکردن اقتصاد، ابتدا با استفاده از دیپلماسی، فضایی آرامش بخش برای مراودات طبیعی بین المللی و انتقال فناوری ایجاد کرد، سپس به این نوع اقتصاد اندیشید.
                