شنبه ۵ مرداد ۱۳۹۸
-----------------------------------------
یادداشت
-----------------------------------------
شاخه زیتون ایران مقابل ترامپ؟
-----------------------------------------

                    یادداشت رئیس جمهور دوران اصلاحات در روزنامه گاردین، واکنش های منفی و تندی را در برخی محافل در ایران به همراه داشت. ایشان در این یادداشت، انتقاداتی جدی را متوجه دولت آمریکا کرده اند. سوق دادن منطقه به سوی جنگ، ترویج رویکرد خشونت و رویارویی به جای زبان تفاهم و گفت وگو، از جمله این انتقادات به مقامات آمریکا است. در کنار آن، ایشان یادآوری کرده تحریم های ایالات متحده عملا اعلان جنگ علیه مردم ایران بوده؛ به علاوه علت اصلی به وجودآمدن شرایط خطرناک و بحرانی کنونی را خروج آمریکا از برجام و پیامدهای بعدی آن دانسته است. به جای ترویج خشونت و سوق دادن منطقه به سمت و سوی درگیری نظامی که زیان های آن متوجه همه خواهد شد، وی از آزادی خواهان و صلح دوستان خواسته در مسیر تنش زدایی و گفت وگو گام بردارند. همچنین به آمریکایی ها یادآوری کرده چگونه زمانی که دولت اصلاحات خواستار گفت وگو شده بود، سران کاخ سفید ایران را محور شرارت خواندند.
برخی محافل و جریانات، این یادداشت را دستاویز تسویه حساب های سیاسی گذشته قرار داده و عنوان کرده اند سیاست آشتی و دیالوگ که در دولت اصلاحات به وجود آمده بود، هیچ گونه ثمرات مثبتی برای ایران به بار نیاورده است. در واقع دیالوگ، تفاهم، تنش زدایی و گفت وگوی تمدن ها و در یک کلام گرفتن شاخه زیتون در دست در برابر قدرت های بزرگ، تنها ثمری که داشت، این بود که ایران امتیازات زیادی در برنامه های هسته ای خود داد؛ در حالی که غربی ها هیچ گام مثبتی برنداشتند و آمریکایی ها هم همان طور که گفتیم، ایران را محور شرارت خواندند. به نظر منتقدان رئیس جمهور دوران اصلاحات، غربی ها و در راس آنان آمریکایی ها تنها زبانی که می فهمند، زبان ایستادگی، مقاومت و «نفت کش در برابر نفت کش» است. هر سیاستی غیر از این به نظر غربی ها نشانه ترس، وا دادگی و مرعوب دولت های بزرگ شدن است. اگر کشورهای مستقل از باب نشان دادن حسن نیت و تفاهم گامی بردارند، قدرت های بزرگ با کمال تاسف آن گام را به معنای تنش زدایی و حسن نیت تعبیر نکرده؛ بلکه آن را به مثابه ترس و عقب نشینی در نظر خواهند گرفت. در نتیجه به جای نشان دادن حسن نیت و برداشتن متقابل گامی به عقب، آنها یک گام هم به جلو خواهند آمد؛ چون تصورشان این نیست که گام کشور مستقل از روی حسن نیت بوده؛ بلکه آن را نشانه ضعف پنداشته و در نتیجه آماده می شوند یک گام هم به جلو بیایند. این در مجموع پاسخ جریانات خاص به نگاه رئیس دولت اصلاحات در یادداشت روزنامه گاردین است. البته این نخستین بار نیست که آنها از استدلال سازش ناپذیری دفاع کرده اند. در دوران اصلاحات که سیاست خارجی ایران به دنبال «تنش زدایی» و «گفت وگوی تمدن ها» برآمده بود، مخالفان همواره از طریق تریبون هایی که در اختیار داشتند، با این سیاست مخالفت کرده و همان طور که پیش تر گفته شد، تنها فایده آن را جری تر شدن طرف مقابل ارزیابی می کردند؛ بنابراین در واکنش به یادداشت روزنامه گاردین، جدای از استدلال های همیشگی، اشاره هم می کنند که تعجب آور است که با وجود آنکه این سیاست قبلا بی نتیجه و حتی به ضرر منافع ملی بوده، همچنان خاتمی به طرح آن پرداخته و از صلح طلبان می خواهد با گرفتن شاخه زیتون در دست، در برابر زیاده خواهی ترامپ و همکارانش قیام کنند. 
خیلی از کنشگران خاص این گونه هستند و هرگونه نرمش را به مثابه ضعف طرف مقابل گرفته و به جای برداشتن گام متقابل، برعکس حریص شده و می خواهند یک گام دیگر هم به جلو بردارند. تردید نیست که ذات قدرت یا دست کم بسیاری از قدرت مداران همواره این گونه بوده است؛ اما نتیجه گیری نادرستی است اگر آن را به همه کنشگران سیاسی و بازیگران قدرت تعمیم دهیم. راه دور نرویم؛ همان زمان هم که جورج بوش پسر، ایران را محور شرارت خواند، بسیاری از اروپایی ها به علاوه شماری از اصحاب قدرت در خود آمریکا، با آن تلقی از ایران مخالفت کردند. بعدها که عمر دولت اصلاحات تمام شد و دولت محمود احمدی نژاد بر سر کار آمد و در ساختمان «گفت وگوی تمدن ها» رسما تخته شده و سیاست تنش زدایی به طور کل و جزء به بایگانی رفت، بسیاری تازه متوجه شدند اتفاقا در دوران اصلاحات که ایران شاخه زیتون به دست گرفته بود، فرصت مناسبی برای شکستن آنچه به نام دیوار بی اعتمادی میان تهران و واشنگتن خوانده می شود، پیش آمده بود که شوربختانه نئومحافظه کاران دولت بوش آن را متوجه نشدند.
نه تقابل لزوما و همواره جواب مثبت در سیاست خارجی می دهد و نه گرفتن شاخه زیتون در دست، همواره گزینه مطلوبی از آب درآمده است؛ اما از این واقعیت نمی توان گریخت که کم نبودند مواردی که گرفتن شاخه زیتون در دست اتفاقا پاسخ به مراتب کم هزینه تری از اصرار بر تنش و رویارویی به همراه آورده است.
                