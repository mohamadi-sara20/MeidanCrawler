سه‌شنبه ۸ مرداد ۱۳۹۸
-----------------------------------------
حرف اول
-----------------------------------------
مراقب کارچاق کن ها باشیم
-----------------------------------------

                    1- آفت فعالیت اقتصادی سالم و مولد، فساد است. جایی که فساد و رانت باشد، برخی یک شبه راه صدساله می روند؛ ولی چون هیچ چیز را نمی توان پیش بینی کرد، تجارت و فعالیت سالم، سخت و گاهی غیرممکن می شود. رونق کسب و کار به نحوی که بازیگران بتوانند در شرایط رقابتی و براساس توانمندی شان فعالیت و خود و جامعه را از ثمره فعالیت اقتصادی بهره مند کنند، بدون سالم سازی اقتصادی و زدودن ریشه ها و زمینه های فساد امکان پذیر نیست. 
2- چهره زیبای عدالت نیز با فساد ملکوک می شود. کارچاق کنی در حوزه عدالت، چالش همیشگی این آرمان بزرگ بشریت است. کارچاق کنی آفت اقتصاد هم هست؛ چراکه اقتصاد و تجارت و دادگستری پیوند وثیقی دارند. بازرگان و سرمایه گذار خواه ناخواه در جریان فعالیتش درگیر روابطی می شود که می تواند منشا اختلاف باشد و سرمایه گذاری او را تهدید کند؛ بنابراین برای انتخاب محل سرمایه گذاری و تجارت یکی از معیارهای مهمی که در نظر می گیرد، وجود دادگستری (نظام حل وفصل اختلاف) سالم و موثر است که بتوان آن را پیش بینی کرد. کم نیستند فعالان اقتصادی ای که به خاطر بی توجهی به ابعاد حقوقی و قراردادی و دست زدن به تجارت پرریسک یا پس از افتادن به دام شیادان، به خاک سیاه فرایندهای ناسالم نشسته اند...
 عطای فعالیت اقتصادی مولد را به لقایش بخشیده اند. 
3- وکالت مستقل دادگستری، از یک طرف ضامن دادگستری سالم و مبتنی بر قانون و پیش بینی پذیر است و از طرف دیگر ضامن بازی درست و قانونمند در حوزه اقتصاد. فعالان حرفه ای تجارت و اقتصاد، هزینه بهره مندی از خدمات وکیل را بخشی از سرمایه گذاری درست و اصولی خود تلقی می کنند و بدون وکیل، ریسک تجارت را نمی پذیرند. 
4- به تازگی افرادی با انگیزه خاص، جمعی از فعالان اقتصادی آسیب دیده از شرایط فعلی کشور را بر آن داشته اند که با هدف کاستن از هزینه فعالیت خود، نامه ای به مقامات کشور بنویسند و تقاضا کنند تا ضرورت داشتن پروانه وکالت برای حضور در محاکم به نمایندگی از اشخاص حقوقی غیر دولتی، برداشته شود. ظاهر قضیه شاید خوشایند باشد؛ ولی اگر این تقاضا عملی شود، توالی فساد عدیده اش، گریبان فعالان اقتصادی را خواهد گرفت: 
اول- هزینه بیشتر استخدام افراد در مقایسه با استفاده موردی از خدمات وکیل دادگستری در درازمدت و با توجه به حکومت قانون کار بر رابطه آنان. 
دوم- افت خدمات حقوقی دریافتی و ریسک های جدی ناشی از آنکه گاه کل فعالیت و تجارت را به باد می دهد.  سوم و بدتر از همه، گسترش زمینه کارچاق کنی که دود آن به چشم همه خواهد رفت و بیشتر از همه به چشم فعالان اقتصادی.
وکیل تابع نظامات حرفه ای و مقررات انتظامی است و جایگزین کردن او با افرادی که نه آموزش عملی دیده اند و نه تحت نظارت اند، به صلاح کشور و فعالان اقتصادی نیست. دولت ها نیز اغلب به این سمت می روند که از امتیاز معرفی نماینده قضائی استفاده نکنند و به جای آن از خدمات وکلای مجرب و حرفه ای و تحت نظارت استفاده کنند. در بسیاری کشورها، وکالت الزامی است و بدون وکیل نمی توان طرح دعوی کرد و در برخی دیگر حتی وکالت مع الواسطه، ممنوع است؛ چرا که می تواند منفذی برای ورود کارچاق کنان باشد.  یکی از مهم ترین مولفه های محیط سالم و امن برای فعالیت اقتصادی و تجاری داشته باشیم، احساس امنیت قضائی است و امنیت قضائی نیز در گرو تقویت نهادهای رسمی و افزایش اعتماد به آنهاست.
                