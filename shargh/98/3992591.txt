شنبه ۲۳ آذر ۱۳۹۸
-----------------------------------------
سرمقاله
-----------------------------------------
نه در مسجد گذارند نه در میخانه
-----------------------------------------

                    هجوم اصولگرایان در قالب جریان های تندرو، محافظه کار و حتی اعتدالی برای پیروزی در انتخابات مجلس تامل برانگیز است؛ جریان هایی که چندان به روش های دموکراتیک باور ندارند و مجلس را بیش از آنکه نهادی برای توسعه دموکراسی بدانند، نهادی برای فشار به دولت های ناهمسو می دانند که منافع کوتاه مدت و بلندمدت آنها را تحدید نکند. حضور چهره های سرشناسی همچون محمدباقر قالیباف که از آزمون های ریاست جمهوری موفق بیرون نیامده تا حمید رسایی که خاطره خوشایندی از او در مجلس و در سیاست وجود ندارد، از استراتژی ای خبر می دهد که بر اساس این باور تبیین شده است: آمار شرکت کنندگان در انتخابات مجلس در شهرهای بزرگ، همچون تهران، اصفهان و شیراز چندان چشمگیر نخواهد بود و این فرصت مناسبی است تا مردمی که در هشت سال اخیر دولت روحانی سکوت کرده اند، باز به صحنه بیایند و کار را تمام کنند؛ مردمی که در هیچ یک از تحلیل های اصلاح طلبان و اپوزیسیون ها جایی ندارند و همواره از آنها به عنوان رای دهندگان سازمانی یاد می شود. اینکه عنوان آرای سازمانی شاخص درستی برای آرای این مردم باشد، محل تردید است. آرای سازمانی از آن مردمی است که غالبا به اصولگرایان رای می دهند. اینها مردمی اند که هنوز به شعارهای اصولگرایان وفادارند. مردمی که در روستاها، شهرستان های کوچک و شهرستان ها در چشم برهم زدنی از اقلیت به اکثریت خواهند رسید. خاصه آنکه در این مکان ها آرای مردم کمتر رنگ وبوی سیاسی دارد و بیشتر قومی و اقتصادی است. اگر زمانی آرای خاکستری وزن آرا را به سود اصلاح طلبان تغییر می داد، بعید است همچنان بتوانند چشم امید به این آرا داشته باشند؛ طرفه آنکه بخش دیگری از حامیان اصلاح طلبان هم بعد از دولت روحانی و عملکرد نمایندگان مجلس این دوره از دست رفته اند. هیچ کس برای پیروزی اصلاح طلبان شانسی قائل نیست، آنها مصداق این شعر عطارند: «نه در مسجد گذارندم که رند است/ نه در میخانه کین خمار خام است/ میان مسجد و میخانه راهی است/ بجویید ای عزیزان کین کدام است». در این میان، اصولگرایانی که در خفا با احمدی نژاد زدوبندی دارند، دیری نیست که در بزنگاه های تبلیغاتی نقاب از رخساره بردارند. اما خطر بالقوه قالیباف است که در میان سالی و در فصل سرد قدرت همچنان قدرت را چنان زیبا می بیند که بی توجه به پرنسیب های سیاسی - نامزدی در انتخابات ریاست جمهوری- در انتخابات مجلس ثبت نام کرده است. قالیباف یک واقع گرای سیاسی است و می داند که حافظه سیاسیون کوتاه مدت است و با رسیدن به ارتفاع دیگری از قدرت، دشمنانش به دوست بدل خواهند شد. اما اگر قالیباف رای نیاورد چه؟ آیا امکان اینکه رای نیاورد، وجود دارد؟ تاریخ سیاسی ما در چند دهه اخیر از این دست تجربه ها کم نداشته است. در انتخابات مجلس ششم بود که هاشمی رفسنجانی بدون در نظر گرفتن پرنسیب های سیاسی وارد کارزار انتخاباتی شد و خاطره تلخی از خود به یادگار گذاشت. اما هاشمی واقع گرا در سیاست که خود از بنیان گذاران نظام جمهوری اسلامی بود، در هر جایگاهی که قرار می گرفت، آن جایگاه بماهو هاشمی موجودیت دیگری می یافت. اگرچه قالیباف که تاکنون در هیچ نهاد انتخابی ای پیروز میدان نبوده است، از این منظر قابل مقایسه با هاشمی نیست. از سویی دیگر پرسش اساسی این است که شورای نگهبان با نامزدهایی همچون قالیباف، رسایی و کوچک زاده چه خواهد کرد؟ آیا اگر آنان مشمول ظن مصادیقی خلاف قانون باشند، رد صلاحیت خواهند شد؟ 
چهره های معروف اصولگرا و نامزدهایی که از سوی احمدی نژاد حمایت می شوند، هدف مشخصی دارند و این هدف چیزی نیست جز به میدان آوردن مردمی که آرای شان به آرای سازمانی نزدیک تر است. این آرا منحصربه مردمی است از طبقه سنتی است، این آرای حامیان خاموش نظام است و شاید حضور این مردم بتواند از سردی انتخابات بکاهد و بیش از آنچه مخالفان فکر می کنند، مردم پای صندوق های رای بیایند. با این صورت بندی وضعیت احزابی همچون کارگزاران سازندگی قابل فهم است. تلاش آنها بر این درک سیاسی استوار است که باید این آرا را نشانه گرفت؛ آرای مردمی که هنوز صندوق رای را بهترین گزینه می دانند. کارگزاران شکست و پیروزی خود را در این راه سوم می جوید. به باور آنها شکست در این راهبرد دست کم این موهبت را دارد که آنها از گردونه قدرت حذف نخواهند شد. همین رویکرد از نقاط اختلاف برانگیز این جریان با دیگر جریان های اصلاح طلب است. رویکردی که واقع گرایانه است اما هر چیز واقعی الزاما بر حقیقتی دلالت ندارد. البته خام اندیشی است که تصور شود کارگزاران در میان اصلاح طلبان هیچ جایی ندارند. چهره های شاخص این حزب ازجمله غلامحسین کرباسچی، حسین مرعشی، محمد عطریانفر و سعید لیلاز، اتوریته لازم برای اثرگذاری روی بخشی از اصلاح طلبان را دارند، خاصه روی آن بخشی که کارنامه درخشانی در این هشت ساله نداشته اند و همواره مورد انتقاد حزب اتحاد ملت و اصلاح طلبان نسل اول بوده اند که اغلب بازمانده سازمان مجاهدین انقلاب اسلامی هستند. اکنون به راحتی می توان مشکلات اصلاح طلبان را در انتخابات آتی صورت بندی کرد. آنها نمی توانند از مواضع انتقادی خود دست بردارند و به سمت مردمی بروند که چند دهه پوزیسیون بوده اند. با این رویکرد نه تنها اصلاح طلبان حامیان خود را از دست می دهند، بلکه با این کارنامه هشت ساله بعید است در میان آرای سازمانی و آرای حامیان خاموش چیزی عایدشان شود. حساب کارگزاران سازندگی به دلیل نزدیکی به هاشمی و سابقه تاریخی شان از اصلاح طلبان دیگر جداست. اصلاح طلبان این بار نمی توانند مانند گذشته آرای خاکستری را به دست آورند، چون این طیف از مردم بیش از هر چیز به انفعال سیاسی تمایل دارند. فقط می ماند حامیان اصلاح طلبان و اندک مردمی که هنوز صندوق رای را تنها راهکار برای انتقاد از وضع موجود می پندارند. اصلاح طلبان در سال 92 و در انتخابات ریاست جمهوری اشتباهی تاریخی مرتکب شدند؛ آنها بدون توجه به اصول اصلاح طلبی یعنی جلب مشارکت آحاد مردم، تن به شراکت دادند و اشتباه دیگرشان این بود که شرکای خوبی برای مردم نبودند و مردم نیز از در قدرت بودن آنها نه تنها منتفع نشدند بلکه متضرر هم شدند. افزایش قیمت بنزین، فارغ از اینکه تصمیم درست یا نادرستی بوده باشد، تیر خلاص را به این شراکت زد. اگر بخواهیم یکی از اصول اصلاح طلبان یعنی «مشارکت» را معیار بگیریم، مصادیقش، پیروزی در دوم خرداد و شکست در انتخابات 84 و 88 خواهد بود. با اینکه اصلاح طلبان در دو مورد اخیر شکست خوردند، استراتژی سیاست مشارکتی همواره در دستور کارشان بود. اکنون اصلاح طلبان، شرکایی هستند که شرکتشان ورشکسته شده و تلاش می کنند به استراتژی مشارکت بازگردند. آیا آنها به این مهم دست پیدا خواهند کرد؟ خاصه آنکه کارگزاران سازندگی درصدد شراکت با شیوه دیگری است.
                