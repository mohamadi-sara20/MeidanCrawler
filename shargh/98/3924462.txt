چهار‌شنبه ۵ تیر ۱۳۹۸
-----------------------------------------
سرمقاله
-----------------------------------------
اهمیت مدیریت تغییر در تامین اجتماعی
-----------------------------------------

                    سازمان ها در محیط پرتلاطم امروز، برای بقا، پویایی و موفقیت خود ناگزیر به «تغییر» و جهت گیری در راستای مسیری راهبردی هستند که برنامه ریزی این مسیر تغییر یکی از مهم ترین نقش های مدیریتی، اهمیت روزافزونی در سازمان های امروزی پیدا کرده است. سازمان تامین اجتماعی یکی از بزرگ ترین و مهم ترین سازمان های کشور در حوزه امنیت جوامع انسانی در سرتاسر کشور، چه در زمان حال و چه در زمان آینده است. بهبود عملکردهای این سازمان درحال حاضر و تجهیز آن برای مواجهه با تحولات آینده جمعیت، اشتغال، تشکیل سرمایه در بخش های مختلف اقتصاد، کیفیت آموزش نیروی انسانی و مهارت آموزی آن، رفاه خانوار، بهداشت و سلامت، درمان و دارو، فناوری ها و تحولات آن در بخش های مختلف، توزیع جغرافیایی رفاهیات در سطح کشور، نرخ تورم، نرخ بی کاری، شاخص فلاکت، شاخص بورس اوراق بهادار، بودجه سالانه دولت، کسری بودجه دولت، نرخ رشد اقتصادی، کلان شهرها و حاشیه نشین ها، قراردادهای کار، نرخ های بیمه، نرخ ارز و... همواره در شکل گیری برنامه ها و استراتژی های سازمان تامین اجتماعی، تعیین کننده است. سازمان تامین اجتماعی با وجود این همه پیوند و ارتباط، غالبا موضعی تاثیرپذیر و انفعالی داشته است که بارزترین آنها را در قانون گذاری ها و قوانینی می توان پیگیری کرد که زیستمندی آن را به خطر انداخته است: «تنوع و تعدد مشکلات سازمان، مزمن و ریشه دارشدن آنها، تاثیر و تاثر مشکلات سازمان از شرایط و محیط پیرامونی و غرق شدن مدیران در روزمرگی، در نتیجه تصمیم گیری مدیران عموما در کشور و ازجمله در سازمان تامین اجتماعی نه مستقیما و نه منحصرا، الزاما متاثر از پژوهش و مبتنی بر شواهد نیست. بنابراین قبل از هرچیز این تغییر و تحول در رویکرد مدیریتی کشور لازم است». در میانه تغییرات سریع اجتماعی، تکنولوژیکی و سیاسی در جهان امروز، سازمان های عمومی برای آنکه موثر و مطرح باقی بمانند، ناگزیر باید همواره تغییر کنند. این سازمان ها غالبا نسبت به تغییر مقاوم هستند. یکی از موانع اصلی تغییر، ماهیت اینرسی دیوان سالاری هاست که بین فرهنگ قانون مداری و فرهنگ کارآفرینی معطوف به تغییر در این سازمان ها همواره تنش برقرار می کند. مدیریت تغییر در سازمان های عمومی باید متوجه ارزش های بنیادی بازدارنده تغییر حاکم بر دیوان سالاری ها باشد. از سوی دیگر، مشاهدات نشان می دهد هنگامی که مدیران واحدی برای سازمان ها تعیین یا انتخاب می شوند، همواره انتظار تغییر در سازمان ها به وجود می آید که باید مغتنم شمرده شود.همه اینها، ارزیابی مشکلات، پیچیدگی ها و نتایج کاربرد مدیریت تغییر در سازمان تامین اجتماعی و سپس تهیه و تنظیم برنامه مدیریت تغییر در این سازمان را ضروری می کند. حوزه های اصلاح و اعمال مدیریت تغییر می تواند دربرگیرنده موارد زیر باشد: 
1- تغییر گسترده ماموریت و ارزش های سازمان
2- تغییرات ساختاری گسترده و پایه ریزی واحدها و گروه های جدید
3- تغییرات چشمگیر روش های انجام وظایف سازمان که به نفع شهروندان است. 
4- تغییراتی که به استقلال مالی سازمان منجر می شود.
5- به کارگیری روش های پرداخت مبتنی بر عملکرد
6- استفاده از فناوری های جدید در تمامی فرایندهای عملیاتی و ارتقای شفافیت
7- طراحی فرایندها و روش های جلب و استفاده از مشارکت های مردمی در انجام وظایف 8- مبارزه با فساد در میان مدیران و کارمندان.
گام اول در برنامه ریزی مدیریت تغییر با تعریف «هدف» شروع می شود که تحقق آن هدف به «راهبری»، «مدیریت»، «مردم»، «منابع»، «فناوری»، «پیمان»، «نوآوری» و «تشریک مساعی» نیازمند است. این برنامه ریزی در دو حوزه «راهبری» و «مدیریت» می تواند آغاز شده و به اجرا درآید. «راهبری» زمینه ساز فضای تحقق تغییر در سازمان و ناخدای کشتی تغییر به حساب می آید و «مدیریت» مسئولیت اجرائی عملیاتی و تامین منابع را بر عهده دارد. یکی از وظایف مهم راهبری، مدیریت مقاومت ها در برابر تغییر است. این مقاومت ها به طورکلی ناشی از عوامل زیر است: 1- نااطمینانی نسبت به آثار و نتایج تغییر 2- نااطمینانی نسبت به نحوه عملکرد اقدامات 3- ترس از تغییر به علت آثار اجتماعی آن 4- شکست در اثبات نیاز به تغییر 5- شکست در زمینه تامین منابع کافی.
عواملی که موفقیت و عملی شدن تغییر را سبب می شوند، عبارت اند از: رهبری سازمانی، فناوری و منابع انسانی. واکنش های مقاومتی در برابر تغییر و جلوگیری از موفقیت آن که غالبا دیده و شنیده می شوند، از نوع موارد زیر هستند:
1- خیلی پرهزینه است، 2- ما را تحت فشار قرار می دهد، 3- خیلی جاه طلبانه است، 4- امکاناتش را نداریم، 5- غیرممکن است، 6- از من نپرسیده اند، 7- بودجه ای برای آن تامین نشده است، 8- نمی توانیم خطر کنیم، 9- من کاره ای نیستم، 10- ناامیدکننده است، 11- پولی بابت آن نمی پردازند، 12- خیلی افراطی است، 13- مغایر با سیاست است، 14- خیلی پیچیده است، 15- به جایی نمی رسد، 16- دیگران مسئولیت آن را دارند، 17- تازگی ندارد، 18- کار من نیست، 19- خلاف سنت است، 20- به مطالعه بیشتری نیاز دارد، 21- مشکل ما نیست، 22- کار نمی کند، 23- شاخه/ شعبه زیادی داریم، 24- سیاست زده است، 25- زمان مناسبی برای تغییر نیست، 26- زمان کافی نداریم، 27- غیرممکن است، 28- قصد، واقعا تغییر نیست، 29- تکرار قبلی ها است، 30- سناریویی برای بعد از تغییر نداریم، 31- زیادی جدی گرفته اند، 32- پولش را نمی دهند، 33- هرگز روی بالایی ها تاثیر ندارد، 34- کاغذبازی است، 35- برای من چه دارد؟ 36- مطمئن نیستم رئیسم بپذیرد، 37- هنوز به اجماع نرسیده ایم، 38- قابل اجرا نیست، 39- یک هوس بیشتر نیست، 40- بی سابقه است، 41- کمیته ای برای مطالعه آن لازم است، 42- ماموریت واضحی ندارد، 43- منتظر آیین نامه اش هستیم، 44- نیروی انسانی نداریم، 45- خیال بافانه است، 46- در بخش ما کارساز نیست، 47- ما کارمان را خوب انجام می دهیم، 48- تابه حال فایده ای از تغییر نبرده ایم، 49- خیلی زود از ادامه آن دست می کشند، 50- برای فامیل هایشان کار درست می کنند.
با توجه به این قبیل واکنش ها نسبت به تغییر، طراحی و اجرای مدیریت تغییر باید به گونه ای باشد که از تاثیر این پیش داوری ها جلوگیری کند و فرایند جلب همکاری و مشارکت مورد استفاده قرار گیرد. مراحل و اقدامات لازم برای تهیه و تنظیم و اجرای برنامه مدیریت تغییر: 1- تهیه و تنظیم چارچوب پیشنهادی تحقیق شامل سابقه، جهت گیری و متدولوژی انجام تحقیق 2- جمع آوری و ارائه سوابق قبلی موضوع 3- ارائه خدمات هماهنگی و مشورتی کارشناسان در انجام تحقیق 4- بررسی و ویرایش گزارش تهیه شده از نظر کیفیت و چارچوب آن 5- تهیه خلاصه مدیریتی.
گام ها و بررسی های لازم برای تهیه و تنظیم «برنامه مدیریت تغییر» به شرح زیر است:
الف- بررسی طرح ها و اقدامات گذشته در جهت ایجاد تغییرات بنیادی: 1- زمینه های تغییرات ناشی از قانون، الزامات بین المللی یا تغییرات مدیریتی به ویژه اصلاحات 10 سال اخیر 2- شرح و روایت تغییر: کی، کجا، چه زمانی، چگونه؟ به اضافه تشریح موانع و ارتباط آنها با فرهنگ، قانون،   تکنولوژی یا هر عامل دیگر و پیشران های تغییر اعم از فرد یا عوامل دیگر. 3- درس ها و آموزه های تغییرات 10 سال گذشته 4- نتایج کلیدی حاصل از تغییرات گذشته در مدیریت سازمان.
ب- منابع و مآخذی که در این مطالعه مورد نیاز و مراجعه خواهد بود:
• اسناد رسمی (قوانین و بخش نامه ها)
• کتاب ها، مقالات، ژورنال ها، بریده روزنامه ها، تصاویر و... .
پ- روش ها
1- تجزیه و تحلیل سوابق و مدارک 2- مصاحبه های عمقی با پنج تا 10 نفر از مسئولان و کارشناسان 3- مصاحبه با پنج تا 10 استاد، کارشناس متخصص رفاه اجتماعی، جامعه شناسی و اقتصاد 4- مصاحبه با حداقل 30 بیمه گذار، 10 کارفرما، 10 پزشک و متخصص بهداشت و درمان.
ت- پیش نیازهای ارائه نتایج مطالعات برای اجرای برنامه تغییر: 
1- آماده سازی شرایط لازم برای اعمال تغییر:
درک و تشریح ضرورت ها، ایجاد فضای همکاری و هماهنگی، ارائه و تشریح چشم انداز سازمان تامین اجتماعی بعد از تغییر، برقراری ارتباطات رسانه ای و همایش های علمی. 2- تشریح اقدامات ضروری و جدیدی که برای موفقیت و تحقق تغییر تعیین کننده اند: قانون گذاری، آموزش و توانمندسازی و اقدامات فوری.
3- حفظ قدرت و سرعت اقدام 
                