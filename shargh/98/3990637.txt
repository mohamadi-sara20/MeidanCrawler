دو‌شنبه ۱۸ آذر ۱۳۹۸
-----------------------------------------
یادداشت
-----------------------------------------
بودجه 99 و رونق تولید
-----------------------------------------

                    به خواست خداوند متعال و مطابق اصل پنجاه و دوم قانون اساسی جمهوری اسلامی ایران، لایحه بودجه سال 1399 کل کشور به عنوان سومین لایحه بودجه دولت دوازدهم با پنج ماه تلاش شبانه روزی کارشناسان سازمان برنامه و بودجه کشور تدوین و در موعد مقرر قانونی از سوی رئیس جمهور به مجلس شورای اسلامی تقدیم شد.  لایحه بودجه سال آینده در حالی تدوین شد که تحریم های بی سابقه تاریخی از سال گذشته منجر به ایجاد نوسانات در شاخص های اقتصادی شد. یکی از اهداف مهم تحریم دشمنان این بود که با کاهش منابع بودجه، دولت را در ایفای وظایف دچار مشکل کند. از سوی دیگر دولت از ابتدای سال با حوادث غیرمترقبه گسترده ای مانند سیل و زلزله نیز مواجه شد که نیازمند تامین منابع مالی برای جبران خسارات وارده بودیم. با همه این اوصاف سازمان برنامه و بودجه با تلاش شبانه روزی و مدیریت تاریخی خود توانست تمام وظایف و تعهدات دولت را ایفا کند. از دیگر اقدامات سازمان برنامه و بودجه این بود که هرگز از منابع پول پرقدرت برای جبران کسری بودجه استفاده نکرد و همین امر باعث شد که تورم نقطه به نقطه روند کاهنده یابد.از سوی دیگر حسب تاکید مقام معظم رهبری و با هدف نهادینه کردن انضباط بودجه ای و کارا کردن هزینه ها و ارائه روش هایی برای پایدارسازی درآمد دولت، اصلاحات ساختاری بودجه تدوین شد تا بتواند وابستگی بودجه جاری را به نفت قطع کند که ان شاءالله این طرح پس از بحث در جلسات هماهنگی اقتصادی سران قوا از سوی دولت به صورت لوایح مستقل تقدیم مجلس محترم شورای اسلامی خواهد شد و بخش کوچکی از آن نیز در قالب بودجه های سنواتی از جمله همین بودجه برای تصمیم گیری تقدیم مجلس شد.  انضباط بودجه ای در کنار کارآمدسازی بازار ارز و تعمیق این بازار از طریق مداخله غیرمستقیم بانک مرکزی در بازار، ایجاد سامانه نیما و تمرکز تمام مبادلات در این سامانه به افزایش عرضه ارز واردکنندگان به ثبات در تقاضا انجامید. در پاسخ به این اصلاح در بازار ارز و همراهی صادرکنندگان در بازگشت ارز حاصل از صادرات، نرخ ارز در ماه های اخیر کمتر از نرخ مشابه در سال گذشته شده است. این در حالی بود که در ماه های اخیر اعمال تحریم های ظالمانه جدید مانند تحریم های نفتی، تحریم بانک مرکزی و تحریم نیروهای نظامی نیز اقتصاد کشور را تحت فشار قرار داد؛ اما به ثبات بازار ارز آسیب جدی وارد نکرد. تدوین کنندگان بودجه سال 99 تلاش کرند تا تهدید ناشی از تحریم های ظالمانه علیه کشور را به فرصتی تاریخی برای قطع رابطه بودجه جاری از منابع حاصل از صادرات نفت خام تبدیل کنند. بر اساس این در سال آینده کل منابع حاصل از واگذاری دارایی های سرمایه ای (نفت) صرف تملک دارایی های سرمایه ای (طرح های عمرانی) خواهد شد. 
ز سوی دیگر تلاش شد نظام روابط مالی نفت در قالب تبصره ای اصلاح شود تا امکان ایجاد سرمایه گذاری بخش خصوصی در میادین نفت فراهم شود و تامین مالی و افزایش بهره وری در این میادین میسر شود. رشد اعتبارات عمرانی و سرمایه گذاری 200 هزار میلیاردتومانی شرکت های دولتی در سال آینده زمینه ساز تامین زیر ساخت های لازم برای تولید خواهد بود.
                