سه‌شنبه ۲ مهر ۱۳۹۸
-----------------------------------------
یادداشت
-----------------------------------------
دست خالی صداوسیما در برنامه سازی مناسبتی
-----------------------------------------

                    هر سرزمینی برای خود رویاهایی دارد و حرکت اصلی در آن جامعه به سمت تحقق آن رویاهای بزرگ است. نهادهایی در کشور بودجه می گیرند تا نقش یادآوری و تبلیغ آرمان های اجتماعی را ایفا کنند. اگر این نقش کلیدی از سوی نهادهای متولی، به خوبی بازی نشود ممکن است بدنه جامعه را نسبت به آرمان های خود بیگانه کند. در میان نهادهای تبلیغی در کشور، سازمانی با صرف بودجه و امکانات بالا، نقش حساس تری از سایر نهادها و موسسات فرهنگی دارد. آن نهاد پرمسئولیت، صداوسیما نام دارد که برای مخاطبان عام و خاص برنامه سازی می کند اما باید دید چه کسانی خوراک فکری آن نهاد را تدارک می بینند. شاید مسئولان و برنامه ریزان صداوسیما مدعی شوند با ده ها ساعت نشست های کارشناسی می توانند برنامه های موفق آرمانی یا همان مناسبتی را روی آنتن بفرستند، اما کافی است به این برنامه های چندروزه دقت کنید؛ در غالب برنامه ها، کمتر ردپایی از اندیشه و خلاقیت دیده می شود! واقعا ماهیت طرح های مناسبتی امسال چه تفاوتی با برنامه های سال گذشته دارد؟ نبود تهیه کنندگان و مجریان توانمند در صداوسیما کاملا حس می شود و بر این شیوه برنامه سازی مناسبتی در رسانه ملی باید دریغ خورد. مناسبت های تاریخی و آیینی، همان بخش رویاهای هر ایرانی است. ضرورت دارد مدیران گروه ها و تهیه کنندگان مسئول، برنامه هایی درخور ایرانیان و با نیازسنجی کامل از ذائقه مخاطبان ارائه کنند و برنامه سازی را محدود به پخش تکراری چند فیلم خاک خورده نکنند. کار در رسانه علاوه بر شناخت محیط کار و تجهیزات فنی، به سواد رسانه ای هم نیاز دارد. امری بدیهی است که پیش از فرارسیدن یک مناسبت، پژوهش و برنامه ریزی جامع فراموش نشود. اطمینان از پوشش مجری، چراغ دستی های رنگ شده اطراف صحنه، پلاک ها و شال های چیده شده یا آویزان، نمی تواند برنامه تحویل دهد، زیرا همه این المان ها، یک یا سه بار جذابیت دارند و دست یازی افراطی به آنها، عارضه ای به نام کلیشه را باعث می شود که بینندگان رسانه، هرساله شاهد تکرار آنها هستند، درحالی که طراحی هنری یک برنامه زنده استودیویی بسیار فراتر از این فرمول های نخ نماست. برنامه سازی مطالعه، ذوق و اختیار کامل می طلبد. باید دردمندانه پرسید پس چه کسانی در سازمان باقی مانده اند تا در روزهای مناسبتی به داد این رسانه دیداری و شنیداری برسند؟ نشانه های ساخت برنامه هایی با این برچسب، به آدم های متخصص و دانا نیاز دارد تا خروجی نشاط افزایی داشته باشند. رسانه فراگیر دولتی سال هاست از کارایی خود دور افتاده است. پیرو آنچه دانشگاه صداوسیما از بدو فعالیت آموزشی خود اعلام کرده، به طور مسلم افراد تربیت شده ای هرساله از آن مکان به ساختمان رادیو و تلویزیون گسیل می شوند؛ اما وجود برنامه های ضعیف و پرانتقاد، این حدس را تقویت می کند که لابد دلایل دیگری در کار است که آنها تاثیر فوق العاده ای بر روند یک سویه و کرخت سازمان ندارند و در اتاق های بزرگ ساختمان شیشه ای سازمان، آن حرف ساده مادربزرگ از یاد رفته است که کار را باید به کاردان سپرد. تولید برنامه مناسبتی، صرفا پخش سرودهای دهه شصتی و پلی بک های صدبار دیده شده نیست. جرقه برنامه های نمایشی متنوع با ماهیت محکم روایت تاریخی، تهیه فیلم های مستند با برآورد مالی منطقی، چالش آزاد با ایثارگران جنگ تحمیلی که هنوز نفس می کشند و در بدنه اجتماع رها شده اند و ارائه قالب های جدید تولیدی، مولفه هایی هستند که می توانند چشم مخاطبان را به حفظ آرمان ها روشن کنند و از بی تفاوتی شان نسبت به آنها جلوگیری کنند. بی تعارف باید گفت تکرار برنامه های کسالت آور در ایام پرخاطره سبب می شود مخاطب به فکر علم کردن دیش هایی بیفتد که در پشت بام خانه اجاره ای پیچ می شود و کسی که هزینه های نصب پردردسر آن را به جان می خرد، کم کم می خواهد با برنامه های داخلی خداحافظی کند. جاذبه های تلویزیون وطنی، مدت هاست ته کشیده است. کارل گوستاو یونگ تعبیر سنگینی دارد به این مضمون که «نیمه تاریک وجودت را بپذیر!»؛ کاش این جمله ساده را ریاست پرتشکیلات سازمان صداوسیما در اتاق اصلی خود قاب می کرد تا پذیرای هر انتقاد کوچک و بزرگ می شد و همه را یادداشت برداری می کرد تا به جای آنکه آنها را در جلسات وقت گیر با مدیران سفارشی مطرح کند، با فراخوان نیروی های متخصص و جویای کار، سکان هدایت این کشتی را به آنها می سپرد. البته شکی نیست هنوز هم معدودی افراد در شبکه های این رسانه هستند که با کمترین بودجه، برنامه های خوبی تدارک می بینند که چون شهابی می درخشد و شایسته توجه و تشویق است؛ اما با اشغال شدن سازمان توسط نیروهای آماتور و سفارش شده، این امر نیکو هم به یاس مبدل می شود. نکته این است که تهیه کننده های موجود تلویزیون به کج راهی ناخواسته افتاده اند تا برای هر مناسبتی، بدون تحقیق و مطالعه و هزینه لازم، برنامه بسازند؛ چون مدیران، برنامه حاضر و آماده می خواهند و دائم از بی پولی سازمان دم می زنند، مشکلات مالی عجیبی که به طور نمونه با وجود پذیرش بالای آگهی های بازرگانی در سازمان و درآمدهای فرامیلیاردی، مسئله را بغرنج تر می کند. البته تغییر و تحولات درون سازمان صداوسیما و تغییر مدیران هم در شکل نازل برنامه سازی مناسبتی بی تاثیر نبوده و سبب شده سازمان قدر آدم های خود را نداند که سه نمونه دم دستی، بی توجهی به مجریانی محبوب است که در این سال ها حضور کم رنگی در رسانه دارند؛ مانند همین برنامه «هزار داستان» در شبکه نسیم که اعتماد بسیاری از جبهه رفته ها را به خود جلب کرد. دومی، حذف برنامه «نود» است که 20 سال سابقه موفق در تلویزیون داشت و ناباورانه به دستور مدیر شبکه سه، به وقوع پیوست. سوم، کوچ نومیدانه 
مجری- گوینده خوب ورزشی به آن سوی آب که مخاطبان ورزشی سیما را متاثر کرد. اگر برنامه سازی مناسبتی از دیدگاه محتوایی بررسی شود، پیشنهادهایی می توان ارائه داد که این برنامه ها یک بارمصرف نباشند، بلکه لایق آن شوند تا کاربرد تاریخ شفاهی پیدا کنند؛ همان لیاقتی که در زمانی دورتر، فیلم های سری اول روایت فتح کسب کردند. البته ظرفیت تاریخ سازی شفاهی در جنگ تحمیلی هشت ساله مخصوص به خود است؛ اما در کشور آمریکا بیش از نیم قرن است که بخش نامه مخصوصی برای این کار تصویب و اجرا شده است و همه ارگان ها موظف به همکاری در این زمینه هستند. 
اما در ایران، هنوز نهادی خاص دراین باره موظف نشده و دستور مشابهی هم صادر نشده است؛ برای مثال در نهادی مانند بنیاد حفظ آثار دفاع مقدس، چنین تعریف شفافی در ساختار آن به عمل نیامده تا خط و وظیفه آن برای آینده ترسیم شود، زیرا مهم ترین مسئله متولیان آن، نگاه مستمر به گذشته است، اینکه چه ره توشه ای در اتاق فکر باید تدوین شود تا اگر به طور نمونه در 10 تا 20 سال آینده، 30 هزار ساعت گزارش در حوزه تاریخ شفاهی جنگ تهیه شد، برای آرشیو و برنامه سازی از آن، دست های تهیه کنندگان برای نسل آتی مخاطبان تلویزیون خالی نماند و اطلاعات هم به صورت پرمایه ای برای هر سال آماده باشد.حال این سوال های تحقیقی از بازماندگان جنگ چگونه باید باشد؟ مثلا می توان مسئله سازی کرد که مردم در آن دوره از تاریخ دفاع هشت ساله، چطور فکر می کردند؟ چگونه به محیط زندگی شان نگاه می کردند و چه احساسات و رویاهایی داشتند و ضرورت های درجه اول مردم چه بوده است؟ این پرسش ها به پژوهش عمیق و درازمدت نیاز دارد تا معناهای خاک گرفته، بار دیگر استخراج شوند. در یک نمونه از مسئله سازی می توان اشاره کرد که در مکان های عمومی زمزمه می شود فضای اکنون، دیگر مثل دوران دفاع مقدس نیست و مردم در مقایسه با آن دوران، نامهربان شده اند؛ جست وجوی عواملی مانند مهر و محبت در صحنه اجتماع، دست مایه ای پژوهشی را فراهم می آورد، درحالی که از میان برنامه های شعاری موجود نمی توان این نتیجه را گرفت که چه عامل مشخصی در آن دوران، سبب مهربانی اجتماعی شد یا چه انگیزه عمومی باعث شد مردم در آن عصر، به این شیوه ارتباطی فکر کنند. درصورتی که در برخی کشور های اروپایی جزئیات وقایع دهه ها، به ثبت می رسد؛ حتی سالی مثل 1968 میلادی در کشور فرانسه، یک جنبش دانشجویی اهمیت تاریخی می یابد و به همه نهادهای ذی ربط این موضوع به عنوان یک پروژه ملی گوشزد می شود و فیش های تحقیقی مربوط به آن، همچون انگیزه یابی روحی، روانی و همچنین نگرش افراد به یک موضوع و در یک دوره تاریخی به صورت غیرمستقیم در میان مردم بررسی می شود و خروجی ها ثبت می شود. نتایج این تحقیقات میدانی، بعدها می تواند به عنوان یک راهکار برنامه سازی، مورد استفاده قرار گیرد. همچنین آن دولت ها در سیاست گذاری های خود به این مسئله توجه دارند که اگر 15 عامل مهم و موثر از سوی موافقان و مخالفان وجود داشته باشد، همه آن عامل ها باید بدون ممیزی و ملاحظه خاصی، در حوزه تحقیق گنجانده شوند تا از آن نتایجی طلایی به دست آید که بدون دستکاری دولتی، چراغ راه رسانه ها شود. اگر سیر کار غیر از این باشد، علمی و کارساز نخواهد بود و آنها به خوبی می دانند که مردم تحقیق فرمایشی را پس می زنند؛ زیرا بر خلاف کشورهای توسعه نیافته، تحقیق برای خوشایند کسی یا جریان قدرتی، نشانه گذاری مصلحتی نمی شود بلکه می توان آن را به صورت غیرمستقیم در روزنامه، تلویزیون و دانشگاه ها مطرح ساخت و بنابر یک سیاست گذاری 10 یا 20 ساله، دوباره تعدادی از عامل های حیات اجتماعی و آرمانی در برخی دوره ها را در میان مردم زنده کرد. تاثیرگذاری یکی، دو روزه نیست زیرا وقتی اراده بر این باشد که برای 50 سال آینده موثر باشد، دست کم نیاز به 10 سال بررسی است؛ امروزه این کار در دنیای مدرن انجام می شود که نتایج بسیار خوبی هم داشته اما در اینجا کمتر وارد این وادی تحقیقی شده اند. نگاه یک سویه به تاریخ جنگ تحمیلی و در حوزه تاریخ شفاهی آن باید تغییر کند تا فیلتر های شناخت ماهیت مردمی آن دوران در بیان احساسات خویش برچیده شود و قطعا این کنشگری، جذابیتی به وجود می آورد که در قاب تصویر رسانه می درخشد. به همین دلیل باید درباره هر رویداد ملی آرشیو جامعی مهیا کرد و برای رسیدن به آن از امروز برنامه ریزی کرد. اگر کوشش اهالی رسانه بر این قرار گیرد تا فرهنگ دیگرخواهی در دفاع مقدس به جامعه تسری کند، این یک مقدمه می خواهد که تاریخ شفاهی آن از مراکز نظا می به رسانه ها منتقل شود تا بتواند در جامعه عینیت یابد. برنامه مناسبتی باید یک اتاق فکر قوی داشته باشد تا درباره هدف برنامه و موضوعی که قرار است به آن بپردازد، تصمیم گیری شود. یکی از انتقادهایی که می توان به مدیران در هدف گذاری های راهبردی داشت این است که معمول شده تا به جای دادن تحرک و نشاط به اندام جامعه، غمگساری و حسرت گذشته به عنوان جوهره برنامه طراحی شود. درحالی که چند ماه به هفته دفاع مقدس مانده هیچ شبکه ای نمی داند تهیه کنندگان چه باید بسازند و بر اساس چه پژوهشی جلو بروند، این امر نشان می دهد که در کار تولید، برنامه ریزی منسجم و قدرتمندی وجود ندارد. به تهیه کننده می گویند که فلان برنامه مناسبتی را روی آنتن ببر. او باید در یک 72 ساعت، دکور و آیتم بسازد و مجری برنامه را انتخاب کند! و کاش برنامه های مناسبتی، از پشتوانه مطالعاتی و تحقیقاتی کافی برای تولید برخوردار می شدند زیرا در وضع موجود آنها می توانند تاثیر منفی هم با خود حمل کنند. به قول یک استاد دانشگاه، شرایطی در برنامه سازی حاکم است که نوعی کلیشه سازی و سطحی نگری را پدید آورده و به نظر می رسد نفس برنامه سازی در تلویزیون، گرفتار تب آنتن است و رقابت کاذبی که میان شبکه های مختلف سیما به وجود آمده کیفیت برنامه ها را نازل تر کرده است. در وضع فعلی، برای ساخت برنامه های مناسبتی، عادت شده چند نفر را به استودیوی تلویزیونی دعوت می کنند و با آنها به گفت وگوی خشک رادیویی می پردازند. این شیوه انتقال مفاهیم نمی تواند ارتباط موثری با بیننده برقرار کند. 
...امسال مانند سال های گذشته دست به پخش فیلم و سریال های تکراری زده اند. درحالی که ساخت برنامه ملی مناسبتی، با فهم نیاز مردم به تاریخ معاصر، امکان ظهور می یابد. با این درک تازه، تولید هم شکل علمی و جدیدی به خود می گیرد. برنامه های فعلی، تا با آداب کلیشه ای، تکراری و مبتنی بر تحریک احساسات تولید می شوند و از شناخت معرفتی از تاریخ و نسل امروز بی بهره هستند، هیچ تاثیر بنیادی ای بر جای نخواهند گذاشت. رسانه باید به تحقیقات بها بدهد و متناسب با تکنیک های هنری روز پیش برود و شیوه های موثر بیانی را به کار گیرد تا بتواند از این وضعیت به درآید. رسانه ملی با رسیدن به یک رسانه الگو، فاصله ای بسیار دارد. یک شوک مثبت می تواند رسانه فراگیر را از خواب طولانی بیدار کند اما حقیقتا چگونه می توان به خوابگاه امن مدیران رسانه دست پیدا کرد؟ این یک قصد خیر است، کسی نگران نشود!
                