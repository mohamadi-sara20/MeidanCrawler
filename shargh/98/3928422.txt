چهار‌شنبه ۱۲ تیر ۱۳۹۸
-----------------------------------------
حرف اول
-----------------------------------------
چهره عناد در شاهنامه
-----------------------------------------

                    شاهنامه با آنکه حماسه ای در بزرگداشت قوم ایرانی است و می کوشد تا گذشته اسطوره ای شکوهمند ایران را به تصویر بکشد، کتاب زندگی یک قوم نیز هست با همه پست و بلند آن و در یک کلام می توان گفت شاهنامه صورتگر راستین چهره ایرانی در درازنای حیات خویش است و توس یکی از آن ناساز چهره هاست.توس، فرزند نوذر است و نوذر خود پادشاهی خردورز نیست و سرانجام در نبردی خونین، گرفتار پشنگ، پدر افراسیاب می شود و به دستور او به قتل می رسد؛ ولی بزرگان کشور پس از کشته شدن نوذر، هیچ یک از دو فرزند او یعنی توس و گستهم را زیبنده شهریاری نمی دانند و به همین روی در اندیشه گزینش فردی برمی آیند از خاندان کیانی که دارای فر ایزدی باشد و به این ترتیب پیرمردی 80ساله به نام زوتهماسب جانشین نوذر می شود.توس شاهزاده بود و طبعا در صف بزرگان و سرداران ایران جای داشت و صاحب کوس و درفش و زرینه کفش. پس از آنکه گیو به فرمان پدرش راهی توران زمین شد و در پی هفت سال جست و جو سرانجام کیخسرو را یافت و با رنج بسیار او و مادرش، فرنگیس را به ایران رساند و بر اورنگ شهریاری بنشاند؛ همه بزرگان کشور به ستایش نزد شاه جوان، فرزند سیاوش و نواده کاووس رفتند؛ اما توس از پذیرفتن شاه نو سر باز زد و حتی در جشنی که به مناسبت ورود کیخسرو به ایران برگزار شده بود، شرکت نکرد.
همی رفت گودرز با شهریار
چو آمد بدان گلشن زرنگار
بر اورنگ زرینش بنشاندند
بر او بر بسی آفرین خواندند
ببستند گردان ایران کمر
به جز توس نوذر که پیچید سر
از این سرپیچی و بی احترامی، گودرز خردمند سخت آزرده شد و با مهربانی گیو را نزد توس فرستاد که روزگار اندوه به سر رسیده، اکنون ایرانیان دیگر دل نگران نبود جانشینی برای کاووس پیر نیستند و همه ما خاطر آسوده داریم که اورنگ شهریاری بدون شاهی از خاندان کیانی نخواهد ماند.
بدو گفت با توس نوذر بگوی
که هنگام شادی بهانه مجوی
چرا سرکشی تو به فرمان دیو
نبینی همی فر کیهان خدیو
و سرانجام توس را تهدید کرد که اگر با سری به فرمانبری و دلی به ستایش نزد شاه جوان نیاید، از او کینه به دل می گیرد و کارشان به ستیزه خواهد کشید.توس چون این پیام را دریافت داشت، گفت: «من مرد فسوس و چاپلوسی نیستم، بعد از رستم پیلتن در ایران کسی سرافرازتر از من نیست، من فرزند نوذر و نواده منوچهر شاه دلیر هستم که جهان را به شمشیر تحت فرمان خود درآورد، من کیخسرو را به پادشاهی نمی پذیرم، بدون من هر آیینی را که می خواهید، برگزار کنید و با شما هم داستان نمی شوم. این جوانی که بر اورنگ شهریاری نشانده اید، از تخمه افراسیاب است (اشاره اش به فرنگیس، دخت افراسیاب و مادر کیخسرو است) و من نمی خواهم از نژاد پشنگ کسی در ایران شهریاری کند، کسی که قرار است جانشین کاووس شود، باید دارای فر و گوهر شهریاری باشد. چرا فریبرز را که فرزند کاووس است، جانشین او نمی کنید؟». گیو آزرده و خشمگین از پاسخ توس به نزد پدر خویش، گودرز آمد و گفت فر و خرد با توس بدرود گفته است و به هیچ روی نرمی نشان نمی دهد.
گودرز خشمگین گفت: «چه نیکو می بود که از میان مهان این یک توس را نمی داشتیم» و تصمیم گرفت توس را بر جای خود بنشاند و با 12 هزار سپاهی به سوی توس شتافت. گودرز، کیخسرو را بر تختی فیروزه نگار نشاند و آن تخت را بر کوه هفیلی قرار داده، به سوی توس حرکت کرد و توس نیز با اندک سپاهی به پیشواز گودرز آمد. توس زمانی که به سپاه کیخسرو نگریست، غمی در دلش جای گرفت که اگر با گودرز و خسرو بجنگد، بسیار کسان کشته شوند و هر دو سوی سپاه، ایرانیان هستند و آن که در این میان خشنود و شادمان خواهد شد، تنها افراسیاب است.
غمی شد دل توس و اندیشه کرد/که امروز اگر من بسازم نبرد/بسی کشته آید ز هر دو سپاه/ز ایران نه برخیزد این کینه گاه/نباشد جز از کام افراسیاب/سر بخت ترکان برآید ز خواب/آن گاه کاووس را به میانجیگری خواستند. توس در محضر کاووس گفت: «زمانی که شاه از شهریاری خسته می شود، اورنگ خویش را به فرزندش می سپارد و وقتی فرزند حضور دارد و زنده است، چرا باید نواده را جانشین گرداند؟».
چنین گفت توس سپهبد به شاه/که گر شاه سیر آید از تخت و گاه/به فرزند باید که ماند جهان/بزرگی و دیهیم و تخت مهان/چو فرزند باشد نبیره کلاه/چرا برنهد برنشیند به گاه
گودرز در پاسخ گفت: «ای بی خرد، تو را خرد از مردمان نشمرد. در تمام گیتی کسی چون سیاوش آزاده و بزرگوار نبوده و کیخسرو نیز فرزند و چون خود اوست». کاووس چون سخنان آن دو را بشنید، گفت: «این که یکی از این دو را برگزینم، رسم و راه خرد نیست. بر آنم تا به آن دو ماموریتی دهم که هر یک از عهده برآید، پادشاهی او را سزاوار است. در ناحیه اردبیل دژی وجود دارد که هر چند گاه، سواران آن، مردم آتش پرست را به غارت بکشند و مردم، سخت از آنان در رنجند، هر یک از آن دو بتواند آن دژ را فراچنگ گیرد و غارتگران را سرکوب کند، اورنگ پادشاهی از آن او خواهد بود».
دو فرزند ما را کنون بر دو خیل / بباید شدن تا در اردبیل/ به مرزی که آن جا دژ بهمن است/ همه ساله پرخاش و اهرمنست/ از ایشان یکی کان بگیرد به تیغ/ ندارم از او تخت شاهی دریغ
هر دو سوی دعوی این پیشنهاد را پذیرفتند.
روز دیگر فریبرز همراه با توس با سپاهی گران و با پیل و کوس درحالی که درفش کاویانی را پیشاروی داشتند، به سوی دژ بهمن حرکت کردند. چون به آن دژ رسیدند، هوا آن چنان گرم شد که گویی نیزه ها از کوره آهنگران بیرون آورده شده بود و سواران ایرانی در آن زره های فولادین توان ماندن را نداشتند و باروی دژ را سر به آسمان ساییده یافتند، بسیار جست وجو کردند و راهی برای ورود به دژ نیافتند و تاب ماندن را نیز از دست بدادند که تن در میان جوشن می جوشید. سرانجام پس از یک هفته با نومیدی بازگشتند.
جهان سر به سر گفتی از آتش است/ هوا دام اهرمن سرکش است/ میان زیر جوشن بسوزد همی/ تن بارکش برفروزد همی/ بگشتند یک هفته گرد اندرش/ به دیده ندیدند جای درش/ به نومیدی از جنگ گشتند باز/ نیامد بر از رنج راه دراز
آن گاه نوبت به کیخسرو و گودرز رسید. سپاهیان کیخسرو تا به باروی دژ رسیدند، خسرو دبیری را فراخواند و نامه ای بدین مضمون نگاشت: «این نامه از سوی بنده خداوند، جهانجوی کیخسرو است. اگر این دژ جایگاه اهریمنان و دشمنان یزدان پاک است، من آن را با خاک یکسان خواهم کرد و اگر جادو شده است، بی نیاز از سپاه، آن را بگشایم و با کمند خویش سر جادوان را به بند کشم و اگر یزدان باوران در آنجا هستند، باید از سپاهی که پیام یزدانی آورده، پیروی کنند». آن گاه این نامه را به دست گیو داد و گیو نامه را با نیزه ای بر دیوار دژ نشاند. به ناگاه تندبادی برخاست و در دیوار دژشکاف افتاد و خروشی در دشت و کوهسار طنین افکن شد که گویی رعد بهاری بود و در دیوار شکافی پدید آمد، خسرو به سپاه خود فرمان داد که دژ را تیرباران کنند و بسیار دیوان و جادوان کشته شدند. آن گاه از میان آسمان تاریک، پرتو روشنی گرفت و آن تیرگی ناپدید شد و سپس نسیمی خنک به وزش آمد و هوالطیف و خندان شد.دیوان از وحشت در دژ را بگشودند و گودرز کشوادگان در آن دژ، شهری بزرگ و فراخ پر از باغ و میدان و کاخ و ایوان دید. آن گاه خسرو فرمان داد که در دژ آتشگاهی بر پا دارند و مردمان دژ را به دین بهی دعوت کرد و پس از یک سال اقامت در آن دژ و خوگردانیدن مردمان به آیین نو، به نزد نیای خویش بازگشت.        
و چون کاووس آگاه شد که خسرو کامگار و پیروز بازگشته است، همه بزرگان از جمله فریبرز به پیشواز او رفتند و کاووس روی کیخسرو را ببوسید و او را بر اورنگ شهریاری بنشاند.توس نیز پشیمان و شرمگین درفش کاویانی و کوس و کفش زرین را به حضور شاه آورد و همه را تقدیم خسرو کرد و گفت: «اینها نشانه های سروری من بوده است، اکنون تقدیم شهریار ایران می کنم تا هر آن کس را که در سپاه شایسته می دانند، به او بسپارند».اما خسرو با بزرگواری درفش کاویانی و کوس و کفش زرین را به او بازگرداند و گفت: «کسی را سزاوارتر از تو در سپاه نمی بینم و تنها تو را این نشانه های بزرگی برازنده است».دریغا که توس این همه بزرگواری را پاس نداشت و بر اثر بی خردی و با سرشت لجوج خویش فاجعه ای را رقم زد که تاریخ پیوسته به تلخی و نفرین از او یاد می کند و در مقالی دیگر هفته آینده در صفحه اول پی گرفته خواهد شد.
                