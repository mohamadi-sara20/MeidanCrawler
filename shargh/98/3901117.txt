یک‌شنبه ۱۸ فروردین ۱۳۹۸
-----------------------------------------
یادداشت
-----------------------------------------
چرا باید از افزایش تعداد نمایندگان زن دفاع کرد؟
-----------------------------------------

                    موضوع افزایش تعداد نمایندگان زن در مجلس که بررسی الحاق آن به قانون انتخابات مجلس در دستور کار این هفته صحن علنی قرار دارد، راهی طولانی را طی کرده و در ادوار مختلف بارها مطرح شد اما امروز در وضعیتی متفاوت از گذشته در معرض آرای نمایندگان قرار گرفته است. به طورکلی حضور زنان در ارکان تاثیرگذار و تصمیم ساز هر کشور که دولت و مجلس در صدر آن قرار می گیرند، از منظر مشارکت سیاسی زنان حائز اهمیت است. از ابتدای مجلس دهم به دنبال آن بودیم که از طریق طرحی مجزا، ساز و کاری قانونی را برای افزایش مشارکت سیاسی زنان در سطح پارلمان فراهم کنیم، اما به دلیل آنکه طرح مذکور بر اساس قانون انتخابات فعلی تدوین شده بود به نتیجه نرسید، بنابراین از آنجایی که ماه ها تلاش و جلسات و رایزنی های متعدد با صاحب نظران، حقوق دانان، کارشناسان مرکز پژوهش های مجلس، وزارت کشور و برخی اعضای شورای نگهبان داشتیم، ناامید نشدیم و پیگیر تصویب فوریت طرح اصلاح قانون انتخابات در مجلس شدیم تا از  فرصت تصویب  این طرح مهم بهره ببریم و موضوع افزایش زمینه مشارکت سیاسی زنان را از طریق طرح اصلاح قانون انتخابات مجلس و نیز لایحه جامع انتخابات پیگیری کنیم و به تصویب برسانیم. بنابراین پیشنهادی به کمیسیون شوراهای مجلس به عنوان کمیسیون مرجع بررسی طرح اصلاح قانون انتخابات مجلس ارائه کردیم که با الحاق بندی به این طرح، بتوان احزاب را مکلف کرد که یک ششم از فهرست های انتخاباتی مجلس خود را به نامزدهای زن اختصاص دهند. اما چرا یکی از موضوعاتی که در مجلس دهم بر آن تمرکز کرده ایم، به وجود آوردن سازوکار قانونی برای افزایش تعداد نمایندگان زن در مجلس شورای اسلامی است؟ به عنوان نماینده پیشنهاددهنده این موضوع که از ابتدای حضورم در مجلس بر آن تاکید داشته ام، به این سوال در دو محور پاسخ می دهم؛ نخست از منظر اثرگذاری حضور زنان در عرصه سیاسی کشور به ویژه قانون گذاری در حوزه زنان و خانواده و دوم از منظر آمارهای جهانی. اثرگذاری زنان در سیاست گذاری: قانون اساسی و همچنین شرع مقدس، خانواده را واحد بنیادین جامعه و کانون اصلی رشد و تعالی انسان می داند. نکته قابل توجه آن است که این جمله در قانون اساسی بلافاصله پس از آن می آید که تاکید می کند «در ایجاد بنیادهای اجتماعی اسلامی، نیروهای انسانی هویت اصلی و حقوق انسانی خود را باز می یابند و در این بازیابی طبیعی است که زنان به دلیل ستم بیشتری که تاکنون از نظام طاغوتی متحمل شده اند، استیفای حقوق آنان بیشتر خواهد بود». بر این اساس، در مقدمه قانون اساسی به نوعی از تبعیض مثبت به نفع زنان یاد شده که در دنیا مکانیسمی شناخته شده و مورد استفاده برای اهداف مختلفی مانند افزایش مشارکت زنان در حوزه های گوناگون ازجمله سیاسی است. درواقع درپیش گرفتن این راهبرد برنامه ریزی شده (تبعیض مثبت) با اقداماتی صورت می گیرد تا نبود توازن را رفع کند و راه چاره ای برای جبران تبعیض های موجود در دسترس به منابع و فرصت ها یافته و از ادامه روند آن در آینده جلوگیری کند و به این شکل، برای گروه های مختلف جامعه، مکانیسمی برای دسترسی به فرصت ها تلقی می شود. البته مخالفان، اصلاح قانون انتخابات مجلس و تکلیف به احزاب برای اختصاص درصدی از فهرست خود به زنان را مانعی بر سر راه آزادی احزاب می خوانند اما در پاسخ باید گفت قانون گذار به دنبال آن است تا با دادن امکان ارائه فهرست انتخاباتی به احزاب، فهرست های حزبی در انتخابات را به رسمیت بشناسد که بی شک این اقدام منجر به حضور جدی احزاب در ساحت سیاسی کشور خواهد شد و این گام مهمی به سوی حزبی شدن مجلس در ایران خواهد بود. قانون گذار در مقابل این امکانی که به احزاب می دهد، یعنی به رسمیت شناختن فهرست انتخاباتی آنها، شرایطی را نیز برای آنان درنظر می گیرد؛ مانند ضرورت توجه به حضور زنان در پارلمان و تکلیف احزاب برای معرفی حداقل تعداد مشخصی از نامزدهای فهرست خود از میان نامزدهای زن تایید صلاحیت شده. همان گونه که توضیح داده شد شواهد حاکی از آن است که فرصت ها میان زنان و مردان ناعادلانه توزیع شده و رقابت میان آنان در چنین شرایطی عادلانه نیست. بررسی سوابق کاری نمایندگان دوره دهم نشان می دهد بیش از 90 درصد نمایندگان از بخش های حاکمیتی نظیر دولت، قوه قضائیه و... به مجلس راه یافته اند و کمتر از 10 درصد نمایندگان مجلس سابقه صرفا فعالیت در بخش خصوصی را دارند. همچنین این بررسی نشان می دهد نمایندگان پیش از دوره نمایندگی در سمت هایی نظیر وزیر، معاون رئیس جمهور، معاون وزیر، سفیر، استاندار، معاون استاندار، فرماندار، مدیرکل استانی، رئیس دانشگاه و... در دولت و قاضی، رئیس کل دادگستری استان و... از قوه قضائیه و دارای سمت های فرماندهی در حوزه های نظامی استانی بوده اند.
 این در حالی است که باوجود تلاش های فراوان در مجلس دهم از جمله سوال از وزرا درباره توجه آنان در انتصابات به شایسته گزینی و عدالت جنسیتی بر اساس موازین اسلامی، هنوز تعداد زنان در سطوح بالای مدیریتی نظیر فرماندار، استاندار، معاون وزیر، بسیار اندک است. در یک کشور اگر زنان در ارکان مهم تصمیم گیری، از ایفای نقش های اثرگذار حذف شوند، چه اتفاقی خواهد افتاد؟ نمونه آن اینکه هم اکنون 40 درصد زنان ازجمله کارکنان دولت هستند اما نقش آنان در مدیریت سطوح بالا بسیار کم است. عدم بهره برداری از بخش مهمی از سرمایه انسانی نهادها و سازمان های دولتی سطوح بالای مدیریتی چه اثری بر تصمیم گیری ها دارد؟ این به معنای آن است که کشور نیمی از جامعه فعال خود را که برای آموزش به آنها سرمایه گذاری نیز کرده، در تصمیم سازی نادیده می انگارد. 
البته سرمایه گذاری برای افزایش میزان حضور زنان در فعالیت های مختلف سیاسی، اجتماعی، فرهنگی، اقتصادی و مدیریتی پس از انقلاب اسلامی قابل کتمان نیست؛ سرمایه گذاری به دور از تبعیض جنسیتی در بسیاری از حوزه های آموزشی و علمی به نحوی بوده است که زنان در این حوزه ها نه تنها دوشادوش مردان رشد کرده اند بلکه در بسیاری زمینه ها نیز درخشیده اند. اما بی شک کم بودن تعدادن نمایندگان زن در مجلس که وظیفه قانون گذاری را بر عهده دارد، یکی از عواملی است که به دلیل دراقلیت بودن در پارلمان، نتوانند به خوبی طرح ها و لوایح مربوط به حوزه زنان و خانواده را که در چارچوب کلی تر برای کل جامعه مفید خواهد بود، به طور مطلوب به سرانجام برسانند. 
وضعیت ایران در دنیا: واقعیت آن است که بر اساس آمارهای جهانی و مقایسه میزان حضور زنان در پارلمان های کشورهای مختلف دنیا، وضعیت مشارکت سیاسی زنان ایرانی در سطح پارلمان مطلوب نیست. گواه این مدعا، جدیدترین گزارش آماری است که اتحادیه بین المجالس جهانی (IPU) در ژانویه 2019 منتشر کرده و نشان می دهد جمهوری اسلامی ایران در زمینه حضور نمایندگان زن در مجلس در رتبه 180 دنیا از میان 191 رتبه قرار دارد. این گزارش از تنزل رتبه ایران نسبت به گزارش پیشین اتحادیه بین المجالس جهانی حکایت دارد و دلیل این تنزل، روند روبه رشد سطح مشارکت سیاسی زنان در مجالس سایر کشورهاست. 
معیار IPU در این گزارش، نتیجه آخرین انتخابات پارلمانی است که در هر کشور برگزار شده و بر این اساس برای ایران، آخرین انتخابات مجلس شورای اسلامی را که در اسفند سال 94 برگزار شد، در نظر گرفته که از میان 290 نماینده راه یافته به پارلمان، تنها 17 نماینده زن هستند. با وجود آنکه در دوره دهم مجلس شورای اسلامی، بیشترین تعداد نمایندگان زن نسبت به ادوار پیشین به مجلس راه یافتند اما در همین دوره نیز کرسی های اختصاص یافته به زنان کمتر از شش درصد (5.9) بوده است. جالب تر آنکه تنها 13 کشور در دنیا، از حیث تعداد نمایندگان زن پارلمان، در رتبه های نازل تری نسبت به جمهوری اسلامی ایران قرار گرفته اند. نیجریه با 5.6 درصد، تایلند با 5.4 درصد، سریلانکا با 5.3 درصد، لبنان با 4.7 درصد، مالدیو با 4.7 درصد، کویت با 4.6 درصد، هاییتی با 2.5 درصد، جزایر سولومون با دو درصد، عمان با 1.2 درصد و یمن با سه دهم درصد از جمله کشورهایی هستند که پس از جمهوری اسلامی ایران در نازل ترین رتبه ها از منظر میزان مشارکت سیاسی زنان در سطح مجالس قانون گذاری قرار دارند. البته سه کشور دیگر نیز حتی یک نماینده زن در پارلمان خود ندارند. 
با این همه درصد حضور زنان در مجلس ایران نه تنها از میانگین جهانی (24.3 درصد) بسیار پایین تر است بلکه با میانگین منطقه ای در آسیا و خاورمیانه نیز فاصله دارد. جدیدترین آمار اتحادیه بین المجالس جهانی، درصد مشارکت سیاسی زنان در سطح مجلس قانون گذاری را در منطقه آسیا 19.9 درصد و در خاورمیانه 19 درصد اعلام کرده است. بررسی جزئی تر این آمار نشان می دهد بسیاری از کشورهای منطقه از منظر تعداد نمایندگان زن در وضعیت بهتری نسبت به ایران قرار دارند. برای نمونه هم اکنون 27.3 درصد از کرسی های مجلس افغانستان به زنان اختصاص یافته، در قزاقستان زنان 27.1 درصد کرسی ها را به دست آورده اند و در عراق هم میزان مشارکت سیاسی زنان در سطح پارلمان 25.2 درصد است. امارات و پاکستان نیز ازجمله کشورهایی هستند که بیش از 20 درصد کرسی های پارلمان را به زنان اختصاص داده اند. همچنین زنان در عربستان سعودی 19.9 درصد از کرسی های پارلمان را در اختیار دارند. آمار IPU همچنین میزان مشارکت سیاسی زنان در پارلمان دو کشور قرقیزستان و تاجیکستان را بیش از 19 درصد اعلام کرده است. در ادامه ترکیه با 17.4 درصد، جمهوری آذربایجان با 16.8 درصد، سوریه با 13.2 درصد و قطر با
 9.8 درصد ازجمله دیگر کشورهای منطقه هستند که از حیث تعداد نمایندگان زن در مجالس شان وضعیت بهتری نسبت به ایران دارند.  
                