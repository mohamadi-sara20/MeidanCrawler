سه‌شنبه ۱۰ اردیبهشت ۱۳۹۸
-----------------------------------------
سرمقاله
-----------------------------------------
خشونت پیش رونده نشانه غفلت در سیاست های کیفری
-----------------------------------------

                    1-نیروی انتظامی به مالکان چندصد دستگاه خودرو پیامک می دهد که «مالک خودروی شماره... در اتومبیل شما جرم کشف حجاب صورت گرفته است. لذا ضمن اخطار مبنی بر عدم تکرار، ابلاغ می گردد حداکثر ظرف 72 ساعت جهت رسیدگی به پلیس امنیت اخلاقی محل سکونت خود مراجعه کنید». مقامات ارشد پلیس می گویند این موارد را ماموران پلیس دیده اند، گزارش داده اند و پیگیری شده است. به عبارت ساده، ماموران پلیس مراقب بوده اند، دقت کرده اند و دیده اند خانمی در اتومبیلی فاقد آن مقدار حجاب است که از نظر آن مامور محترم، بی حجابی یا بدحجابی است. مورد را ثبت کرده و گزارش داده اند.
2-روحانی بی گناهی در همدان، به ضرب گلوله کشته می شود. ضارب در اینستاگرام، فعال بود. گویا تصاویری با اسلحه نیز داشته است. نهایتا با حمله مسلحانه به یک روحانی، فاجعه می آفریند. اینستاگرام پر است از انواع و اقسام صفحاتی که در آن اوباش شهرهای مختلف، خشونت پراکنی های شگفت انگیزی دارند و عملا مروج فرهنگ اوباشگری و نزاع و انواع جرائم اند. در خیلی از مطالب این صفحات جرم و مجرم تحسین می شوند. 
دو واقعه هم زمان که تیتر یک اخبار چند روز گذشته اند، اگرچه دو موضوع متفاوت دارند اما با همه تفاوتی که دارند، در بیان یک نکته مهم مشترک اند. این دو خبر متفاوت، از معنای واحدی پرده برمی دارند و آن اینکه سیاست کیفری و برنامه های مبارزه با بزه در ایران نامنظم، غیرهدفمند و آشفته است. 
شرعا، عرفا و قانونا رفتارهای خشونت آمیز و بزهی مانند قتل عمد در زمره سخت ترین جرائم و غیراخلاقی ترین آنهاست. از نظر حقوقی، جامعه شناسی و روان شناسی کیفری، تحت هیچ شرایطی نمی توان جرائمی مانند اوباشگری، تهدید به قتل، ترویج خشونت و تشویق به ارتکاب نزاع را هم سنگ بزهی مانند بدحجابی یا بی حجابی دانست. تفاوت های برجسته میان مجازات جرم بزه بدحجابی یا بی حجابی با مجازات سنگین جرائمی مانند تهدید به قتل، ترویج خشونت و ترویج و تشویق به ارتکاب جرم، اوباشگری، تهدید به قتل و بالاخره قتل عمد، به خوبی نشان می دهد که قانون گذار نیز این نوع جرائم را بسیاربسیار مهم تر، خطرناک تر و زیان بارتر از جرم موسوم به بدحجابی یا بی حجابی قلمداد می کند. بنابراین طبیعی است که سیاست کیفری کشور و سازمان ها و دستگاه های مبارزه با بزه و بزهکاری اولویت کاری و بیشترین توجه خود را به کشف و مبارزه با جرائم خشونت باری که نام بردیم و حذف زمینه های گسترش آنها معطوف کنند. می دانیم نیروی انتظامی و دیگر دستگاه های مبارزه با بزه، از جمله دستگاه قضائی، خود به این مهم آگاه اند و تلاش های زیادی هم در این مسیر انجام می دهند اما پاره ای غفلت ها دیده می شود که نمی توان از آنها به سادگی گذشت. این غفلت ها ناشی از فقدان یک سیاست کیفری علمی، پایدار، غیرسیاسی و همه جانبه است. در خبر مربوط به احضار مالکان خودروها به دلیل مشاهده جرم کشف حجاب، مشخص است که نیروی انتظامی خواسته است با برنامه ریزی دقیق و تجهیز امکانات و سازماندهی کامل با پدیده ای که از نظر ایشان بزه است، مقابله کند. اما از سوی دیگر تمامی نشانه های آشکار، علنی و خطرناک بزه های خشونت باری که نام بردیم و در فضای مجازی و واقعی ترویج می شوند، آن قدر دیده نمی شوند تا با بسط و توسعه فرهنگ مجرمانه، یکی از نتایج آن قتل فجیع یک روحانی توسط یکی از همین اوباش باشد. مثلا صفحات اینستاگرام بسیار آشکارتر از داخل یک اتومبیل اند. همگان به آنها دسترسی دارند. کسی در اتومبیل برای نمایش دادن خود نمی نشیند. ولی افراد برای دیده شدن در اینستاگرام صفحه درست می کنند. تعداد پرشماری از صفحه های اینستاگرام متعلق به یک گروه اجتماعی خلافکار و ماجراجوی فعال است. محتوای این صفحات آکنده از خشونت پراکنی و الفاظ رکیک، تهدید به قتل، تحسین مجرمان حرفه ای و مانند اینهاست. فرهنگی که در این صفحات ترویج می شود، به توسعه الگوهای رفتاری مجرمانه کمک می کند. اما این صفحه ها آن گونه که باید دیده نمی شوند، به جایش مصوبه می گذارند که مطالب دانشجویان در فضای مجازی مورد نظارت کمیته انضباطی دانشگاه ها قرار می گیرد! برنامه ای برای مبارزه با این الگوی گفتاری و رفتاری در فضای مجازی توسط اشرار و اوباش دیده یا شنیده نمی شود. صدالبته که راه چاره در فیلترکردن اینستاگرام نیست که فیلترینگ قطع نظر از اینکه مغایر حقوق اساسی ملت است، سیاستی شکست خورده و بی نتیجه است.  
راه چاره را باید در به سامان کردن اوضاع آشفته دیدگاه ها و اقدام برای تدوین سیاست کیفری کشور جست وجو کرد. بی شک نیروی انتظامی از آنچه در زمین جامعه یا صفحات اینستاگرامی این گروه اجتماعی می گذرد، بی خبر نیست، از مجرمانه یا جرم زا بودن این الگوی رفتاری یا محتوای این صفحات به خوبی آگاه است و فعالیت صفحات گروه های تبهکار را زیان بار می داند. 
مشکل اما در آن دیدگاه یا اراده ای است که برای مقابله با چیزهایی مثل بزه کشف حجاب در خودرو یا مطالب دانشجویان در فضای مجازی چنان اولویتی قائل است که به آن شکل برایش برنامه ریزی و طراحی دارد و آن را به اجرا می گذارد، اما الگوهای رفتاری پرخشونت و فاحش مجرمانه یا جرم زایی را که به صریح ترین شکل های واقعی، حتی در ادبیات سیاسی یا صفحات اینستاگرامی رواج دارد، نادیده می گیرد و از انبوه پرشمار آثار مجرمانه آنها در جامعه غفلت می کند. مراقب باشیم دیرتر نشود.
                