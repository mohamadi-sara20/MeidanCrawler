دو‌شنبه ۲۵‌شهریور ۱۳۹۸
-----------------------------------------
سرمقاله
-----------------------------------------
درباره شفاف سازی رای نمایندگان
-----------------------------------------

                    اظهارات تند و اهانت آمیز یکی از وعاظ تهران به مجلس شورای اسلامی و نمایندگان آن و واکنش برخی نمایندگان مجلس به این اظهارات، صرف نظر از حق یا ناحق بودن طرف ها حکایت از آن دارد که با وجود توصیه های دینی مبنی بر اخوت و برادری و توصیه رهبری مبنی بر وحدت و همبستگی در مقابل دشمن اصلی، می خواهیم نظرات شخصی خود را با تهدید و ارعاب و جو سازی به کرسی بنشانیم و این حداقل نشانه ای از نداشتن بلوغ فکری و پایبندنبودن به آموزه های دینی و مصلحت های کشور است. هنوز مرکب اتهام زنی و اختلاف دو روحانی عالی رتبه در کشورمان خشک نشده و هنوز چند روزی از تصویر صلح آمیز و آشتی جویانه ایشان نگذشته است که این بار درگیری به نامناسب ترین وجه در جامعه اتفاق می افتد و بی گمان مانند بسیاری از موارد دیگر موجب بی اعتمادی جامعه به مسئولان و نهایتا به نظام می شود.بدون مناسبت نیست اندکی به موضوع اختلاف بپردازیم و آن را موشکافی کنیم تا انگیزه های این موضع گیری ها معلوم شود. نمایندگان مجلس در زمینه چگونگی اخذ آرا به این نتیجه رسیده اند که رای نمایندگان باید مخفی باشد و نتیجه رای گیری اعلام شود و این با مذاق افرادی از جمله واعظ یادشده سازگار نبوده و انتظار دارد رای تک تک نمایندگان درباره موضوعاتی که به آن رای می دهند، معلوم باشد و به این امر شفافیت می گویند. در این زمینه می توان دو نوع اعلام رای گیری کرد:
1- رای گیری به صورت مخفی، به طوری که رای تک تک نمایندگان معلوم نباشد ولی نتیجه رای گیری و شمارش آرای موافق ، مخالف و بی طرف معلوم شود.
2- رای گیری به صورتی که رای هر نماینده معلوم باشد و روی برگه آرا نام نماینده مشخص شود و سپس اعلام شود که کدام نماینده چه رایی داشته است.طبیعی است در هر کدام از لوایح ، طرح ها، استیضاح ها، نتیجه سوال از وزرا و هر مورد دیگری که در مجلس مطرح می شود، نمایندگان در روزهای بحث در این موارد در صحن علنی و احیانا در کمیسیون ها مورد نظر قشرهای مختلف جامعه و احیانا افراد صاحب نفوذ قرار می گیرند و شاید برخی تهدیدها و تطمیع ها هم درباره ایشان جاری شود؛ یعنی نمایندگان تحت فشار قرار می گیرند که رعایت فلان صاحب قدرت یا ثروت را بکنند. در این حال رای نماینده تحت تاثیر فشارها قرار می گیرد و چه بسا تهدیدها و ترغیب ها پس از اعلام رای صورت عملی به خود بگیرد. نمایندگان مجلس علی الاصول باید در ارائه رای خود استقلال لازم را داشته باشند. طبعا چنانچه نماینده مجلس ترس و واهمه از سرانجام کشف رای داشته باشد، استقلالش خدشه دار می شود. در قانون اساسی هم به جز آنچه درباره استقلال و وظایف نمایندگان مجلس نوشته شده است، همه جا مجلس مورد خطاب است؛ یعنی آنچه از نتیجه مجلس حاصل می شود؛ یعنی مجلس به صورت سیستمی یکپارچه دیده شده و نتیجه حاصل از بحث ها و رای گیری نمایندگان ملاک قرار می گیرد. حال ببنیم اگر رای تک تک نمایندگان معلوم و علنی شود چه سود و چه زیانی دارد و چه کسانی از آن منتفع یا متضرر می شوند.
الف- قاطبه جامعه فرصت و انگیزه بررسی تک تک آرای نمایندگان را ندارد؛ بنابراین نسبت به آن تعاملی نخواهد داشت.
ب- در حوزه های نمایندگی برخی افراد مخالف و حساس و رقیب نمایندگان، آرای نمایندگان را دستاویز قرار می دهند برای مثال نماینده ای ممکن است با دیدگاه ملی نسبت به امری اظهار نظر کند (کاری که از جمله وظایف نمایندگی است) که اگر این رای به نحوی با منافع حوزه نمایندگی مغایرت داشته باشد و روشن شدن رای نماینده که در کمال خلوص و حسب وظیفه نمایندگی اقدام کرده است، موجب اختلاف و درگیری شود، نماینده مجبور است در آرای خود از صیانت ملی صرف نظر کرده و صرفا پاسدار حوزه نمایندگی باشد و این مغایر وظیفه نمایندگی مجلس و قانون گذاری است. 
ج- عیان شدن رای نمایندگان راه را برای هر فرد مخرب و تهدیدکننده ای می گشاید و حتی ممکن است نماینده مورد ارعاب و آزار قرار گیرد. کافی است افرادی از سوی صاحبان ثروت و قدرت اجیر شوند و نماینده یا نمایندگانی را تهدید کنند که به فلان موضوع رای دلخواه اجیر کننده را بدهند. پرواضح است که ناامنی حاصل از این امر موجب انحراف در آرای نمایندگان می شود و برعکس آنچه بیان شده است، شفافیت و استقلال رای مجلس زیر سوال برده می شود
د- چنانچه این امر ادامه یابد درباره آرای اعضای شورای نگهبان نیز باید صدق کند. در حال حاضر مذاکرات نمایندگان مجلس در صحن علنی مستقیما از رادیو به سمع مردم می رسد، در حالی که هیچ یک از مذاکرات شورای محترم نگهبان قانون اساسی برای استماع پخش نمی شود و آرای اعضای شورای نگهبان نیز به صورت تک تک بیان نمی شود. در نتیجه اگر قرار باشد که رای تک تک نمایندگان معلوم و اعلان شود، مذاکرات شورای نگهبان نیز باید از رسانه مستقیما پخش و آرای تک تک آنان برای مردم منتشر شود.
توسل به کلمات پرمعنی و زیبا بسیار وسوسه انگیز است و شفافیت نیز از جمله این کلمات است، اما آیا این کلمات در هر جایی کاربرد دارد؟ بسیاری از مسائل امنیتی کشور محرمانه است، آیا باید ندا دهیم که باید شفاف سازی کنیم؟
اگر قرار است جامعه و نظام اداره شود، سازو کارهای موجود باید مورد توجه قرار گیرند و حسب قانون اساسی عمل شود. امام راحل (ره) فرمودند مجلس در راس امور است و مقام معظم رهبری نیز بارها صحن مجلس را محل مذاکره و حقیقت یابی با ارائه منطق و دلیل ذکر کرده اند . آیا خطاب قرار دادن مجلس و نمایندگان آن با کلمات موهن، شایسته نظام اسلامی و تربیت انسانی است ؟
                