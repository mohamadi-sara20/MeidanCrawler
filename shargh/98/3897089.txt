دو‌شنبه ۹ اردیبهشت ۱۳۹۸
-----------------------------------------
سرمقاله
-----------------------------------------
اقتصاد و سیاست در ایران
-----------------------------------------

                    حاکمیت قانون برترین دستاورد بشری در روزگار نو در چارچوب قرارداد اجتماعی است. قانون از حیث چیستی عبارت است از رفتار های قاعده مند، تکرارشونده و مورد پذیرش یک ملت. از این رو، قانون پدیده ای است تاریخی که در دوره های مختلف ظهور و بروز متفاوتی دارد و با ارزش های اخلاقی بنیادین یک ملت که برخاسته از باورهای بنیادین، نظام معرفتی و نظم اجتماعی برگرفته از آموزه های تاریخی و تمدنی آن است، ارتباط برقرار می کند. در عین حال، قانون پدیده ای نو است که محصول فرایند صورت بندی صحیح مسئله های ملی، بحث و بررسی آنها در عرصه عمومی، تصویب رسمی در دولت به مفهوم وسیع آن و تنفیذ اجرای منصفانه و بدون جانبداری خاص است. این یادداشت بر آن است تا چارچوبی کلی درباره ساختار اقتصاد و سیاست در ایران ارائه کند1. این یادداشت در کنار یادداشت پیشین درباره ایده ایران و یادداشت بعدی که انتشار خواهد یافت، بر آن است تا فارغ از شکوه های معمول از شرایط، تصویری واقعی و بر اساس مبانی نظری از وضعیت امروز ایران عرضه کند. این اقدام برای فراهم کردن امکان نقد و تحلیل وضعیت و یافتن راه برون رفت از چرخه ناکارآمدی موجود ضروری است. وگرنه، انبوهی از نقدهای پراکنده، هرچند ارزشمندند به نقدی سودمند و مبتنی بر روش علمی منجر نخواهند شد. فرضیه آن است که شاکله کلی سیستم سیاسی و اقتصادی ایران به سمت نوعی سوداگرایی (Mercantilism) پیش می رود که در آن قدرت سیاسی و اقتصادی تمرکز یافته و هر روز بر شدت تمرکز آن افزوده می شود. مدل تجاری حمایتی با ظاهری ملی گرایانه منافع و منابع آن را تضمین می کند و از حیث نظری به آن مشروعیت می بخشد. از این رو، هرگونه حرکت اصلاحی در ایران، لاجرم باید مبتنی بر درک عمیق این روند و منطق ذهنی و شناخت سازوکارهای کنش و واکنش های بازیگران اصلی آن باشد. در ادامه این متن، دراین باره بیشتر توضیح داده خواهد شد.حاکمیت قانون مترادف با شکل گیری دولت-ملت یا دولت ملی است که حاکمیت را از آن شهروندان می داند و آزادی و حقوق شهروندی را برای همگان تضمین می کند. حق انتخاب به مفهوم عام و وسیع آن و حق مالکیت پایه ای ترین حق های برخاسته از پذیرش حق آزادی و حقوق مدنی برای شهروندان در چارچوب دولت-ملت است. آنچه حاکمیت قانون را در عمل تثبیت و از شکل گیری فساد جلوگیری می کند به رسمیت شناختن نهادهای گوناگون نمایندگی مدنی اعم از نهادهای محلی، حرفه ای و صنفی، اقتصادی، سیاسی، اجتماعی و فرهنگی است. این نهادها در فرایند صورت بندی مسئله های ملی، رسیدگی و تصویب، تنفیذ و اجرای محصول نهایی که کالای عمومی است، اعم از قانون، سیاست، خط مشی یا هر شکل دیگری از آن دوش به دوش دولت فعالیت و با او مشارکت دارند. نهادهای مدنی باید مستقل از دولت در عین حال شریک او باشند تا سرجمع با ترکیب دولت، جامعه مدنی را شکل دهند. بدون وجود نهادهای مدنی مستقل و همکار دولت، تضمینی برای حاکمیت قانون نیست. ضعف استقلال نهادهای مدنی در ایران امروز بزرگ ترین کاستی جامعه مدنی ایرانی است. بدون اندیشه درباره این کاستی، حرکت های اصلاحی سترون می مانند. حاکمیت قانون در حوزه اقتصاد برآورنده‎ حقوق مالکیت خصوصی، حق انتخاب کالا و خدمات توسط شهروندان، حق دسترسی برابر به فرصت ها، استقرار رقابت و همچنین داوری منصفانه است. نظامی که حاکمیت قانون در حوزه اقتصاد را با کمترین هزینه مبادله تامین می کند، اقتصاد بازار است. اقتصادی که در آن مبادله با کمترین هزینه و بیشترین کارایی صورت می گیرد، رقابت در آن مستقر است، منابع به نحو بهینه تخصیص می یابد، قیمت توسط بازارهای رقابتی تعیین می شود و راهنمای انتخاب کنشگران اقتصادی است. 
استقرار اقتصاد بازار، از موارد سهل وممتنع است. از یک سو، نظامی بسیار شناخته شده و تجربه شده در جهان است. بنابراین تعریف آن با چالش مواجه نیست. اما از سوی دیگر، این نظام در یک بستر اجتماعی متشکل از نهادهای حقوقی، قانونی، فرهنگی، اجتماعی و سیاسی و مجموعه سایر نظام های جامعه عمل می کند. در نبود آنها، امکان استقرار نظام بازار وجود ندارد. آنچه در ایران با آن روبه رو هستیم، اقتصاد بازار نیست. نوعی نظام سوداگرانه است. 
در این سیستم، همبستگی نیروی تجار (بخوانید سوداگران) و قدرت سیاسی، همراه با یک مدل حمایتی تجاری از تاجران داخلی قاعده نظام اقتصادی را شکل می دهد. پرواضح است که این نظام فاقد مشخصات ذکرشده برای نظام اقتصاد بازار است. در آن نه آزادی حق انتخاب برای شهروندان وجود دارد، نه عدالت دسترسی برابر و منصفانه به منابع حکمفرماست و نه نهادهای بازار از جمله رقابت و داوری منصفانه دیده می شوند و نه امکان دسترسی به بازارهای بین المللی، روایی مبادله مالی و تجاری و گسترش دامنه حق انتخاب وجود دارد. تاجر در این سیستم، کسی نیست که از طریق تسهیل در مبادله، ارزش افزوده ایجاد کند، بلکه کسی است که به شبکه همبسته قدرت سیاسی و اقتصادی وابسته و کارگزار تدارک خدمت و کالاست. این فاصله گذاری معنایی بین نظام اقتصاد بازار و نظام سوداگرایی از آغاز بسیار ضروری است. تلقی عمومی از نظام اقتصادی حاکم در ایران دچار یک خطای سیستمی است و آن این است که دو نظام متضاد سوداگرایی و بازار آزاد را مترادف یکدیگر می پندارد. البته، ذی نفعان نظام سوداگریی در این تصویرگری اجتماعی وارونه نقش برجسته ای داشته و دارند. آنان از یک سو، عنوان نظام سوداگریی را برای خود نمی پذیرند و از سوی دیگر، با نشان دادن کسری هایی که همه زاییده نظامی است که خود برپا کرده اند و سود آن را می برند و همچنین دفاع ظاهری از قربانیانی که قربانی عمل آنان هستند، به اصلاحگرانی که در پی استقرار نهادهای نظام بازار و استقرار نظام اقتصادی متکی بر بازار هستند، یورش می برند. آنان به قدری فضا را غبارآلود می کنند که امکان تشخیص سره از ناسره از مردم گرفته شود تا آنان بتوانند شبکه قدرت و نفوذ خود را توسعه دهند.
اصلاح اقتصادی در ایران نیازمند بازتعریف قلمرو فعالیت های دو نهاد دولت، بازار و همچنین بازنگری در نحوه رابطه این دو نهاد است. همچنین درون دولت نیز نیاز به بازنگری در رابطه بین سیاست و امر غیرسیاسی و نحوه ارتباط آن بین آن دو است. مداخله قدرت در بازار نیز شرایط را بسیار پیچیده کرده است. ماموریت بنیادین دولت در حوزه اقتصاد خلق کالا یا خیر عمومی است. جز این، تنها جاهایی که دولت می تواند مداخله کند، حوزه هایی است که اثرهای برون ریز مثبت (Positive externalities) دارند؛ همچون آموزش و بهداشت یا سرمایه گذاری در زیرساخت ها و فعالیت های کانونی انحصارهای طبیعی. در حوزه تنظیم گری نیز ماموریت دولت کاهش هزینه مبادله است. این شامل سیاست گذاری و وضع مقررات عام و مداخله محدود و عمدتا سیاستی در بازار در دوره های رکود و رونق است. جز اینها همه چیز به بخش خصوصی و بازار تعلق دارد.
چالش عمده ای که اقتصاد ایران با آن روبه روست، یکی در تعریف بخش خصوصی و دیگری در نبود نهادهای بازار مستقل از قدرت سیاسی و نظامی است که بتواند از حریم و حقوق بخش خصوصی نگهبانی و مراقبت کند. افزون بر این دو، در حال حاضر نهادهایی تحت عنوان «نهاد عمومی غیردولتی» در اقتصاد ایران فعال هستند و سهم عمده ای از فعالیت ها را در اختیار دارند. این نهادها از تمام مزایای قانونی بخش خصوصی بهره مندند. حال آنکه همچنان که از نامشان پیداست، تمام مخاطره های تصمیم هایی که اتخاذ می کنند، به حوزه عمومی بازمی گردد و اساسا مفهوم ورشکستگی درباره آنها بی معنی است. دوم آنکه در دسترسی به منابع از صفت عمومی بودنشان بهره می برند و عملا رقابت و داوری منصفانه در بازار را مخدوش می کنند. ضروری است به این نکته نیز توجه شود که وجود چنین بخشی در قانون اساسی اساسا پیش بینی نشده است. طرفه آنکه رئیس جمهوری در عین حال که از این موضوع گله می کند، هیچ تذکر قانون اساسی نمی دهد که چگونه بخش عمده ای از اقتصاد در اختیار بخشی است که در قانون اساسی اساسا هیچ تعریفی ندارد. آنچه تحت عنوان نهاد عمومی غیردولتی در قانون وجود دارد، باز می گردد به ماده پنج قانون محاسبات عمومی که به این شرح است: «موسسات و نهادهای عمومی غیردولتی از نظر این قانون واحدهای سازمانی مشخصی هستند که با اجازه قانون به منظور انجام وظایف و خدماتی که جنبه عمومی دارد، تشکیل شده و یا می شود». قصد قانون گذار برای این تعریف بر اساس تبصره 2 ماده 31 همین قانون، انتصاب ذی حساب در آنها با حکم وزارت امور اقتصادی و دارایی و با موافقت دستگاه درباره وجوهی که از محل درآمد عمومی دریافت می کنند، بوده است. حال این تعریف ساده که برای ارائه خدمات به موجب قانون بوده ، تبدیل به مجوز برای شکل گیری بخشی در اقتصاد شده که از حیث ماهیت، عمومی است ولی، در عین حال به دولت و مجلس پاسخ گو نیست. از حیث عملکرد نیز خارج از هدف تاسیسش، در حوزه تولید کالای خصوصی فعالیت می کند و تمام قواعد بازار را مخدوش کرده است. از منظر تحلیل نهادی بزرگ ترین مشکلی که این نهادها ایجاد کرده اند، وابسته کردن نهادهای بازار و بخش خصوصی به خود و سلب عملی استقلال و مشارکت آنها در تصمیم سازی ها و تصمیم گیری های عمومی است. از منظر این قلم، کارایی نظام اقتصادی و سیاسی را باید در کنار همبستگی اجتماعی با هم دید. بدون همبستگی اجتماعی، هیچ نظمی در جامعه استوار نمی شود و هیچ نفع عمومی و ارزش افزوده ای خلق نمی شود. از این رو، ضمن آنکه باید به تولید ثروت در جامعه در گام نخست توجه داشت، نمی توان نسبت به طبقاتی شدن جامعه و رفاه عمومی به ویژه گروه های با محدودیت های اجتماعی یا جسمی بی توجه بود. فقر دو جنبه دارد؛ یکی تاریخی-اجتماعی و دیگری پیامدهای منفی ناکارایی سیستم اقتصادی حاکم بر جامعه است. گروه های فقیر حتی به فرض تنظیم قانونی دسترسی برابر به منابع و فرصت ها و اجرای خوب قانون، باز به دلیل ضعف کارکردی درونی، از جمله نابرابری فرهنگی یا موانع درون خانوادگی امکان بهره مندی از این فرصت ها را ندارند. بنابراین سیاست گذاری مثبت و تخصیص منابع به نفع فقرا به منظور رفع اثرهای تاریخی-اجتماعی فقر در چارچوب سرمایه گذاری های عمومی با هدف ایجاد برون ریزهای مثبت از سوی دولت به شمار می آید. درباره ناکارآمدی سیستم اقتصادی که توسعه دهنده فقر است، از دو منظر باید نگاه کرد. یکی آنکه نظام اقتصادی سوداگرانه حاکم موجود توسعه دهنده فقر است. چراکه این گونه سیستم ها هیچ گاه، نه می توانند و نه در پی تولید ثروت اند. آنها فقط می توانند ثروت جمع کنند، نه آنکه تولید کنند. بنابراین، باید در جهت اصلاح آن اقدام کرد که در پیش ذکر آن رفت. دوم، آنکه رفع فقر و تولید رفاه از طریق توزیع و مصرف ثروت موجود حاصل نمی شود. این از کیسه خوردن است. پرواضح است که راهکار در بازتوزیع ثروت خلق شده جدید از طریق اخذ مالیات به نفع گروه های کم درآمد است که می تواند به ارتقای سطح رفاه عمومی منجر شود. به هر روی، حفظ همبستگی، امنیت، امید و صلح اجتماعی بستگی به کارآمدی نظام های سیاسی، اقتصادی در کنار سایر نظام های اجتماعی دارد. آزادی برترین ارزش و نهادی است که باید برای همیشه در دستور کار باشد. دموکراسی و حاکمیت قانون ثمر نهاد آزادی است. با بازتعریف ارزش های اخلاق عمومی، آزادی، قانون، شبکه ها، نهادها و نظام های اجتماعی ایران به عنوان پدیدارهای تاریخی در موقعیت کنونی می توانیم به درک درستی از ایده ایران دست یابیم. تشکیل سرمایه اجتماعی نیازمند داشتن ایده روشنی از ایران و داشتن یک رویای ملی دست یافتنی است. همه مطالب پیش گفته به مفهوم ضرورت تغییر در انگاره کلی ما از نظام معرفتی و ارزش های بنیادین اخلاقی در حوزه عمومی و عامل های شکل دهنده نظم اجتماعی، فرهنگی، اقتصادی، سیاسی و قدرت در ایران است. اما تغییر انگاره ضرورتا، به مفهوم گسست از گذشته نیست. بی گمان، باید در اندیشه تعریف و بازتولید یک دوره جدید از درک نظم، سیاست و قدرت در ایران بود که قابل تمییز و تشخیص از گذشته باشد. ولی، به هر روی، باید نسبت آن با باورهای تاریخی در زمان کنونی روشن باشد وگرنه بی درنگ به تعارض می انجامد. همچنان که به دلیل بی توجهی به این ارتباط ها، در وضعیت حاضر در تعارض زندگی می کنیم و هر روز بر دامنه تعارض ها افزوده می شود.  
1- برای آگاهی بیشتر از رویکرد نویسنده به این موضوع به تارنمای www.abbasakhoundi.ir مراجعه کنید. 
                