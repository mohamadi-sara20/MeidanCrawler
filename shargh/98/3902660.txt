دو‌شنبه ۲۳ اردیبهشت ۱۳۹۸
-----------------------------------------
حرف اول
-----------------------------------------
واقعیت های جنگ تمام عیار نفتی
-----------------------------------------

                    در هفته های اخیر و در شرایطی که فشارها و محدودیت های تحریمی علیه صنعت نفت ایران افزایش یافته، هجمه های سیاسی علیه آن نیز بالاگرفته است.در اینکه صنعت نفت ایران به دلایل مختلف اقتصادی و فنی آسیب پذیر است و این آسیب پذیری به کلیت اقتصاد نفتی ایران تسری یافته است، شکی نیست. در این موضوع هم تردیدی نیست که به دلیل نبود تدبیر و سرمایه گذاری لازم در ادوار گذشته و مواجهه دائمی این صنعت با چالش های خارجی، قدرت مانور آن در عرصه بین المللی محدود است. صنعتی که می توانست در بیش از یک قرن فعالیت و تجربه، به درخت تنومندی تبدیل شود تا تکیه گاه واقعی و پایدار اقتصاد ایران باشد، در نتیجه ناملایمات، بی مهری ها و سوءاستفاده برخی مسئولان به وضعیتی دچار شده که باید هدف ابتدایی و نخست هجمه های سیاسی و اقتصادی قرار گیرد. آنچه این سرنوشت را برای صنعت نفت رقم زده، مدیریت سیاسی آن در طول دهه های متمادی است؛ مدیریتی که مانع از توسعه طبیعی و پویای این صنعت و توانمندی مالی، فنی و مدیریتی آن در مواجهه با بحران های اقتصادی و سیاسی شده است. صنعت نفت ایران در شرایطی درگیر یک جنگ اقتصادی تمام عیار شده است که باید دوره پوست اندازی و نوسازی خود را برای جبران کاستی ها و نابسامانی های گذشته و ایجاد زمینه ها و فرصت های توسعه ای کشور به عنوان موتور محرکه اقتصاد ایران در آینده تجربه کند و در تدارک جوان سازی خود برای ایفای نقش و رسالتی بزرگ برای توسعه کشور باشد. توانمندی و توسعه این صنعت نیز در گرو تعامل با صنعت جهانی نفت و بهره گیری از فرصت های اقتصادی، فنی و مدیریتی بین المللی است. این مهم نزدیک به یک دهه نه تنها فراهم نشده بلکه در مقابل، صنعت نفت ایران آماج تهدیدها و فشارهای بین المللی است. در این شرایط نه تنها صنعت نفت دچار ضعف و کرنش نشده بلکه از همه توان خود برای مقاومت در مقابل فشارها از یک سو و حتی گشایش ها بهره برده و جایگاه ایران را در معادلات جهانی نفت حفظ کرده است.واقعیت آن است که جبهه گشوده شده در مقابل صنعت نفت ایران، جبهه ای اقتصادی یا فنی نیست بلکه جبهه ای سیاسی است که جنگیدن در آن برای یک بازیگر اقتصادی مانند نفت بسیار سخت، نفس گیر، پرهزینه و سنگین است.
طرف های این جنگ برای صنعت نفت نه شرکت ها و بنگاه های اقتصادی و نفتی، بلکه نهادها و سازمان های سیاسی و امنیتی قدرتمندی هستند که با بهره گیری از توان اطلاعاتی و رسانه ای و استفاده از ابزار تهدید، زور و ارعاب به طور مستقیم و غیرمستقیم به جنگ صنعت نفت آمده اند. به طور طبیعی طرف مقابل این نبرد باید دستگاه سیاسی و دیپلماسی ایران برای اقدام مقابله به مثل و خنثی کردن تهدیدات و حملات سیاسی باشد، اما واقعیت این است که توان سیاسی داخلی برای مواجهه با تهدیدات سیاسی خارجی در این جنگ، محدود است. گویی تمام تمرکز طرف مقابل در این نبرد از ابتدا بر تخریب و نابودی تاسیسات اقتصادی و صنعتی گذاشته شده است. صنعت نفت در این نبرد نابرابر عملا باید در دو جبهه بجنگد؛ هم جبهه ای که قصد تحدید، تضعیف و تخریب آن را دارد تا مهم ترین منبع اقتصادی حاکمیت را زمین گیر کند و هم جبهه خنثی کردن تحریم ها. در جبهه نخست دست اندرکاران صنعت نفت باید همه توان خود را به لحاظ فنی و اقتصادی برای حفظ توانمندی تولید نفت و گاز بگذارند تا در فرایند تامین نیاز داخلی و همچنین حفظ مشتریان خارجی مشکلی پیش نیاید و در جبهه دوم باید همه توان خود را برای دور زدن تحریم ها و حفظ و تداوم جریان عرضه نفت ایران در بازارهای جهانی و حفظ مشتریان نفتی به خرج دهند. این مهم نیازمند توسل به انواع شگردها و ترفندهای تجاری و اقتصادی است تا مانع از تحقق سیاست دولت آمریکا مبنی بر صفر کردن صادرات نفت ایران و به دنبال آن کاهش قدرت مانور سیاسی و اقتصادی ایران در عرصه بین المللی شوند.  آنانکه که این روزها دم از انتقاد از صنعت نفت و عملکرد آن در جنگ اقتصادی می زنند باید به این سوالات پاسخ دهند که در دوران غیرتحریم و حتی در دوره کوتاه اجرای برجام، چه اقدامی برای تقویت و توانمندی آن انجام دادند؟ آیا غیر از این بود که همه سیاست ها و اقداماتی را که دست اندرکاران صنعت نفت برای احیای صنعت نفت، بازگردان ایران به بازارهای جهانی نفت و پیوند این صنعت با صنعت جهانی نفت از طریق جلب و جذب شرکت های بزرگ خارجی انجام دادند، به بن بست کشاندند و مانع از این شدند تا صنعت نفت از فرصت ایجاد شده نفسی تازه کند؟ صنعت نفت در جنگ تمام عیار کنونی نیازمند حمایت قاطع سیاسی حاکمیت و جریان های سیاسی داخلی است. این حمایت در نگاه نخست، درک واقع بینانه شرایط این صنعت، اعتماد به آن و نداشتن انتظارات و توقعات غیرواقعی و دوری از حاشیه سازی برای بهره برداری های اقتصادی و سیاسی است. در سوی دیگر فعال شدن جبهه سیاسی و دیپلماسی در عرصه بین المللی در تکمیل جبهه نفتی و به موازات آن برای کاهش مخاطرات تحرکات صنعت نفت و ایجاد بسترهای جدید برای عملیات فروش نفت، اهمیت زیادی دارد. در گام سوم باید به صنعت نفت در اصلاح برخی روندهای نادرست عرضه ارزان حامل های انرژی و نظام ناکارآمد و ضدتوسعه ای تامین یارانه نقدی که هزینه های سنگینی را به این صنعت تحمیل کرده و مانع از پویایی و تحرک آن شده است، کمک کرد. در گام چهارم نیز این صنعت به لحاظ اقتصادی و تامین منابع توسعه ای به ویژه از طریق بهره مندی از منابع صندوق توسعه ملی حمایت شود تا خلا بزرگ تامین منابع مالی اجرای طرح های توسعه ای خود را حداقل در کوتامدت جبران کند. این صنعت به فرض پایان یافتن تحریم های اقتصادی، برای ورود به شرایط طبیعی، پایدار و باثبات در یک فرایند زمانی پنج ساله حداقل نیازمند 200 میلیارد دلار سرمایه گذاری است.
                