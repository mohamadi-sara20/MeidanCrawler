پنج‌شنبه ۲۱‌شهریور ۱۳۹۸
-----------------------------------------
یادداشت
-----------------------------------------
هزینه انتظار ایران تا انتخابات آمریکا
-----------------------------------------

                    دونالد ترامپ به زودی درگیر رقابت های انتخاباتی خواهد شد و با وجود انتقادات بسیار که حتی از درون حزب خودش و از سوی هم حزبی های پارلمانی از او شده است، تاکنون جز یک مورد نه چندان مهم کسی از درون حزبش به رقابت با او برنخاسته است. درحالی که در حزب دموکرات سه رقیب اصلی وجود دارند که طبق نظرسنجی ها جو بایدن، معاون پیشین اوباما، با نزدیک به حدود یک سوم آرا در صدر قرار دارد، سناتور برنی سندرز با 19 درصد دوم است و خانم سناتور الیزابت وارن از ماساچوست با روندی صعودی توانسته است با 15 درصد در جایگاه سوم قرار گیرد. سناتور جو بایدن با سابقه معاونت و با شخصیت اجتماعی مطلوب شانس بیشتری دارد. سناتور سندرز با اینکه مردی روشنفکر، خوش نام، محبوب و خواهان عدالت اجتماعی در داخل و سیاست غیرتهاجمی در خارج است، سه مسئله دارد: نخست اینکه عدالت خواهی و تفکر اجتماعی او در معیار آمریکایی تفکری چپ گرایانه و افراطی تلقی می شود، یعنی به او و افکارش احترام می گذارند اما رای نمی دهند. نکته دوم یهودی بودن اوست که در جامعه آمریکایی، با وجود سلطه مالی و قدرت لابی یهودیان که می توانند در پیروزی یا شکست کاندیداها موثر باشند، اما توده مردم و عوام به آنان رای نمی دهند، حتی اگر سندرزی باشد که به کلی جدا از آن لابی و یهودیت سنتی و بانکی است. نکته سوم سالمندی اوست که تردیدبرانگیز است. هرچند بایدن هم فقط یکی، دو سال از او جوان تر است، با گزینش معاونی مناسب می تواند شانس بیشتری داشته باشد. خانم وارن که تدریجا خوش درخشیده است، هنوز رقیب خطرناکی تلقی نمی شود. تصور می رود آقای سندرز همان طور که در دور قبل با وجود اختلاف با خانم کلینتون برای حفظ وحدت حزبی و مقابله با ترامپ به سود خانم کلینتون کنار کشید، این بار هم به سود بایدن کنار بکشد. با این تفاوت که بسیاری از دوستداران سندرز به خانم کلینتون رای ندادند، اما به احتمال بسیار به بایدن رای خواهند داد. نکته دیگر شریک انتخاباتی بایدن است که اگر خانم وارن باشد، با توجه به زن بودن، جوان بودن و محبوب بودن می توانست زوج انتخاباتی خوبی به وجود آورد، اما اولا معلوم نیست تا یک سال دیگر چه تحولاتی رخ می دهد، ثانیا گزینش شریک انتخاباتی بستگی به نظر شخصی کاندیدا دارد. درباره دونالد ترامپ با اطمینان می توان گفت به دلیل انضباط و رویه حزبی کاندیدای حزب جمهوری خواه خواهد بود. اما آیا موفق هم خواهد شد؟ در دور قبل تصور نمی رفت ترامپ انتخاب شود اما شد. هرچند در مجموع ایالات بین دو تا سه میلیون رای کمتر آورد. اکنون باید دید کارنامه او چه تاثیری در جلب رای برایش خواهد داشت. در دور نخست شعارهای پوپولیستی و عوام فریبانه او توانست میلیون ها کشاورز و مردمان طبقات عامی را که معمولا در انتخابات شرکت نمی کنند با شعارهای میهنی و برتری طلبانه و امیددادن به جلوگیری از واردات و ایجاد مشاغل بیشتر در داخل و مقابله با دشمنان آمریکا و اسرائیل در خارج به پای صندوق های رای بکشاند. ترامپ کارش را با شتاب آغاز کرد؛ فرامین مبارزه با مهاجران و بطلان قراردادهای تجاری آمریکای شمالی «افتا» و فشار به اروپا، سخت گیری با چین و مقابله با روسیه و خروج از برجام و خط و نشان کشیدن و منع صدور ویزا علیه چند کشور و سرانجام لشکرکشی به خلیج فارس. البته جنجال در رابطه با ایران و ونزوئلا توانست دیدگاه منفی عمومی مردم آمریکا نسبت به این کشورها را برانگیزد، اما در آمریکا که مسائل خارجی تاثیر کمتری در انتخابات دارد، این خصومت افزایی ها تاثیر اندکی خواهد داشت. مگر آنکه بهانه ای خشم انگیز موجب برخوردی نظامی شود که معمولا آرای عمومی را در زمان جنگ و برخورد حاد به سود رئیس جمهور حاکم جلب می کند. در صورت برخورد که خطر آن وجود دارد و ممکن است به دو سال هم نکشد، باید در زمانی نزدیک تر به انتخابات باشد تا موثر واقع شود؛ اما باز هم عامل اصلی و تعیین کننده کارنامه اقتصادی ترامپ و توسعه اشتغال و درآمد خواهد بود. در این زمینه نظرات مختلف و متفاوت است. قبلا در دوران ترامپ آمارهای مثبتی ارائه شده است که آقای اوباما و طرفدارانش آن توسعه را نتیجه سیاست های پیشین و دوران خودشان دانستند، زیرا سیاست های اقتصادی به کندی پاسخ می دهد. گرچه فرامین ترامپ گروه هایی را به کار گماشت و از آمار واردات کاست، اما از طرف دیگر آمارهایی مدعی درراه بودن دوران رکود هستند که در صورت تحقق آینده ترامپ را مشکوک می کند.نکته پایانی تاثیر انتخابات آینده آمریکا بر رابطه با ایران است. ظاهرا برخی در ایران با امید به برنده شدن دموکرات ها بر این باورند اگر تا آبان سال آینده صبر کنند با دموکرات ها بهتر می توان مصالحه و تعامل کرد.چنین تصوری منطقی به نظر نمی رسد. در حال حاضر در جنگ اقتصادی جاری ایران روزانه فقط حدود 120 میلیون دلار به خاطر فروش نرفتن حدود دو میلیون بشکه نفت زیان می بیند. آیا قرار است این زیان سخت تا یک سال دیگر ادامه یابد که تازه معلوم نیست کدام طرف برنده انتخابات باشد؟ البته شکی نیست که دموکرات ها برجام را قبول داشتند و برخی از کاندیداهای دموکرات اعلام کرده اند در صورت پیروزی برای حفظ حرمت امضای رئیس جمهور آمریکا به برجام برمی گردند. در عین حال نباید فراموش شود دموکرات ها به اندازه جمهوری خواهان خودشان را ضمان حفظ موجودیت و دفاع از اسرائیل می دانند. تفاوتشان در این است که جمهوری خواهان برای منافع اسرائیل اولویت بیشتری قائل اند ولی تفاوت آن اندازه نیست که جمهوری اسلامی بتواند روی آن حساب باز کند.
                