سه‌شنبه ۳ اردیبهشت ۱۳۹۸
-----------------------------------------
یادداشت
-----------------------------------------
پاتک به تحریم های نفتی آمریکا
-----------------------------------------

                    تمدیدنشدن معافیت هشت کشور خریدار نفت ایران، با وجود تاثیراتی که بر بازار نفت خواهد گذاشت، قابل پیش بینی بود. مسیری که ترامپ علیه ایران آغاز کرده هم به دلیل ویژگی های شخصی او و هم جهت گیری های تیمش در کاخ سفید که در مناسبت های مختلف بیان شده بود و پیش از آن هم با انتخاب پمپئو و بولتون، روشن و مشخص بود، قاعدتا بر فشار همه جانبه به ایران استوار است. علاوه بر اینها وجود لابی کشورهایی که به دلیل خصومت با ایران بر سر مناقشات منطقه ای، عناصر مشوق ترامپ هستند، فضای امروز را دور از ذهن قرار نمی داد. ایران با شرایط جدیدی روبه روست. این روزها از اقدامات متقابل سخن گفته می شود و برخی نیز که همچنان بر کاربردی بودن دیپلماسی اصرار می ورزند، به راه هایی برای خنثی کردن اقدامات ترامپ با ابزار مذاکره می اندیشند. در گام اول، نیاز است در داخل شرایط به گونه ای سامان داده شود که شبیه دوران جنگ، مردم در کنار مسئولان قرار بگیرند و آحاد مردم مرکز تصمیم گیری برای مقابله با فشار بر ایران را حمایت کنند. این حاصل نمی شود جز در سایه پایان دادن به فضای تخریبی علیه چهره های مورد اقبال مردم از یک سو و نشان دادن عزم مدیران برای مقابله با کاستی ها و کوشش برای بهبود زندگی مردم. اگر در عمل این اهتمام دیده شود، آن گاه وفاق و همبستگی ملی در پی آن خواهد آمد. اکتفاکردن به یک سری نمادها، برای تحقق وحدت ملی کافی نیست. باید شرایطی فراهم شود تا نخبگان سیاسی، دانشگاهیان، اصحاب رسانه و فعالان بخش خصوصی و مردم، همه تصمیم های گرفته شده را باور داشته باشند؛ اما در حوزه سیاست خارجی به دو عامل جدی نیازمندیم؛ اول مسئله همسایگان است. به دلایل متعدد در دولت یازدهم، از ظرفیت های آنان غفلت شد و زمانی سراغ آنها رفتند که یارگیری های درون منطقه ای یا بین المللی انجام شده و آرایش منطقه، شکل و شمایل خود را پیدا کرده بود؛ به هرحال محیط پیرامونی برای بازگذاشتن منفذها ضروری است تا نقش حداقل ها را ایفا کند؛ اما مولفه دوم بازنگری در سیاست های کلان حوزه دیپلماسی است. بارها در همین «شرق» نوشته ام گفت وگو، یک امکان دائمی است و لازمه آن این است که جهت گیری سیاست خارجی با آنچه فضای داخلی و بین المللی می طلبد همسو باشد. اینکه اگر فتیله برخی مواضع بالا کشیده شود، کشورهایی که پراکنده می شوند، بیشتر از کشورهایی که همراه می شوند، خواهند بود. گفت وگو نه به معنای تسلیم است نه سازش. هرچند زمان تا حدی از دست رفته؛ اما می توان ارتباط با کشورهای حاضر در برجام و همسایگان را با قدرت ترمیم کرد. گفت وگو در هر شرایطی، دستاوردهایی دارد. کره شمالی احتمالا به نصیحت چینی ها با یک جهت گیری تاکتیکی، به اتاق مذاکره با ایالات متحده قدم گذاشت. برخی تحلیل ها بر بی حاصل بودن دیدارهای اون با ترامپ متمرکز است، درحالی که همین دو جلسه مذاکره، فضای جنگی و تهدید دو کشور به محو یکدیگر از کره زمین را تغییر داد. آمریکا در مذاکرات زیاده خواهی می کند؛ اما همین فضای مذاکراتی سبب شد کره جنوبی، سنگاپور و استرالیا امکان ارتباط با کره شمالی را به دست بیاورند و «اون» امروز برای نوعی ایجاد توازن و حتی تحریک آمریکا، دیدار قریب الوقوع با رئیس جمهور روسیه را در دستور کار قرار دهد. جمله ای از مقام معظم رهبری خوانده ام که اشاره داشتند: «یک جا فرمانده لازم می داند عقب نشینی تاکتیکی کند که اگر نکند، خیانت است؛ همچنانی که اگر آنجایی که باید پیشروی کند، پیشروی نکند، خیانت است». از این راهکار در سیاست خارجی هم می توان استفاده کرد. چه بخواهیم چه نخواهیم اقتصاد ایران با مسائل ارزی پیوند تنگاتنگی دارد. البته در شرایط فعلی مذاکره با کشورهای درگیر با ایران نظیر ایالات متحده و عربستان، نیازمند زمینه سازی های خاص است و دشواری های جدی دارد. ارتباط با عربستان می توانست در سال های 92- 93 به گونه ای دنبال شود که کار به جنگ یمن نرسد و این میزان تقابل شکل نگیرد. مذاکره یا رویکرد تهاجمی، هیچ کدام به خودی خود اصالت ندارند و نباید صرفا یکی از آنها را درست دانست؛ اما فراموش نکنیم تندترشدن فضا، منافع ملی ایران را حفظ نمی کند. مسیر تقابل کامل و بی توجهی به نظرات بین المللی و قطع نامه ها، در دوران احمدی نژاد به آزمون گذاشته شد که نتیجه آن انزوای دولت و ایجاد محدودیت های اقتصادی اثرگذار بر معیشت مردم بود. امروز با آنکه بی سابقه ترین تحریم های آمریکا علیه ایران در جریان است؛ اما باز ماندن کانال های ارتباطی با اروپا و برخی همسایگان و چین و روسیه، هنوز اجماع مد نظر ترامپ را علیه ایران شکل نداده است. با وجود انفعال دستگاه دیپلماسی در دو سال اخیر همان تلاش های این تیم در دولت یازدهم، همچنان سرمایه ای برای بیان مواضع منطقی در مجامع بین المللی علیه بی قانونی و یک جانبه نگری ترامپ است.
 31 فروردین سال گذشته در سرمقاله خود در «شرق» با عنوان « کارت های برنده را نسوزانیم»، بر اهمیت اتحادیه اروپا تاکید کردم و نوشتم اگرچه این اتحادیه به دلیل فشارهای آمریکا نمی تواند همانند فضای عادی با ایران همکاری کند؛ اما می تواند مسیرهایی را برای گذر از وضع موجود ایجاد کند. 
متاسفانه نداشتن تحلیل درست از ظرفیت اروپا و انتظارات نابجا سبب شد آنان هم مواضعی ناخوشایند اتخاذ کنند، درحالی که پیش از آن خانم موگرینی و سران اتحادیه بر حفظ برجام و ضرورت تعامل با ایران تاکید می کردند. آنان علاقه مند به مذاکره در مسائلی بودند که اتفاقا ایران دست بالا را در آنها داشت و مذاکره با آن از موضع عزت انجام می شد؛ مسائلی مانند وضعیت سوریه و یمن، مسائل موشکی ایران که با نظر به تحرکات کشورهای همسایه، مشروعیت آن قابل اثبات در مذاکرات بود و البته موضوع حقوق بشر در ایران.
 ای کاش از همین امروز با تصحیح برخی رویکردها، از این ظرفیت های دیپلماتیک برای مدیریت ترامپ و تیم همراه او استفاده شود.
                