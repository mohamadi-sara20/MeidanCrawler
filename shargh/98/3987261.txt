یک‌شنبه ۱۰ آذر ۱۳۹۸
-----------------------------------------
یادداشت
-----------------------------------------
سهم سیاست مدار از خشونت های خیابانی
-----------------------------------------

                    فیلسوفان یونان، اخلاق و سیاست را دو روی یک سکه می دانستند. فیلسوفان مسلمان نیز بر این سبک و سیاق به اصلاح فرد و جامعه می اندیشیدند؛ با این تفاوت که مبنای اخلاق مداری و سیاست ورزی را عقل و شرع با نسبت های متفاوت می دانستند؛ ولی بخت با فیلسوفان یار نبود که در عرصه حاکمیت جایگاهی محکم یافته و در تحقق بخشیدن به باورهای اساسی خود در عرصه سیاست نقش موثری داشته باشند. این نیز وجه اشتراک دیگر فیلسوفان مسلمان با فیلسوفان یونان است که البته چیزی از اهمیت آنان نکاسته و مهم آن است که مدینه فاضله آنان از گذشته تا به حال الهام بخش فیلسوفان و سیاست مداران و اندیشه ورزان عرصه سیاست بوده است.  
اندیشمندان مسلمان بین آرای خردبنیان فیلسوفان یونان که سعادت آدمی در دنیا را در کانون توجه داشتند و آموزه های وحیانی که سعادت انسان را در دنیا و آخرت جست وجو می کند، مناسبت هایی یافته بودند که می توانست جامعه ای عدالت بنیان پدید بیاورد. مهم ترین عامل تناسب بخش این دو جغرافیای شناختی، خردورزی است که رهاوردش عدالت است و جامعه ای متعادل و متوازن که می تواند بر پایه محبت ورزیدن به یکدیگر، عدالتی که زمینه ساز امن و آسایش دنیوی است و سعادت و رستگاری اخروی را به دنبال داشته باشد. 
بر بنیان این اندیشه ورزی فیلسوفانه و دیندارانه، غایت سیاست زندگی خوب است و سیاست مدار باید این زندگی خوب را به خوبی بشناسد و بتواند آن را در عرصه های گوناگون زندگی بشناساند و برای تحقق بخشیدن به آن در سطوح فردی، خانوادگی و اجتماعی تلاش کند. ملاک سلامت جامعه را نیز باید از این منظر نگریست؛ به دیگر سخن، شاخص سلامت جامعه تحقق اهداف، آرمان ها و ابزارها و شیوه های تحقق بخشیدن به آنهاست و ارزشیابی جوامع نیز باید با توجه به میزان تحقق یافتن این اهداف و آرمان ها و شیوه های دستیابی به آنها سنجیده شود. از این رو اگر موضوع سیاست و سیاست ورزی را زندگی خوب بدانیم، سیاست مدار به کسی اطلاق می شود که از لذت جویی و خیرهای تبعی گذشته و به فضائل اخلاقی فردی دست یافته است که این نیز (متخلق به اخلاق شدن در بعد فردی) زمینه ساز تحقق بخشیدن به خیر عمومی و توسعه آن در جامعه است. سیاست مدار کسی است که تربیت اخلاقی (فردی) و سیاسی (اجتماعی) یافته است و با کسب دانش اخلاقی و سیاسی برای پرورش دیگران و اداره جامعه (تحقق خیر فردی و عمومی) می آموزد و می آموزاند. افلاطون نخستین کسی است که با ایجاد نخستین آکادمی کشورداری به تربیت سیاست مدار به این معنا و یاددادن دانش های مورد نیاز برای پرورش شهروندان و دستیابی به زندگی خوب اهتمام ورزید؛ البته اندیشه فیلسوف-شاهی او نقدهایی را در پی داشته و دارد؛ ولی اساس این تفکر بدون توجه به پاره ای جزئیات که وارد شده است و می توان خط بطلان بر آن کشید، امروز نیز تامل برانگیز و قابل دفاع است. امروزه دانشگاه ها و مراکز آکادمیک بسیاری عهده دار تربیت سیاست مدار و فراگیری دانش سیاسی برای کشورداری هستند؛ ولی با اما و اگرهای بسیار. پیچیدگی اداره جوامع نیز توسعه رشته های گوناگون را در این زمینه اجتناب ناپذیر کرده است؛ ولی مشکل اینجاست که سیاست با فاصله گرفتن از غایت اصلی خود یعنی زندگی خوب به موضوعیت یافتن حفظ موقعیت به هر طریق انجامیده است و به کارگیری دیگر دانش ها نیز برایش جنبه وسیله بودن برای دستیابی به قدرت را پیدا کرده است.
در جامعه ایرانی- اسلامی امروز ما که علاوه بر دانشگاه ها، حوزه های علمیه نیز به تربیت اخلاقی و سیاسی شهروندان اهتمام می ورزند، این سه؛ یعنی تربیت اخلاقی برای مزین شدن به فضائل، تربیت سیاسی برای ایفای نقش شهروندی و رعایت حقوق و تکالیف متقابل و کسب دانش های لازم برای تحقق بخشیدن به آنها از سوی زمامداران جامعه یا کسانی که در کسوت سیاست مداری ظاهر شده و می شوند، بسیار کم رنگ دیده می شود. درگیری های دو هفته اخیر و موضع گیری های افراد حقیقی و حقوقی، اعم از مردم عادی یا نخبگان و انعکاس آنها از سوی رسانه های جمعی، به ویژه صداوسیما و کسانی که در عرصه سیاست گذاری ظاهر شده اند و اظهار نظر کرده یا می کنند، بسیار تامل برانگیز است. به نظر می رسد بخشی از دولت ما، تعامل معنادار با نخبگان فکری و مردم عادی را در کانون توجه قرار نداده و در برنامه اش هم نیست که قرار دهد و اگر این گونه پیش برود، استعداد تربیت مردمانش را هم از دست می دهد و خواسته یا ناخواسته به استفاده از ابزارهایی برای تامین امنیت روی خواهد آورد که این نیز می تواند آفت هایی را به دنبال داشته باشد که بی گمان به انسجام اجتماعی و سلامت جامعه نخواهد انجامید. جامعه سالم، جامعه ای است که بتواند به گونه ای خودتنظیم، از بروز شکاف های اجتماعی به ویژه در میان مردم، نخبگان جامعه و حاکمیت جلوگیری کرده و شاهد تعامل معنادار آنها با خود و دیگری باشند؛ نه تعارض های فرسایش دهنده ای که به جای محبت و دوستی، کین ورزی را در خود شاهد باشد. جامعه امروز ما به بازنگری جدی در خود و سازوکارهای اداره اش نیازمند است و در این میان، دولت به معنای عام بیش از همه نیازمند یک خانه تکانی اساسی در نگاهش به خود، جامعه و نخبگانش و شیوه های عملکرد و تعاملش با آنهاست. باید معتمدان جامعه به جای نصیحت کردن مردم و توجیه عملکردها، در مقابل سیاست ورزی های نادرست سکوت نکنند و آنان را نصیحت کنند که گوش دهند و سهم خود را در تقصیر یا قصور حوادث پذیرفته و در اصلاح سیاست هایشان بکوشند. باید از مسئولان خواست به این سنت حسنه بازگردند و در عین نصیحت کردن، نصیحت نیز بشنوند و هر از چندگاهی نیز با گوش هایشان به جای زبان با مردم روبه رو شوند و بیش از گفتن، بشنوند و در زمره کسانی باشند که به سخن نماد حکومت عادلانه، یعنی مولی الموحدین علی(ع)، حق خود را فراتر از حق مردم بر خود نمی دانند: «ایها الناس إن لی علیکم حقا و لکم علی حق؛ فاما حقکم علی فالنصیحه لکم و توفیر فیئکم علیکم و تعلیمکم کیلا تجهلوا و تادیبکم کیما تعلموا. و اما حقی علیکم فالوفاء بالبیعه و النصیحه فی المشهد و المغیب و الإجابه حین ادعوکم و الطاعه حین آمرکم».
کوتاه سخن آنکه سهم سیاست مداران ما در وقایع اخیر، فقط تامین امنیت و برقراری نظم و آرامش در جامعه نبوده است که تنها انتظار دست مریزاد از مردم و جامعه نخبگی کشور را داشته باشد، بلکه در به وجودآمدن آن و بر هم خوردن زندگی عادی و معمول و آبرومندانه شهروندان نیز سهم داشته است و نیازمند بازخور دگرفتن و اصلاح سیاست هاست. سخنی که این روزها بسیار شنیدیم، این بود که شهروندان باید اعتراض های خود را به صورت قانونی بیان و به گونه ای عمل کنند که دشمنان داخلی و خارجی و اراذل و اوباش نتوانند از این وضعیت سوءاستفاده کنند. جا دارد از کسانی که این سخن را تکرار کرده و می کنند، پرسید سازوکار کارآمد و اثربخشی که به احقاق حق بینجامد و خواست و سهم سیاست گذار در پدیدآمدن این زمینه های سوءاستفاده از اعتراض های قابل شنیدن و تامل از سوی آحاد جامعه و تشکل های مردم نهاد باشد، چیست؟
                