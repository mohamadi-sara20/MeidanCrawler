پنج‌شنبه ۲۱ آذر ۱۳۹۸
-----------------------------------------
سرمقاله
-----------------------------------------
هشدارهایی برای نشنیدن راه حل هایی برای نگفتن!
-----------------------------------------

                    در یکی از روزنامه های صبح تهران نقل و هشدارهایی از سوی چهار نفر اقتصاددان کشور که البته همه آنان هوادار مکتب آزادی اقتصادی هستند، درج شده بود و حاکی از آن بود که این اقتصاددانان در زمان خود هشدارهایی داده بودند و به آن عمل نشده بود و بی توجهی به این هشدارها موجب بروز مشکلات، ناآرامی ها و تبعات بعدی آن شده است. برای آنکه ذهن ها روشن شود، خلاصه این هشدارها را در اینجا ذکر می کنم.دکتر محمد بهکیش در بهمن 96 ضرورت تنش زدایی از روابط خارجی ایران را ذکر می کند و می گوید که بی توجهی به عادی سازی روابط با دنیا فرجام نامطلوبی دارد و به دنبال آن توصیه هایی- طبعا عاقلانه - به دولت می کند.دکتر محمد طبیبیان گفته کسری بودجه بزرگ ترین معضل اقتصاد ایران در سال های آینده است. کسری بودجه حاکمیت سیاسی ایران را به خطر می اندازد. اگر حاکمیت به کسری بودجه سرو سامان ندهد، در آینده با هزینه های سیاسی و امنیتی گزاف باید آن را جبران کند.دکتر موسی غنی نژاد تاکید کرده جامعه ای که احساس نابرابری داشته باشد، مستعد همه گونه حرکت های خشن و اعتراض های مخرب است. در حال حاضر احساس بی عدالتی در توزیع ثروت در جامعه ما بسیار بالا رفته و دلیل آن ثروت های بادآورده، حقوق های نجومی و رانت جویی است.دکتر مسعود نیلی هم یادآور شده شش مشکل اقتصادی بزرگ در جامعه وجود دارد؛ تنگناهای بودجه دولت، مسائل نظام بانکی، بی کاری، مشکلات صندوق های بازنشستگی، تنش آبی و مسائل زیست محیطی و البته در روزنامه یادشده هشدارهای اقتصاددانان غیر هوادار اقتصاد آزاد مانند آقای دکتر مومنی که موید این هشدارها است، درج نشده و به نظر می رسد این هشدارها مورد اتفاق چپ و راست است.نگارنده با همه اظهار نظرات ذکر شده کاملا موافق است و نیز بر این اعتقاد است که همه نیروهای ساختارهای حکومتی در ایران با این نظرات اگر توافق کامل نداشته باشند، به تاثیر آنها در بحران های موجود اذعان دارند؛ اما چگونه است که همه و همه از آنها گذر کرده و مسائل مختلف را بر هم انبار و به آینده موکول می کنند. می خواهیم مروری بر نقش افراد و مقامات کشور داشته باشیم و ببینیم این حرف های خوب چرا مورد توجه قرار نمی گیرد و چاره چیست؟ به سراغ اقتصاددانان و روشنفکران برویم. اول موضوع تنش زدایی در روابط خارجی؛ این را می توان پذیرفت که در روابط خارجی از ابتدای انقلاب به دلایل گوناگون تنش هایی داشته و داریم و گاه با وجود دستور قرآن کریم که می فرماید «به بت های بت پرستان دشنام ندهید»، دائما مشغول به این کار بوده ایم؛ اما مگر در راستای تنش زدایی معاهده برجام را با شش کشور قدرتمند جهان امضا نکردیم و آن را نیز رعایت نکردیم؟ ناگهان بانگی برآمد، خواجه مرد! ناگهان آمریکا از آن خارج شد و تنش را ایجاد کرد. داعش را چه کسی ایجاد کرد و آن همه تنش در خاورمیانه ایجاد شد. حتما خواهیم گفت اقدامات ایران مثلا در ایجاد هلال خیالی شیعی باعث این امر شده است. قبول دارم که ما هم کارهایی خلاف دستورات دین و عقل سلیم انجام داده ایم؛ اما مگر فقط ما باید تنش زدایی کنیم و دیگران تنش زایی. به گمانم معنی آن سازش و تسلیم است و نه تنش زدایی. هرچند به نظر می رسد نبود سیاست های مناسب داخلی در اقتصاد و حکمرانی بیش از تنش زدایی تاثیر داشته باشد.
 اما موضوع کسر بودجه که حرف حقی است و همه از راست راست تا چپ چپ به حرف های آقای دکتر طبیبیان اذعان دارند. خب! راه حل چیست؟ آیا راه حلی داده شده است و آیا هم زمان با راه حل تبعات آن راه حل هم ارائه شده است؟ درباره احساس نابرابری و نظرات دکتر غنی نژاد که آن هم درست است، چه راهی پیشنهاد شده است. آیا حاکمیت اقتصاد آزاد می تواند این احساس را از مردم بگیرد و آیا اگر فرض کنیم همه ابعاد اقتصاد آزاد (منهای رانت و حقوق نجومی و ثروت های بادآورده) حاکم شود، این احساس از مردم گرفته می شود؟ درباره نظرات صائب آقای دکتر نیلی باید گفت ایشان در مقام مشاور اقتصادی ریاست جمهور و از نزدیک ترین افراد به ایشان در مدت مسئولیت چه راه حل هایی ارائه داده اند و آیا تبعات آن را هم ذکر کرده اند. هریک از راه حل ها تبعات بسیار درخور توجهی دارند که غفلت از آنها موجب بروز حوادث جدید می شود. به طور مثال راجع به کسر بودجه کشور چه کنیم؟ در بودجه درآمدهایی در مقابل هزینه ها ذکر می شود. کدام درآمدها اضافه شود و تبعات آن چیست؟ وقتی به کاهش هزینه ها می رسیم می گویند کمک به موسسات مذهبی و فرهنگی و مشابه آن را کم کنید که البته رقم بسیار ناچیزی نیست. آیا می توان بودجه آموزش و پرورش، دفاع، بهداشت و آموزش عالی را کم کرد؟ این نهادها که دائم از کسر بودجه و حقوق ناچیز کارمندان می نالند و همه هم می گویند حقوق کارگزاران این بخش ها کم است! آقایان اقتصاددانان علاوه بر ابراز مشکلات، راه حل و تبعات اقتصادی و اجتماعی آن را بازگو کنند؛ برای سال هاست برخی از همین اقتصاددانان می گویند بهره بانکی را باید پایین آورد یا به سپرده ها بهره نداد. بلافاصله پاسخ می شنوند که مردم پولشان را وارد فعالیت های دیگر می کنند و تورم در جامعه بسیار زیاد می شود یا پولشان را از بانک ها بیرون می کشند.این خلاصه ای است در نقش اقتصاددانان و روشنفکران که نقش خود را با وجود هشدارهایی که داده اند، به اجرا نگذاشته اند.حال سراغ حاکمیت یعنی مجلس، دولت و مجمع تشخیص مصلحت می رویم و نقش آنان را جست وجو می کنیم.نقش مجلس هم شبیه نقش اقتصاددانان شده است؛ نطق های آتشین پیش از دستور درحالی که در مجلس همهمه است، شعار و نشان دادن پارچه نوشته و مانند آنها به جای ارائه بحث های کارگشا، کسب وکار مجلس شده است. اگر دولت اشتباهاتی دارد باید در مجلس ناظر، به آن پرداخته شود و منطقی اما قاطعا خواستار اصلاح شوند.سوال از رئیس جمهور یکی از تابوهای کشور شده است. رئیس جمهور هم مانند دیگران به جای حرف زدن با مردم و مطرح کردن مشکلات یا راه حل ها و درخواست کمک از مردم، خطبه می خواند و حکم می دهد. مگر نخست وزیر انگلستان دائم در مجلس عوام حضور ندارد؟ در مجلس هم وقتی وزرا می روند گروهی داد و فریاد راه می اندازند. همه تابع آن شده اند که در ضرب المثل است؛ یعنی «دستش نزن بدتر می شود».همه تابع جریان جاری هستند و اگر هم گاه و بیگاه راه حل هایی ارائه می دهند، تبعات آن را ذکر نمی کنند. نه اقتصاددانان و جامعه شناسان و نه حکومت مردان. باید به استقبال راه حل و تبعات آن رفت، حقایق را عریان به مردم بازگو کرد و از آنان کمک خواست نه آنکه در شرایط سخت تحریم و چالش با بیگانگان دائم از طریق رسانه ها، در نماز جمعه ها، تریبون های مجلس و وزرا به مردم وعده معیشت بهتر و سفره پربارتر بدهیم و آخر آنکه به فرمایش قرآن توجه کنیم که «لم تقولون ما لاتفعلون کبر مقتا عند الله ان تقولو ما لا تفعلون/ چرا از آنچه نمی توانید به عمل بیاورید صحبت می کنید»؛ بزرگ ترین گناه نزد خداوند آن است که از آنچه نمی توانید به فعل برسانید سخن بگ
                