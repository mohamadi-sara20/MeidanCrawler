یک‌شنبه ۳۰ تیر ۱۳۹۸
-----------------------------------------
type_unknown
-----------------------------------------
4 دلیل سکوت آمریکا در قبال ایران
-----------------------------------------

                    
هر طور که واکنش واشنگتن در قبال رویدادهای اخیر در خلیج فارس را تصور کنیم، به نظر می رسد یک عنصر به طور منظم برجسته می شود؛ نوعی مدارا و تسامح در برابر ایران؛ اگر نگفته باشیم کوتاه آمدن و حتی عقب نشینی. اما چرا به نظر می رسد که ایالات متحده در برابر ایران، به طور متناوب در حال کوتاه آمدن است؟ حتی زمانی که نفت کش انگلیسی در تنگه هرمز از طرف نیروی دریایی ایران توقیف شد. فراموش نکنیم همین دو هفته قبل بود که یک ابرنفت کش در جبل الطارق، از سوی تفنگداران نیروی دریای انگلیس توقیف شد و مشخص شد نفت ایران را حمل می کرده و ایران اعلام کرد این اقدام نوعی راهزنی دریایی است و بی پاسخ نمی ماند. با وجوداین بعد از اقدام دو روز قبل ایران، همچنان از آمریکا واکنش خاصی دیده نمی شود. به نظر می رسد چهار دلیل برای خودداری ترامپ از درگیر شدن با ایران محتمل است. نخستین احتمال، همان نظر شماری از فرماندهان نظامی کشورمان مبتنی بر این است که ایران دست بالای نظامی را در منطقه دارد و آمریکایی ها اصراری برای درگیرشدن در چنین شرایطی ندارند. دلیل دوم، همان است که رئیس جمهور ایالات متحده صراحتا عنوان کرده؛ مشارکت دیگر کشورها در هزینه برقراری امنیت کشتی رانی در خلیج فارس. او همان طور که به کشورهای عضو پیمان ناتو خاطرنشان کرد که آمریکا دیگر هزینه تامین امنیت آنها را تقبل نمی کند و خود اعضا باید سهم به مراتب بیشتری را در مقایسه با گذشته بپردازند، درباره هزینه برقراری امنیت کشتی رانی در خلیج فارس هم ظاهرا همین موضع را اتخاذ کرده است. با توجه به اینکه قسمت عمده صادرات نفت خلیج فارس به آسیا و اروپا می رود؛ بنابراین کشورهای آسیایی به علاوه اروپایی ها باید سهم خیلی بالاتری از هزینه حضور نظامی در خلیج فارس را تامین کنند؛ پس ناامن شدن تنگه هرمز دست کم در این مرحله چندان هم برای ترامپ نامطلوب نیست. خودداری واشنگتن از درگیر شدن مستقیم با تهران یقینا سبب می شود تا کشورهایی که وابستگی بیشتری به نفت خلیج فارس دارند، مجبور شوند خیلی جدی تر به فکر چاره برآمده و لاجرم هزینه بیشتری را برای تامین امنیت تجارت دریایی متقبل شوند. دلیل سوم هم همچنین اقتصادی است. ناامنی در خلیج فارس باعث افزایش قیمت نفت می شود و ایالات متحده به عنوان یکی از بزرگ ترین صادرکنندگان این محصول، خیلی هم از این بابت متضرر نمی شود. البته بسته شدن تنگه هرمز ممکن است نفت را به بشکه ای صد دلار هم برساند که به هیچ روی باب میل ترامپ نیست؛ چون قیمت سوخت را در آمریکا بسیار افزایش داده و در نتیجه از محبوبیت او در جریان رقابت های انتخاباتی می کاهد؛ اما افزایش چند دلار بر قیمت نفت که چندان باری هم بر دوش مصرف کننده آمریکایی نگذارد، خیلی هم برای او نامطلوب نیست. دلیل چهارم، باز می گردد به تجربه تلخ دخالت نظامی آمریکا در افغانستان و عراق. اگرچه آمریکایی ها بنا ندارند حتی یک سرباز هم وارد خاک ایران کنند و شکل درگیری احتمالی با ایران کاملا با آنچه در افغانستان و عراق اتفاق افتاد، متفاوت خواهد بود، در هر حال تهران می داند درگیری نظامی با ایران با اقبال عمومی در آمریکا رو به رو نخواهد شد. جدای از دموکرات ها، بسیاری از مردم آمریکا هم با چنین کاری همراهی نمی کنند؛ بنابراین ترامپ دارد به گونه ای رفتار می کند که آمریکا را خویشتن دار و گریزان از جنگ و در مقابل، ایران را متمرد و مخل امنیت منطقه به آمریکایی ها و افکار عمومی در دنیا معرفی کند؛ پس آمریکا در مقابل همه اتفاقات دو ماه گذشته، نهایت بردباری و خویشتن داری را نشان داده و در مقابل سعی کرده ایران را علاقه مند به تنش نشان دهد. 
از میان همه دلایلی که اشاره شد، مورد آخر برای ایران از همه تامل برانگیز تر است. اگر این ملاحظه درست باشد، در آن صورت ترامپ برای ما خواب هایی دیده که بخش اول آن، مجاب کردن افکار عمومی در آمریکا که آن کشور به دنبال برخورد نظامی و ناامن کردن مسیر کشتی رانی در خلیج فارس نبوده و دولت آمریکا ماه ها از خود صبوری و خویشتن داری نشان داده بود؛ اما ایران بر عکس، بر دامنه اقدامات تحریک آمیز می افزوده است. نتیجتا آنکه ترامپ و اداره کنندگان کاخ سفید چاره ای نداشتند؛ جز اینکه در نهایت در برابر ایران بایستند. البته در مقابل روایتی که آمریکاییان سعی می کنند القا کنند، این واقعیت را هم نمی توان نادیده انگاشت که ایران چاره دیگری نداشته؛ چرا که این آمریکایی ها بودند که نه تنها از برجام خارج شدند؛ بلکه با اعمال فشار بر اروپایی ها و دیگر اعضای برجام، عملا تحریم همه جانبه ای را بر کشورمان تحمیل کردند و به نظر نمی رسد حق انتخاب دیگری برای ایران باقی گذاشته باشند.
                