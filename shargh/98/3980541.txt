پنج‌شنبه ۲۳ آبان ۱۳۹۸
-----------------------------------------
سرمقاله
-----------------------------------------
عقلانیت و اخلاق، محور رفتار پیامبر
-----------------------------------------

                    میلاد پیامبر اسلام، فرصتی برای تشریح جامعه مطلوب از نظر این فرستاده بلندمرتبه خداوند متعال است. پیامبر اسلام ریشه جاهلیت را در جنگ و خشونت و بی عقلی می دانست و متقابلا رسالت خود را علاوه بر موضوع محوری توحید و یکتاپرستی، بر ارتقای بالندگی عقل و ترویج خردورزی متمرکز کرد. خداوند باری تعالی در اولین آیات نازل شده بر پیامبر اسلام روی علم، تعلم و کرامت انسانی تاکید کرد تا جهت گیری رسالت پیامبر از همان ابتدا روشن باشد. بی عقلی و نا آگاهی و جهل را ریشه عقب ماندگی جوامع می دانست؛ جهل به معنای بی خردی انسانی که دست به اعمال خشم و خشونت می زند. در عرب جاهلی خردورزی و عقلانیت حلقه مفقوده بود؛ نه به این معنا که علم و سواد در میان آنان وجود نداشت بلکه به این مفهوم که خشونت، کشتار و فاصله طبقاتی به عنوان ویژگی آنان شناخته می شد. پیام آور توحید و یکتاپرستی، دین را همراه با عدالت، آزادی، رفاه و آزادگی می دانست و فقدان آن را فاصله گرفتن از دین ارزیابی می کرد. فقط آموزش صوم و صلات و توجه به آخرت و معنویت رسالت پیامبر خاتم نیست بلکه معرفی یک مکتب فکری رهایی بخش برای زدودن فقر و ظلم از جامعه و تسلط تدبیر، عقل و آزادگی بر رفتار و سکنات آحاد آن را از زمان آغاز حیات تا زمان رخت بربستن از این دنیا دنبال کرد. پیامبر اسلام در آخرین دقایق حیات مبارکشان توصیه کردند: «مبادا حاکمان بعدی به گونه ای عمل کنند که مردم دچار فقر بشوند که تمام زحمات من پیامبر بر باد خواهد رفت».
 فقر اقتصادی کفر اعتقادی به دنبال خود می آورد. پیامبر اسلام آنگاه شمشیر به دست گرفت که جامعه مدنی مدینه مورد تعرض کفار قرار گرفت و پیامبر به عنوان دفاع از امنیت مردم به تجهیز جنگی همت گماشت. ایشان با مخالفان خود با بزرگواری رفتار می کرد، شعار «العفو عند القدرت» را سرلوحه قرار می داد و برای نمونه در روز فتح مکه که اوج اقتدار ایشان بود، ندای «الیوم یوم المرحمه» سرداد. روزی در همین مکه بر سر او خاروخاشاک یا شکمبه گوسفند ریختند و روزهای پس از پیروزی بر کفار مکه می توانست به مقطع مجازات توهین کنندگان بدل شود اما پیامبر اسلام با اشاره به رفتار و گذشت یوسف پیامبر نسبت به برادران ظالمش امر به گذشت، بخشش و رحمت کرد. پیامبر اسلام فرمود: «ان الله امرنی بمدارات الناس کما امرنی بتبلیغ رسالات الله/ به درستی که خداوند مرا به مدارای با مردم امر کرد، آن چنان که مرا امر کرد به تبلیغ رسالت و پیامبری خدا». ایشان از زمان جوانی و شهره شدن به لقب محمد امین، مدارا برای ازبین بردن خشونت، در پیش گرفتن راستی در کردار و مهربانی با ضعفا را یک اصل اساسی می دانست و به آن ملتزم بود؛ چراکه رفق، مدارا، اخلاق و عقلانیت، عامل ساخت جامعه آرمانی است. ایشان می فرماید هرکس عقل ندارد، دین ندارد؛ پس رواج جهل، خرافه پرستی و ترویج بدعت های فراوان تقابل با عقل و عقلانیت است. تلاش پیامبر و امامان ما و حضرت امام جعفر صادق(ع) که در آستانه ولادت ایشان نیز قرار داریم، ترویج دانش و آگاهی برای ایجاد جامعه مبتنی بر عقل است که رشد آن مانع قوت گرفتن ظلم است. پیامبر اسلام، ایمان و معنویت، اخلاق و عقلانیت را سه محور رشد انسان و جامعه می دانست. خداوند به پیامبر(ص) می فرماید اگر اخلاقت تند و خشمگینانه بود، مردم از دور تو پراکنده می شدند اما تو خوشرو هستی. خدا به پیامبر خود فرموده برای جذب مردم کسانی را که نسبت به حق اشتباهی داشته اند، مورد بخشش قرار بده و بر سفره مشورت دعوت کن. این رفتار، اخلاق اسلامی است و سفره مشورت نهایت احترام به فکر انسان است. بازخوانی این آموزه ها در ایام ولادت ایشان احترام به مقام بلند پیامبر رحمت است.
                