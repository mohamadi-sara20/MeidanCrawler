دو‌شنبه ۲۵ آذر ۱۳۹۸
-----------------------------------------
حرف اول
-----------------------------------------
تبصره 14 و قدرت خرید مردم
-----------------------------------------

                    «ایستادگی و استقامت در برابر تحریم» و «جبران کاهش قدرت خرید مردم»، دو محوری هستند که مسئولان عالی رتبه اجرائی کشور به عنوان رویکرد اصلی بودجه 99 اعلام کرده اند. واقعیت هم این است که در شرایطی که بدخواهان عهدشکن ایران ظالمانه ترین تحریم ها را علیه مردم کشورمان اعمال کرده اند، باید بودجه کل کشور در سال 99 که «برنامه مالی دولت برای یک سال آینده مالی و حاوی پیش بینی درآمدها و سایر منابع تامین اعتبار و برآورد هزینه ها برای نیل به سیاست ها و هدف های قانونی است»، به گونه ای تدوین و تصویب شود که مهم ترین هدف تحریم کنندگان که به تعبیر ریچارد نفیو، مسئول تیم طراحی تحریم ها علیه ایران در دوران اوباما، «شکستن استقامت یا همان قاطعیت روان شناختی کشور هدف» است، ناکام بماند. در این چارچوب ادعای این یادداشت این است که رکن اصلی تحقق این هدف را باید در تبصره 14 بودجه جست وجو کرد.تبصره 14 بودجه موضوع واریز برخی دریافتی های حاصل از فروش داخلی فراورده های نفتی، فروش صادراتی فراورده های نفتی، دریافتی حاصل از فروش داخلی گاز طبیعی، خوراک میعانات گازی پتروشیمی (این بند در لایحه بودجه 99 اضافه شده است) به حساب سازمان هدفمندسازی یارانه ها به منظور اجرای قانون هدفمندکردن یارانه ها و ماده 39 قانون توسعه است. این یعنی ارتقای عدالت اجتماعی، کاهش فقر مطلق، حمایت های اجتماعی از خانوارهای نیازمند و توسعه نقش مردم در اقتصاد جهت گیری اصلی این تبصره بودجه است.از سوی دیگر باید دقت شود که در بودجه 99، تبصره 14 با مبلغ 250هزارو 706 میلیارد تومان، به تنهایی 51.7 درصد از منابع عمومی بودجه را به خود اختصاص داده است. از سوی دیگر مقایسه با بودجه سال 98 نشان دهنده رشد حدود 76 درصدی این تبصره است. دقت در بخش مصارف هدفمندی تبصره 14 نشان می دهد که موضوع پرداخت یارانه نقدی و غیرنقدی به خانوارها، بسته حمایت معیشتی (امسال به این تبصره اضافه شده است)، کاهش فقر مطلق خانوارهای تحت حمایت کمیته امداد و بهزیستی، اجرای ماده 6 قانون حمایت از افراد دارای معلولیت و سایر مواد قانون هدفمندی یارانه از جمله مواردی است که
152 هزار میلیارد تومان منابع هدفمندی این تبصره (100 هزار میلیارد تومان آن به تامین هزینه های عملیاتی و سرمایه گذاری شرکت های ذی ربط اختصاص دارد) برای آنها اختصاص یافته است.
با این وصف باید عنوان کرد شرط ضروری برای موفقیت اهداف و رویکرد بودجه 99 که مبتنی بر جبران کاهش قدرت خرید مردم است، میزان موفقیت در تدوین سیاست های رفاهی کارآمد و مناسب با شرایط فعلی در چارچوب منابع این تبصره است .در همین راستا ضرورت اجتناب ناپذیر آن است که رویکرد سیاستی به این تبصره، سیاست گذاری های اجتماعی معطوف به آن، نحوه تامین شیوه تخصیص و مصرف این منابع و نحوه تدوین آیین نامه اجرائی این بند «ب» در یک گفت و گوی اجتماعی و عمومی نخبگان و متخصصان رفاهی شکل بگیرد.
                