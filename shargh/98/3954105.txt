چهار‌شنبه ۱۳‌شهریور ۱۳۹۸
-----------------------------------------
سرمقاله
-----------------------------------------
دورخیز انتخاباتی ترامپ و تلاش دیپلماتیک ایران
-----------------------------------------

                    در شرایطی که ترامپ برنامه خود را در مقابله و به اصطلاح خودشان مهار ایران تا حد جنگ اقتصادی پیش برده و انتظار دارد با همین جنگ به هدف خود دست یابد، دولت ایران تلاش دیپلماتیک خود را برای دستیابی به راه حلی برای خروج کشور از مشکلات اقتصادی و بین المللی شدت بخشیده است. شاید بیش از یک ماه است که وزیر خارجه ایران در خانه نبوده است؛ از اسکاندیناوی به فرانسه و از آنجا به چین و ماچین و ژاپن و باز فرانسه و بعد اندونزی و جاهای دیگر. از این سفرها و هجوم دیپلماتیک چه می خواهد؟ دو خواسته مهم است؛ نخست وادارکردن یا تشویق آن کشورها به تبعیت نکردن از فرامین یک جانبه آمریکا و دوم جلب حمایت آنها به تعامل بیشتر با ایران. در این میان به نظر می رسد ترامپ مبارزه با ایران را در همین حد محاصره اقتصادی کافی می داند.
بیشتر کشورها مایل به فرمانبرداری از آمریکا و ایجاد سنتی که کاهنده استقلال و آزادی عمل بین المللی آنها باشد، نیستند؛ اما در میان خود هماهنگی لازم برای اقدام ندارند. می ترسند اگر تنها وارد معرکه شوند، از مزایای تعامل با بزرگ ترین قدرت اقتصادی جهان محروم بمانند. اکنون سال هاست که کشورهای برزیل، روسیه، هند، چین و آفریقای جنوبی می کوشند در میان خودشان و با جلب همکاری کشورهای طرف معاملات خود، دلار را از جایگاه ارز واسط خارج کنند. برای آنها همکاری کشوری بالقوه ثروتمند می توانست مغتنم باشد؛ اما شرایط ایران مانع از همکاری نزدیک با آنها شده است؛ با این حال، استفاده بیش از حد آمریکا از سیاست تحریم و مسدودکردن دارایی دشمنانش تیغ دولبه ای است که می تواند تدریجا با مقاومت هایی روبه رو شود و آن تیغ را کند کند.
اما مسئله فوری ایران این است که در جبهه جنگ اقتصادی اگر به طور سرانگشتی عدم صدور روزانه دو میلیون بشکه نفت را حساب کنیم، فقط زیان آن روزی 120 میلیون دلار می شود. خرید غیرمستقیم گران و فروش غیر مستقیم ارزان برای دور زدن تحریم زیان های دیگری را به ایران تحمیل می کند. اکنون آمریکا در غیاب افغانستان با طالبان مشغول مذاکره و تفاهم است! در چه مقامی این تفاهم را انجام می دهد؟ آیا همه آن جنایات آنان را عملا به رسمیت می شناسد؟ به نظر می رسد تفاهم آمریکا با طالبان که مورد تایید عربستان هم هست، در درجه نخست سهیم کردن آن نیروهای ضد ایرانی و ضد زبان فارسی در افغانستان برای درگیر کردن ایران در جبهه ای دیگر یا تشدید محاصره ایران است.
اینکه آمریکا از ایران چه می خواهد روشن است، همان چیزی که 40 سال است دلیل تنش های آمریکا و جمهوری اسلامی است؛ یعنی حمایت آمریکا از اسرائیل در مقابل سیاست آشتی ایران درباره اشغالگری اسرائیل. باید دید آیا دیپلماسی ایران در این باره به تغییری می رسد؟ آیا آمریکا برای گشایش راهی به ایران و کاستن خصومت حاضر است از حمایت از اسرائیل دست بردارد و آنها را پس از 70 سال حمایت مستمر تنها بگذارد؟آنها منظور جمهوری اسلامی از گام های بعدی کاهش تعهدات برجامی را تلاش برای گسترش برنامه هسته ای غیر نظامی برای تهدید اسرائیل تلقی می کنند یا چنین تعبیر می کنند که ایران می خواهد زمان بخرد تا از موضع قوی تری وارد مذاکره شود. اکنون بر مقامات کشور مسجل است که برای از میان برداشتن بهانه ها و از میان برداشتن التهاب جنگ و فرصتی برای بهره مندی از منابع ملی در راه اشتغال دستیابی به قدرت واقعی در سایه توسعه اقتصادی، می توان ابزار دیپلماتیک را در بالاترین سطح به کار گرفت و فضا را تغییر داد. دنیا در برابر این ابزار، چاره ای جز روی خوش نشان دادن ندارد.
                