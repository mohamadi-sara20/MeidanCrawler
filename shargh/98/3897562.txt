سه‌شنبه ۱۰ اردیبهشت ۱۳۹۸
-----------------------------------------
حرف اول
-----------------------------------------
احترام به فعالیت های صنفی کارگران و معلمان
-----------------------------------------

                    روزهای 11و 12 اردیبهشت به ترتیب روز جهانی کار و کارگر و روز معلم در ایران است. طبقه کارگر در جهان و قشر معلمان در ایران، به لحاظ کار یدی و فکری ای که انجام می دهند، رنج زیادی تحمل می کنند؛ ولی دستمزد یا حقوق آنها کمترین مابازایی است که در مقابل کار انجام شده پرداخت می شود. با این حال، اعمال تحریم های اقتصادی علیه ایران، کاهش ارزش پول ملی و روند کاهش تولید و به تبع آن بی کاری و فشاری که بر معیشت مردم وارد می شود، همه ایرانیان به ویژه کارگران و معلمان، کارمندان و دیگر اقشار حقوق بگیر را هدف گرفته است. نباید کتمان کرد که سیاست های اقتصادی دولت ها باید به عدالت اجتماعی و تامین رفاه حداقلی برای مردم کم درآمد حساس باشد. به جرئت می توان گفت شکاف طبقاتی ایجادشده، با این شکل اجرائی حذف یارانه ها و پرداخت مابازای ناچیزی که ماهانه پرداخت می شود، وضعیت را به ضرر طبقات کمتر برخوردار به هم می زند. در آستانه روز کارگر و معلم، بهترین کار این است که دولت اعلام کند چه سیاستی برای کاهش اثرات تحریم ها و نابسامانی های اقتصادی که ریشه داخلی و مدیریتی دارد و تقویت اقشار کم درآمد در پیش گرفته است؟ معلمان و کارگران نقشی اساسی در به وجود آوردن شرایط انقلاب اسلامی داشته و در جریان جنگی که کیان میهن را هدف گرفته بود نیز بیشترین دفاع و مقاومت را کرده اند. دولتمردان کشور و مسئولان امر در دولت های مختلف، سیاست مشخصی برای رفع بحران کنونی در حوزه تامین حداقل رفاه کارگران و معلمان و اقشار کم درآمد نداشته اند. چالشی دیگر که در سه دهه گذشته در حوزه مسائل کارگری و معلمان وجود داشته و هنوز موجود است، به رسمیت نشناختن تشکل های صنفی مدافع حقوق آنان است. این در حالی است که سندیکاهای کارفرمایان فعالیت می کنند و وزارتخانه ها و سازمان های ذی ربط برای شنیدن نظرات و پیشنهادهای آنان گوش شنوایی دارند، اما فرصت برای بیان نظرات کارگران و معلمان بسیار محدود است. تلاش برای رفع نابرابری و بی عدالتی اجتماعی و برداشتن موانع حق برخورداری از زندگی شرافتمندانه و احترام به شان و منزلت انسانی را جز به صورت دسته جمعی و سازمان یافته از سوی خود کارگران و معلمان نمی توان پیگیری کرد. 
حق تشکیل انجمن های صنفی و سندیکاها نیز از اهم حقوق و آزادی های مدنی برای افراد جامعه ازجمله کارگران و معلمان است. در جهان، هیچ کشور توسعه یافته ای وجود ندارد که فاقد اتحادیه های مستقل کارگری و معلمان باشد؛ این نکته نیز در قانون اساسی ایران پذیرفته شده و هم دولت ملزم است آن را در چارچوب مقاوله نامه های سازمان بین المللی کار بپذیرد. وجود نهادهای مستقل صنفی، برخورداری از امنیت در انجام فعالیت های صنفی، مصونیت اموال و اماکن متعلق و مرتبط به سندیکا، برخورداری از دادرسی عادلانه در قبال اتهامات منتسبه، حق برگزاری جشن اول ماه می، پذیرش حضور اعضای سندیکا در مجامع بین المللی مرتبط با فعالیت های صنفی و مهم تر از همه حق سندیکاها در تشخیص و اعلام حداقل حقوق و دستمزد طبق شرایط اقتصادی کشور، در مقاوله نامه های سازمان بین المللی کار پذیرفته شده است. اکنون که در آستانه برگزاری روز کارگر و معلم هستیم، جای آن دارد به حقوق فعالان کارگری و تشکل های معلمان احترام گذاشته شده و فعالیت های مسالمت آمیز کارگران و معلمان در حوزه صنفی به رسمیت شناخته شود. 
                