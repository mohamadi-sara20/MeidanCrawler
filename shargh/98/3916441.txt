پنج‌شنبه ۲۳ خرداد ۱۳۹۸
-----------------------------------------
عرض حال
-----------------------------------------
معجزه میهمان آلمانی
-----------------------------------------

                    هایکو ماس، وزیر امور خارجه آلمان که سه شنبه گذشته برای سفر رسمی یک روزه ای به تهران آمد، در پایان گفت وگو با همتای ایرانی خود در نشست خبری مشترک با او گفته است: «آلمان می کوشد به تعهدات برجامی خود عمل کند، اما معجزه هم نمی تواند بکند». او همچنین اظهار کرده است: «آلمان و اتحادیه اروپایی سعی می کنند حضورنداشتن آمریکا در برجام را جبران کنند، اما این را نمی پذیریم که چون یک طرف تعهداتش را کاهش داده است، طرف دیگر هم تعهدات خود را کاهش دهد». افزون بر این، مخرج مشترک نظرات ارائه شده در رسانه های آلمان که پوشش خبری و تفسیری وسیعی به سفر وزیر خارجه کشورشان داده اند این است که اروپا در نهایت نمی تواند ایران را از مهلکه تحریم ها و فشار آمریکا نجات دهد.
از سفر وزیر خارجه آلمان به تهران تا آنجا که مکشوف است، چون ما را به آنچه در جلسه دیدار بین دو وزیر گذشته است، دسترسی نیست، نمی توان انتظارفایده داشت؛ البته این به معنای نگاه منفی به آن هم نیست، شاید دلیل اصلی این برداشت را بتوان در تفسیر روزنامه آلمانی «زود دویچه» سراغ گرفت که به وضوح گفته است: «هایکو ماس با خود هیچ سوغاتی سیاسی ای به تهران نبرده است». نگارنده از زمانی که آمریکای ترامپ از برجام خارج شد و در پی آن، اروپای سه (سه کشور اروپایی امضاکننده برجام، موسوم به E3) سخن از مانایی در برجام به میان آورد و سپس از راه اندازی سازوکاری جبرانی در قالب SPV به منظور ادامه تجارت آزاد شرکت های اروپایی با تهران و انجام عملیات پایاپای و تسویه سخن گفت تا آنگاه که شرکتی به نام اینستکس در پاریس به ثبت رساند تا حرف را به عمل تبدیل کند، 12 یادداشت در باب همین ابتکار E3 و تحولات ناظر به آن نگاشته و دو مصاحبه انجام داده که سوابق همگی موجود است. این یادداشت ها و مصاحبه ها به گواهی کسانی که آنها را دیده اند و نظر خود را با نگارنده در میان گذاشته اند، مثبت و امیدوارانه به وعده اروپایی ها نگریسته است. نگارنده ضمن اذعان به وجود چنین نگاهی، این را هم اضافه می کند که نگاه مزبور، به ویژه بعد از طولانی شدن مصنوعی فرایند وفای به عهد قاره سبز، از جمله وقت گذرانی دو، سه ماهه برای راضی کردن اتریش و بلژیک و لوگزامبورگ به قبول مسئولیت میزبانی سازوکار یاد شده در حالی که زمان بری مزبور از ابتدا هم معلوم بود که چیزی بیش از پرسه زدن نیست و مقر سازوکار همان پاریس قرار می گیرد که گرفت، احتیاط آمیز شد. اینک بعد از گذشت بیش از 13 ماه از خروج آمریکا از برجام به راحتی می توان اظهار کرد که کارنامه سه کشور اروپایی در راه اندازی سازوکاری برای دور زدن تحریم ها به هیچ وجه مثبت نیست و از این بابت جامعه اروپایی و به ویژه E3 نباید از خود رضایت خاطر داشته باشند. این داوری بر این اساس استوار است که 13 ماه وقت برای عملیاتی کردن سازوکاری که اروپا برای نجات برجام تعهد کرده، کافی است. حال با مواضعی که وزیر خارجه آلمان اتخاذ کرده، پشتوانه مفهومی داوری مزبور بیش از پیش تقویت شده است. به ایشان که می گویند کشور متبوعشان نمی تواند معجزه کند، باید گفت که نه شما را توان مابعد الطبیعی اعجاز است و نه ما را بیش از انجام کمینه تعهدات طبیعی تان انتظاری است. شما که به گواهی اصحاب رسانه خودتان، دست خالی به تهران آمدید، چه توقعی دارید که دست پر بروید؟ شاید هدف از سفر جناب عالی، دادن هشدار به تهران بوده است که البته آن را در نشست 18 وزیر خارجه کشورهای غیر هسته ای در استکهلم در پی دیدارتان از تهران در قالب این تهدید که «ایران در صورت خروج از توافق هسته ای با انزوای جهانی روبه رو می شود»، بیان کردید. شما البته در تهران هم تهدید کردید که «ما این را نمی پذیریم که چون یک طرف تعهداتش را کاهش داده، طرف دیگر هم تعهدات خود را کاهش دهد». اگر مقصودتان از «یک طرف»، آمریکا است که این کشور نه تنها زیر کل تعهدات برجامی اش زده است، بلکه جنگ اقتصادی خشنی را همراه با تحریم همه مجاری مالی که مردم کوچه و برزن را به طور مستقیم هدف قرار داده، راه انداخته است. آیا کاهش دو مورد جزئی از تعهدات هسته ای تهران، آن هم بعد از گذشت یک سال از خروج کاخ سفید از برجام و در قالب قانونی خود برجام و نیز بعد از اعلام به شما و سایر کشورهای باقی مانده در برجام را با خروج پیمان شکنانه آمریکا از برجام و راه اندازی جنگ اقتصادی در پی آن، یکی می دانید؟ شما می دانید که ژاپن بعد از 16 ماه مقاومت در برابر جنگ اقتصادی آمریکا علیه خود در حین جنگ جهانی دوم به قدری عرصه را بر خود تنگ دید که ترجیح داد زیر بار جنگ نظامی برود ولی زیر بار زور جنگ اقتصادی نرود. نه ما قوی تر از ژاپن آن موقع هستیم و نه تحریم های امروز آمریکا علیه ما سبک تر از تحریم های آن روز علیه ژاپن است.
شما خود اذعان دارید «شرایط منطقه به قدری حساس و جدی است که شاید یک اتفاق کوچک بتواند موجب زنجیره اتفاق هایی بشود که کنترل اوضاع از دست برود». با این حساب، چرا از یکی از طرفین مناقشه می خواهید دست و پای بسته تن به مصاف حریف بدهد، حال آنکه طرف دیگر که به باور خودتان، هم غیرقانونی از میثاقی بین المللی خارج شده و هم فراقانونی تحریم اعمال کرده و به این ترتیب جنگ یک جانبه ای را به راه انداخته است، مبسوط الید باشد؟! کشتی گیری را که دست و پای بسته در مقابل حریف قرار می دهند ناچار می شود با چنگ و دندان به مصاف او برود. یادداشت بعدی به ارائه راهکارهایی می پردازد که پیش روی اروپا است و اراده سیاسی قاره سبز در به کارگیری آ نها می تواند به جلوگیری از ایجاد درگیری نظامی بین ایران و آمریکا بینجامد.
                