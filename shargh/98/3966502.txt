یک‌شنبه ۱۴ مهر ۱۳۹۸
-----------------------------------------
حرف اول
-----------------------------------------
پاسداشت مفاخر از فردوسی تا شمس و مولوی
-----------------------------------------

                    در دو، سه روز اخیر خبر مسرت بخشی در رسانه ها دیده و شنیده شد حاکی از اینکه تعداد زیادی از لوح های ایران باستان که به صورت امانت در اختیار دانشگاه میشیگان بوده، با زور قانون پس از 80 سال از دست آمریکایی ها بیرون آمده و به ایران بازگشته است. این خبر خوب در میان علاقه مندان به فرهنگ و هنر ایران زمین بازتاب دامنه داری داشت. آثار دیرینه و ارزشمند بازگردانده شده به زادگاهشان، در زمره دستاورد انسان های هنرمند روزگارانی است که این گونه فعالیت ها برای آنها  ارج و قرب داشت. خودشان مانده اند اما آفرینندگان آنها به فراموشی سپرده شده اند. نگارنده به بهانه این خبر خوش، وارد مقوله ای بسیار گسترده تر از این آثار خشتی و گلی ارزشمند می شود و به ضرورت پاسداشت همیشگی انسان های افتخارآمیز تاریخ ایران به ویژه ایران دوران اسلامی می پردازد. فرهنگ کشورمان سرشار از شخصیت های هنری، ادبی، فرهنگی و علمی بوده و هست که متاسفانه نه تنها برای جوانان که برای بزرگ سالان کشورمان نیز  ناشناخته مانده اند. زمانی که مدیر گروه ادب و هنر شبکه اول سیما بودم، یک گروه برنامه ساز را فرستادم به خیابان هایی که اسامی مفاخر فرهنگی کشورمان روی آنهاست تا از رهگذران آن خیابان ها یا از ساکنان و مغازه دارانی که حتی نام آن خیابان ها را برای مغازه خود انتخاب کرده اند، درباره آن خیابان بپرسند. 
اینکه کسی را که نامش روی این خیابان است، می شناسند؟ همکاران ما از همان خیابان های اولیه نزدیک جام جم شروع کردند. با کمال تاسف در خیابان های میرداماد و ملاصدرا، در میان ده ها پرسش شونده، حتی یک نفر هم نگفته بود که می شناسم. ظاهرا هیچ کس از اهالی آن منطقه در این چهل وچند سالی که خیابان میرداماد و ملاصدرا، نام این دو شخصیت بزرگ بر پیشانی آنهاست، از خود نپرسیده اند که ملاصدرا یا میرداماد چه کسانی هستند و چه کاره بوده اند و چه اهمیتی داشته اند که نامشان را روی این خیابان ها گذاشته اند؟ البته در خیابان سنایی وضع امیدوارکننده بود، از میان ده ها نفر، یک خانم دانشجو جواب داده بود: فکر کنم سنایی شاعر است! سبب این ناشناخته ماندن بزرگان و مردان و زنان افتخارآمیز در بین مردم چیست؟ پاسخ تا حدودی روشن است.
کم اهمیت بودن آنان برای مقامات فرهنگی دهه های اخیر که نسبت به مطرح و معرفی کردن آنان کوتاهی کردند و نیز بی اعتنایی هنرمندان، نویسندگان، روزنامه نگاران، سینماگران و دیگر صنوفی است که باید تولیدکننده مواد فرهنگی در راستای نکوداشت و معرفی بی وقفه مفاخر دینی و ملی میهن عزیزمان باشند. بدیهی است نگارنده نمی خواهد فشار های خارج از حوزه تصمیم گیری مسئولان ذی ربط را نادیده بگیرد. این فشار ها وجود دارد و متاسفانه کم وبیش اثر هم می گذارد. نمونه اش را در همین یکی، دو هفته دیدیم که از درون حوزه علمیه قم فتواهایی علیه ساخت فیلمی که قرار است شمس تبریزی و مولوی در آنها مطرح شوند، صادر شد تا از ساخت آن توسط یک فیلم ساز متعهد جلوگیری شود؛ اما باید بپذیریم که هر خوبی در جامعه مخالفانی هم دارد. اگر قرار باشد اهالی فرهنگ و هنر رسالت خویش را فراموش کنند  و به درد نیاز فرهنگی جامعه نرسند و متولیان فرهنگی هم در مقابل بعضی اظهارنظر ها پا پس بکشند، تاریخ فرهنگی ایران زمین ضرر های جبران ناپذیرتری را خواهد دید. همسایه های غربی ما مولوی را از آن خود می کنند. همسایه های شمالی ما فردوسی را به نام خود می کنند و همین طور قله های ادب و هنر ایران زمین و ساخته شده در دنیای فرهنگ آفرین زبان فارسی را به خود وصل می کنند و بر عظمت زبان فارسی که مورد تاکید مقامات ارشد نظام نیز هست خدشه وارد می کنند. از طرفی در سه، چهار دهه اخیر، جمع قابل اعتنایی از ادیبان و دانشمندان و هنرمندان ایران به دلایل گوناگون جلای وطن کرده و عزم اقامت در دیار دیگران کرده اند و در دیار غربت آثار گوناگون خود را به زبان های غیر و با فرهنگ اغیار عرضه می کنند. این پدیده هم در به وجودآمدن شرایط کنونی تا حدودی نقش آفرین بوده است. 
همه این تلخی ها را می توان جبران کرد به شرط اینکه همه دست به دست هم بدهند و در راه اعتلای فرهنگ ایران بکوشند و به بازآفرینی دوران فرهنگ ساز ایران اسلامی اقدام کنند. شکی نیست که فرهنگ و هنر با دستور و بخش نامه های شفاهی و کتبی نه تنها رونق نمی گیرد بلکه به سمت افول هم خواهد رفت و نیز شکی نیست که خلق آثار ارزشمندی مانند دیوان حافظ و گلستان سعدی و شاهنامه فردوسی و شفای بوعلی و هزاران اثر ادبی و علمی و هنری ماندگار دیگر در دوران فرهنگ ساز ایران، یعنی قرون چهارم تا هشتم هجری، زیر نظر هیچ اداره کتاب و هیچ سانسورخانه ای نبوده است. مقامات دوست دار ادب و هنر و علاقه مند به رسیدن مجدد ایران به روزگاران پرافتخار فرهنگی، در آغاز این راه باید بساط تعیین تکلیف بر شاعر، نویسنده، فیلم ساز، موسیقی دان، مجسمه ساز و رسانه ها را برچینند تا استعدادها شکوفا شود و ذوق و سلیقه و کشش و کوشش برای فرهنگ سازی به راه واقعی خود که عاری از سنگلاخ باشد، بیفتد و جامعه امروز و فردا از دستاوردهای فکری و ذوقی صاحبان اندیشه و هنر بهره مند شوند. در این صورت مولفان و نویسندگان و سینماگران، آزادانه و راحت به معرفی مفاخر پیشین فرهنگی خواهند پرداخت و آنان را از دستبرد دیگران مصون خواهند داشت. 
                