پنج‌شنبه ۹ خرداد ۱۳۹۸
-----------------------------------------
عرض حال
-----------------------------------------
جاده شوسه واشنگتن - توکیو - تهران
-----------------------------------------

                    دونالد ترامپ در آغاز هفته جاری به ژاپن سفر کرد و در کنفرانس مطبوعاتی مشترکی با نخست‎وزیر این کشور حضور به هم رساند. در این میان بیان رئیس‎جمهور آمریکا در این کنفرانس درباره ایران به ویژه آنجا ‎که اظهار کرد «به‎دنبال تغییر رژیم نیستم و فقط می‎خواهم ایران سلاح اتمی نداشته باشد» و «ایران تحت رهبری کنونی نیز می‎تواند به پیشرفت اقتصادی چشمگیری دست پیدا کند»، سایر موضوعات دیدار سران دو قطب صنعتی و اقتصادی جهان را تحت‎الشعاع خود و در کانون توجهات ناظران بین‎المللی قرار داد. اینکه آیا واقعا موضع ترامپ نسبت به قبل تغییر کرده است، مورد پرسش تحلیلگران است و این گمانه‎زنی که نخست وزیر ژاپن با استفاده از دوستی شخصی ای که با رئیس‎جمهور آمریکا دارد، با او رایزنی و هماهنگی کرده و حداقل موجب تلطیف مواضع او شده، نیازمند راستی‎آزمایی است. درباره پاسخ پرسش پیش گفته، اختلاف نظر وجود دارد. بعضی‎ها بر این باورند که در ضمنیات این سخن ترامپ که گفته است «به‎دنبال تغییر رژیم نیست»، اصل مطلب سر جای خود هست، اما او بنا به مصلحت یا به ‎عبارتی، با ملحوظ داشتن «جغرافیای سخن»، عجالتا آن را مردود دانسته است. بعضی دیگر بدون اینکه بحث تغییر موضع آمریکا را نفی یا اثبات کنند، می‎گویند اظهارات جدید رئیس‎جمهور این کشور راه گفت‎وگوی واشنگتن و تهران را که به نوعی دچار بن بست شده بود، باز کرده است. افزون بر این، درباره گمانه‎زنی مزبور می‎توان حدس زد که ترامپ قبل از اظهارات خود در کنفرانس مطبوعاتی، با ژاپنی‎ها رایزنی کرده و با آنها هماهنگی‎های لازم را به عمل آورده است.ترامپ در بازی شطرنجی که با ما به راه انداخته، اینک مهره‎ای را به حرکت درآورده که مهره شینزو آبه است. او از نخست‎وزیر ژاپن که پیش از این در توکیو پذیرای وزیر خارجه ایران بود، خواسته است با سفر به تهران در دو هفته آینده، با مقامات ایران درباره اختلاف با آمریکا صحبت کند. اینکه آبه این ماموریت را در مقام میانجی یا حامل پیام انجام می‎دهد، تاکنون معلوم نشده است. دیدار نخست‎وزیر ژاپن از تهران حتی اگر محدود به پیام‎رسانی هم باشد، حائز اهمیت فراوانی است.
 ژاپن غیر از اینکه کشور بااهمیتی در تراز جهانی است و نخست‎وزیرش رفاقت شخصی با ترامپ دارد، از ویژگی‎هایی برخوردار است که آن را از صلاحیتی بیش از دیگر کشورها برای انجام این نوع ماموریت برخوردار می‎کند. توضیح آنکه به غیر از ژاپن، می‎توان دو دسته از کشورها را در عداد آنهایی قرار داد که ممکن است از پس ردوبدل کردن پیام بین تهران و واشنگتن و شاید هم میانجیگری بین این دو، برآیند. دسته نخست را بعضی از کشورهای همسایه تشکیل می‎دهند که روابط خوب و متناسبی با طرفین دارند. دومین دسته هم متضمن کشورهایی مانند چین، روسیه، سوئیس و اتحادیه اروپایی است که هرکدام با وجود تفاوت‎هایی، با ایران و آمریکا ارتباط دارند. دسته اول که شاخص‎ترین آنها عراق و عمان هستند، هرچند از نزدیکی درخور توجهی با ایران برخوردارند و به نوعی اعتماد نسبی بیشتری با آنها برقرار است، ظرفیت لازم را برای پیشبرد این موضوع ندارند. دسته دوم هم که دربرگیرنده شاخص‎ترین نهاد اروپایی (اتحادیه اروپایی) و کشورهای بزرگ یا مهمی است، ضمن داشتن هم گرایی‎هایی با طرفین، با آنها بدون زاویه هم نیستند؛ برای مثال تاآنجاکه به روسیه و چین مربوط می‎شود، این دو میانجی یا حتی پیام‎رسان چندان مناسب و قابل اعتمادی نیستند. مسکو و پکن بی‎میل نیستند که شاهد منازعه ما با آمریکا باشند که اگر از حوصله این مقال خارج نبود، دلایل آن را می‎آوردیم. اتحادیه اروپایی هم هرچند در رابطه با برجام هم گرایی به مراتب بیشتری نسبت به دیگران از جمله چین و روسیه با ما دارد، اما درخصوص برد موشک‎های جمهوری اسلامی و به‎طورکلی موضوع سلاح‎های متعارف استراتژیک آن و مسائل حقوق بشر با تهران به‎شدت دچار واگرایی است. آنچه می‎ماند، سوئیس است که برای انجام ماموریت مورد نظر شاید مناسب به نظر برسد، اما به نظر می‎رسد در انجام ماموریت احتمالی دچار چولگی و سوگیری به سمت آمریکا شود. سوئیس از این جهت بیشتر مورد توجه آمریکا قرار گرفته است که بتواند با فعال‎سازی کانال ویژه مالی مورد نظر سه کشور اروپایی امضاکننده برجام (E3) با تمرکز روی غذا و دارو (H-SPV) ضمن خلع ید از اروپایی‎ها در قضیه برجام، ایراد حقوق بشری تحریم‎های تحمیلی آمریکا را هم کم و بیش مرتفع کند. به ‎عبارت دیگر بیم آن می رود که این کشور معروف به بی‎طرفی، بیش از آنکه در نقش واسطه و میانجی انجام وظیفه کند، «اسب تروای ترامپ» باشد. سخن کوتاه، اشکالاتی که درباره کشورهای غیر از ژاپن برای ورود به وادی پیام‎رسانی یا میانجیگری بین واشنگتن و تهران وارد است، چندان متوجه این کشور نیست و این برای توکیو نه تنها مزیت نسبی، بلکه مزیت رقابتی هم است. در یادداشت بعدی به این مهم و نیز اینکه الگوی رفتاری ما در قبال کنشگری توکیو چه باید باشد، به تفصیل می‎پردازیم. ان شاءالله 
                