شنبه ۱۹ مرداد ۱۳۹۸
-----------------------------------------
حرف اول
-----------------------------------------
متخلفان بازار ارز چه کسانی هستند؟
-----------------------------------------

                    روز سه شنبه 15 مرداد، یادداشتی تاریخی- سیاسی- حقوقی به قلم دکتر نعمت احمدی، حقوق دان، با عنوان «فساد و محاکمه مدیران ارشد بانکی» در صفحه اول روزنامه «شرق» منتشر شد. سابقه آشنایی من و آقای احمدی به سال 1351 و با یکی، دو سال اختلاف ورود ما به دانشکده حقوق دانشگاه تهران برمی گردد. هر دو از فارغ التحصیلان اوایل دهه 50 این دانشگاه هستیم که همه استادان آن زمان، ما را در هر زمینه به مقیدبودن به قانون اندرز می دادند. از ایشان هم این انتظار هست. نگارنده که علاقه مند به تحصیل در رشته تاریخ  بودم، در مقطعی به تحصیلات حقوقی ادامه دادم و دکتر احمدی که مایل به ادامه تحصیل در رشته حقوق جزا بودند، رشته تاریخ را برگزیدند. اکنون حقوق دانان او را مورخ  خوبی می دانند، ولی تاریخ نگاران او را حقوق دان می شناسند. یادداشت مدنظر هم به لحاظ متن و هم از نظر موضوع، نیمی تاریخی و روایت اقدامات «محمد یونس»، اقتصاددان و بانکدار مشهور بنگلادشی است و نیمی دیگر از آن، سخنی از هر دری است که امروز خواننده دارد. با وجود آنکه به نظر نمی رسد دکتر احمدی از موضوع اتهام و مستندات آن آگاه باشد، ولی متاسفانه خروجی یادداشت، قضاوت درباره پرونده محاکماتی دو نفر از مدیرانی است که هنوز نتیجه دادرسی آنها مشخص نشده است. نیمه اول یادداشت با واقعیت امر و موضوع پرونده منطبق نبوده و اساسا این دو مدیر نقشی در تلاطم ارزی و خروج میلیاردها دلار ارز پرداختی به کسانی که آن را برده اند، نداشتند. هرچند یادداشت های ایشان با بیان حوادث و مسائل تاریخی در کنار مسائل تخصصی، نوشته را پرخواننده می کند، ولی نوعا متخصصان مسائل مختلف با این کار مخالف هستند. این گونه   نوشته ها در انتساب اتهام به دیگران، به همان اندازه نارواست که گاهی با حسن نیت در ستایش ها از اشخاص بیان می شود.ما وکلای دادگستری وظیفه داریم منتقد اقدامات خلاف قانون مقامات باشیم و از جانبداری از این و آن بپرهیزیم و مدافع اجرای قانون باشیم و نیش انتقاد قانون بر نوش گویی به دیگران را ترجیح دهیم. این جانب کیفرخواست این پرونده را دقیقا مطالعه کرده ام و تصور نشود بی گدار به آب زده ام. موضوع اتهام مدیران ارشد بانکی، «اخلال در نظام ارزی و پولی کشور از طریق قاچاق عمده ارز» است. 
آنها متهم هستند که به عنوان مدیران وقت بانک مرکزی، در طول دو ماه و نیم (از 14/9/96 تا 23 بهمن آن سال) از طریق پوششی مستقیم، 159 میلیون دلار و حدود 20 میلیون یورو را به منظور ثبات نرخ ارز در بازار تزریق کرده اند.
 از زمان تصویب قانون پولی و بانکی در سال 1339 و اصلاحیه بعدی در سال 1351 و دائمی شدن این قانون تا اصلاحات اخیر، مداخله در بازار ارز و جلوگیری از افزایش و کاهش قیمت آن برای تقویت پول ملی از وظایف ذاتی بانک مرکزی بوده است. هرگاه بازار ارز ملتهب می شود، این بانک از راه ها و روش های مختلف وارد شده و با افزایش عرضه ارز به سیستم بانکی یا صرافی ها یا با روش های دیگر از جمله عرضه مستقیم ارز در پوشش فروشندگان منتخب بانک مرکزی، مداخله کرده و برای تثبیت قیمت ارز یا ثابت نگه داشتن نرخ آن، در حدی که التهاب بازار ارز فروکش کند، عمل می کند.
 مردم کشور ما از افزایش ناگهانی قیمت ارز در ماه های آخر جنگ ایران و عراق و پس از آن در سال های 1372 تا 1374 و رسیدن قیمت هر دلار به ترتیب به 130 تومان در سال 1367و سپس به 600 تا 700 تومان در سال های 1372 تا 1375 و تثبیت قیمت دلار در دوره اصلاحات آگاه اند. قیمت اخیر، ناگهان در اواخر سال 1389 و در حالی که درآمد ارزی ایران کلان بود، پر کشید. بازار ارز دوباره ملتهب شد و قیمت هر دلار در این سال تا اوایل سال 1392 به سه هزارو 600 تومان رسید که در دولت بعدی این قیمت ثابت یا در شیب ملایمی قرار گرفت. در همه این دوره ها، بانک مرکزی بر اساس اختیاراتی که داشته و رویه ای که در این بانک بوده، ده ها میلیارد دلار ارز را به شیوه های مختلف وارد بازار ارز کرده است تا در بهای ارز التهاب ایجاد نشود که البته داوری درباره درستی و نادرستی این اقدامات در صلاحیت نگارنده نیست.
 در اوایل مهر سال 1396، بهای ارز به تدریج افزایش یافت و ظاهرا این موضوع به رئیس جمهور نیز گزارش شده و ایشان نیز مخالفتی با این افزایش نداشته است؛ بانک مرکزی ناگزیر می شود به سیاق سابق در بازار ارز به طرق مختلف مداخله کرده و با اختیاراتی که داشته، مبادرت به عرضه ارز در پوشش مداخله مستقیم کند و در کل معادل 180 میلیون (دلار و یورو) به بازار ارز تزریق و مانع تکانه های بازار ارز شود. ارز عرضه شده با قیمت نزدیک به قیمت بازار آزاد فروخته شده و بهای آن نیز به طور کامل به بانک مرکزی برمی گردد. در نهایت، در بازه زمانی شش ماهه دوم سال 1396 بهای ارز در بازار داخلی با شیب ملایمی هر دلار از چهار هزار به چهارهزارو 900 تومان می رسد. 
با دستگیری عامل پوششی بانک مرکزی به دست پلیس و توقف این شیوه مداخله بانک مرکزی، بهای ارز دچار تکانه های شدیدی می شود و در 6 ماه قیمت هر دلار از چهارهزارو 900 تومان در اوایل فروردین سال 1397 تا اول مهر همان سال، به حدود 18 هزار تومان می رسد. این واقعیت در نمودارهای افزایش قیمت ارز و علل و عوامل آن ملاحظه شده است.
موضوع اتهام پرونده حاضر که مدیران ارشد بانکی را محاکمه می کنند، افزایش قیمت ارز به 18 هزار تومان یا غارت ارز و بازنگشتن ارزهای دریافتی از بانک مرکزی با ثبت سفارش های قلابی که از وظایف مراجع دیگر است، نیست؛ بلکه اتهام مدیران، صرفا عرضه 180 میلیون دلار ارز از طریق پوششی از سوی بانک مرکزی است که چرا ارز از طرف فرد منتخب این بانک توزیع شده و به سیستم بانکی و صرافی ها برای عرضه تحویل داده نشده است.
در اینجا حاشیه بر متن چربیده و پرونده اتهامی مزبور تشکیل می شود. مستند کیفر خواست صادره علیه مدیران این است که طبق ماده 28 آیین نامه اجرائی قانون پول شویی، هر ارزی که جز از طریق سیستم بانکی و صرافی ها توزیع شود، قاچاق است و باید طبق قانون نحوه اعمال تعزیرات حکومتی مصوب سال 1374 عاملان آن محاکمه شوند. در حالی که قانون تعزیرات سال 1374 نسخ شده و قانون جدیدی حاکم بر قاچاق ارز و کالا شده است.
 از طرف دیگر در 60 سال گذشته یکی از راه های مداخله بانک مرکزی برای ثابت نگه داشتن نرخ ارز، توزیع آن از طریق پوششی بوده و این کار هم نه قاچاق تلقی شده و نه پول شویی بوده است. همان طور که گفته شد، این روش، هم در نیمه دوم سال 1396 موفقیت آمیز بوده و هم در دوره های قبلی که گفته شد. با این تفاوت که در آن سال ها ده ها میلیارد دلار از طریق پوششی تزریق شده و در سال 1396 فقط 180 میلیون دلار از این طریق توزیع شده است.
 چنان که هم اکنون نیز چنین روشی ادامه دارد و برای اینکه ماجرای اتهام مدیران قبلی بانک مرکزی تکرار نشود، این روش را به تصویب سران سه قوه رسانده و به تایید مراجع عالی کشور هم رسیده است. 
دادسرای تهران در صدور کیفرخواست بر این باور است که توزیع ارز در غیر از مجاری پیش بینی شده در ماده 28 آن آیین نامه (سیستم بانکی و صرافی ها) قاچاق محسوب می شود و مدیران بانک باید با تصویب شورای عالی پول و اعتبار مبادرت به این اقدام می کردند. مدیران اسبق و سابق و کنونی بانک مرکزی این ادعا را قبول ندارند؛ زیرا اولا تنظیم مقررات مربوط به معاملات ارز با روش های توزیع ارز متفاوت است، ثانیا توزیع ارز از طریق پوششی و مستقیما از طرف خود بانک مرکزی و عوامل منتخب آن روشی بوده که در 60 سال گذشته اجرا شده و آرای وحدت رویه دیوان عدالت اداری نیز آن را تایید کرده است. 
افزون بر این، قوانین و مقررات مختلفی در یک دهه گذشته تصویب شده که معاملات ارزی به صورت کلی و جزئی و به هرکس و هر شخص از اختیارات خاص بانک مرکزی است و محدود به دو راه پیش بینی شده در ماده 28 آیین نامه ای که با نسخ قانون مرتبط با آن نسخ ضمنی شده است، نیست. به هر حال اگر قانون اجمال و ابهام داشته باشد، روش هایی برای تفسیر آن وجود دارد که یکی از این روش های تفسیر، سابقه و رویه اجرای آن است. شورای عالی بانک ها هم در 60 سال گذشته متعرض توزیع ارز از طریق پوششی از طرف بانک مرکزی نشده است. در کیفرخواست نیز بارها تکرار شده که مدیران به قصد ثبات نرخ ارز این اقدامات را انجام داده اند که از نداشتن سوءنیت آنان حکایت دارد. همچنین اقدام مدیران بانک مرکزی و مداخله در بازار ارز و توزیع آن از طریقی غیر از سیستم بانکی و صرافی ها نه موجب زیان بانک مرکزی و سیستم بانکی و خزانه دولت شده و نه مجریان این روش شخصا یا منصوبان آنان منتفع شده اند. فعل یا ترک فعلی که به شخصی (حقیقی یا حقوقی) زیان مادی و معنوی وارد نکند؛ حتی اگر اجرای قانون هم نشده باشد، وصف مجرمانه ندارد و از مصادیق تخلف اداری و انتظامی محسوب می شود. در هیچ کشوری مدیرانی را که به منظور خدمت به کشور تخلف انتظامی کرده و سوء نیت هم احراز نشده است، مجرم نمی شناسند.
فکر می کنم اگر دوست محترم آقای دکتر احمدی این توضیح را بخواند و مستندات آن را هم ببیند، ملاحظه می کنند که نه فسادی از جانب مدیران صورت گرفته و نه ارزی برده شده است و نه آنان مسئول ثبت سفارش های واردات کالاهایی بوده اند که برای آن صدها میلیون دلار ارز اختصاص یافته و کالایی نیامده است. البته کسی که تخلف یا جرمی مرتکب و در دادگاه ثابت می شود، باید پاسخ گو باشد؛ ولی ما حقوق خوا ن ها حق نداریم قبل از اثبات جرم و تخلف کسی را محکوم کنیم یا جرمی را به او منتسب کنیم که گویند؛ اگر نوشم نه ای نیشم چرایی؟!
                