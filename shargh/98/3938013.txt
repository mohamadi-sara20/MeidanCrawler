پنج‌شنبه ۳ مرداد ۱۳۹۸
-----------------------------------------
یادداشت
-----------------------------------------
مقاومت در برابر حذف پست قائم مقامی؟
-----------------------------------------

                    ابتدای سال 1397 بخش نامه ای براساس دستور ریاست جمهوری، مبنی بر ممنوعیت سمت قائم مقامی در دستگاه های اجرائی ابلاغ شد. متعاقبا اجرای این بخش نامه با مقاومت برخی دستگاه ها مواجه شد؛ ضمن اینکه به تازگی برخی از دستگاه ها با حذف عنوان قائم مقام، از عنوان جانشین استفاده می کنند. اینک سوال این است که ماهیت جانشینی چیست و چه تفاوتی با قائم مقامی دارد؟ آیا نمی توان تغییر عنوان و حفظ محتوا را نوعی دورزدن قانون و دستور مقام عالی اجرائی تلقی کرد؟ در وهله بعدی چه ضمانت اجرائی برای دستگاه هایی که بخش نامه مزبور را رعایت نکرده اند 
(اعم از مواردی که پست قائم مقام حذف نشده یا اینکه با تغییر عنوان، ماهیت این مقام حفظ شده باشد)، وجود دارد؟ در نهایت این دغدغه اساسی مطرح است که وقتی یک بخش نامه دستوری صریح از سوی عالی ترین مقام اجرائی کشور تا این حد با مقاومت و اجتناب لایه های زیرین اجرائی و مدیران اجرائی مواجه می شود، چگونه می توان به کارآمدی و قانون مداری این نظام اداری چشم امید داشت؟ 
در فروردین سال 1397 با عنایت به دستور رئیس جمهور و به منظور رعایت اصل تناسب مسئولیت و اختیار در ساختار تشکیلاتی دستگاه های اجرائی و انسجام در امر تصمیم گیری کلان، در بخش نامه ای (شماره 29986- مورخ 28/1/1397) از سوی سازمان اداری و استخدامی کشور، مقرر شد از تاریخ ابلاغ بخش نامه مزبور، همه پست های سازمانی مصوب در دستگاه های اجرائی و واحدهای استانی آنها تحت عنوان «قائم مقام»، به غیر از مواردی که مجوز ایجاد پست مربوطه به موجب قانون یا اساسنامه مصوب صادر شده باشد، حذف و استفاده از این عنوان در مکاتبات اداری مجاز نیست. همچنین در قسمت اخیر این بخش نامه مقرر شد: «در صورت ضرورت و با رعایت بند «ج» ماده 29 قانون مدیریت خدمات کشوری، به منظور هماهنگی امور مدیریتی توسط بالاترین مقام واحدهای استانی دستگاه های اجرائی وابسته به یک وزارتخانه، استفاده از واژه قائم مقام یا جانشین برای این فرد در استان از طریق ابلاغ مقام محترم وزیر، بلامانع می باشد». این بخش نامه علاوه بر تاکید رئیس جمهور و دستور او، به عنوان عالی ترین مقام سازمان اجرائی کشور، متناظرا هم راستا با نص قانون و بندهای «ج» و «د» ماده 29 قانون مدیریت خدمات کشوری قلمداد می شود؛ به ویژه در بند «ج» که وفق آن مقرر شده است «به منظور کوتاه نمودن مراحل انجام کار و سلسله مراتب اداری، سطوح عمودی مدیریتی در دستگاه های اجرائی ملی و استانی با احتساب بالاترین مقام اجرائی در هر واحد سازمانی، به قرار ذیل تعیین می گردد: - وزارتخانه ها و موسسات دولتی: حداکثر در چهار سطح؛ - واحدهای استانی: حداکثر سه سطح...» که مشاهده می شود از جمله سازماندهی وزارتخانه ها و سازمان های دولتی با درنظرگرفتن بالاترین مقام اجرائی دستگاه، حداکثر در چهار سطح پیش بینی شده که سطح دوم آن معاون وزیر یا معاون رئیس سازمان است و در این میان، پیش بینی سطح دیگری به عنوان «قائم مقام» در وزارتخانه ها و موسسات دولتی منطبق با قانون نیست و مغایر با اصل تناسب مسئولیت و اختیار است. 
با توجه به مفاد بخش نامه، ادامه اشتغال در پست سازمانی قائم مقام و اعمال مکاتبات اداری با عنوان و امضای این مقام و از جمله انجام برخی وظایف در این زمینه مانند صدور احکام انتصاب برای کارکنان سازمان تابعه و همچنین پرداخت هرگونه وجهی بابت اشتغال افراد در این پست با عنوان مذکور، از تاریخ ابلاغ و وصول بخش نامه، فاقد اعتبار و برخلاف قانون خواهد بود؛ اما با وجود ابلاغ این بخش نامه و با ملحوظ قراردادن عدم شمول آن درباره برخی دستگاه ها و شرکت ها که در قانون یا اساسنامه آنها این پست پیش بینی شده است (مانند وزارت امور خارجه و بانک مرکزی جمهوری اسلامی ایران)، درباره سایر دستگاه ها نیز در عمل، کماکان برخی واحدها نسبت به حذف این پست از سازمان اداری خود اقدام متقضی را به عمل نیاورده اند. در این میان، برخی از سازمان ها نیز با اصلاح و تعدیل عنوان پست سازمانی از «قائم مقام» به «جانشین»، در راستای تبعیت از دستور، به تغییر شکل و ظاهر اکتفا کرده اند به نحوی که محتوای صلاحیت پست قائم مقامی را به پست جانشینی انتقال داده اند. این در حالی است که به نظر می رسد با تغییر عنوان و حفظ محتوا، نظر قانون گذار و دستور مقام عالی اجرائی تامین نخواهد شد؛ در نتیجه این امر وجاهت حقوقی و مبنای قانونی ندارد؛ بلکه این رویکرد به نوعی دورزدن قانون محسوب می شود. نگاهی به مبانی حقوقی نیز مبین این مطلب است. از جمله، در بحث تمییز نمایندگی از قائم مقامی در مباحث حقوق خصوصی، بر این موضوع تاکید می شود که در نمایندگی، نماینده به نام و به حساب اصیل اقدام می کند و در نتیجه سود و زیان عمل او متوجه اصیل خواهد بود... 
اما در قائم مقامی، فرد قائم مقام، جانشین صاحب حق می شود و حق او را با نام و به حساب خود اعمال می کند. در کنار معنای تخصصی حقوقی، با توجه به معنای لغوی قائم مقام (که از آن به نایب و جانشین تعبیر شده است) و اراده عرفی از این معنا، در نظام حقوق عمومی هم نمی توان تفکیکی ماهوی میان دو پست قائم مقام و جانشین قائل شد و قسمت اخیر بخش نامه که عناوین قائم مقام و جانشین را مترادف با یکدیگر قرار داده و در مقام بیان استثنائات قانونی است، موید این مدعاست. به نظر می رسد دستگاه های مشمول بخش نامه که در زمره موارد استثنای مقرر در آن قرار نمی گیرند، در صورت تداوم بقای پست قائم مقامی یا جانشینی یا عناوین مشابه، با این چالش اساسی مواجه خواهند بود که اقدامات این مقام نظیر مکاتبات و تصمیمات اداری و همچنین وجوهی که از بودجه عمومی به آن تعلق می گیرد، فاقد مبنا و پشتوانه حقوقی است و حتی می توان آن را با وضعیت جرم تحصیل مال نامشروع یا به بیان درست تر تحصیل مال از طریق نامشروع، مقایسه کرد. عنوان مجرمانه «تحصیل مال نامشروع» از جمله در ماده 2 قانون تشدید مجازات مرتکبین اختلاس، ارتشا و کلاهبرداری مصوب 1367 دیده می شود. در این ماده آمده است: «هرکس به نحوی از انحا امتیازاتی را که به اشخاص خاص به جهت داشتن شرایط مخصوص تفویض می گردد نظیر جواز صادرات و واردات و آنچه عرفا موافقت اصولی گفته می شود در معرض خرید و فروش قرار دهد یا از آن سوءاستفاده نماید یا در توزیع کالاهایی که مقرر بوده طبق ضوابطی توزیع نماید مرتکب تقلب شود یا به طور کلی مالی یا وجهی تحصیل کند که طریق تحصیل آن فاقد مشروعیت قانونی بوده است مجرم محسوب و علاوه بر رد اصل مال به مجازات سه ماه تا دو سال حبس یا جریمه نقدی معادل دو برابر مال به دست آمده محکوم خواهد شد». تصریح قانون بر «به طور کلی مالی یا وجهی تحصیل کند که طریق تحصیل آن فاقد مشروعیت قانونی بوده است»، قلمرو گسترده ای را در بر می گیرد و از جمله در مانحن فیه نیز طریق تحصیل مال به واسطه پست قائم مقامی، با توجه به دستور مقام عالی اجرائی (و حمایت قوانین اساسی و اداری از اعتبار و مشروعیت تصمیمات دولت در راستای اجرای قوانین) فاقد مشروعیت قانونی است. در این رابطه، حتی اگر بخواهیم وفق اصل تفسیر مضیق قوانین جزایی یا استناد به فقدان سوءنیت قائم مقام یا مدیری که وی را در سمت خود ابقا می کند، مجازات حبس و جریمه نقدی را نادیده انگاریم، بر اساس قواعد عمومی و لزوم مشروعیت قانونی تحصیل مال که در قانون اساسی نیز (نظیر اصول 47 و 49 قانون) مطمح نظر قرار گرفته است، قدر متیقن، رد اصل وجوه پرداختی در این خصوص ضرورت خواهد یافت. مزید بر موارد فوق، پرداخت وجوهی از اموال دولتی برخلاف قانون، می تواند مبین جرم تصرف غیرقانونی در وجوه و اموال دولتی و عمومی و همچنین تضییع اموال دولتی باشد. در این خصوص ماده 598 قانون مجازات اسلامی (تعزیرات) مقرر کرده است «هر یک از کارمندان و کارکنان ادارات و سازمان ها یا... وجوه نقدی یا مطالبات یا... را مورد استفاده غیرمجاز قرار دهد بدون آنکه قصد تملک آنها را به نفع خود یا دیگری داشته باشد، متصرف غیرقانونی محسوب و علاوه بر جبران خسارات وارده و پرداخت اجرت المثل به شلاق تا (74) ضربه محکوم می شود و در صورتی که منتفع شده باشد علاوه بر مجازات مذکور به جزای نقدی معادل مبلغ انتفاعی محکوم خواهد شد و همچنین است در صورتی که به علت اهمال یا تفریط موجب تضییع اموال و وجوه دولتی گردد یا آن را به مصارفی برساند که در قانون اعتباری برای آن منظور نشده یا در غیر مورد معین یا زائد بر اعتبار مصرف نموده باشد». با وجود مراتب فوق الذکرعدم اعتبار مکاتبات اداری و الزام به بازگرداندن وجوهی که به این مقام پرداخت می شود، خود مستلزم ایجاد مشکلات و توابعی در نظام اداری کشور باشد. بنابراین، شاید یکی از زمینه های عدم تحقق کامل دستور، فقدان تعریف ضمانت اجرائی روشن و صریحی درخصوص نقض آن باشد. البته با توجه به اینکه بخش نامه مزبور از سنخ بخش نامه های تکلیفی است و بنابراین بر اساس انضباط مبتنی بر سلسله مراتب، مشمولین آن، موظف به اطاعت از دستور مقام مافوق محسوب می شوند، آنچه در این مقام، قابل نقد و تامل است، ارزش اجرائی بخش نامه ای است که به پشتوانه نظر صریح و تاکید رئیس جمهور در راس هرم دولت صادر می شود و از سوی صلاحیت های اداری پایین دست به راحتی نادیده گرفته می شود. مسئله اساسی اینجاست که چگونه می توان به کارآمدی و کارایی یک نظام کلان اجرائی امیدوار بود در حالی که دستورات بالاترین مقام این نظام، به راحتی نقض شده یا معارض با منظور مقام صادر کننده آن، به کار گرفته می شود. این در حالی است که در مبانی حقوق عمومی این اعتقاد وجود دارد که به رغم تفکیک قوای حکومتی جهت تمهید تقسیم کار تخصصی، نظارت متقابل و تامین حقوق و آزادی های افراد در اجتماع، در کنار تاکید بر لزوم رعایت تعادل و استقلال میان قوا در تعامل با یکدیگر، اما درخصوص هر قوه به نحو مجزا، وجود تمرکز، انسجام و یکدستی از ضرورت بسزایی در کارکرد مثبت آن قوه برخوردار است. این امر در رابطه با قوه اجرائی از جهت نیاز به هم افزایی و انسجام در بخش های مختلف آن به منظور پرهیز از تعارض تصمیمات و اقدامات و مآلا ایجاد انسداد و برون داد واگرایی در وظایف اجرائی و درنتیجه هدررفت منابع و تضییع حقوق عمومی، به طور مضاعفی احساس می شود.
                