پنج‌شنبه ۲۳ خرداد ۱۳۹۸
-----------------------------------------
حرف اول
-----------------------------------------
خیری که با خدا معامله کرد
-----------------------------------------

                    فرصت نیکوکاری و نهادینه کردن مهربانی در میان مردم، بستر توسعه پایدار در جامعه را فراهم می کند. مردم به انفاق و کار خیر اعتقاد دارند اما فضا نیز برای این مهم باید فراهم شود. محمدرضا حافظی نقش بسیار مهم و تاثیرگذاری در جلب اعتماد مردم به سمت امر خیر مدرسه سازی داشت. او مفهوم واقعی مشارکت در امور خیر را نهادینه کرد. در واقع ایشان هیچ گاه قید نکردند که برای خیرشدن باید یک مدرسه کامل ساخت بلکه معتقد بودند کار خیر مشارکتی است و هرکسی به هر اندازه ای که می تواند، کمک کند. به همت حافظی، مجامع خیرین در صدها شهر تاسیس شد و با نظارت ایشان مردم ایران به صورت دسته جمعی و گروهی در کار خیر قدم برداشتند. چنین مجموعه ای که برای خدمت به تعلیم و تربیت بچه های این مرزو بوم شکل گرفته در دنیا بی نظیر است. او کار خیر فرهنگی را در مردم ایران نهادینه کرد. حرکت ایشان الگویی شد برای کسانی که تصمیم داشتند در راه خیر قدم بگذارند؛ ازجمله خیرین مسکن ساز، خیرین بیمارستان ساز و... . دعوت از خیرین جهت شرکت در مراسم افتتاحیه و کلنگ زنی و در جریان قرار دادن آنها از کم و کیف کار و میزان پیشرفت امر خیرشان اعتماد مردم را برای انجام کار خیر چند برابر می کرد.
اما چرا مدرسه سازی؟ بسیاری از مردم مایل هستند جوانان کشورشان پیشرفت کنند و این مهم را در امر خیر مدرسه سازی می بینند؛ زیرا راه توسعه در آموزش است. اگر دانش آموزان ما در یک مدرسه استاندارد درس بخوانند، از نظر جسمی و عاطفی و ذهنی رشد می کنند. 
مهم تر از انجام کار خیر ترویج امر خیر است. ما خیرین بزرگی داریم که خودشان در مدارس خیریه ساز درس خوانده اند. وقتی بچه ها می بینند فردی که فرسنگ ها با ایشان فاصله دارد برای آنها مدرسه ساخته، امکان ندارد نسبت به امر خیر بی تفاوت باشند و قطعا خودشان را مسئول می دانند. بچه های چنین مدارسی لذت کار خیر را چشیده اند. آنچه در ارتباط با محمدرضا حافظی باید گفت این است که ایشان مفهوم توسعه عدالت آموزشی را آسان کرد. یکی از راه های عدالت آموزشی این است که بچه ها حتی در فضای آموزشی شان تبعیض نباشد.
 توسعه عدالت آموزشی در کشور به تنهایی از عهده دولت برنمی آید و باید خیرین حضور داشته باشند و کمک کنند. امروزه خیریه ها با فعالیت های غیردولتی و غیرانتفاعی و داوطلبانه در جهت رفاه و خدمات عمومی به انجام فعالیت می پردازند و هدفشان کاهش دردها و افزایش منافع فقرا است. به همت حافظی ها فرصت برابر درست خواندن برای دانش آموزانمان در نقاط پراکنده و حتی دوردست در کشور ایران فراهم شد. 
جامعه فرهنگی ایران یکی از سرمایه های خود را از دست داد اما همگان می دانیم او با خدا معامله کرد.
                