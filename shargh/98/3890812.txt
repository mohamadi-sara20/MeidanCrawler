سه‌شنبه ۲۷ فروردین ۱۳۹۸
-----------------------------------------
حرف اول
-----------------------------------------
ایران با اروپا چه کند؟
-----------------------------------------

                    این روزها درباره اینکه نگاه اروپا به گسترش ساز و کار مالی با ایران چگونه است، نکات مختلفی مطرح می شود. پیش تر بر این مسئله تاکید کرده ام که پس از خروج ترامپ از برجام، اروپایی ها در مقاطع مختلفی در گفت وگو با مذاکره کنندگان ایرانی مدعی شدند به خرید نفت و گاز ایران ادامه می دهند، امکان سرمایه گذاری در صنایع ایران را ایجاد می کنند و حمایت های بیمه ای برای فعالیت کشتی های ایران را قطع نخواهند کرد. از اروپا خواسته شده بود نبود آمریکا در برجام را به اندازه ای که می توانند، پوشش دهند؛ اما همه اینها به ساختاری به نام اینستکس ختم شده که چندان وضعیت آن برای طرفین روشن نیست و همین بخش کوچک هم در شرایطی مبهم قرار دارد. مسئولان اتحادیه اروپا اعلام کرده اند این ساز و کار مالی فعلا به دارو، غذا و موضوعات انسان دوستانه ختم شده؛ اما گسترش می یابد. هرچند با وجود گذشت دو ماه از این مسئله، هنوز هم وضعیت روشنی برای آن متصور نیست. به نظر می رسد اروپا درصدد انجام اقداماتی در قبال ایران و تحریم های آمریکاست. در عین حال باید اذعان کرد که موضع گیری های مسئولان اروپایی درباره برخی از مسائل نگران کننده است، چراکه به مرور زمان، موارد مطرح شده می تواند این سازوکار را تحت تاثیر قرار دهد و آنچه مشخص است، ایران نباید انتظار زیادی از عملکرد اروپا داشته باشد. در برابر همکاری کردن یا همکاری نکردن با اروپا، دو دیدگاه وجود دارد؛ اینکه اروپا ظرفیت و اراده مواجهه با اقدامات ترامپ که بعضا اروپا را نیز متضرر می کند دارد و دیدگاه دیگر مبتنی بر این موضوع بود که اروپا توان اجرای این کار را ندارد. به هر حال تا امروز جمهوری اسلامی هوشمندانه از برجام خارج نشده و بهانه ای به دست تیم تندروی کاخ سفید نداده است. درعین حال موضع مطالبه از اتحادیه اروپا را نیز حفظ کرده است. نگارنده معتقد است نباید ارتباط با اروپایی ها در بحث برجام را قطع کرد، بلکه باید کمی دیگر فرصت داد تا درباره سازوکار مالی در مقابل تحریم های آمریکا، اقدامات نهایی خود را انجام دهند. به هر حال اینکه سه کشور متولی اینستکس تا چه اندازه می توانند در کل اروپا و حتی خارج از این قاره، این سازوکار را گسترش دهند، موضوع مهمی است.
 این انتظار وجود دارد که این سازوکار شامل محصولات و مبادلات جامع شود و از دیگر سو فقط شامل این سه کشور اروپایی و اتحادیه اروپا نباشد و کشور های دیگر نیز بتوانند از این سازوکار برای انجام مبادلات تجاری با ایران استفاده کنند. البته به نظر می رسد اجرای همین سازوکار به صورت محدود نیز سریع نخواهد بود و با مشکلات و موانعی روبه روست که برای رفع آن باید دید چه نوع مذاکراتی در چه سطحی انجام می شود. اینکه اروپا همکاری با ایران را منوط به اقداماتی فراتر از برجام کند، موضوعی نیست که به شرایط موجود کمک کند. اظهارنظر اروپا درباره ضرورت تصویب «اف ا ی تی اف» فقط کار را در ایران پیچیده تر خواهد کرد. دو دیدگاه کاملا متفاوت در زمینه «اف ای تی اف» وجود دارد، برخی به شدت موافق تصویب لوایح چهارگانه بوده و برعکس عده ای نیز در مقابل مخالف تعیین تکلیف و پیوستن ایران به معاهده مذکور هستند. حتی اگر ایران لوایح یادشده را تصویب کند، بازهم به دلیل تحریم ها، همکاری با بانک های جهانی دشواری های زیادی خواهد داشت؛ اما از منظر اعلام واهمه نداشتن ایران از هرگونه شفاف سازی، ممکن است قابل بررسی جدی تری باشد. اروپا نباید در امور ایران دخالت کند و به نهادهای ذی ربط در ایران، فرصت تصمیم گیری در راستای منافع ملی بدهد. در سیاست خارجی، راه های متعددی برای برون رفت از مشکلات و حل مسائل وجود دارد و نباید این پیام به اروپا مخابره شود که سازوکار مالی پیشنهادی آنها، تنها راه حل ایران برای گذر از وضع موجود است. چنین رویکردی با منافع ملی ایران سازگار نیست. باید در کنار اهمیت به دیپلماسی، یک نکته را پذیرفت و آن اینکه همه مشکلات به ویژه در حوزه اقتصادی ناشی از تحریم ها و فشارهای خارجی نیست، بلکه بخشی از مشکلات کشور از سوء مدیریت، فساد، رانت و... نشئت می گیرد که راه حل و درمان آن در گرو تصمیمات جدی در مدیریت کشور است.
                