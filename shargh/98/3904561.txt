شنبه ۲۸ اردیبهشت ۱۳۹۸
-----------------------------------------
یادداشت
-----------------------------------------
ماهیت موقتی تدابیر تصمیمات راهبردی
-----------------------------------------

                    برخلاف تصور ابتدایی و عمومی، تصمیمات و راهبردهای سیاسی و سیاستی که از سوی دولت ها اتخاذ و پیگیری می شود (مانند راهبردهایی در سطح بنگاهی) ذاتا زمان دار و موقتی بوده و برحسب موقعیت ها و شرایط تغییر می کنند و جابه جا می شوند. این گزاره نه یک گزاره توصیه ای؛ بلکه یک واقعیت و گزارش توصیفی و خبری است و واقعیت جاری و عینی در کنش های سیاسی حکومت ها، گروه ها و سازمان هاست. در واقع در صحنه سیاست عملی و اجرائی دولت ها دائم در حال مانور و تحرک در موضع گیری ها و رفتارهای خود هستند و برخلاف تصور عمومی که از آنها انتظار می رود، همواره متعهد و پایبند به اهداف ثابت نیستند. این البته به معنی نادیده گرفتن عناصر هویتی و خطوط قرمزی که در نظام های تصمیم گیری مطرح می شود، نیست؛ بلکه منظور آن است که دامنه و محدوده این ارزش های پایه ای محدود و معین است و آنچه در ادامه و در پس این ارزش های اساسی قرار دارد، متغیر و قابل چانه زنی است. ضمن آنکه حجم، دامنه و وسعت این سیاست ها بسیار متنوع و گسترده است. به عبارتی دولت ها به طور طبیعی و ذاتی اکثر تصمیمات و راهبردهای خود را تغییر می دهند.بنابراین راهبردها ، برنامه ها و تاکتیک و حتی اهداف در هر نظام تصمیم گیری نسبی هستند و بسته به شرایط و اوضاع و احوال تغییر می کنند. البته گاهی این تغییرات ارادی و آگاهانه هستند و گاهی بالاجبار و تحت شرایط خاص. حکایت موقتی بودن تصمیمات معمولا بر پایه میزان هوشمندی سیستم ها تعریف و معین می شود. هرچه سیستم هوشمندتر باشد و توانایی درک و فهم تغییرات محیطی اطراف خود را داشته باشد، به سرعت و سهولت بیشتری توانایی انطباق و سازگاری با شرایط جدید را خواهد داشت و بهتر می تواند از فرصت ها و تحولات پیش رو بهره برداری کند. این ویژگی تعریف اصلی هوش را تشکیل می دهد؛ یعنی هوشمندی سیستم ها بستگی به اندازه توانایی و میزان انطباق آنها با تغییرات محیطی دارد؛ اما دولت ها و بنگاه هایی که فاقد توانایی درک تغییرات در شرایط و زمان مناسب باشند، منابع و امکانات خود را دچار فرسایش تدریجی می کنند و قدم در راه اضمحلال و تجزیه خود خواهند گذاشت. از سوی دیگر باید تصریح کرد ماهیت نسبی و موقتی بودن نظام تدابیر به موضوع عدم قطعیت ها و وجود دنیای سرشار از ناشناخته ها نیز مربوط می شود. دامنه شناخت مدیران و تصمیم گیرندگان از روندها و پدیده ها همواره با نایقینی روبه رو است؛ به ویژه آنکه اگر موضوع تصمیمات اجتماعات، گروه ها، کشورها و سوژه های انسانی باشند که می توانند به سهولت از اهداف، نیات و برنامه های خود حفاظت کنند و در نتیجه با گمراه کردن و فریب بر دامنه ناشناخته ها و نایقینی های تصمیم گیرندگان رسمی بیفزایند. منشا ابهامات موجود در نظام تصمیم سازی، معمولا به عدم قطعیت های فاعلی و مفعولی مربوط می شود.
 عدم قطعیت فاعلی به ناتوانی ذاتی تصمیم گیرنده برای به حداکثر رساندن دامنه شناخت خود از روندهای جاری و آتی بازمی گردد و عدم قطعیت مفعولی به تغییرات و تلاطم های دائمی محیطی ارجاع دارد.
 در هر دو حال نتیجه یکسان است: نظام سیاست گذاری نمی تواند و نباید بر صحت، درستی و تداوم تصمیمات خود اطمینان داشته باشد و به محض درک تغییرات، چارچوب و محتوای تصمیمات خود را تغییر دهد. 
شاید این حقیقت به معنی ابن الوقت بودن یا فرصت طلبی سیاست گذاران تعبیر شود که نظر و دیدگاه عقلانی این تلقی چندان مهم نیست و در این وهله نباید مبنای قضاوت را صرفا ارزش های اخلاقی ظاهری قرار داد؛ چرا که نظام های سیاسی باید به دنبال ارزش های اخلاقی بزرگ تری مانند خیر عمومی، امنیت، آرامش، ثبات و بقای خود باشند. 
از یک منظر دیگر اصولا سیاست گذاران نباید به تدابیر و راهبردهای خود ماهیت اخلاقی (که نوعا باثبات و لایتغیر هستند) بدهند. آنها باید تدابیر خود را از ابتدا یک مجموعه تصمیمات موقتی و زمان دار بدانند و معرفی کنند که تحت شرایط بخصوص اتخاذ شده است و بنابراین با تغییر شرایط امکان تغییر آنها وجود دارد. در کنار همه اینها می توان از فلسفه یا روح مصلحت به عنوان یک قاعده عام در فرایند تصمیم گیری نیز یاد کرد. بر مبنای این قاعده همه تصمیمات و راهبردها را باید با محک اوضاع و احوال و اقتضائات زمانی مورد توجه و ارزیابی قرار داد. اکنون باید گفت درست آن است که در هنگام اتخاذ یک تدبیر یا تصویب یک قانون باید زمان یا شرایط تغییر همان تصمیم تدبیر یا قانون را نیز مشخص و معین کرد تا در زمان مقتضی تغییر جهت گیری به سهولت امکان پذیر باشد.
                