سه‌شنبه ۹ مهر ۱۳۹۸
-----------------------------------------
حرف اول
-----------------------------------------
جابه جایی رکوردهای نفتی ایران با خط لوله گوره- جاسک
-----------------------------------------

                    روز گذشته طرح راهبردی خط لوله گوره - جاسک با امضای قراردادی با شرکت های داخلی برای ساخت و تامین 50 ابرالکتروپمپ، وارد مرحله ای جدید از عملیات اجرائی شد. طرحی که قرار است بسیاری از رکوردهای صنعت نفت ایران را جابه جا کند. این رکوردها به طور مشخص در حوزه های مختلف و البته تاثیرگذار قابل مشاهده خواهد بود که به صورت مستقیم و غیرمستقیم به نفت و صنعت نفت مرتبط می شود. ایجاد یک پایانه راهبردی در خارج از سواحل خلیج فارس و امکان صادرات نفت از طریق سواحل دریای عمان، نخستین رکوردی است که با احداث این خط لوله ثبت خواهد شد که به لحاظ امنیتی برای کشور ارزش فوق العاده ای دارد. علاوه بر این، خط لوله پیش گفته به طول هزارو صد کیلومتر، طولانی ترین خط لوله انتقال نفت خام به پایانه های صادراتی کشور است. با احداث این خط لوله، تاسیسات بزرگی برای امکان صادرات نفت در جاسک شامل مخازن راهبردی به میزان 500 هزار بشکه نفت، اسلکه پیشرفته، موج شکن و گوی های شناور برای پذیرش نفت کش های غول پیکر ایجاد می شود که در نوع خود اولین بار است چنین تاسیساتی به لحاظ فنی و حجم شکل می گیرد. نکته قابل توجه و مهم که در سخنان روز گذشته وزیر نفت نیز برجسته بود، امکان ایجاد منطقه آزاد تجاری در این منطقه محروم و درعین حال استراتژیک در جنوب کشور و در کنار آب های آزاد است که به طور مشخص با محوریت صنعت نفت خواهد بود. تاسیس این منطقه آزاد تجاری بر بستر صنعت نفت می تواند سرآغاز حرکتی بزرگ برای توسعه صنعت نفت از یک سو و توسعه منطقه جاسک باشد. اعتبار تخصیصی برای احداث این خط لوله، هزارو 800 میلیون دلار پیش بینی شده که 700 میلیون دلار آن به طور مستقیم در منطقه جاسک و برای احداث تاسیسات مربوط به پایانه صادراتی خواهد بود که در نوع خود کم نظیر است. با ایجاد خط لوله
 گوره - جاسک و تاسیسات پایانه ای در جاسک و به دنبال آن تاسیس منطقه آزاد تجاری، دومین قطب بزرگ انرژی کشور با زنجیره ای از واحدهای تولیدی در حوزه پالایشی و پتروشیمی ایجاد خواهد شد و این مهم به توسعه و آبادانی سریع این منطقه کمک فراوانی خواهد کرد.
 براساس برنامه ریزی انجام شده، در فاز اول قرار است دو پالایشگاه مدرن با ظرفیت مصرف روزانه 450 هزار بشکه در این منطقه احداث شود که حرکتی بزرگ محسوب می شود. یکی از رکوردهای درخور توجه این طرح راهبردی، حضور موثر و فعال شرکت های داخلی در اجرا و مهم تر از آن ساخت و تامین تجهیزات حساس، کلیدی و فناورانه آن است که به طور مشخص دیروز با حضور وزیر نفت، یکی از قراردادهای آن به امضا رسید. ساخت و تامین50 الکتروموتور غول آسا و بزرگ برای انتقال نفت خام در این خط لوله هزارو صد کیلومتری، رکورد جدیدی برای شرکت های داخلی است که به گفته وزیر نفت علاوه بر ساخت، کار بهره برداری از آن را به مدت پنج سال نیز بر عهده خواهند داشت تا تضمینی برای کیفیت تولید این الکتروموتورها باشد. پیش بینی می شود با هدف تشویق شرکت های سازنده تجهیزات داخلی در حوزه های مختلف، این سیاست جدید یعنی مدیریت بهره برداری از تجهیزات به مدت محدود به سازندگان تجهیزات تسری پیدا کند. رکورد دیگری که برای این طرح باید در نظر گرفت، لوله های مورد استفاده و مهم تر از آن تامین ورق های مورد استفاده در این لوله است که تا پیش از این از خارج وارد می شد؛ اما برای اجرای طرح گوره - جاسک این ورق ها در داخل تولید شده و در یک زنجیره تولیدی با مشارکت شرکت فولاد مبارکه، شرکت اکسین و شرکت های لوله ساز به لوله تبدیل می شود. تهیه داخلی این ورق ها به گفته مقامات نفتی، از خروج نزدیک به 300 میلیون دلار ارز از کشور جلوگیری کرده است.حضور فعال شرکت های داخلی در مراحل مختلف احداث خط لوله گوره - جاسک و ساخت در قالب ساخت و تامین تجهیزات فنی مورد استفاده در طرح، اجرای عملیات لوله گذاری و ساخت تاسیسات و مدیریت پروژه، زمینه جهش و اقتصادی، فنی و مدیریت پروژه های بزرگ در حوزه تولید و صنعت نفت را فراهم کرده و توان رقابتی شرکت های داخلی در حوزه های بیان شده را در عرصه بین المللی و در قالب رقابت با شرکت های خارجی و مشارکت با آنها فراهم می کند. این سیاست راهبردی در صورت تداوم و حمایت حاکمیتی به توسعه منطقی صنعت نفت و تقویت نقش پیشرانی آن در توسعه کشور کمک شایانی خواهد کرد.
                