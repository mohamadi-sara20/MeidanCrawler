شنبه ۲ آذر ۱۳۹۸
-----------------------------------------
سرمقاله
-----------------------------------------
ما کدام مردم هستیم؟
-----------------------------------------

                    بدون تردید حوادث اخیر و اعتراضات در سطح کشور، مجریان را با این سوال اساسی روبه رو خواهد کرد که در آینده برای پیشگیری از این گونه حوادث چه باید کرد؟ خاصه آنکه اعتراضات اخیر، با فاصله کوتاهی از حوادث دی ماه 96 رخ داده است. اگرچه این حوادث نشان داده سمت وسوی اعتراضات همان مطالبات اقتصادی و معیشتی است، اما تعقیب این مطالبات به شیوه دیگری صورت می گیرد. با اینکه مردم تمایلی به درگیری با نیروهای امنیتی ندارند و در پی احقاق خواسته های خود هستند، خواسته یا ناخواسته برخی در این اعتراضات به استقبال درگیری با نیروهای امنیتی می روند که نهادهای رسمی این گروه را از مردم نمی داند و با استعاره اغتشاشگران، آنان را کدگذاری می کند. تفاوت دیگر این اعتراضات با اعتراضات قبلی، اصرار برخی به تخریب و غارت است و دیگر آنکه اغلب این اعتراضات و حوادث در مناطق کم درآمد و حاشیه ای شهرهای بزرگ رخ داده و بعید است مسئولان اجرائی کشور تاکنون شاهد رشد جمعیتی چشمگیر این مناطق در چند سال اخیر نبوده باشند. این حاشیه نشینان شهری ارتباط تنگاتنگی با مراکز استان دارند و اغلب خیابان های پرجمعیت مرکز در سیطره آنان است که از بد حادثه در این خیابان ها گرفتار شده اند و به دست فروشی مشغول اند. اگر مسئولان نظارتی و اجرائی نخواهند صرفا از طریق آمار و ارقام با این جمعیت روبه رو شوند، باید قدم به میادین و خیابان هایی بگذارند که در اختیار این مردم است و می توان از دستان و چهره فقیر آنان به خشم درونی شان پی برد. 
خشمی بی واسطه که برای درکش نیازی به تحلیل های اقتصادی و سیاسی نیست. البته این صورت بندی برای نمایش وضعیت کنونی اجتماعی ایران کافی نیست. شاید به همین دلیل است که مخالفان و منتقدان جمهوری اسلامی راه به جایی نمی برند؛ چون تصویری روشن و دقیق از طبقات اجتماعی ایران ندارند؛ طبقات فرودستی که وفادار به انقلاب اند، طبقات فرودستی که منافع حداقلی اقتصادی در دولت های انقلاب دارند، طبقات متوسط که در پی کسب وکارند و چرخ زندگی شان می گردد و طبقات میانی کارمندان دولت که ساختار بوروکراتیک کشور را می سازند و دست آخر طبقات مرفه جامعه که در این گونه حوادث دوگانه عمل می کنند؛ نه با مردم اند نه با حکومت و هم با مردم اند هم با حکومت و مهم تر اینکه از مردم فرودستی که دل شان برای حکومت می سوزد و آن را حمایت می کنند، ناراحت اند و آنان را در خفا تحقیر می کنند، اما در عیان با حکومت کنار می آیند و در پی منافع خویش اند. این نقطه گرانیگاه ناراحتی همه مردم است، چراکه به عیان می بینند آنان که نه با مردم اند و نه با دولت، دولتمندتر از همه هستند. حتی با این صورت بندی هم نمی توان راه به جایی برد. بلکه این صورت بندی نیز بیش از هر چیز به تحریک احساسات می انجامد و با آن نمی توان کاری از پیش برد و برخی از ابعاد مسائل اجتماعی ایران در برانگیختن این دست هیجانات سیاسی پوشیده خواهد ماند. اینک سوال اساسی اینجاست: کنترل اجتماعی در دست کیست؟ سوالی که همواره دولت ها با آن روبه رو بوده اند. از مقایسه حوادث اخیر با اعتراضات 88 پی خواهیم برد کنترل اجتماعی تضعیف شده است. گروه هایی پا به میدان گذارده اند که بیانگر تعارضات منافع تازه ای هستند. اگر تا سال 88 جامعه ایران از تعارض منافع چندانی رنج نمی برد یا این تعارض منافع چندان آشکار نبود، حوادث اخیر نشان داد برخی با تحریک این گونه تعارضات می توانند بین گروه های مردمی جدایی ایجاد کرده و به انسجام اجتماعی آسیب بزنند. بدیهی است کسانی که سود و منفعت بیشتری از این تعارضات عایدشان خواهد شد، نقش پررنگی در این ماجرا دارند. با این حال نمی توان منکر شد که در جامعه کنونی ایران، ائتلاف ها و اتحادها بین طبقات بر اساس منافع شکل می گیرد و دست برقضا تضمین و تثبیت این منافع در گرو انسجام اجتماعی ایران است نه تشتت آن. 
 اما برای آینده چه باید کرد؟ جامعه ای که کنترل اجتماعی اش در دست بازیگران متعدد و پراکنده باشد، بر ساختار دولت اثر می گذارد و دولت ناچار است این چندپارگی را تقویت کند. با این شیوه اولویت های دیگر جایگزین اولویت تغییر اجتماعی خواهد شد؛ فرایندی که اصلا به نفع مصلحان اجتماعی نخواهد بود که اینک بخشی از آنان در نیروهای سیاسی موجود اصلاح طلبان هستند. شاید از این رو است که دشواری کار اصلاح طلبان قابل فهم است که رفته رفته از دولت روحانی فاصله می گیرند، گیرم افزایش قیمت بنزین را تایید و برای آن صرفه اقتصادی متصور باشند. شاید اینک اصلاح طلبان به این باور رسیده اند که اگر دولت اصلاح طلب تمام عیاری روی کار بود، آنان به این نقطه نمی رسیدند؛ دولتی که می توانست امر سیاسی را به امر اجتماعی گره بزند. تصور و تحقق این پیوند چندان آسان نیست؛ چراکه ایجاد نهادهای اجتماعی سال ها به تاخیر افتاده یا نهادهای موجود از میان رفته اند؛ نهادهای اجتماعی ای که طبقات اجتماعی- سیاسی دیگر از ایجادشان به شدت متضرر خواهند شد. تجربه خرداد 76 نشان داده که موانعی بر سر راه اصلاح طلبان وجود دارد که نمی گذارد امر سیاسی را به امر اجتماعی گره بزنند، مگر سه دوره حوادث اخیر، طبقات سیاسی و اقتصادی دیگر را بر آن دارد که به امر اجتماعی نگاهی جدی و موشکافانه تر بیندازند و ناگزیر به آن تن در بدهند. البته نباید نادیده انگاشت که در این جور مواقع، پیوند امر سیاسی با اجتماعی به جای آنکه به ایجاد تغییرات اساسی بینجامد، به میدان سازش تعارضات طبقاتی با دولت ها بدل شود. 
                