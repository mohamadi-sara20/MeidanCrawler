شنبه ۲‌شهریور ۱۳۹۸
-----------------------------------------
یادداشت
-----------------------------------------
ستیز پنهان آمریکا با مردم ایران
-----------------------------------------

                    آمریکا تحریم های متوقف شده در دولت اوباما را دوباره علیه ایران وضع کرده است. 15 ماه قبل، دونالد ترامپ، رئیس جمهوری آمریکا، به طور یک جانبه از قرارداد چندجانبه طرح جامع اقدام مشترک (مشهور به برجام) به بهانه «نقض های فاجعه آمیز» و با ذکر ایران به عنوان تهدید و خطر برای امنیت جهانی خارج شد. تحریم های آمریکا با هدف تعدیل رفتار ایران بازگردانده شده است؛ اما به نظر می رسد این تحریم ها موجب احیای برنامه های ایران شود. ایالات متحده تلاش می کند ایران را وادار به از سرگیری مذاکرات جدید درباره برنامه های هسته ای به منظور اعمال محدودیت های بیشتر کند و دونالد ترامپ ادعا دارد آمریکا مایل است رفتار ایران را از طریق مذاکره و توافق های دیپلماتیک عادی سازی کند؛ اما تحریم های نظامی علیه ایران، اتکای این کشور به گزینه های قبلی را افزایش می دهد؛ زیرا تحریم ها اعتماد ایران به قابل اعتمادبودن آمریکایی ها را تضعیف می کند. جان بولتون، مشاور امنیت ملی آمریکا، تلاش دارد انگلیس و سایر کشورهای اروپایی را به اتخاذ سیاست های سخت گیرانه در برابر ایران وادار کند؛ زیرا به اعتقاد آمریکا، ایران تهدیدی علیه امنیت بین المللی است. آمریکا ادعا می کند تقویت دموکراسی کانون توجه این کشور در سیاست خارجی است و ایران را به نقض حقوق بشر و قوانین و مقررات دموکراتیک متهم می کند. دولت آمریکا این تحریم ها را به منظور ایجاد محدودیت بیشتر برای دسترسی دولت ایران به اقتصاد جهانی و جلوگیری از فعالیت ها و معاملات شرکت های خارجی با دولت ایران اعمال می کند. بااین حال، به نظر می رسد دولت آمریکا فراموش کرده است که استفاده از تحریم های اقتصادی برای اهداف سیاسی، حقوق بشر و هنجارهای رفتار بین المللی را خدشه دار می کند. در واقع، تحریم های مالی و نفتی «اثرات بحران های اقتصادی را تشدید کرده و در نتیجه، اوضاع و شرایط بشردوستانه را وخامت می بخشند». گرچه آمریکا همواره ادعا می کند این تحریم ها معاملات و تراکنش های مربوط به واردات غذا و دارو را شامل نمی شود، معافیت های مشابه در دوره های پیشین تحریم های آمریکا نیز نتوانستند در پیشگیری از نتایج و آثار منفی تحریم ها موفقیتی کسب کنند. محرومیت شهروندان غیرنظامی به وسیله اعمال تحریم ها، نقض آشکار حقوق اقتصادی، اجتماعی و فرهنگی انسان هاست.
تحریم به مثابه ابزار سیاست گذاری: تحریم های اقتصادی به سرعت به ابزار سیاست گذاری آمریکا در دنیا و دوره پساجنگ سرد بدل شده است. اکنون ایالات متحده تحریم های اقتصادی را علیه ده ها کشور اعمال می کند؛ اما تجربیات گذشته آمریکا نشان می دهد فشار اقتصادی جوامع را تغییر نمی دهد، بلکه در اغلب موارد تحریم های آمریکا فقط در حد ابراز اولویت های آمریکا تاثیرگذار بوده و منافع اقتصادی آمریکا را بدون تغییر در رفتار کشور هدف به مخاطره انداخته است.
درباره شکست تحریم های آمریکا در سراسر جهان، اجماعی علمی وجود دارد. دانشمندان و متخصصان تحریم، بر اساس داده ها و شواهد آماری، بیان می کنند تحریم های آمریکا در اکثر موارد موفقیتی به دست نیاورده است. به عنوان یک قانون کلی، تحریم ها در کمتر از یک دوم موارد به نتیجه و اهداف مدنظر دست یافته اند؛ اما این تحریم ها به مردم عادی بی گناه بسیاری صدمه زده اند.
تحریم ها یک دور باطل هستند؛ به این معنا که می توانند حرکت مخالف و در خلاف جهت خود را نیز تولید کنند. آنها آسیب می زنند و در عین حال صدمه می بینند. تحریم ها مردم را نمی کشند؛ اما به تعداد بسیار زیادی از انسان های معمولی، بدون قدرت و آسیب پذیر مانند کودکان، زنان و کهن سالان صدمه می زنند و آسیب ها و تخریب های جانبی و موازی به افراد بی گناه وارد می کنند. به دلیل این آسیب های جانبی، استفاده و به کارگیری تحریم ها بشردوستانه نیست. ضروری است دولت آمریکا در راستای ایجاد راهکاری سیاسی برای حل تنش های موجود تلاش کند؛ به جای اینکه این تنش ها را با اعمال تحریم ها پیچیده تر کند و پیش از اینکه مرکز اتهام اقدام های غیربشردوستانه قرار گیرد.
در سال 2009، دورسن پکسن، از استادان دانشگاه ممفیس، دریافت که تحریم های اعمال شده میان سال های 1981 تا 2000 به طور عمده به زوال و نقض حقوق بشر در کشورهایی منجر شد که تحریم شده بودند. بخشی از یافته های پروفسور پکسن عبارت اند از: «این تحریم ها عادات، روش ها و ظرفیت های لازم برای حفظ لیبرال دموکراسی را برای مدت طولانی از بین بردند. تحریم ها هم زمان با تخریب اقتصاد یک کشور، موجبات مهاجرت متخصصان آن کشور را رقم می زنند. خانواده ها در نتیجه تنگناهای اقتصادی، دختران را از رفتن به مدرسه بازمی دارند و با ازدواج آنها در سنین کودکی، کودک همسری را افزایش می دهند. از آنجا که تحریم ها جریان طبیعی و قانونی کالاها را با مشکل مواجه می سازد، مردم به بازارهای سیاه روی می آورند». در پژوهشی دیگر که پیتر آندراس در سال 2005 در دانشگاه براون انجام داد، نشان داده شد که تحریم ها اغلب «سطح تحمل مردم را در مقابل نقض قانون افزایش داده و نرخ قانون مداری را کاهش می دهند».
پیامدهای تحریم بر ملت ایران
 دولت ترامپ با اعمال مجدد تحریم ها بر ایران باید درباره پیامدهای این تحریم ها بر مردم بی گناه ایران اطلاع داشته باشد.
با وضع تحریم ها، در جایگاه نخست، این مردم ایران هستند که صدمه می بینند. بنابراین آمریکا هم از نظر اخلاقی مسئول خواهد بود زیرا آسیب ها را در درجه نخست به مردم بی گناه تحمیل کرده است و هم در عمل، بخش عمده ای از مردم ایران را از تاثیرات نامطلوب تحریم متاثر می کند که افزایش مهاجرت، کاهش استانداردها و سطح زندگی، تضعیف طبقه متوسط و سقوط تعداد بیشتری از ایرانیان به زیر خط فقر بخشی از این اثرات است؛ البته واضح است که تمام این موارد نقض آشکار حقوق بشردوستانه و قوانین لیبرال دموکراسی است که آمریکا ادعا می کند در کانون توجه آن کشور قرار دارند.
با افزایش درصد افرادی که در فقر به سر می برند، توانایی مالی آنها برای خرید دارو و استفاده از مراقبت های پزشکی کاهش خواهد یافت. 
افزایش تحریم ها به بخش خصوصی ایران آسیب خواهد زد و در نتیجه تعداد بیشتری از مردم بی کار خواهند شد و در این میان، این طبقه متوسط است که از دایره کسب وکار خارج خواهد شد. افزایش بی کاری و فقر موجب سوءتغذیه ایرانیان خواهد شد.
از سوی دیگر، دولت ترامپ در صورت تمایل به پیگیری دیپلماسی به اعتماد و اطمینان مردم ایران نیاز دارد اما تحریم های ترامپ موجب افزایش بی اعتمادی مردم ایران نسبت به مقامات آمریکا و افزایش حس ضدآمریکایی در آنها خواهد شد.
بنابراین، آمریکا باید به خاطر بسپارد که تحریم ها برای مردم عادی به معنای بی کاری است، به معنای افزایش فقر است و به معنای کمبود دارو و مایحتاج اولیه زندگی است. آیا این تصویر برای آمریکایی ها خوشایند، رضایت بخش و بشردوستانه است؟
در انتها، باید در نظر داشت که ایران نیز مانند سایر کشورهایی که تحت تحریم های آمریکا قرار گرفتند، سرانجام اثرات تحریم ها را از بین خواهد برد و آنها را تحمل خواهد کرد اما تصویر آمریکا در اذهان مردمی که از آثار این تحریم ها آسیب خواهند دید، بیشتر تخریب خواهد شد و احتمال دارد تمام روابط دوجانبه دو کشور را برای مدتی طولانی به مخاطره بیندازد؛ زیرا آنچه رئیس جمهور ترامپ اکنون در حال انجام آن است، بدون تردید تقابل ایرانیان با ایالات متحده را تقویت خواهد کرد.
                