شنبه ۱۶ آذر ۱۳۹۸
-----------------------------------------
حرف اول
-----------------------------------------
«نسل سبز» زنگارزدا
-----------------------------------------

                    اختلاس، دزدی، دروغ، فریب، ریا، نفوذ، جاسوسی، خیانت، خودخواهی و... اینها کلیدواژه های آشکار و نهان رسانه ای است که به روا یا ناروا، پازل سیمای ایران در ذهن ایرانیان و بیگانگان را ترسیم و تکمیل می کند. به راستی آیا این پازل ها روایتگر وضعیت ایران امروز ماست. شوربختانه باید اذعان کرد پاسخ تلخ این پرسش، «آری» است. اما آیا سیمای جمعی ایرانیان تا این حد زشت و کریه شده است؟ خوشبختانه باید تاکید کرد جواب شیرین این سوال، «خیر» است.شاید آشناترین تصویر از پایبندی ایرانیان به مسئولیت اجتماعی و نوع دوستی، همان بسیج عمومی و حضور گسترده و موثر مردم در کمک رسانی به هم وطنان خود در رخدادهایی مانند سیل و زلزله است اما ورا و فراسوی این نشانه آشکار، بخش دیگری نیز حاضر و فعال هستند که در نقطه کور توجه رسانه ها و افکار عمومی قرار گرفته اند؛ بخشی که شامل نسلی است که برخلاف نسل های پیشین ایدئولوژی و شعارهایی مانند «رهایی مستضعفان جهان» را کارآمد نمی دانند و به جای تمرکز بر اهداف دور از دسترسی مانند «تبدیل کاخ سفید به حسینیه»، برداشتن گام های کوچک اما در دسترس را ترجیح می دهند. آنان «جامعه هدف» خود را در میان محرومان ایران زمین همانند کودکان کار، فقیران، زنان سرپرست خانوار، جاماندگان از تحصیل، محرومان از خدمات درمانی حیاتی و... جست وجو می کنند و با گردآمدن در تشکل های «مردم نهاد» می کوشند در حد توان خویش، از دردها و رنج های آنان بکاهند. «فعالیت مستمر»، «برنامه ریزی» و «سازماندهی» سه وجه تمایز اصلی این نسل با نیکوکارانی است که در برهه های حوادث طبیعی، همانند باران بهاری ظاهر و پس از نزول توجه به ابعاد فاجعه، فروکش می کنند.هرچند، این بخش از ایران دربرگیرنده متولدان دهه های مختلف است اما به وضوح هویداست که حضور نسل جوان به ویژه متولدان دهه های 70 به بعد در اردوگاه آنان بسیار پررنگ است و در این میان، دانشجویان، ستون فقرات این «نسل سبز» را تشکیل می دهند.
  یافته های میدانی این واقعیت را تایید می کنند که وجه غالب جنبش دانشجویی پس از سرخوردگی از کامیابی در حوزه سیاست، به سمت فعالیت های فرهنگی/ ادبی نقل مکان کرده و در ادامه نیز پرداختن به امور خیریه و خدمت رسانی به محرومان را به عنوان گزینه نخست خویش برگزیده است.
«نسل سبز»، مرزبندی های مذهبی، جنسیتی، قومیتی، سیاسی، فرهنگی و... را به رسمیت نمی شناسد و در شناسایی افراد مشمول خدمت رسانی، اعتنایی به این معیارها ندارد. همچنین در یارگیری های درون تشکیلاتی آنها نیز می توان فعالانی دارای گرایش های متفاوت سیاسی را دید که با کنارگذاردن اختلاف نظرهای جناحی، حول محور خدمت به نیازمندان گردهم آمده اند و با هم افزایی مشغول فعالیت هستند.
این نسل، سودای ریاست و رویای شهرت ندارند. در کمین برداشت از کاشت تلاش خود نیست بلکه بالعکس، توان ذهنی و جسمی و مالی خود را بدون چشمداشت، نثار محرومان می کنند. «نسل سبز»، از حمایت گسترده افکار عمومی و نهادهای حاکمیتی محروم اند و تشکل های گمنام و حتی نامدار آنان، از سوژه های حاشیه ای رسانه های کشور رنگارنگ محسوب می شوند.
با وجود محیط نامساعد فعالیت، «نسل سبز» با عزم راسخ به پیش می روند و همان گونه که از ابتدا منتظر فرارسیدن محیط مناسب فعالیت نماندند، اکنون نیز از بخش ناهمجنس اجتماع و حاکمیت، انتظار و توقع یاری ندارند و صرفا به یارگیری از لایه های همسو و ازقضا پرشمار در جامعه امید بسته اند.  بنابراین آنان محتاج دیگران نبوده اند و نیستند اما باید بپذیریم ما نیازمند آنان هستیم، نه فقط برای نقش موثرشان در کاهش آلام انسانی جامعه ای که در آن زیست می کنیم بلکه مهم تر از آن برای رسیدن به آرامش فردی از طریق اصلاح تصویری زشت و کریه که از میهن در ذهنمان حک شده و پنجه بر روح و روانمان می کشد. «نسل سبز» با عملکرد انسانی و زیبای خود به ما یادآور می شوند ناهنجاری ها، تمام واقعیت جاری در ایران نیست زیرا هنوز ستاره های اخلاق و مسئولیت شناسی در جای جای پهنه کشور می درخشند که از پنهان ماندن در پشت ابرهای غفلت و بی توجهی ما هراسی ندارند. 
با دیدن این نسل و توجه به نیت و اقدامات ارزنده شان، زنگارهای ناامیدی را از آینه ذهنمان بزداییم.
#چند_ثانیه
                