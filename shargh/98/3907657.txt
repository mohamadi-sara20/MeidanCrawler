یک‌شنبه ۵ خرداد ۱۳۹۸
-----------------------------------------
عرض حال
-----------------------------------------
راستی‎آزمایی نیت تلفنی ترامپ
-----------------------------------------

                    دو هفته پیش دونالد ترامپ، رئیس‎جمهور آمریکا، در توییتی از اعلام شماره تلفن خود به‎منظور ایجاد امکان تماس مستقیم مقامات ایران با او خبر داد. این خبر در هنگامه وضعیت نگران‎کننده موجود، بحث‎ها، گمانه‎زنی‎ها و موضع‎گیری‎های نسبتا زیادی را برانگیخت. در این میان آنچه موجب شگفتی شد، این بود که آخر چه نسبتی بین این تلطیف ظاهری با اقدام خشنی مانند اعزام سفینه مرگی به نام بمب‎افکن‎های با قابلیت حمل سلاح هسته‎ای «B52» که هم سن‎های نگارنده نقش بس مخرب آن را در جنگ ویتنام به یاد دارند، وجود دارد. به این پرسش شگفت‎انگیز پاسخ‎های گوناگونی داده شد؛ بعضی گفتند این هویج آن چماق است (carrot and stick policy). بعضی دیگر آن را به‎ویژه با توجه به پیشینه شومنی ترامپ، یک شوی تبلیغاتی و بیشتر به منظور مصرف داخلی (چیزی که به آن «پی آر» می‎گویند) دانستند. عده‎ای هم اظهار کردند این بخشی از جنگ روانی کاخ سفید با هدف ضربه زدن به تمرکز‎ حریف است. البته در این گیرودار تفسیری هم بر این بود که ترامپ چون خواسته است خود را از حلقه محاصره گروه تندروی اطرافش که نمی‎خواهند او مستقل عمل کند نجات دهد، راهی را گشوده است که کانال ارتباط مستقیم او با تهران باشد.تبیین ها و تفسیرهای متفاوت و حتی متغایر پیش گفته فقط در ابهام و ایهام اصل آن چیزی که موجب آن تبیین و تفسیرها شده، مخرج مشترک دارند. این سردرگمی وقتی بیشتر به آن دامن زده شد که ترامپ پس از اعلام شماره تماس تلفنی، مواضع زیگزاگی دیگری گرفت مانند «ما فقط از آنها می خواهیم که سلاح اتمی نداشته باشند، یعنی چیز زیادی از آنها نمی خواهیم»، به گونه‎ای که بعضی مفسران و تحلیلگران غربی را بر آن داشت تا مواضع او را به چالش بکشند؛ برای مثال مجله
 Foreign Policy با بیان اینکه «آیا سیاست شما وقتی کسی از آن سر درنیاورد، اصلا (آن سیاست) وجود دارد؟ 
(if nobody knows your policy، does it even exist؟)، تلویحا از سیاست آمریکا در قبال ایران انتقاد و آن را غیرپاسخ گو اعلام کرد.درست است که در عالم سیاست بین سیاست‎های اعلامی و سیاست‎های واقعی تفاوت‎هایی موجود است و درست است که شوربختانه سیاست موسوم به واقع‎گرا 
(realpolitik)، ملکوک و غیراخلاقی است و درست است که بخشی از همین سیاست که به‎شدت هم رواج یافته، صبغه جنگ روانی پیدا کرده است...
اما در هر صورت هر موضع گیری سیاسی باید حامل پیام باشد و پیام‎گیر هم باید بتواند آن را درک کند که در غیر این صورت ابتر می‎ماند.
مواضع آمریکا در شرایط بسیار حساس و خطیر کنونی به‎ویژه با توجه به اینکه بین آن کشور و ایران کانال مستقیمی به معنای متعارف آن وجود ندارد و باز هم به‎ویژه با عنایت به اینکه هر اشتباه محاسبه‎ای می‎تواند به وقوع فاجعه‎ای جبران‎ناپذیر به بلندای وسعت منطقه و فرامنطقه ای منجر شود، باید قابل راستی‎آزمایی باشد. آمریکا همان‎طورکه 
در پی خروج از برجام از طریق وزیر خارجه درشت گو و راست افراطی‎اش شرایط دوازده گانه‎ای را برای مذاکره با ایران اعلام کرد، اگر واقعا قصد راه‎اندازی جنگ ندارد و اگر پشت بعضی بزک‎های ظاهری‎اش حیله و فریبی در کار نیست و نمی‎خواهد برای تدارک و تمهید و بسترسازی برای عملیات قهرآمیز زمان بخرد، حداقل چند اقدام را که تکلیف مالایطاق هم نیست، انجام دهد تا ضمن اعتمادسازی، پیام شفاف و سرراست خود را منتقل کند. این کمینه اقدامات عبارت اند از:
- تعلیق همه تحریم‎ها علیه ایران و بازگرداندن شرایط به حالت قبل از هشتم ماه می 2018 (خروج پیمان شکنانه آمریکا از برجام) به‎منظور رفع ممنوعیت قانونی و اخلاقی انجام مذاکره با عبور از مانعی که ترامپ با خروج غیرقانونی از برجام ایجاد کرده است.
- برداشتن فشار روی سه کشور اروپایی امضاکننده برجام (E3) ناظر به توقف عملیاتی کردن اینستکس به‎منظور گره‎گشایی در امر دسترسی ایران به تجارت آزاد و کانال مالی مورد نیاز و نیز عینیت بخشیدن به رفع تحریم‎های بس زورگویانه ثانویه.
- توقف ارسال سلاح به عربستان و وادارکردن این کشور و کلا ائتلاف به شروع مذاکره با ارتش ملی یمن و برداشتن همه موانع کمک‎رسانی به مردم محاصره شده آن به منظور اثبات نیت های خیر حقوق بشری آمریکا.
- کاهش برد موشک‎های عربستان به 300 کیلومتر و کمتر از آن برای سایر کشورهای منطقه، بسته به وسعت خاک آنها در راستا و متناسب با درخواست قبلی غربی‎ها از ایران مبنی بر کاهش برد موشک‎هایش به آن اندازه.
- واداشتن اسرائیل به پیوستن به ان پی تی (NPT) و امحای سلاح‎های هسته‎ای آن به‎منظور ایجاد منطقه عاری از سلاح‎های مزبور در خاورمیانه که می‎تواند شرط یک طرفه خلع سلاح ایران را متوازن کند.
- بازداشتن اسرائیل از انجام عملیات نظامی ایذایی در منطقه، به‎ویژه در سوریه و فلسطین و نیز شهرک‎سازی در مناطق اشغالی و تحریک دولت مردان آمریکایی و تحمیل نظرهای خود به آنها به منظور تنش‎زدایی و ایجاد آرامش روانی مورد نیاز برای مذاکره سازنده واشنگتن و تهران.
- جایگزینی دستیاران تندرو و جنگ‎طلب خود با اشخاص معتدل و صلح‎جو به‎منظور تدارک کادر اجرائی معقول و کارآمد برای مذاکرات. 
                