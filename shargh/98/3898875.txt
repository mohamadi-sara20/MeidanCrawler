چهار‌شنبه ۲۱ فروردین ۱۳۹۸
-----------------------------------------
type_unknown
-----------------------------------------
«دکل باخته» سراغ پولش نرفت
-----------------------------------------

                    
گروه اقتصاد: پرونده موسوم به «دکل گمشده نفتی» یکی از جنجالی ترین پرونده های قضائی کشور است که در سال های گذشته رنگ وبوی سیاسی نیز به خود گرفت. از بازداشت پسر وزیر اسبق این جناح تا ردپای آقازاده مورد حمایت آن جناح و البته اسامی بسیاری که تنها در خفا پچ پچ می شدند، جایگاه ویژه ای برای این پرونده در افکار عمومی ایجاد کرد. شرکت تاسیسات دریایی ایران در دولت دوم احمدی نژاد تلاش کرده بود یک دکل نفتی کارکرده متعلق به یک شرکت رومانیایی را در ترکیه خریداری و به ایران منتقل کند، اما سرانجام پس از کش وقوس های فراوان نه تنها دکل به ایران نیامد، بلکه 87 میلیون دلار سرمایه شرکت تاسیسات دریایی نیز نزد واسطه های این معامله باقی ماند؛ واسطه هایی که ورودشان به این قرارداد، حاصل تحریم شرکت تاسیسات دریایی پیش از برجام بود.
البته حالا نیز که تحریم های آمریکا، شرایط مشابهی برای کشور ایجاد کرده است، مرور آنچه در این ماجرا رخ داده، می تواند تصویر دقیق تری از سازوکارهای معیوب فعالیت اقتصادی شرکت های تحت تحریم ارائه کند. آنچنان که پیداست، مدیران این شرکت ها برای ادامه فعالیت شرکت هایشان بر سر یک دوراهی ترسناک بوده اند و هستند. از یک سو ادامه فعالیت شرکت ها بدون کنارگذاشتن بسیاری از مقررات و قوانین داخلی ممکن نیست و از سوی دیگر هرگونه اقدامی برای دورزدن قوانین خارجی که در اکثر موارد نیازمند دورزدن قوانین داخلی نیز هست به معنای آن خواهد بود که مدیر متخلف روزی به دادگاه فراخوانده خواهد شد؛ خواه چند ماه پس از دورزدن قوانین و خواه چندسال بعد با تغییر دولت و رسیدن به موعد تسویه حساب های موعود. در چنین شرایطی می توان درک کرد که چرا مدیران دولت روحانی این روزها کمتر جنب وجوشی از خود نشان می دهند و بسیاری از آنها که شرکت ها و موسسات تحت تحریم را مدیریت می کنند «هیچ کاری نکردن» را برگزیده اند. از سوی دیگر در پرونده مشهور به دکل گمشده، ردپای تاثیر منفی روابط غیررسمی مدیران این دستگاه و آن دستگاه و این شرکت و آن شرکت آشکارا دیده می شود. فردی که شاید بعدها درباره آن بیشتر بنویسیم، پیشنهاد خریدی را به واسطه دوستی مطرح می کند، یکی از شرکت هایش را به عنوان ناظر فنی به قرارداد می فرستد، شرکت دیگرش را واسطه قرار می دهد و در نهایت میلیون ها دلار از سرمایه کشور را به جیب می زند و به کشور بازنمی گردد و این همه، ممکن نمی شود جز به واسطه روابطی که در فضای غیرشفاف اقتصاد و سیاست ایران امکان مناسبی برای رشد دارند. از سوی دیگر یکی از نکات غم انگیزی که در این گفت وگو مطرح شده و خواهید خواند، عدم درخواست رد مال توسط شرکت تاسیسات دریایی است که در نهایت باعث شده دادگاه نیز در حکم خود اشاره به 87 میلیون دلار اموال ازدست رفته شرکت تاسیسات دریایی ایران نکند. ابهامات ما درباره پرونده خرید دکل فورچونا باعث شد به گفت وگو با وکیلی بنشینیم که در این پرونده حاضر بوده و به گفته خود ده ها جلد مستندات آن را بارها مرور کرده است. مهدی نوده، وکیل علی طاهری، مدیرعامل سابق شرکت تاسیسات دریایی، متهم ردیف اول این پرونده، در گفت وگو با «شرق» به سوالات ما درباره اتهامات موکلش و آنچه در فرایند خرید ناموفق دکل فورچونا رخ داد، پاسخ داده است.

با این سوال شروع کنیم که اصلا چرا شرکت تاسیسات دریایی قصد خرید دکل را داشته است؟ این سوال از آنجا مطرح است که عده ای معتقدند نیازی به خرید دکل وجود نداشته است.
در اینکه شرکت تاسیسات دریایی و به طورکلی شرکت های ایرانی در آن بازه زمانی و حتی امروز به دکل حفاری نیاز داشتند و دارند شکی نیست. توانایی شرکت های فعال در این حوزه رابطه مستقیمی با تعداد دکل هایی دارد که در اختیار دارند؛ خواه این دکل ها اجاره ای باشند و خواه مالکیت آن در اختیار شرکت باشد. اجاره دکل حفاری در آن زمان روزانه 150هزار دلار هزینه داشت و در بازدیدهایی که مسئولان ارشد کشور به مناطق نفتی داشتند نیز تاکید شده بود که تعداد دکل های مالکیتی شرکت ها افزایش پیدا کند. این نکته را از آن جهت می گویم که برای ارزیابی رفتار هر فردی باید شرایط آن زمان را در نظر داشته باشیم. به اندازه کافی هم مستندات وجود دارد.
چرا پای واسطه ها به این خرید باز شده است؟
شرکت تاسیسات دریایی در آن زمان در فهرست تحریم ها قرار داشت. این شرکت در صنعت نفت در سطح جهان ناشناخته نیست و پیش از آنکه تحریم شود با همین شرکت GSP رومانی که صاحب دکل فورچونا بود قراردادهایی داشته است. همین تحریم ها هم بود که باعث شد شرکت گلوبال پتروتک که زیرمجموعه شرکت تاسیسات دریایی است بعد از یک سال ونیم تلاش موفق نشود دکل حفاری بخرد. بنابراین عملا امکان نداشت این شرکت بتواند مستقیما دکل بخرد. در نهایت آقای ستاری، مدیرعامل وقت فاز 14 پارس جنوبی، به موکل من (علی طاهری) خبر می دهد که چنین دکل دست دومی وجود دارد و می توان آن را خریداری کرد. نکته اینکه معرف این دکل همان متهم ردیف سوم؛ یعنی آقای رضا مصطفوی طباطبایی بوده است. از آنجایی که به دلیل تحریم ها شرکت تاسیسات دریایی نمی توانست مستقیما با شرکت صاحب دکل قرارداد ببندد، پای شرکت Dean international trading به ماجرا باز می شود. این شرکت کاغذی در امارات ثبت شده بوده و عملا وجود نداشته، صرفا قرار بر این بوده که شرکت تاسیسات دریایی با شرکت Dean قرارداد ببندد و این شرکت هم با شرکت صاحب دکل قرارداد ببندد و نقش واسطه را بازی کند. مدیرعامل و مالک شرکت Dean روی کاغذ یک وکیل اردنی به نام عمر کامل بوده است، اما امروز دیگر روشن شده که این شرکت هم در عمل متعلق به همان آقای رضا مصطفوی طباطبایی بوده و در رای دادگاه های لندن و تهران، این موضوع احراز شده است.
طرف ایرانی از این موضوع اطلاع داشته است؟
خیر. در آن مقطع مطلع نبوده اند؛ یعنی تا مدت ها بعد هم کسی مطلع نبوده است. عمر کامل تلاش زیادی انجام داد و بخش مهمی از دفاعیاتش درواقع در همین زمینه بود تا به دادگاه لندن ثابت کرد این شرکت متعلق به او نیست و مصطفوی طباطبایی همه کاره این شرکت کاغذی بوده است.
به اینجا رسیدیم که تصمیم به عقد قرارداد گرفته می شود.
بله، قرارداد منعقد می شود و شرکت تاسیسات دریایی پیش پرداخت قرارداد را در اختیار شرکت Dean قرار می دهد و قرار می شود دکل در مدت صد روز که قابل تمدید هم بوده بازسازی و تحویل ایران داده شود. چند بازدید فنی از دکل هم از طرف شرکت تاسیسات دریایی در این مدت انجام می شود.
ما مطلع هستیم که شرکت تاسیسات دریایی مستقیما این بازدیدها را انجام نداده و شرکت سپنتا که متعلق به یکی از متهمان این پرونده؛ یعنی آقای مراد شیرانی است این بازدیدها را انجام داده است.
شرکت سپنتا از طرف شرکت تاسیسات دریایی این بازدیدها را انجام داده است. شرکت سپنتا متعلق به آقای مصطفوی طباطبایی و آقای شیرانی بوده و طبق ادعای وکیل آقای مصطفوی، آقای شیرانی با افزایش سرمایه ای که داده مالک این شرکت شده است.
آقای شیرانی هم مشاور موکل شما؛ یعنی مدیرعامل وقت شرکت تاسیسات دریایی بوده است.
خیر، بهتر است بگوییم آقای شیرانی مشاور شرکت تاسیسات دریایی بوده است، زیرا مدت ها پیش از انتصاب موکل من به عنوان مدیرعامل این شرکت هم آقای شیرانی مشاور شرکت بوده است. ضمن آنکه بازدید فنی از دکل حفاری مقوله ساده ای نیست و تعداد شرکت هایی که می توانند این خدمات را انجام دهند به شدت محدود است. خود شرکت تاسیسات دریایی هم در آن زمان چنین واحدی نداشته است. طبیعی است که در چنین شرایطی شرکت از مشاور خودش که شرکتی با متخصصان مناسب در اختیار دارد استفاده کند. متخصصانی که آقای شیرانی برای بازدید فنی از دکل استفاده کرده است همین امروز در بهترین شرکت های نفتی کشور مشغول فعالیت هستند و اصلا آقای شیرانی در دادگاه یکی از گله هایش همین بود که این اتفاق برای من افتاده و بهترین متخصصان شرکت من راهی شرکت های دیگر شده اند. این هم باعث تاسف است که متاسفانه در این پرونده موارد متعدد خلاف واقع به رسانه ها گفته شد و برخی از این موارد خلاف واقع را متاسفانه عالی ترین مقام وزارت نفت به رسانه ها منتقل کرد.؛ برای مثال گفته شد موکل من در جریان بوده که قرارداد بین شرکت Dean و GSP رومانی لغو شده، اما بااین حال باقی مبلغ قرارداد را پرداخت کرده است که این ادعا در دادگاه ثابت نشد. ادعای خلاف واقع دیگر این بود که نظر اداره حقوقی شرکت تاسیسات دریایی در قرارداد اخذ نشده که باز هم با مدارک متعدد ثابت شد این ادعا صحت ندارد.
به اینجا رسیده بودیم که شرکت تاسیسات دریایی بازدیدهایی به واسطه شرکت سپنتا از دکل انجام داده بود.
بله، در این زمان و با رسیدن زمان تحویل باقی مانده مبلغ قرارداد، به علت تاخیری که در پرداخت پیش می آید، شرکت رومانیایی قرارداد را لغو می کند اما شرکت Dean یا درواقع آقای مصطفوی طباطبایی این موضوع را به شرکت تاسیسات دریایی ایران اطلاع نمی دهد و باقی مانده مبلغ دکل را هم از شرکت تاسیسات دریایی دریافت می کند. متاسفانه دراین بین ادعاهای خلاف واقع زیادی در رسانه ها در قبال موکل من مطرح شد که در دادگاه مشخص شد صحت ندارند. از سوی دیگر ادعاهای دیگری نیز مطرح شد که حقیقتا جفا در حق موکل من بود. مثلا ادعا شد چرا کمیسیون معاملات برای این خرید تشکیل نشده است. کمیسیون معاملات یعنی اینکه شما می خواهید یک کالا را بخرید، از چند جا قیمت می گیرید یا ممکن است رقابت ایجاد کنید، فراخوان کنید و بهترین پیشنهاد فروش را انتخاب کنید. مگر می شد در شرایطی که ایران تحریم بود، شرکت تاسیسات دریایی هم تحریم بود، شرکت های عرضه کننده دکل هم که در دنیا به شدت محدود هستند، بیایند کمیسیون معاملات تشکیل بدهند و چنین فرایندی را طی کنند؟ از آن بدتر اینکه عده ای سعی کردند با ذهن مردم بازی کنند. مثلا گفتند آقای طاهری قبل از اینکه دکل را تحویل بگیرد، فرم تحویل دکل را امضا کرده است. همه مردم که کارشناس متخصص صنعت نفت نیستند تا رندی مستتر در این جمله را درک کنند. فرم تحویل دکل یعنی آن فرمی که خریدار و فروشنده توافق می کنند با این شرایط و به این ترتیب فنی و زمانی دکل را که بالغ بر ده ها هزار  قطعه مجزا با هزاران تن وزن است، به محلی که موردتوافق است، منتقل کنند و تحویل خریدار بدهند.
اما مخاطب عام وقتی این جمله را بشنود، تصور می کند که مدیرعامل شرکت تحویل دکل را پذیرفته و تایید کرده است. محکومیت فعلی موکل من در حکم دادگاه بدوی که به آن اعتراض داریم، صرفا با این گونه استدلالات انجام شده که موکل من به افراد اعتماد بیش از حد کرده یا برخی از قواعد انعقاد قرارداد را رعایت نکرده که طبعا ما ادله ای برای رد این ادعا داریم؛ زیرا در شرایط تحریمی رعایت آنها ممکن نبوده است و در واقع موکل بنده به دلیل خطری که برای حفظ منافع کشور و شرکت انجام داده و چاره ای جز آن نداشته محکوم شده است.   
چرا از این افرادی که معتقد هستید ادعای خلاف واقع کرده اند، شکایت نمی کنید؟
اجازه بدهید حکم دادگاه قطعی شود، موکلم در این باره تصمیم خواهد گرفت.
یک مسئله مبهم دیگر، فردی با نام غفاری است که در خبر صدور احکام همین پرونده که ایرنا منتشر کرد، از او نیز اسم برده شده است.
بله، این هم متاسفانه از آن بدشانسی هایی است که بعضی افراد در زندگی شان دچارش می شوند. آقای غفاری اصلا ربطی به پرونده دکل نفتی ندارد اما یکی از موارد اتهامی موکل من باعث شد آن موضوع که کاملا مجزا است، در این پرونده مطرح شود و نام آقای غفاری هم در تمامی اخبار به عنوان یکی از متهمان یا محکومان پرونده دکل نفتی بیاید؛ درحالی که ایشان اصلا در این زمینه فعالیت نمی کند. این هم از آفت هایی است که رسانه های ما به آن دچار هستند.
توضیح بدهید روشن شود.
کل مسئله این است که موکل من مشاور شرکت ساختمانی آقای غفاری بوده است. شرکت تاسیسات دریایی پیش از آنکه موکل من مدیرعامل این شرکت شود، قصد داشته ساختمان جدیدی برای خود بنا کند و تمامی تشریفات قانونی آن هم رعایت می شود و پروژه طراحی و ساخت برج تاسیسات دریایی به شرکت رهنمون اقتصاد داده می شود. این شرکت هم کار خود را شروع می کند و اصلا طراحی این برج برنده جایزه طراحی و معماری می شود.
 یک سال و نیم پس ازآن موکل من یک چک 300 میلیون تومانی به عنوان دستمزد مشاوره خود از شرکت رهنمون اقتصاد دریافت کرده که این کار را مصداق خیانت درامانت در نظر گرفته اند که واقعا عجیب است. آخر اگر قرار بود کار خلافی انجام دهند، چرا باید چک بانکی صادر کنند؟
اما درست نیست که فردی با شرکتی که در آن سمت مشاوره دارد، چنین قراردادی ببندد. 
چرا؟ تمامی تشریفات قانونی آن انجام شده است. موکل من که شخصا تصمیم گیرنده نیست.
اجازه بدهید به همان مسئله دکل فورچونا برگردیم. سوال مهمی که برای مردم وجود دارد، این است که پول ها کجا رفته است؟
پول ها طبق رای دادگاه لندن و همچنین رای دادگاه تهران در اختیار رضا مصطفوی طباطبایی است. هر دو دادگاه این مسئله را احراز کرده اند.
و سوال آخر. چرا خبری از ردمال در رای دادگاه ایران نیست؟
چون شرکت تاسیسات دریایی چنین درخواستی نکرده است. در واقع شرکت تاسیسات دریایی به جز در دادگاه لندن، اقدامی برای بازگرداندن پول انجام نداده است.
یعنی شرکت تاسیسات دریایی درخواستی برای رد مال نکرده؟!
خیر. وقتی یک شکواییه را علیه شخصی مطرح می کنیم، دادسرا کیفرخواست صادر می کند و پرونده راهی دادگاه بدوی می شود. در پرونده خیانت درامانت اگر قصد بازگرداندن پول را داشته باشید، لازم است وقتی پرونده به دادگاه رفت، دادخواست ضرر و زیان ناشی از جرم داده شود، وقتی چنین دادخواستی داده نشده، دادگاه تنها به وجه کیفری آن رسیدگی می کند. شرکت تاسیسات دریایی در این پرونده دادخواست ضرر و زیان ارائه نکرد. چرایش را باید از خودشان بپرسید.   
                