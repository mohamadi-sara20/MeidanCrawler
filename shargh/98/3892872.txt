دو‌شنبه ۲ اردیبهشت ۱۳۹۸
-----------------------------------------
حرف اول
-----------------------------------------
گزارش سیلاب و خیر عمومی
-----------------------------------------

                    دستور رئیس جمهور برای تدوین گزارش ملی سیلاب، یک پاسخ درخور به مطالبه جدی شهروندان و سنتی ارزنده برای عبرتی اثربخش و مداخله ای حمایت گرانه برای تضمین حقوق شهروندان در وضعیت بحرانی تحلیل می شود، منوط به اینکه متضمن راه حل های روشن و تحقق پذیر و رهاوردهای سزاوار برای حل بحران های فراروی و حامل بسته ای پیشگیرانه به منظور کاهش آلام انسانی و خسارات مادی برای کشور باشد.
اول: فارغ از واکنش های مقطعی-احساسی حول یک رخداد طبیعی یا فاجعه مقدر، افکار عمومی انتظار دارند قوه عاقله کشور و مقامات حکمروایی به صورتی حساب شده، بخردانه و دوراندیشانه درباره حفظ جان و مال شهروندان تدبیر کنند؛ آن هم در وضعیتی که سطح تکرارپذیری شرایط اضطراری منتفی نیست، موضوع مدیریت بحران و تحلیل عبرت ها و ضرورت ها برای اتفاقات مشابه مبرهن است. وقتی ریسک بحران در حوادث این چنینی کاهش نمی یابد؛ یعنی سامانه عبرت پذیری به اصلاح عملکرد ها نپرداخته و فقط همان ابراز تاسف و آواربرداری را تکرار می کند و این یعنی بازتولید خسارت در مقیاس ملی. پس دولت با این تدبیر خود هشدار به عبرت گیری را علنی می کند.
دوم: اهمیت نخست حق حیات شهروندان باید در صورت بندی اقدامات و تصمیمات مقامات عمومی بروز و ظهور یابد. حق بر امنیت انسانی و ایمنی حیات شهروند شامل هر سطح از متغیرها و عواملی است که می تواند به تهدید کیفیت و ماهیت حیات شهروندان خلل وارد کند. از آلودگی هوا تا ایمنی معابر و تصادفات جاده ها، ریزش کوه، فرسودگی ساختمان ها، بهداشت عمومی، تولید خودروهای فاقد استاندارد مطلوب، سوانح حمل ونقل هوایی و ریلی، ریزگردها و دارو های نامرغوب همه علت سلب حیات شهروندان است و تشدید حساسیت دولت درباره این امر در همه سطوح محتمل ضرورت دارد. به واقع دولت ها باید با واکنش بهنگام و کنش پیشگیرانه همه توان خود را مصروف حفظ ایمنی شهرها و شهروندان کنند.
سوم: گزارش ملی چنانچه عنوان آن دلالت دارد، خطاب به مردم است. مردم باید یقین کنند که گزارش یک سوژه تبلیغاتی نیست. 
چهارم: شفاف سازی و گردش آزاد اطلاعات با این شیوه اقدام تقویت می شود. گزارش ملی نقطه مقابل لاپوشانی یا نامحرم پنداری افکار عمومی است. گزارش های بولتنی مرسوم دستگاه ها یا به شیوه یک روابط عمومی، مدح گونه و صرفا حامل نقاط مثبت است یا در رقابت دستگاه ها با هم رنگ تخطئه و فرار به جلو برای گریز از تقصیر و ارتقای پست سازمانی دارد؛ اما سیاق گزارش ملی مطلوب، بی پروایی و صراحت نقادانه ضمن حاشیه پرهیزی و سلسله مراتب گریزی است؛ بنابراین ضمن مستندسازی دقیق رخداد، معلول ها تحلیل و علت ها استنتاج، مقصران شناسایی و راه حل ها اعلام می شود.
پنجم: این مدل گزارش در کشور ما بدیع است. گزارش ملی پلاسکو تجربه ارزنده ای بود که فراروی افکار عمومی است. 
ششم: برای ارزیابی افکار عمومی نماگر ها و شاخص تحلیل گزارش باید در معرض وجدان عمومی قرار گیرد تا تسکین نگرانی های عمومی از قصور و تقصیرهای متصوره تامین شود. 
هفتم: وصف ملی گزارش مستلزم یک رویکرد اصلاحات ساختاری است که پیامد آن تحول در مدیریت پیشینی و پسینی بحران است. آنچه گذشت، گذشته و تابلویی برای خیر عمومی در آتیه است. افکار عمومی در انتظار راهکارهای بهبود وضعیت آینده است. پس گزارش باید رهاوردی ملموس در اصلاح رویه ها داشته باشد. 
هشتم: بخشی از آسیب شناسی رخداد در مقیاس ملی ناظر بر رفع تزاحم ها و شناخت قاعده اولویت است؛ مثل موضوع سدسازی و تخریب محیط زیست که دعوایی قابل استماع بین توسعه گرایان و حامیان محیط زیست است. 
نهم: نقش پیوست های زیست محیطی سد سازی و الزام آن برای پیمانکاران یک ضلع از مناقشات مطروحه در علت یابی بحران سیلاب هاست. وظایف هر دستگاه در مقایسه با ملاحظات زیست محیطی یک اولویت است. گزارش ملی باید بر پایه اولویت بخشی به محیط زیست در تمشیت حکمرانی آب تقریر شود.
دهم: نظام حقوقی شامل مجموعه منسجم قوانین و مقررات هماره نیازمند نوسازی و اصلاح، تحکیم و توسعه است. ثمره این بهسازی، اصلاح فرایندهای عملیاتی و اجرائی و اثربخشی رویکرد راهبردی و سیاستی است. پایش مستمر سازمان های مردم نهاد در حوزه ارزیابی حقوق شهروندی و حق بر ‏ایمنی، کاهش مخاطرات و مقابله با آثار آن را در پی خواهد داشت.
                