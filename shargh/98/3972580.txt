دو‌شنبه ۲۹ مهر ۱۳۹۸
-----------------------------------------
سرمقاله
-----------------------------------------
دلیل نگاه منفی دولت کانادا به روابط با ایران
-----------------------------------------

                    چهار سال پیش که حزب لیبرال کانادا در انتخابات پیروز شد، با توجه به سیاست های خصمانه ای که دولت محافظه کار پیشین در قبال ایران داشت و با توجه به اینکه حتی دو کاندیدای لیبرال ایرانی تبار به مجلس ملی آن کشور راه یافته بودند، تصور می رفت گشایشی در روابط دو کشور پدید آید؛ اما به دلایلی چنین نشد. در واقع همان طور که در ایران جناحی غرب هراسی را تبلیغ می کند،  در غرب و ازجمله در کانادا نیز برخی جریان ها، جدا از اسلام هراسی که بیشتر نظر به داعش، القاعده و طالبان دارد، ایران ستیزی را تبلیغ می کنند. اکنون که تحریم های دوجانبه آمریکا علیه ایران با تهدیدهای آن کشور در سطح جهان دنبال می شود، کانادا نیز به دلایل زیر از سیاست های آمریکا تبعیت می کند:
 کانادا با مرزی چندهزارکیلومتری، همسایه هم زبان و هم فرهنگ آمریکاست و بیشترین و اصلی ترین روابط بازرگانی خارجی را با آن کشور دارد؛ در حالی که روابط بازرگانی کانادا و ایران را حتی در شرایط مسالمت آمیز نیز نمی توانستیم با روابط آن دو همسایه مقایسه کنیم. ازاین رو، کانادا خود را ناچار به رعایت تمایلات آمریکا در حمایت از تحریم های دوجانبه آن کشور علیه ایران می داند و نمی خواهد بر خلاف تمایل آمریکا برای خودش دردسر ایجاد کند.
 سیاست خارجی کانادا و به ویژه جناح محافظه کار آن کشور، مانند آمریکا و سایر کشورهای غربی، در قبال ایران دوستانه نیست و از تحریم های آمریکا علیه ایران تبعیت می کند. بزرگ ترین دلیل آن نیز به مسئله اسرائیل بازمی گردد؛ چراکه کانادا اقلیت یهودی صاحب نفوذی دارد که در آن کشور لابی قدرتمندی دارند.
 دو مانع اختصاصی نیز در راه اصلاح روابط ایران و کانادا وجود دارد که به شهروندان دو تابعیتی ایرانی- کانادایی مربوط می شود؛ یکی خانم زهرا کاظمی، عکاس و خبرنگار یک روزنامه کانادایی است که به دلیل عکس گرفتن از ورودی زندان اوین، دستگیر و هنگام بازپرسی حوادثی برای او رخ داد که منجر به درگذشت او شد. گرچه از دید ایران، خانم کاظمی با هویت ایرانی خود به ایران سفر کرده و تابعیت کانادایی او در ایران رسمیت ندارد؛ اما با توجه به اینکه حتی از خانواده کانادایی او، با وجود پیگیری مقامات کانادایی، به خاطر این امر خطیر دلجویی نشده، به صورت موضوعی حل نشده از دوران قاضی مرتضوی برجای مانده است. نکته دیگری که مزید بر علت شد، موضوع مرگ کاووس سیدامامی، استاد دوتابعیتی جامعه شناسی و فعال محیط زیست بود که اعلام شد در دوره بازپرسی خودکشی کرده است. همسر ایشان نیز تا دو سال ممنوع الخروج بود و به تازگی اجازه یافت به فرزندان خود در کانادا ملحق شود. این امر نیز با اعتراض دولت و افکار عمومی کانادا همراه بوده است.
اما در شرایط متعارف، حتی در صورت ادامه قطع روابط ایران و آمریکا، روابط کانادا و ایران می توانست منافع دوجانبه سرشاری داشته باشد. به ویژه باید در نظر داشت که کانادا یکی از ثروتمندترین کشورهای جهان است که شهروندانش از بالاترین سطح رفاه، آموزش و بهداشت برخوردارند. گرچه این کشور متحد طبیعی و تاریخی آمریکاست؛ اما برخلاف نظر رادیکال های داخلی، مستعمره آن کشور نیست. در واقع مستعمره نامیدن کانادای بهره مند از بالاترین سطح رفاهی جهان، نوعی تمجید از استعمار محسوب می شود! در کانادا حدود 400 هزار ایرانی تبار زندگی می کنند که بالاترین سطح آموزش عالی حتی در مقایسه با شهروندان کانادایی را دارند. اینان یک و نیم درصد جمعیت کانادا را تشکیل می دهند؛ اما سهم فعالیت اجتماعی، اقتصادی و علمی آنان بیش از نسبت عددی آنهاست. اغلب آنان مهاجران عادی هستند که با خویشاوندان خود در ایران مراودات و رفت و آمدهای دوجانبه دارند. متاسفانه قطع روابط دو کشور برای منافع این اقلیت مهاجر بسیار زیان بخش بوده است. این 400 هزار نفر مردمان اغلب مرفه، خانواده هایی در ایران دارند که دیدارهای آنها مستلزم سفر به کشورهای همسایه برای دریافت ویزا و سفر با شرکت های هواپیمایی خارجی است.
 اگر روابط کانادا با ایران بهبود می یافت، گذشته از منافع بازرگانی، سفرهای دوجانبه مستقیم از مونترال و تورنتو به تهران که ارتباط خانواده های ایرانی ساکن آمریکا را نیز از طریق کانادا تسهیل می کرد، می توانست بسیار سودمند باشد. بااین حال، کانادا حتی با برقراری روابط کنسولی یا گشایش دفتر حفاظت منافع ایران برای ارائه خدمات کنسولی به ایرانیان مقیم آن کشور نیز مخالفت کرده و عملا انتقام اختلاف های سیاسی خود را از ایرانی تبارهای آن کشور گرفته است. در شرایطی که ایران لازم می داند برای گذر از فشارها در سیاست خارجی، روابط خود را توسعه دهد، رفع ممنوعیت خروج و سفر خانم سیدامامی را می توان قدمی برای بهبود روابط با کانادا دانست؛ قدمی که می تواند با ارتباطات دیپلماتیک و اقدامی دلجویانه از وارثان خانم کاظمی، در وهله نخست به آزادی ارائه خدمات کنسولی دو کشور کمک کند؛ هرچند اقدام اصولی و روابط گسترده منوط به رفع تهدیدها و شرایطی است که منجر به برقراری تحریم های کنونی علیه ایران شده است.
                