یک‌شنبه ۱۷ آذر ۱۳۹۸
-----------------------------------------
یادداشت
-----------------------------------------
گفت و گوی ملی آری، خشونت نه
-----------------------------------------

                    ملت یک مجموعه بزرگ انسانی است که پیوندهای تاریخی، مشترکات فرهنگی، دستاوردهای مادی و معنوی، آداب ها و آیین ها، شیوه تولید و نحوه زیست اجتماعی باورها و نظام ارزشی و از همه مهم تر احساس عمیق تعلق به یک مجموعه انسانی، آن را از دیگر گروه های انسانی جدا می کند. ممکن است مشترکات زیادی بین ملت های مختلف وجود داشته باشد، ولی به لحاظ احساسی، ذهنی و عاطفی هر انسانی خود را فقط متعلق به یک ملت می داند. عنصر اصلی در تداوم حیات اجتماعی یک ملت، همبستگی مادی و معنوی بین اعضای آن است؛ ازاین رو مفاهیمی مانند عدالت، برابری، عدم تبعیض، سعادت و رفاه عمومی، امنیت انسانی پایدار، شان و کرامت انسانی در شادابی و تداوم حیات ملت بسیار اساسی و تعیین کننده است. در شرایطی که حیات عمومی یک ملت در معرض آسیب و خطر قرار می گیرد، عنصر همبستگی اعضای تشکیل دهنده ملت (افراد) در اوج قوت خود ظاهر می شود. حماسه آفرینی رزمندگان داوطلب در دوران جنگ تحمیلی نمونه درخشان و ماندگاری از اقتدار شکوهمند عنصر همبستگی ملی در مقابله با خطراتی است که حیات ملی را هدف قرار می دهد. در جریان جنبش تنباکو، انقلاب مشروطیت، جنبش ملی شدن نفت و انقلاب اسلامی نیز عنصر همبستگی ملی در اوج خود درخشیده است. احساس همدلی و همدردی بین اعضای یک ملت در شرایطی که حادثه ای مصیبت بار بخشی از جمعیت را در شرایط ناگوار قرار می دهد نیز به عنوان تجلی عنصر همبستگی ملی خودنمایی می کند. تعاون و همیاری اعضای یک ملت در مقابله با شرایط دشوار و برقراری مراسم جشن و سرور در اعیاد ملی و پیروزی های ملی در عرصه های علمی، فرهنگی، ورزشی و... نیز از جلوه های باشکوه همبستگی ملی است. به طورکلی روح بزرگ ملت در غم و شادی در جسم و جان هر عضوی از ملت حضور دارد. شکاف طبقاتی، تورم بالا، فساد خانمان برانداز، رکود مزمن اقتصادی، تعطیلی، توقف و ورشکستگی بنگاه های اقتصادی، فشارهایی جدی بر مردم و به ویژه اقشار آسیب پذیر وارد کرده است. ناکارآمدی دولت و نهادهای دیگر در مقابله با عوامل تهدیدکننده حیات فردی و اجتماعی، جامعه را در معرض خطر قرار داده است؛ در شرایطی که بسیاری از خانواده ها از تامین معاش حداقلی عاجزند و با هیولای فقر مواجه هستند، اتومبیل های آخرین سیستم در خیابان ها جولان می دهند. تجمل گرایی، مصرف گرایی، سوداگری و... در مقابل آنهاست و فسادهای میلیاردی جای ثابتی در تیتر اخبار و رسانه ها به خود اختصاص داده است. منابع ملی هر روز بیشتر از روز قبل هدر می رود و اقتصاد از ظرفیت ایجاد کارآفرینی و اشتغال و تولید ثروت ملی تهی می شود. در این شرایط اعتراض به نابسامانی های گسترده و مستمر یک امر طبیعی است. برای حل مشکل نباید روایت های غیرواقعی و ساختگی از وضعیت رویدادهای کنونی ارائه کرد. این روایت که عوامل بیگانه و دشمنان از دو سال قبل برای ایجاد آشوب و اغتشاش و شرارت برنامه ریزی کرده اند، نه تنها برخی برخوردهای نادرست با مردم عادی و معترضان را توجیه نمی کند، بلکه مسئولیت دولت و نهادهای امنیتی را در حمایت از جان و امنیت مردم در مقابل اغتشاشگران دوچندان می کند، چراکه نهادهای دولتی و حاکمیتی باید قبل از اعلام افزایش قیمت بنزین که تبعات آن قابل پیش بینی بود، با تدبیر و قاطعیت با عوامل نفوذی و آسیب رسان به حاکمیت ملی مقابله می کردند. آقای رئیس جمهور اذعان می دارند که بعضی از این عوامل از دو سال پیش برای ایجاد آشوب و اغتشاش برنامه ریزی کرده بودند و با این حساب بی تدبیری دولت در چگونگی اعلام افزایش قیمت بنزین که در لحظه بی اطلاعی رئیس جمهور انجام شده است و عنصر غافلگیری به نحو احسن در آن رعایت شده، این فرصت مناسب را برای اغتشاشگران سازمان یافته فراهم کرده است. همراهی با روایت رئیس جمهور این پرسش را به ذهن متبادر می کند که اگر امنیت کشور در معرض تهدید و خطر عوامل نفوذی بیگانه بوده و مقابله با این تهدیدها باید در اولویت قرار می گرفت، چه ضرورتی برای اعلام شبانه افزایش قیمت بنزین وجود داشت و اگر به هر دلیلی فوریت و ضرورت این خبر وجود داشت، دولت چه تدبیری برای جداسازی صف اغتشاشگران از شهروندان وفادار به حاکمیت ملی، اما معترض به افزایش ناگهانی قیمت بنزین به کار گرفته بود. اگر دولت از اتخاذ تدابیر لازم در برخورد مناسب و متفاوت با اغتشاشگران و شهروندان معترض مطمئن نبود، چرا در توسل به زور علیه معترضان حداقل اصل احتیاط را به کار نگرفته است.
اصل احتیاط حکم می کند چنانچه در مواجهه با اغتشاشگران احتمال وجود داشته باشد که معترضان مسالمت جو نیز آسیب ببینند، در آن صورت شیوه مدیریت مقابله با اغتشاشگران باید به نحوی باشد که تا حد امکان افراد بی گناه آسیب نبینند. در شرایطی که بنابر گفته رئیس جمهور، تمامی فضاهای شهری تحت پوشش دوربین های امنیتی ترافیکی قرار دارد و امکان شناسایی و دستگیری اغتشاشگران سازمان یافته و آشوبگران نفوذی بیگانگان وجود دارد، چه ضرورت و فوریتی در استفاده از سلاح گرم در مواجهه با تجمعات وجود داشته است؟ اینکه همه کشته شدگان اغتشاشگر نبوده اند و افراد بی گناه نیز کشته شده اند، فوریت ارائه گزارش کامل و جامع به مردم و دلجویی هرچه سریع تر مسئولان از خانواده های قربانیان و آسیب دیدگان را طلب می کند. پرسش های زیادی درباره مدیریت غیر علمی اعتراضات اخیر وجود دارد که کارشناسان مختلف در حوزه های اقتصادی، جامعه شناسی، روان شناسی، سیاسی، امنیتی و فرهنگی باید آن را بررسی علمی کنند. این مطالعات باید با هدف چاره اندیشی برای آینده و جلوگیری از تکرار وقایع مشابه باشد.
گام اول و مهم در دلجویی از مردم روشن کردن همه حقایق درباره چگونگی برخورد با معترضان و عملکرد مقامات مسئول است؛ چرا که آنچه برای مردم در وهله نخست اهمیت قرار دارد، روشن شدن حقایق برای جلوگیری از تکرار اتفاقات مشابه در آینده است. دلجویی نباید در ادبیات و گفتار متوقف شود، بلکه باید در باور و عمل مسئولان به منصه ظهور برسد و در تعارضات اجتماعی، مدنی و سیاسی گفت وگو جای اعمال خشونت را بگیرد. 
اگر حق برگزاری اجتماعات و اعتراضات مسالمت آمیز در عمل ازسوی نهادهای ذی ربط پذیرفته شود، وصف معترضان مسالمت جو از اغتشاشگران جدا می شود و امکان نفوذ اغتشاشگران و آشوب آفرینان در صف معترضان سخت تر می شود و مسئولان و نیروهای متولی حفظ امنیت با مشارکت مردم بهتر می توانند با اغتشاشگران برخورد کنند؛ بدین ترتیب هزینه مدیریت حوادث مشابه به شدت کاهش می یابد.اعتراض به سیاست ها، برنامه ها و عملکرد دولت و نهادها با رعایت الزامات حق حاکمیت ملی، تمامیت ارضی و استقلال کشور به صورت مسالمت آمیز حق طبیعی و مشروع و بدیهی تک تک شهروندان است که حتی بدون تصریح آن در قوانین نیز رسمیت دارد و تقریبا تمامی کشورهایی که در آنها نظم عمومی و مدیریت امور جامعه بر پایه حاکمیت قانون استوار است، حق اعتراض به عنوان ابتدایی ترین حق شهروندی تضمین شده است و یکی از شاخص های دموکراسی و مردم سالاری است؛ حق حیات یکی از بنیادی ترین و جوهری ترین حقوق طبیعی هر انسانی است که در قوانین اساسی همه کشورها و اسناد بین المللی ناظر به حقوق بشر بر پاسداری و رعایت آن تاکید شده است. این حق مطلق است و نباید به بهانه تامین امنیت و ضرورت امر این حقوق را محدود یا شهروندان را از آن محروم کرد. اصل برائت و بی گناهی افراد یک اصل جهان شمول و فراگیر است که در تمامی نظام های حقوقی به رسمیت شناخته شده است. مطابق این اصل کشته شدگان در اعتراضات و بازداشت شدگان تا قبل از اثبات مجرمیت آنها در یک دادگاه علنی، مستقل و بی طرف، بی گناه محسوب می شوند. همان طور که گفته شده تعدادی از کشته شدگان بی گناه بودند؛ بنابراین احتمال قوی وجود دارد که تعداد زیادی از بازداشت شدگان نیز بی گناه باشند. اصل برائت حکم می کند که ادعاها و اتهامات علیه افراد در جریان دادرسی عادلانه، منصفانه و علنی در محاکم مقید به رعایت کامل قوانین از جمله حضور وکیل مستقل و منتخب به چالش کشیده شود. پیشنهاد نگارنده این است که در مسیر شفاف سازی و آشکارشدن حقیقت رویدادهای اخیر، نهادهای ذی ربط زمینه شکل گیری یک کمیته حقیقت یاب ملی و مستقل را که متشکل از دانشگاهیان، حقوق دانان، هنرمندان، اصحاب رسانه ها، معلمان، انجمن ها و سازمان های مردم نهاد است، فراهم کنند.
حضور افراد مورد اعتماد مردم و جامعه که از سرمایه های اجتماعی محسوب می شوند، در این کمیته قطعا با اقبال عمومی مواجه می شود و مشارکت و همکاری فعال مردم با این کمیته و التزام نهادهای مسئول به پذیرش داوری این کمیته می تواند در فرونشاندن التهابات و هدایت جامعه به شرایط طبیعی موثر واقع شود.اگر قرار است اعترافات مراحل تحقیقات و بازجویی ملاک داوری قرار گیرد، دیگر چه نیازی به وجود محاکم است؟ دادگاه ها بر اساس اصول دادرسی عادلانه و منصفانه به صورت علنی و با حضور وکلای معتمد و منتخب متهم ظرفیت رسیدگی به اتهامات را دارند و نباید هزینه مادی و معنوی اضافی و بی جهت بر جامعه و متهمان تحمیل کرد.در شرایط حساس کنونی که ایران بیش از هر وقت دیگری نیازمند وحدت و انسجام ملی است، بی اعتنایی به مطالبات مردم و ناتوانی در رفع دغدغه و نگرانی های معیشتی و اقتصادی و توسل به روش های دیگر پایه های همبستگی ملی را که عنصر اصلی تداوم حیات اجتماعی است، متزلزل می کند.  برای جلوگیری از عمیق شدن شکاف ها و گسل های اجتماعی و سیاسی، باید از خانواده های کشته شدگان و مصدومان دلجویی کرد و زمینه اجرای عدالت درخصوص جبران برخی اشتباهات را فراهم کرد. همچنین لوازم و مقدمات گفت وگوی فراگیر ملی را با هدف آسیب شناسی بحران های جامعه و راهکار ملی برون رفت از آن فراهم کرد تا نخبگان، دلسوزان و عاشقان استقلال و حاکمیت ملی با تکیه بر سرمایه های اجتماعی و استفاده از ظرفیت های مشارکت فعال شهروندان، جوانان کشور را به فردایی امن و پربار و پررونق امیدوار کنند. برای تقویت ساختارهای سیاسی موجود و کارکرد نهادهایی که در درون این ساختارها سیاست ورزی کرده و امور کشور را مدیریت می کنند، باید چاره اندیشی کرد تا برای رسیدن به آینده ای بهتر، این میزان نگرانی وجود نداشته باشد.رعایت حقوق بازداشت شدگان در جریان تحقیقات مقدماتی و بازجویی ها و محاکمات یک اصل است. به این منظور، رعایت کامل فصل سوم قانون اساسی و حضور وکیل مورد اعتماد مردم در محاکمات ضروری است. باید هر چه سریع تر موانع حضور همه وکلا در پرونده های امنیتی و سیاسی فراهم شود. تبصره ذیل ماده 148 قانون آیین دادرسی کیفری باید هر چه سریع تر اصلاح شود. با توجه به کثرت بازداشت شدگان که در شرایط عادی انجام تحقیقات و اخذ دفاعیات صدور قرار مجرمیت یا منع تعقیب و صدور کیفرخواست و برگزاری جلسات ممکن است ماه ها  طول بکشد یا اینکه شتاب زدگی در فرایندهای قضائی حقوق بازداشت شدگان را تضییع کند از این رو لازم است تدابیری اندیشیده شوند تا بازداشت شدگان با تامین مناسب آزاد شوند تا در فضای مناسب و با رعایت همه ابعاد قانونی داوری درباره اتهامات آنها در جریان دادرسی عادلانه و منصفانه در محاکم مستقل و بی طرف انجام شود. ناکارآمدی در نحوه پاسخ گویی به اعتراضات و مطالبات مردم، نادیده گرفتن جامعه مدنی و منزوی کردن سرمایه های اجتماعی جامعه ایران را به فضای دوقطبی سوق می دهد. دشمنان منطقه ای و فرامنطقه ای استقلال و تمامیت ارضی ایران از عمیق شدن شکاف بین حاکمیت و مردم استقبال می کنند و بلکه در این باره سرمایه گذاری هم کرده اند. در این شرایط تقویت جامعه مدنی که امکان مشارکت فعال مردم و از جمله سرمایه های اجتماعی را در سرنوشت کشور فراهم کرده و مانند پلی بین مردم و حاکمیت ایفای نقش می کند، از هر زمان دیگری ضروری تر است. جامعه مدنی از مسیر گفت وگوی فراگیر ملی مدیریت بهینه تعارضات ملی را فراهم کرده است و پایه های حاکمیت ملی، استقلال و تمامیت ارضی را مستحکم می کند. همه نهادها باید در رفع موانع فعالیت جامعه مدنی بکوشند و از اعتبار و ارتقای آن حمایت کنند.
                