سه‌شنبه ۲۱ آبان ۱۳۹۸
-----------------------------------------
حرف اول
-----------------------------------------
پیامدهای ایجاد ائتلاف دریایی آمریکا
-----------------------------------------

                    در پی پنج ماه تلاش آمریکا برای ایجاد نوعی ائتلاف با هدف ادعایی حفظ امنیت دریایی در آب های اطراف شبه جزیره عربستان، در نهایت پنجشنبه گذشته در بحرین اعلام شد که چنین ائتلافی با نام «نیروی عملیاتی دیده بانی» (CTFS) ایجاد شده است. فرمانده نیروی دریایی آمریکا در خاورمیانه در نشستی که دراین باره برگزار شد، ادعا کرد اقدام تهاجمی در دستور کار این ائتلاف نیست و وظیفه آن «بازدارندگی در برابر فعالیت های سوء، اعتلای امنیت و ثبات دریایی و اطمینان از آزادی کشتی رانی و جریان آزاد تجارت» در خلیج فارس، تنگه هرمز، تنگه باب المندب و دریای عمان است. این مقام آمریکایی همچنین مقابله با اتفاقاتی مانند ساقط کردن پهپاد آمریکایی، حمله به تاسیسات نفتی سعودی و توقیف کشتی های تجاری را در زمره اهداف این ائتلاف ذکر کرده است. اعلام شده که آب های خلیج فارس تا باب المندب در محدوده شرح وظایف ائتلاف قرار دارد و در اجرای ماموریت ائتلاف، از ناو و ناوشکن برای نظارت بر تنگه ها و از شناورهای کوچک تر برای نظارت بر حدفاصل بین تنگه ها و امکانات هوایی برای کنترل مسیر استفاده خواهد شد. از مرکز فرماندهی ائتلاف نیز به عنوان ستادی برای گردآوری اطلاعات از کشورهای عضو و نیز از شرکت های تجاری و تبادل آن با واحدهای عملیاتی استفاده خواهد شد. ایجاد این ائتلاف در خاتمه یک رزمایش دریایی بین المللی سه هفته ای در نزدیکی آب های بحرین که با حضور پنج هزار نظامی، 40 کشتی جنگی و 17 هواپیمای جنگی از 50 کشور انجام شد، اعلام شده است. تلاش آمریکا از ژوئن گذشته و در پی ادعاهایی درباره حمله به برخی نفت کش ها در حوالی فجیره و دریای عمان شروع شد. انگلیس و استرالیا مهم ترین کشورهای غربی هستند که به این ائتلاف پیوسته و کشتی جنگی برای اسکورت کشتی های تجاری اعزام کرده اند. بحرین، امارات و عربستان با تاخیر در سپتامبر به ائتلاف آمریکایی پیوستند و آلبانی نیز چند روز پیش پیوستن به ائتلاف را اعلام کرد. ژاپن در 19 اکتبر ضمن تاکید بر اهمیت بسیار زیاد منطقه برای جامعه بین المللی، اعلام کرده بود به ائتلاف مدنظر آمریکا نمی پیوندد، اما ضمن هماهنگی با آمریکا، راسا برای اعزام نیرو به دریای عمان و شمال دریای عرب با هدف حفاظت از نفت کش های ژاپنی اقدام خواهد کرد.
اکثر کشورهای اروپا، از جمله آلمان، فرانسه و اسپانیا، از ابتدا به صورت علنی اعلام کردند به این ائتلاف نخواهند پیوست. کندی و ضعف آمریکا در ایجاد ائتلافی علیه ایران، برخلاف وجود ساختارهای دریایی چندجانبه ای با مشارکت ده ها کشور با هدف مبارزه با تروریسم و دزدی دریایی در منطقه از سال ها قبل بوده است. در پنج سال گذشته نیز ائتلافی برای محاصره دریایی یمن با یک هدف عام، یعنی اعاده دولت قبلی طبق قطع نامه 2216 شورای امنیت، در منطقه فعال بوده است. علاوه بر اکراه و تاخیر متحدان نزدیک آمریکا در پیوستن به آن، دیگر دوستان سنتی آمریکا مانند فرانسه، آلمان، اسپانیا و... نیز به طور علنی دعوت آمریکا را برای پیوستن به ائتلاف رد کردند. روشن است که مانع اصلی بر سر راه شکل گیری ائتلافی گسترده علیه ایران، نبود اهداف مشترک قابل قبول برای کشورهای مدنظر است. تاکنون بسیاری از متحدان سنتی آمریکا با اهداف «فشار حداکثری» آمریکا علیه ایران و تشدید تنش در منطقه، مخالفت کرده و بر راه حل دیپلماتیک با هدف حفظ برجام متمرکز بوده اند؛ بنابراین سرنوشت این ائتلاف تاکنون به فراز و نشیب های دیپلماتیک و روندهای سیاسی موجود بستگی داشته است. پیش فرض مخالفان ائتلاف مدنظر آمریکا، این است که پیوستن به آن در حکم همراه شدن با فشار حداکثری آمریکا و کناره گیری از تلاش برای حفظ برجام تلقی خواهد شد. در چنین شرایطی، برخی مدعی اند حمله 14 سپتامبر به تاسیسات نفتی در عربستان، تا حدی موجب تحرک در تلاش آمریکا برای ایجاد ائتلاف شده و الحاق عربستان و امارات را در ارتباط با این تحول دانسته اند. ایران از اردیبهشت سال گذشته به نحوی قابل درک بر آن بوده که «فشار حداکثری» آمریکا نباید بدون جواب بماند و تنها راه واداشتن آمریکا به عقب نشینی از فشار حداکثری، مقاومت و بی پاسخ نگذاشتن آن در حوزه برجام و غیر برجام است. ظاهرا هدف آمریکا نیز این است که ضمن حفظ فشار حداکثری، از طریق ابزاری مانند ائتلاف دریایی، تلاش ایران برای مقابله را خنثی کند. اگر شرایط به گونه ای شکل گیرد که بر اثر بی عملی اروپا در کمک به تامین منافع ایران از برجام، ایران ناچار به ادامه کاهش تعهدات خود ذیل برجام شود، در این صورت ممکن است برجام به طور جدی به خطر بیفتد و در آن صورت برخی کشورهای اروپایی به روندی که از اواسط سپتامبر شکل گرفت و در جریان مجمع عمومی سازمان ملل تسریع شد، سرعت بیشتری بدهند.
                