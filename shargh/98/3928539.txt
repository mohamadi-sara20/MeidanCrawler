پنج‌شنبه ۱۳ تیر ۱۳۹۸
-----------------------------------------
حرف اول
-----------------------------------------
شبکه سه ما یا آنها؟
-----------------------------------------

                    پخش تصاویر چگونگی انتقال نفت ایران به شرکت چینی و مشخص کردن آدرس مسیر دورزدن تحریم ها، در شبکه3 رسانه ای که پسوند «ملی» را یدک می کشد، من را یاد خاطره ای از مجلس نهم انداخت. در روزهایی که هنوز مذاکرات هسته ای به نتیجه نرسیده بود و سیستم حمل ونقل هوایی ما در تحریم شدید بود، به همراه یکی از وزرا و سفرای کشورمان، در جلسه ای شرکت کردیم که موضوع آن، خرید هواپیما و قطعات آن از یک کشور بود.سفیر محترم ایران در آن کشور، چند بار در آن جلسه به طور مستقیم و چندبار هم غیرمستقیم به من تاکید کرد که این جلسه و محتوای آن «بسیار محرمانه» است.تاکیدات سفیر محترم در آن جلسه، برای من بسیار ناخوشایند بود و مدام به این فکر می کردم که جریان چیست؟ آیا این افراد به من که به عنوان نماینده کمیسیون تخصصی از طرف مجلس در جلسه حضور دارم، اعتماد ندارند؟ آیا موضوع قومیت من است؟ آیا دولتی ها به نمایندگان مجلس بی اعتماد هستند؟امروز که بعد از گذشت سال ها از آن مقطع و خارج شدن موضوع آن جلسه از طبقه بندی محرمانه برای نخستین بار آن را روایت می کنم، بابت رفتار آن روز آقای سفیر ناراحت نیستم؛ چون در ادامه به چشم خود دیدم که چگونه برخی از همکارانم با رسانه ای کردن مطالب جلسات محرمانه و گاه با دخل و تصرف در آنها در کوران مذاکرات و پس از توافق هسته ای، چه حاشیه ها و مشکلاتی در مسیر سیاست خارجی و منافع ملی کشور ایجاد کردند. امروز به آن سفیر محترم حق می دهم که چندین بار تاکید کند و نگران درزکردن محتوای جلسه اش باشد.واقعیت این است که با این پیش زمینه، وقتی همفکران آن نمایندگان خاص، سکان یک شبکه پربیننده تلویزیونی را در اختیار گرفتند، این را که روزی این شبکه را هم تریبونی برای اقدامات هزینه زای خود کنند، دور از ذهن نمی دانستم. اما اینکه کار از مصاحبه و شایعه پردازی و حاشیه سازی بگذرد و رسما رو به گرادادن به تحریم کنندگان بیاورند، حقیقتا خارج از تصورم بود.از طرفی امروز با خود فکر می کنم که آن روز، ما هم می توانستیم با این بهانه که قصد امیددادن به جامعه را داریم یا می خواهیم ثابت کنیم که تحریم ها شکست خورده، مذاکرات خرید هواپیما را رسانه ای کنیم. اما کدام عقل سلیم و وجدان بیداری می پذیرد تا این گونه، اندک مسیرهای باقی مانده را بر روی ملت و مملکت خود ببندد؟ به چه قیمتی؟
برنامه ای که از شبکه سه سیما پخش شد، متاسفانه بیشترین شباهت را با تصاویر شبیه سازی شده ای داشت که افرادی نظیر پمپئو و نتانیاهو، با استناد به آنها، مدعی اقدامات غیرمجاز هسته ای جمهوری اسلامی در اطراف تهران بودند.  آیا واقعا صحنه گردانان این نمایش، گمان می کنند که اگر با افشای این معاملات، چین را بترسانند تا مجبور به ترک خریدهای زیرزمینی از ایران شود، فتح الفتوحی برای کشور به ارمغان آورده اند؟ خاک، وطن و ملت مفاهیمی هستند که استثنا و تبصره ندارند و برای اثبات وفاداری هر فرد به آنها، نیاز به سنجش و اندازی گیری و قسم نیست. وطن فروشی فقط این نیست که شما خاک وطن را در اختیار دشمن قرار دهید و امروز در تقابلی که دشمن سفره ملت را نشانه رفته، این اقدام و عمل صداوسیما به ویژه شبکه سه سیما را با هیچ توجیهی نمی توان ساده انگاشت و از کنارش عبور کرد. استاد مصطفی ملکیان در جایی به زیبایی گفته بود: «هر موجودی که خودش را بخواهد نگه دارد، جلب نفع و دفع ضرر حاصل می آورد. می خواهد نفع ها را به سوی خودش متوجه کند و ضررها را از خود دفع کند» و من متعجبم که چرا فلسفه بقا و اقتدار تفکری که در مدیریت شبکه سه متبلور شده، باید با فلسفه حیات ملت در تضاد و تقابل باشد؟ بازهم به قول استاد ملکیان، دولتمردان باید این گونه بیندیشند که اگر ضرری به مردم خورد حتما به خودشان هم خواهد خورد و اگر نفعی به مردم رسید، حتما به خودشان هم خواهد رسید. اگر آنها احساس کنند که در کنار مردم سوار یک کشتی هستند و این کشتی اگر غرق شد، آنان نیز غرق خواهند شد، دیگر برایشان تفاوتی ندارد که ناخدای کشتی زنگنه باشد یا حسن روحانی یا ظریف که عده ای بخواهند برای تسویه حساب شخصی با آنان کل حیات کشتی را به مخاطره بیندازند و فکر نکنند که برای آنان مخاطره ای به وجود نخواهد آمد؛ مگر اینکه آنان قایق زاپاس داشته باشند. و اما نکته آخر؛ این اولین بار نیست که شبکه سه سیما اقداماتی در تضاد با منافع ملی انجام می دهد. آن روزی که ملت به لحاظ روانی در شدیدترین فشارها بودند و تمامی کارشناسان دلسوز هدف آمریکا را در این می دیدند که ملت اعتراضات خود را اعلام کنند، در اقدامی عجیب برنامه ای سرگرم کننده تعطیل می شود. اینجا نه شخص عادل فردوسی پور محل بحث است و نه رئیس شبکه سه؛ اما چندده میلیونی که از این اقدام ناراضی بودند، اهمیت دارد. حتی مسئولان این شبکه وظیفه خود ندانستند که به مردم چرایی کارشان را توضیح دهند و تنها بر دامنه نارضایتی ها افزودند. بنابراین در راستای بی اعتمادی شکل گرفته نسبت به این شبکه سیما به جد بر این باورم که:
1- وزارت اطلاعات درباره مدیران و افراد پشت پرده آنان ورود کند و ان شاءالله که اقداماتشان از ناآگاهی باشد و در غیر این صورت اقدام لازم را انجام دهند.
2- با توجه به اینکه هیئت نظارت بر صداوسیما توان یا میل انجام وظایف خود را ندارد، به دلیل حساسیت موضوع سازمان بازرسی حتما درباره چندوچون موضوع ورود جدی کند.
3- دستگاه قضائی به عنوان مدعی العموم هرچه سریع تر دادرسی لازم را صورت دهد.
4- مجلس شورای اسلامی با عنایت به اقدامات پیشین که توسط این جانب صورت گرفته بود، تحقیق و تفحص از صداوسیما را جدی گرفته و اقدام لازم را سریعا قوت دهد؛ چراکه در جریان مجالس قبلی هم رهبری اقدامات نظارتی را اسباب خیر و تقویت امورات آن سازمان دانستند.
                