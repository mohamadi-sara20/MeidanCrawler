شنبه ۲۲ تیر ۱۳۹۸
-----------------------------------------
یادداشت
-----------------------------------------
یک عمر دوستی با «شمس»
-----------------------------------------

                    شامگاه دو، سه شب پیش تلفنم زنگ زد، علی بود؛ دکتر علی شمس اردکانی. گفت نزدیک خانه ات هستم، برایت از باغچه سولقان آلبالو آورده ام. او می داند که چقدر به آلبالو و تولیدات جانبی ازجمله مربا و شربت و آلبالوپلو علاقه دارم. بسته بزرگی هم آورد که به جز بخش سنتی خام خواری، بقیه بی درنگ راهی دیگ محصولات جانبی و رنگین کردن سفره فردا شد. بسته را داد و رفت، گفت می دانی که زود می خوابم و اکنون از وقتش هم گذشته است. چنین اتفاقی میان دو دوست می افتد و سابقه دوستی ما به سال 1341 بازمی گردد که هردو قدم به دانشکده حقوق گذاشتیم؛ یعنی 57 سال پیش. در دوران دانشکده ما بچه های تهران دور هم بودیم و بچه های شهرستانی به دلیل الفت بیشتر زندگی در خوابگاه کوی دانشگاه با یکدیگر مانوس تر بودند. علی در میان این دو گروه در نوسان بود. شاد و پر انرژی بود و سربه سر دوستانش می گذاشت و هرجا بود ولوله ای برپا می کرد. تنها انجمن دانشجویی دانشکده که می شد آن را نوعی کبریت بی خطر نامید، انجمن دانشجویان طرفدار سازمان ملل بود که گردش های دانشجویی هم ترتیب می داد. یکی از این سفرها در سال 1343 تور عراق شامل بغداد و نجف و کربلا و سامرا بود که با یک اتوبوس عازم شدیم و از لحظه آغاز تا 10، 12 روز لحظه ای دست از شلوغ بازی خاطره انگیز برنداشت.
در سر شوری داشت. مدتی دیدیم مشغول سرکشی به عملیات ساختمانی در کوی دانشگاه بود، معلوم شد به اتکای ارادت مذهبی یکی از متمولین یزدی به پدرش در دیداری با آن مرد محترم یزدی، به او گفته بود که آقای کازرونی ثروتمند اصفهانی در کوی دانشگاه ساختمان ویژه ای برای دانشجویان اصفهانی ساخته است، در حالی که دانشجویان یزدی از لحاظ مسکن در مضیقه اند! آن یزدی نیکوکار هم تحریک شده و به خود او ماموریت داده بود که به هزینه او نقشه ساختمانی را در کوی دانشگاه تهران اجرا کند که یک متر از طول و یک متر هم از عرض از ساختمان کازرونی بزرگ تر باشد! و او این کار را در همان دوران دانشجویی پیگیری کرد و انجام داد. دوستی ما از لحاظی متمدنانه بود، زیرا ضمن اینکه هردو به طور محافظه کارانه و ملایمی فعالیت سیاسی دانشجویی داشتیم، در او رنگ مذهبی بیشتر و در من رنگ سیاسی بیشتر بود، اما بر سر هم نمی کوفتیم. دوره آموزش سربازی را هم در یک گروهان گذراندیم. سپس او برای گرفتن دکترای اقتصاد در رشته اقتصاد انرژی به آمریکا رفت و من چندی بعد به عنوان دیپلماتی جوان و نایب کنسول به آمریکا رفتم. آن روزها ایمیل و فیس بوک و تلفن هوشمند نبود، اما تلفن ناهوشمند آمریکا خوب بود.
یک روز به من تلفن کرد که کاری دارد که باید برای یکی، دو روز به واشنگتن بیاید. قرار شد شب را در خانه کوچک ما بماند. با همسرم هم که از همان دوران دانشکده آشنا بود. خوشحال شدیم و آن شب صحبت تا دیر وقت ادامه یافت، سپس کاناپه اتاق پذیرایی را که باز و تبدیل به تخت می شد و به میهمان اختصاص داشت، گشودیم و خوابید. قرار بود صبح من سر کار کنسولی خودم بروم و او هم دنبال کاری برود که به خاطرش رنج سفر را به خودش هموار کرده بود. بعد از صبحانه گفتم که چون عازم سفارت هستم می توانم او را تا خیابان ماساچوست برسانم؛ گفت اتفاقا او هم همان طرف ها کار دارد و تا نزدیک سفارت آمد و گفت همین جا پیاده می شوم. ایستادم، خداحافظی کرد و رفت. من هم قدری جلوتر به پارکینگ سفارت پیچیدم و دیدم در فاصله ای نه چندان دور یکی از آن تظاهرات های دانشجویی برپاست که علی هم نقشی میدان دارانه در آن داشت! فکر می کنم او تنها کسی بود که در تمام آن دوران خودش را با ماشین نایب کنسول به تظاهراتی مخالفانه در مقابل سفارت رسانده بود!
در دوران انقلاب که آیت الله خمینی را از عراق به کویت تبعید می کردند، علی که در دانشگاه کویت تدریس می کرد، خودش را به مرز عراق رساند.
در آنجا از ورود امام جلوگیری کردند که به پاریس رفتند، اما علی با ایشان در ارتباط بود تا پس از پیروزی انقلاب او به وزارت خارجه آمد و سفیر در کویت شد  و در ماجرای گروگان گیری، سفیر سازمان ملل شد. مدتی بعد به کار من در وزارت امور خارجه پایان داده شدم و در بخش خصوصی به خدمات مدیریت و تا حدودی کارآفرینی مشغول شدم. علی هم پس از مدتی معاون وزارت معادن و فلزات شد و منطقه آزاد قشم را بنیان گذاری کرد که چون داشت مکان موفق و آبادی می شد، موجب کناره گیری و رهایی او از خدمات دولتی و اشتغالش به کار خصوصی شد. در این مرحله بود که در جایگاه دبیرکلی اتاق بازرگانی روزی به من تلفن کرد که می خواهیم با استفاده از مدل شرکت بزرگ ماروبنی ژاپنی، شرکتی با سهامداری شرکت های تولیدی ایرانی بسازیم که بتواند به طور مشترک نمایندگی تجارت خارجی آنها را که از عهده تک تکشان برنمی آید انجام دهد. به نظرم ایده خوبی بود و پذیرفتم. شرکت را با 250 سرمایه گذار تشکیل دادیم و او رئیس هیئت مدیره شد و من مدیر اجرائی شدم. آغاز بدی نداشتیم، اما به زودی برخی تشنجات سیاسی داخلی موجب تشدید تحریم های ایران شد و آن برنامه ماروبنی عملی نشد، اما در عوض توانستیم طرح تولیدی جالبی در ساحل خلیج فارس و مقابل شبه جزیره قطر با زمین کافی پیشنهاد و اجرائی کنیم که با جلب سرمایه گذاران موجب احداث کارخانه سیمانی در کنگان شد که پشتش به کوه های آهکی زاگرس و مقابلش به سوی بندرگاهی مجهز به نوار نقاله و تخلیه سیمان و کلینکر به کشتی هاست. به این ترتیب ساخت بزرگ ترین واحد تولید سیمان صادراتی کشور در میانه معدن و بندر ساخته شد که اکنون آن کارخانه در غیاب بنیان گذارانش رکورددار صادرات سیمان کشور است. برای مکان یابی بندر، در محدوده ای که قبلا ارزش معدنی آن را شناسایی کرده بودیم، سوار بر یک قایق شدیم. علی به درستی می گفت هرجا کوه به دریا نزدیک باشد شیب دریا به سمت گودی تندتر و برای بندر مناسب تر است. با یکی، دو آجر و طنابی که علی خریده و یک متر به یک متر آن را گره زده و علامت گذاری کرده بود، خودش سنگ را به دریا می انداخت و سرانجام محلی را که در فاصله کمتر از 500متری ساحل عمق دریا به شش متر می رسید مناسب تشخیص داد که هم اکنون تبدیل به اسکله و بارانداز و نوار نقاله بندرگاه ساروج شده و معدن، کارخانه و بندر متصل به یکدیگر مشغول کارند. ریسک پذیری او زیاد و گاهی نگران کننده است. همه کارها نمی شود موفق باشد، کارخانه کامیون سازی اردکان پس از مونتاژ و فروش بیش از هزار کامیون سنگین با رقابت کامیون های چینی با قیمت فروش ارزان تر از قیمت کامیون ها و تراک میکسرهای بریتیش موتور کمپانی تمام می شد، گرچه تصادفات مرگ باری پدید آوردند. از برنامه های باقی مانده او می توانم از طرح بزرگ GTL یعنی تبدیل گاز به مایع، به عبارت دیگر تبدیل گاز متان به بنزین و گازوئیل نام ببرم. بررسی این طرح را زمانی شرکت شل در ایران آغاز کرد که با برخورد به تحریم های احمدی نژادی به قطر منتقل شد و آن کشور را از بزرگ ترین فروشنده گاز به یکی از بزرگ ترین صادرکنندگان بنزین و گازوئیل محصول تکنولوژی GTL تبدیل کرد. با امضای برجام امید اجرای این طرح بار دیگر در دلش جان گرفت، در فارس برنامه های مقدماتی را هم با صرف هزینه آماده کرد که با تخریب برجام و بازگشت توتال و ایرباس، برنامه GTL ایرانی نیز بار دیگر متوقف ماند.نمی توانم خاطره ای برجای ماندنی و ارزنده از دوران همکاری خودم با علی شمس اردکانی را ناگفته بگذارم که به خصلت درختکاری یزدی او برمی گردد. به همت او ما در همان اراضی کنگان حدود 10 هزار درخت از انواع بومی و اقاقیاهای گوناگون و نوع چتری آفریقایی که زمانی انگلیسی ها به آبادان آوردند و سه هزار درخت زیتون کاشتیم. این درخت ها در فواصل مربعی 10متری دو سال با تراکتور حامل منبع آب آبیاری می شدند و اکنون بعد از 15 سال تنومند و پرسایه شده اند و سال هاست که دیگر نیاز ی به آبیاری ندارند و از نم و رطوبت دریا و ژاله صبحگاهی استفاده می کنند.
این آزمایش نشان می دهد که در طول هزارکیلومتری از گروس در سمت دریا می توان این کار را تکرار و جنگل های تمر هندی (که نوعی اقاقیا و از لوبیاسان هاست) و انبه را ترویج کرد. آن جنگل به فازهای در دست کار پتروشیمی عسلویه-کنگان تحویل داده شد که نمی دانم اکنون مراقبت و توسعه آن در چه حال است. حالا برای تولد 76 سالگی علی شمس اردکانی، این خاطرات مرور شد تا خوانندگان «شرق» هم در آن سهیم باشند.
                