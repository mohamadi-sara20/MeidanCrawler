پنج‌شنبه ۷ آذر ۱۳۹۸
-----------------------------------------
یادداشت
-----------------------------------------
چهره ها در شاهنامه
-----------------------------------------

                    پس از تهمورث که 30 سال پادشاهی کرد، فرزندش جمشید بر تخت پدر تکیه زد و به آیین کیانیان تاج بر سر نهاد و دیری نپایید که جایگاهش استوار شد و همه جهان به بندگی و فرمانبری او گردن نهادند. 
با قدرت گرفتن جمشید، جهان به آرامش دست یافت؛ به گونه ای که نه تنها انسان ها متعرض یکدیگر نمی شدند که حیوانات نیز. جمشید به تاج کیانی اعتبار و آبرو بخشید، نخستین خدمت او به انسان ها ساختن ابزارهای جنگی بود که آدمیان را از خطر مصون نگاه دارد و برای این کار پولاد را از سنگ بیرون کشید و با به دست آوردن پولاد، کلاه خود، زره، جوشن، سپر، شمشیر و برگستوان بساخت و پنجاه سال از شهریاری خویش را صرف تولید ابزارهای جنگی کرد. پنجاه سال بعدی را به تولید پوشاک پرداخت و از کتان و ابریشم و موی قز، دیبا و خز تولید کرد. به مردم آموخت چگونه پنبه را بریسند و بتابند و چگونه تار را با پود پیوند زنند و سپس گروه هایی را آموزش داد و در انجمن پیشه ورانی تربیت کرد و پوشاک را تنوع و رنگارنگی بخشید: 
دگر پنجه اندیشه جامه کرد/ که پوشند هنگام ننگ و نبرد/ ز کتان و ابریشم و موی قز/ قصب کرد پرمایه دیبا و خز/ بیاموختشان رشتن و تافتن/ به تار اندرون پود را بافتن
جمشید چون کار پوشاک را به سامان رساند، جامعه را به طبقات مختلف تقسیم کرد و 50 سال را نیز در نظام بخشیدن به گروه ها و طبقات اجتماعی و شغلی گذراند. گروهی را که آیین پرستش به مردمان می آموختند و آنان را به صفات یزدانی فرامی خواندند «آتوربان» نامید که نگهبانان آتش بودند و آتش را پرستاری می کردند تا خاموشی نگیرد. جمشید آنان را در کوه جای داد تا به پرستش یزدان پاک بپردازند و گروهی دیگر را آیین رزم آموخت و آنان را «نیساریان» خواند که همه جنگاور و دلیرمرد بودند و جایگاهی رفیع بدیشان بخشید؛ چه می دانست که تخت شاهی بر شانه های ایشان استواری می گیرد. گروه دیگر را «بسودیان» خواند که کشاورزان باشند و اینان می کاشتند و می درویدند و خوراک مردمان را تامین می کردند و همگان را از ایشان سپاس بود و چهارمین گروه را «اهتوخوشی» خواند که همان پیشه وران بودند: 
گروهی که کاتوزیان خوانی اش/ به رسم پرستندگان دانی اش/ صفی بر دگر دست بنشاندند/ همی نام نیساریان خواندند/ کجا شیرمردان جنگ آورند/ فروزنده لشکر و کشورند/ بسودی سه دیگر گره را شناس/ کجا نیست از کس بریشان سپاس/ بکارند و ورزند و خود بدروند/ به گاه خورش سرزنش نشنوند/ چهارم که خوانند اهتوخوشی/ همان دستورزان اباسرکشی
بدین ترتیب پنجاه سال نیز صرف سامان دادن نظام اجتماعی شد و در این سال ها مردمان در شادی و آرامش زیستند و چون پایگاه هر یک از طبقات مشخص شد و هرکس جایگاه خویش را بازشناخت مناسبات خود را نظم و نسقی تازه بخشید. سپس به دیوان که به فرمانبری ایستاده بودند، فرمان داد که آب را با گل درآمیختند و خشت زدند و با بهره گیری از سنگ و گچ دیوارها را استوار کردند و از دیوان که با هندسه بیگانه نبودند، خواست تا نقشه بناهای مختلف را بکشند و به یاری آنان گرمابه و کاخ های بلندمرتبه بساخت؛ بناهایی که از گزند آفتاب و باران و برف و توفان آنان را در امان نگاه دارد و مردمان را ترغیب کرد تا از غارها و مقاره ها بیرون آیند و در خانه ها پناه گیرند و به آنان رسم شست وشوی تن را آموخت تا پیوسته پاکیزه تن باشند و سپس از آنان خواست تا با بهره گیری از بوهای خوش تن را بیارایند و آنان را با کافور و مشک ناب و عود و عنبر و گلاب آشنا کرد:
بفرمود پس دیو ناپاک را/ به آب اندر آمیختن خاک را/ هر آنچ از گل آمد چو بشناختند/ سبک خشت را کالبد ساختند/ به سنگ و به گچ، دیو دیوار کرد/ نخست از برش هندسی کار کرد/ چو گرمابه و کاخ های بلند/ چو ایوان که باشد پناه از گزند/ 
آنگاه از سنگ و خارا گوهر بیرون کشید؛ گوهرانی چون یاقوت و بیجاده و سیم و زر را. سپس جمشید از موبدان و آتوربانان خواست که تنها پزشک جان نباشند که پزشکی جسم را نیز عهده دار شوند و آنان صفات و ویژگی ها و اثربخشی گیاهان را بازشناختند و به درمان دردها پرداختند و چه بسیار آلام که به لطف گیاهان دارویی آرام گرفت و بدین گونه رازی بر مردم پوشیده و نیازی بی پاسخ نماند:
پزشکی و درمان هر دردمند/ در تندرستی و راه گزند/ همان رازها کرد نیز آشکار/ جهان را نیامد چو او خواستار
سپس جمشید اندیشه گذر از آب ها کرد و فرمان داد که کشتی بسازند و از چوب ها و درز چوب ها را با قیر بپوشانند تا آب به داخل کشتی نفوذ نکند و از کشوری به کشوری دیگر رفت و پنجاه سال را نیز در تحقق این اندیشه ها گذراند و در هستی رازی نبود که نگشاده باشد و دری نبود که ناگشوده بماند.
چون از جهت این امور آسوده خاطر شد، فرمان داد تا اورنگ شهریاری برای او بسازند و آن اورنگ را به انواع گوهرها بیاراست.
جمشید می دانست که دیوان توان پرواز دارند و گروهی از دیوان را فراخواند و از ایشان خواست که تخت گوهرنشان او را در حالی که بر آن تخت تکیه زده، به پرواز در آورند و دیوان فرمانبر، آن تخت را بر شانه نهاده، از پایین به آسمان بردند. مردمان از زمین به آسمان خیره مانده بودند و همه با شگفتی و حیرت و ستایش و حسرت به این پرواز می نگریستند و چون دیوان به سلامت جمشید را به زمین گذاردند، مردمان شهریارشان را درودها فرستادند و بر او گوهر افشاندند و آن روز را نوروز خواندند:
جهان انجمن شد بر آن تخت او/ شگفتی فرومانده از بخت او/ به جمشید بر، گوهر افشاندند/ مر آن روز را روز نو خواندند/ چنین جشن فرخنده 
ز آن روزگار/ به ما ماند از آن خسروان یادگار
و بدین روی سیصد سال بگذشت و هیچ انسانی طعم مرگ را نچشید و در درازنای این سالیان، مردمان رنج و درد را ندانستند، چون بردگان آزادشده گوش به فرمان بودند، اندک اندک خویشتن بینی و تکبر و تفرعن در جمشید پای گرفت. جمشید با خود پنداشت همه آنچه رخ داده، برخاسته از درایت او و برگرفته از تدبیر و لیاقت او بوده. یاری های مهر یزدان پاک را فراموش کرد و منی پیشه کرد و به بزرگان سالخورده گفت که همه هستی بر مدار من در گردش است. هنر در همه هستی از من پدید آمده و هیچ کس چون من، شهریاری به خود ندیده است. همه بدانند که خور و خواب مان و آسایش مان و آرامش مان مدیون من است و تنها بزرگی و شاهی، شایسته من. بزرگان در برابر این برتری جویی ها سر فروافکندند و هیچ نگفتند و چون جمشید طریق بیداد در پیش گرفت، فره ایزدی از وی ستانده شد و مردم ابتدا به نجوا و سپس به فریاد از او پیدا و نهان شکوه سر دادند.
چو این گفته شد فر یزدان از اوی/ بگشت و جهان شد پر از گفت وگوی/ چه گفت آن سخنگوی با فر و هوش/ چو خسرو شوی بندگی را بکوش
زان پس از ایران خروشی برآمد و روز سپید مردمان سیاه گشت و از جمشید پیمان بگسستند و هر سویی کسی به خسروی سر برافراشت و ادعای شاهی کرد و سپاهیان ایرانی بر این اندیشه برآمدند تا شهریاری دیگر را جایگزین گردانند و سرانجام ضحاک را از میان تازیان یافتند و ضحاک با سپاهی گردآمده از ایرانیان و تازیان به کاخ جمشید حمله آورد و جمشید بگریخت و بسیار در پی او بگشتند و هیچ نیافتند و چون صد سال دیگر نامی از جمشید نبود، اندک اندک مردمان او را فراموش کردند. در سال صدم جمشید ناگاه ناپاک دین از دریای چین سر برآورد و چون ضحاک او را در جنگ به چنگ آورد دیگر امانش نداد و به اره تن او را به دو نیم کرد و جهان را از او پاک و بی دغدغه و بیم گرداند و اکنون از حکیم توس اندرزی بشنوید: گسسته بر او سالیان هفتصد/ پدید آوریده همه نیک و بد/ چه باید همی زندگانی دراز/ چو گیتی نخواهد گشادت راز
                