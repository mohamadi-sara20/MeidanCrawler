سه‌شنبه ۱۴ آبان ۱۳۹۸
-----------------------------------------
یادداشت
-----------------------------------------
«مباشر»، ویترین خدمات بهشت زهرا
-----------------------------------------

                    کافی است یک بار گذرتان به بهشت زهرا بیفتد. در همان بدو امر متوجه تغییرات زیادی خواهید شد؛ به ویژه اگر ذهن پرسشگری داشته باشید. حالا دیگر بهشت زهرا تنها جایی برای مراسم تشییع و تدفین نیست. حالا دیگر تنها برای شهدای گران قدر و بزرگان دیگر مراسم بزرگداشت نمی گیرند. حالا یکی، دو سالی است برنامه های متنوعی در بهشت زهرا اجرا می شود؛ از مراسم شب شعر گرفته تا برگزاری آیین بزرگداشت مفاخری چون علی نقی وزیری با حضور استادان برجسته موسیقی. حالا اینجا قرار است محلی باشد برای بسط و توسعه فرهنگ.
اینجا چند سال است آیین های زنگ دانش آموز شهید در مهرماه با حضور مسئولان کشوری و لشکری و فرهنگی برگزار می شود. حتی مسئولان بهشت زهرا مراسم سالگرد درگذشت آیت الله طالقانی را برگزار می کنند که باید آن را به فال نیک گرفت. 
قرار است با اجرای پروژ ه های جدید در سازمان بهشت زهرا، تنها سازمان بدون تعطیلی در کشور، خدمت رسانی شایسته تری به شهروندان انجام شود؛ پروژه هایی چون طرح «مباشر»، تغییر الگوی دفن و شن ریزی قبور. طرح هایی که می تواند حتی در تمیزی و بهداشت شرکت کنندگان در مراسم ها نقش مهمی داشته باشد. قرار است ازاین پس برای برخی از شاغلان در بهشت زهرا واژه های بهتری به کار ببریم. مثلا «تطهیرکننده» را به جای «غسال» و «خاکسپار» را به جای «گورکن» استفاده کنیم. 
مروری بر کارنامه سازمان بهشت زهرا در یک ماه اخیر نشان می دهد اتفاقات دیگری هم رقم خورده است. بزرگ ترین پروژه هوشمندسازی در تاریخ سازمان بهشت زهرا همین چند روز پیش به اجرا درآمد و 580 هکتار مساحت سازمان، تحت نظارت تصویری قرار گرفت. با برنامه ریزی دست اندرکاران حالا برای بالابردن سطح امنیت شهروندان، نظم، بهینه سازی مدیریت و پوشش حداکثری قطعات و رفاه حال شهروندان تاکنون 134 دستگاه دوربین در این محدوده وسیع نصب شده و تا پایان سال 119 دوربین دیگر اضافه خواهد شد. 
با راه اندازی سیستم ترددشمار، در همین ایام، تمام عبورو مرورها از 13 ورودی و خروجی بهشت زهرا با 40 دستگاه دوربین پیشرفته تحت کنترل قرار گرفته است. قرار است اولین مرکز کنترل ترافیک شهر تهران مستقر در بهشت زهرا هدایت و کنترل ترافیک به ویژه در ایام خاص و روزهای آخر سال را برعهده بگیرد تا پس ازاین شهروندان زمان کمتری را در روزهای شلوغ در ترافیک سر کنند. 
 برای اولین بار در تاریخ 49ساله سازمان بهشت زهرا شماره تلفن 4 رقمی 1530 برای استفاده مردم در نظر گرفته شده و حالا دیگر نیازی نیست آمبولانسی از بهشت زهرا برای حمل جنازه به وسط شهر بیاید. پایانه آمبولانس های سازمان در چهارراه ولیعصر آماده خدمت رسانی هستند تا زمان جابه جایی متوفی را از دو ساعت به زیر 45 دقیقه کاهش دهند.
یکی از این طرح ها که شاید کمتر در باره آن شنیده ایم، طرح «مباشر» است که اتفاقا از بقیه طرح ها قدیمی تر است ولی کمتر به آن پرداخته شده. «مباشران» افراد جوان و تحصیل کرده ای هستند که از بدو ورود خانواده متوفی به سازمان بهشت زهرا، در کنار آنها قرار می گیرند و خانواده های داغدار را برای انجام امور اداری مربوط به کفن و دفن راهنمایی می کنند؛ بدون اینکه هزینه ای دریافت کنند. این «مباشران» جوان با ظاهری آراسته در اتاقی در بخش اداری بهشت زهرا منتظرند تا هرکدام روزانه پنج یا شش خانواده را از بدو ورود به بهشت زهرا تا آخرین مراحل کار یعنی تدفین همراهی کنند. از آنجا که طرح «مباشر» هنوز به خوبی معرفی نشده است، برخی از خانواده ها ممکن است برخورد نامناسبی با آنها داشته باشند ولی «مباشران» موظف هستند تا پایان کار در تمام مراحل در کنار خانواده ها باشند. حتی ممکن است برخی از آنها مورد توهین هم قرار گیرند. پیش ازاین طرح، خانواده متوفی مجبور بود با حال روحی نامساعد اقدامات از این قبیل را انجام دهد: گرفتن جواز دفن، ایستادن در صف بانک، دریافت برگه شست وشو، برگه حمل به مزار، فیش تابلوی موقت، گرفتن ترمه، ابطال کردن شناسنامه و گرفتن برگه کامپیوتری جهت دفن. اما اکنون سازمان بهشت زهرا تمام امور اداری و پیگیری آنها را در قالب طرح مباشر انجام می دهد تا از فعالیت افراد سودجو ممانعت به عمل آورد. 
طرح «مباشر» به منظور تکریم ارباب رجوع، ارتقای رضایت مندی مراجعین، بهبود روند سلامت اداری، کاهش آسیب های اجتماعی در ارائه خدمات و نیز کنترل و نظارت بر تمامی امور مرتبط با متوفی، توسط سازمان بهشت زهرا(س) اجرا شد. حضور «مباشر» موجب ارتباط موثر با شهروندان و پیگیری دقیق امور تا پایان مسیر اداری شده و حسن اعتماد را در بین مراجعه کنندگان تقویت می کند. شناسایی نیازهای شهروندان و پاسخ گویی مناسب به مراجعین داغدار و دردمند از اصلی ترین وظایف «مباشر» ست. طرح «مباشر» یکی از طرح های موفق در حوزه خدمات شهری است که طبق نظرسنجی های واحدهای نظارتی شهرداری تهران موجب رضایت حداکثری شهروندان بوده و همواره خدمات رسانی مباشرین و مجتمع عروجیان بیش از 97 درصد بوده است.شن ریزی قبور هم یکی دیگر از این طرح هاست. در زمان مدیریت جدید بهشت زهرا روزانه اطراف قبرهای آماده برای تدفین (بیش از صد قبر) شن ریزی می شود تا خانواده متوفی و تشییع کننده مثل گذشته هنگام تدفین و عزاداری خاک آلود و در ایام بارندگی گل آلود نشوند؛ خصوصا در این روزهای بارانی.
                