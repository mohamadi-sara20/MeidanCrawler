دو‌شنبه ۱ مهر ۱۳۹۸
-----------------------------------------
یادداشت
-----------------------------------------
اجرای خارج از مهلت ماده 187 با پشتوانه قدرت عمومی
-----------------------------------------

                    36 سال قبل از مشروطیت، رساله مشهوری با عنوان «یک کلمه» توسط میرزا یوسف خان تبریزی معروف به مستشارالدوله در ایران منتشر شد که تاثیرات درخشان و فوق العاده ای در تحولات فکری جامعه ایران داشت. مقصود از یک کلمه در رساله مورد اشاره «قانون» بود و مستشارالدوله در این رساله، علاج تمامی مشکلات و بی نظمی ها را در وجود «قانون» خلاصه می کرد. بیش از یک قرن از انقلاب مشروطه و امضای فرمان مشروطه توسط مظفرالدین شاه قاجار، تشکیل مجلس شورای ملی و شروع به قانون گذاری در کشور می گذرد و بدیهی است که در این سال های طولانی، باید حکومت قانون و طبعا قانون مداری در کشور نهادینه شده باشد و همه اعم از دولتمردان و مردم، صرفا باید در چارچوب قانون رفتار کنند. از طرفی مرجع قانون گذاری نیز در تمامی این سال ها با توجه به تمامی تحولات باید چنان آبدیده و قدرتمند شده باشد که اول: بتواند قوانینی با صلابت و منطبق بر نیازهای جامعه به تصویب برساند و دوم: نهادی در موازات قوه مقننه، دست به کار قانون گذاری نشده و استقلال قوه مقننه را مخدوش نکند؛ والا بدیهی است که یک مجلس قانون گذاری بدون این خصوصیات، فاقد اقتدار تقنینی محسوب و به تدریج به واسطه دخالت سایر قوا یا نهادهای هم عرض در عملکرد ذاتی آن که همان قانون گذاری است ضعیف و ضعیف تر می شود. بر این مبنا، دورزدن قانون با استفاده از پشتوانه های حاکمیتی، قدرت عمومی، بی توجهی به قانون و تفسیر به رای آن و قانون گذاری در چارچوب آیین نامه ها و بخش نامه های صادره از ناحیه مراجعی که فاقد اختیار قانون گذاری هستند، ضمن نقض اصل استقلال قوای سه گانه، نظم و نسق را در اداره امور کشور به چالش کشیده و مانع از نهادینه شدن «قانون» و سرعت گرفتن روند توسعه و تحول در کشور می شود. نویسنده در این وجیزه قصد ندارد قانون گرایی یا قانون گریزی و نهادینه کردن قانون در کشور را از زاویه کلی و عمومی بررسی کند؛ اما در حوزه تخصصی و مبتلابه خویش یعنی وکالت کشور و ارتباط آن با قانون مداری، به دنبال تشریح روندی است که ثابت می کند نهاد وکالت در کشور با چالش مشروعیت فعالیت یک نهاد موازی سازی شده بهره مند از پشتوانه حاکمیتی و حمایت قدرت عمومی مواجه است؛ به گونه ای که یک نهاد حاکمیتی ایجادشده توسط قوه قضائیه با کارکردی مشابه یک نهاد مستقل مدنی به نام کانون وکلای دادگستری، از ابتدا رقابتی را با نهاد اصلی و مدنی آغاز کرد که تداوم فعالیت آن از حیث جذب متقاضیان جدید، ضمن دوقطبی کردن جامعه وکالت کشور فاقد مبنای قانونی ارزیابی می شود. با وجوداین ایجاد نهادهای موازی حاکمیتی در کنار نهادهای مدنی، امر بدیع و جدیدی در کشور نیست و متاسفانه ما در پروسه گذار از مشروطیت و رفتن به سوی گسترش نهادهای مدنی و حمایت از آنها برای افزایش اقتدار دولت و در زمینه بلوغ نهادهای مدنی، موفق عمل نکرده ایم و به همین دلیل نهادهای مدنی در برابر نهادهای موازی دولتی که برای تضعیف آنها تشکیل می شوند، عملا یا به بلوغ نمی رسند یا اگر هم رسیده باشند، آن قدر تضعیف و تخفیف می شوند که بود و نبود آنها علی السویه خواهد بود. به همین خاطر است که برخی بر این عقیده اند که فلسفه ایجاد نهادهای موازی از سوی دولت (به معنای اعم کلمه نه به معنای قوه مجریه) از آنجا نشئت می گیرد که گویا دولت، توانمندشدن نهادهای مدنی را برابر با ضعف خود تلقی و آن را به نوعی رقیب خود محسوب می کند و به همین دلیل با موازی سازی و مشابه سازی، قصد دارد نبض فعالیت نهادهای مدنی را با اختصاص بودجه و ابزارهایی که نهادهای مدنی از آن برخوردار نیستند، در دست خود بگیرد؛ غافل از آنکه نهاد مدنی و دولت، هرکدام هویت و کارکردی مستقل از یکدیگر دارند و چنانچه دولت نیز در زمینه ای که نهاد مدنی فعالیت دارد، اعمال تصدی کند و با مشابه سازی، وارد فعالیتی همسان با فعالیت نهاد مدنی شود، آن نهاد مشابه دیگر نهاد مدنی یا مردمی نیست 
 بلکه نهادی است وابسته و حاکمیتی که به واسطه حمایت دولت و استفاده از ابزارهای دولتی مانند رسانه های دیداری و شنیداری برای معرفی نهاد موازی سازی شده، به راحتی می تواند رشد کرده و فعالیت نهاد مدنی و اصلی را به شدت تحت الشعاع قرار دهد و این به آن معنی است که فهم دولت از نهاد مدنی، در مقابل است و نه در کنار دولت و به همین جهت نیز در کشورهای درحال توسعه، نهادهای مدنی معمولا تقویت نشده و مورد حمایت دولت قرار نمی گیرند. درباره کانون های وکلای دادگستری نیز دقیقا با همین چشم انداز و با بهانه هایی مانند انحصارزدایی و ارزان شدن حق الوکاله و اشتغال آفرینی، ماده ای تحت عنوان ماده 187 در قانون برنامه سوم توسعه که قانونی عمرانی و موقتی است، درج شد تا بعدها به استناد آن، نهادی موازی در کنار کانون وکلای دادگستری به عنوان نهادی مستقل و مدنی تشکیل شود. لازم به ذکر است که اگرچه مجلس شورای اسلامی بعد از تصویب این ماده، به واسطه اشکالات مطروحه از ناحیه حقوق دانان برجسته کشور تلاش چشمگیری برای حذف این ماده از قانون برنامه سوم کرد اما شورای نگهبان، حذف این ماده را مخالف با قانون اساسی دانست و مصوبه مجلس را تایید نکرد. بااین حال مجلس وقت در لایحه بودجه سال 1380، برای ابترکردن ماده 187 قانون برنامه سوم توسعه، ردیف بودجه مربوط به اجرای این ماده را حذف کرد و امکان اجرای مقررات این ماده در عمل از قوه قضائیه سلب شد. بااین همه معلوم نیست رئیس وقت قوه قضائیه، چگونه باوجود فقدان ردیف بودجه برای اجرای این ماده مبادرت به تصویب آیین نامه اجرائی آن و سپس اجرای ماده 187 و تاسیس نهادی مشابه کرد!
ماده 187 مقرر می داشت: «به منظور اعمال حمایت های لازم حقوقی و تسهیل دستیابی مردم به خدمات قضائی و حفظ حقوق عامه، به قوه قضائیه اجازه داده می شود تا نسبت به تایید صلاحیت فارغ التحصیلان رشته حقوق جهت صدور مجوز تاسیس موسسات مشاور حقوقی برای آنان اقدام نماید. حضور مشاوران مذکور در محاکم دادگستری و ادارات و سازمان های دولتی و غیردولتی برای انجام امور وکالت متقاضیان مجاز خواهد بود». این ماده در واقع به قوه قضائیه که طبق اصل 156 قانون اساسی وظیفه ای در زمینه تربیت مشاور حقوقی و تاسیس موسسات مشاوره حقوقی نداشت، اجازه داد برای فارغ التحصیلان رشته حقوق (نه سایر رشته ها مانند فقه و مبانی حقوق یا علوم قضائی) مجوز تاسیس موسسه مشاوره حقوقی صادر کند. متعاقبا قوه قضائیه در راستای اجرای این ماده و بدون مستند قانونی و با آیین نامه مصوب رئیس وقت قوه قضائیه مبادرت به ایجاد و تشکیل یک نهاد موازی و نوپا در کنار کانون های وکلای دادگستری به نام «مرکز امور مشاوران حقوقی، وکلا و کارشناسان قوه قضائیه» کرد و به این ترتیب، یک نهاد حاکمیتی موازی در کنار یک نهاد مدنی مستقل شکل گرفت تا شروع به رقابت با کانون های وکلای دادگستری کند.
اگرچه عمر قوانین برنامه های توسعه، موقتی است و تداوم اجرای آنها نیاز به تنفیذ در قانون برنامه بعدی دارد و معذلک ماده 187 قانون برنامه سوم توسعه برخلاف ماده 189 همان قانون که مستند تشکیل شوراهای حل اختلاف بود، در قانون برنامه چهارم تنفیذ نشد و عمر اجرای این ماده به اتمام رسید؛ اما قوه قضائیه پس از خاتمه اجرای مدت این قانون، همچنان بر اجرای ماده منقضی المدت ماده 187 و جذب خارج از فرجه متقاضیان تاسیس موسسه مشاوره حقوقی، همت گمارد و اعتراضات صورت گرفته در این راستا نیز موثر واقع نشد و مرکز امور مشاوران با پشتوانه حمایتی قوه قضائیه و بی توجه به اینکه مستندی برای تداوم جذب متقاضی ندارد، به فعالیت خویش ادامه داد. جالب آنکه حتی کمیته تحقیق و تفحص مجلس هفتم که بر غیرقانونی بودن تداوم فعالیت مرکز امور مشاوران و تخلفات دیگر این مرکز از جمله اعطای مجوز به کسانی که فاقد دانشنامه کارشناسی حقوق بودند و صدور پروانه برای قضات سلب صلاحیت شده، تاکید کرد و حتی کمیسیون اصل 90 نیز که شکایاتی به آن از حیث عملکرد قوه قضائیه در اجرای ماده 187 شده بود، نتوانستند جلوی فعالیت نهاد موازی سازی شده مرکز امور مشاوران را گرفته و مانع تداوم فعالیت آن که از پشتوانه قدرت عمومی برخوردار است، شوند.
متعاقبا این مرکز موازی که از ابتدای تاسیس با نام «مرکز امور مشاوران حقوقی، وکلا و کارشناسان قوه قضائیه» کار خود را آغاز کرده بود، در پی درخواست ششم مرداد ماه سال 1388 رئیس وقت آن مرکز از رئیس قوه قضائیه و موافقت مورخ 18 مرداد 1388 رئیس وقت قوه قضائیه به «کانون ملی مشاوران حقوقی، وکلا و کارشناسان» تغییر نام داد و به تبع آن دفاتر استانی آن مرکز نیز به عنوان «کانون محلی مشاوران حقوقی، وکلا و کارشناسان» تغییر نام دادند (روزنامه رسمی شماره 18771 مورخ 1388/5/21) و به این ترتیب، مشابه سازی با کانون وکلا با تغییر عنوان «مرکز» به «کانون» و تشکیل کانون های استانی، شتاب بیشتری پیدا کرد و بعدا مشابه کاری های دیگری نیز در این زمینه صورت گرفت که اشاره به آن از حوصله این نوشتار خارج است. به هر روی، امروز یک نهاد مشابه با کانون وکلا و در موازات آن، عملا عهده دار همان امری شده است...
 که اجرای آن در زمره وظایف ذاتی و قانونی کانون های وکلای دادگستری است و دولت با چنین موازی سازی قابل انتقادی، عملا موجبات تضعیف قدیمی ترین نهاد مدنی را در کشور فراهم کرده است و در این راستا نه تنها حمایتی از کانون وکلا در کشور به عنوان یک نهاد مستقل مدنی صورت نمی گیرد؛ بلکه بر مبنای آنچه در مقدمه نیز بیان شد، قدم در مسیر توسعه و تقویت نهاد موازی سازی شده گذارده تا بدین طریق، خود در زمینه امور ذاتی مربوط به کانون وکلا نیز متولی و متصدی شده و به تدریج یا کانون های وکلا را در انزوای کامل قرار دهد یا آن را در مولودی نوپا ادغام کند. لیکن باید توجه داشته باشیم همان گونه که گفته شد ما همچنان کشوری در دوره گذار هستیم و چاره ای جز گذر از این دوران تا زمان نهادینه شدن کامل قانون و قانونمداری در کشور نداریم و بدیهی است تا زمانی که دولتمردان، وجود نهادهای مدنی را رقیب یا مزاحم تلقی کنند و به جای حمایت از آنها، با موازی سازی و تضعیف نهادهای مدنی، در پی توسعه قلمرو خود به بخش های خصوصی و غیر دولتی باشند؛ امور کشور بر همان مدار سابق خواهد چرخید و کشور همچنان در همین دوران گذار باقی خواهد ماند. به این ترتیب، معلوم شد که مرکز امور مشاوران به عنوان نهادی مشابه با کانون های وکلا در همان مسیری قرار گرفته که هدف اصلی و غایی تشکیل نهادهای موازی و مشابه توسط دولت است و از طرفی، قوه قضائیه با آیین نامه محوری به جای تمرکز بر قانون مداری و تبعیت از قوانین مصوب قوه مقننه، عملا برای خود شان قانون گذاری نیز برای حمایت همه جانبه از مولود خویش قائل است. تصویب آیین نامه جدید اجرائی توسط رئیس سابق قوه قضائیه- آن هم در آخرین روزهای تصدی بر آن قوه- بر ماده منقضی المدت ماده 187 قانون برنامه سوم توسعه که در موارد متعددی دست به قانون گذاری زده، بیانگر آن است که قوه قضائیه با تلاش در زمینه تمرکزگرایی حتی در زمینه حق دفاع شهروندان که ملازمه با وجود وکلای مستقل و نهادی غیرحاکمیتی دارد؛ قانون لایحه استقلال کانون وکلای دادگستری را نادیده انگاشته است. این در حالی است که حتی اگر مرکز امور مشاوران را مصداقی از تشکیلات قضائی بدانیم که نیست، این تشکیلات حتما باید به موجب قانون به وجود آمده باشد. هچنان که قانون اساسی بعضی از تشکیلات قضائی مانند دیوان عالی کشور، دیوان عدالت و... را پیش بینی کرده و ایجاد سایر تشکیلات قضائی مانند شوراهای حل اختلاف، طبعا منوط به تصویب قانون عادی در این زمینه است و بنابراین مرکز مشابه، عملا بدون وجود قانون مصوب مجلس و صرفا به موجب آیین نامه ای که در مقام قانون گذاری بر آمده است، تاسیس و تشکیل شد و از این حیث مبنای قانونی ندارد. از اینکه بگذریم، ادعای استقلال نهاد مشابه کانون وکلا و غیروابسته بودن آن مرکز با استناد به قوانینی که هیچ ذکری از مرکز موازی سازی شده در آنها نشده نیز جالب توجه است.
مرکزی که رئیس آن انتصابی و منصوب رئیس قوه قضائیه است و به عنوان یکی از ادارات زیرمجموعه قوه قضائیه محسوب می شود و حتی فاقد شخصیت حقوقی مستقل از قوه قضائیه است؛ چگونه می تواند مستقل و غیروابسته باشد؟! تردیدی نیست که استقلال نهادهای دولتی از حاکمیت و غیر دولتی شدن آنها، ملازمه با قانون گذاری و تجویز قانون گذار دارد و هیچ سازمان دولتی ای نمی تواند بدون اراده قانون گذار، از یک نهاد حاکمیتی به یک نهاد خصوصی و غیردولتی بدل شود و بدیهی است که نمی توان آیین نامه ای را که خود به لحاظ اینکه در مقام قانون گذاری و واجد ایراد دخالت قوه قضائیه در امر قانون گذاری است، مستند استقلال مرکز موازی سازی شده با کانون وکلا دانست. حتی اگر بخواهیم نهاد مشابه و موازی سازی شده با کانون وکلا را در زمره موسسات و نهادهای عمومی غیردولتی نیز محسوب کنیم، باز هم به لحاظ تعریفی که از این نهادها و موسسات در قانون محاسبات عمومی آمده است، نمی توان آن را هم ردیف با نهادهای خدمات عمومی غیردولتی دانست. ماده 5 قانون محاسبات عمومی در تعریف چنین سازمان هایی مقرر کرده است: «موسسات و نهادهای عمومی غیردولتی از نظر این قانون واحدهای سازمانی مشخصی هستند که با اجازه قانون به منظور انجام وظایف و خدماتی که جنبه عمومی دارد، تشکیل شده یا می شود». بنابراین مادامی که مجوز قانونی برای تشکیل موسسه یا نهادی که می خواهد عهده دار خدمات عمومی غیردولتی باشد وجود نداشته باشد؛ نمی توان آن را در زمره موسسات عهده دار خدمات عمومی غیردولتی محسوب کرد و طبعا نهادی به اسم «مرکز وکلا و کارشناسان» به لحاظ فقد مجوز قانونی در زمینه تاسیس، نه تنها نمی تواند مستقل باشد بلکه حتی در زمره نهادهای خدمات عمومی غیردولتی نیز قرار نمی گیرد.
                