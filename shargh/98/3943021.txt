سه‌شنبه ۱۵ مرداد ۱۳۹۸
-----------------------------------------
یادداشت
-----------------------------------------
ایالات متحده درگیر با اطراف خود
-----------------------------------------

                    آنچه امروز در روابط خارجی ایالت متحده آمریکا و کشورهای جهان می گذرد تصو یری است به روشنی فیلم ژاندارک از آنچه در جهان گذشته رخ داده است. ایران که یکی از تاریخی ترین و قدرتمندترین کشورهای جهان و مهد تمدن آسیای جنوب غربی بوده است، چنین شرایطی را شاید صدها بار تجربه کرده باشد. امید است یادداشت کنونی بتواند تصویر روشنی را از فراز و فرودهای قدرت در جهان با استفاده از مدل کنونی در قاره آمریکا ارائه دهد. بازگویی مدل تکرار رویدادها می تواند راهنمای خوبی برای زمامداران کنونی و آینده ایران برای تشخیص راه درست حکومت داری و همزیستی در منطقه پر جوش و خروش آسیای جنوب غربی باشد.
آنچه در 300 سال گذشته در قاره آمریکا رخ داده است، همسانی شگفت انگیزی با رویدادهای چندهزار ساله در فلات ایران داشته است. نخستین مردمان فلات ایران در گذشته های بسیار دور، از آفریقا و سپس از دامنه کوه های هیمالیا و سرزمین های شرق ایران کنونی از جمله هند و آسیای مرکزی و چین و ماچین به ایران و سپس به سمت غرب، یعنی اروپای کنونی کوچ کرده اند. در این حرکت تدریجی، فرهنگ موسوم به هند و اروپایی شکل گرفته است. اما این حرکت رو به غرب ادامه یافته تا اینکه قاره آمریکا را هم در بر گرفته است. اروپایی هایی که از دوره کریستف کلمب به قاره آمریکا کوچ کرده اند عمدتا از اروپای مرکزی و غربی بودند که مردم بی گناه و گرسنه آفریقا را با دو هدف اصلی به آمریکا بردند: 1- استفاده از آنها به صورت رایگان (برده) در مزارع وسیع آمریکا که موجب صرفه جویی در پرداخت دستمزد می شده است.2- مقابله با بومیان قاره آمریکا. در این فرایند، مهاجران اروپایی میلیون ها نفر از مردم بومی و مقاوم آمریکایی را که به خطا «سرخ پوست» نامیده می شدند، می کشتند و زمین ها و دارایی ها از جمله ذخایر طلا و جواهرات آنها را تصاحب می کردند. آمریکا یک قاره بسیار گسترده است. شمال آن سردسیر است و از آلاسکا به سیبری می پیوندد. امپراتوری تزاری روسیه، آلاسکا را در سال 1867 به دلیل نیاز به پول نقد برای جنگ با انگلستان به بهای ارزانی به ایالات متحده آمریکا فروخت. منطقه شمال ایالات متحده هم مورد علاقه مهاجران اروپای شمالی بوده است، اگرچه امروز مورد پسند مهاجران چینی و کره ای قرار گرفته است. آمریکای مرکزی و بخش بزرگی از آمریکای جنوبی گرمسیر است و بخش قابل توجهی از مردم آن بومی اند و به دلیل فقر و بی کاری برای ورود غیرقانونی به ایالات متحده سر و دست می شکنند. مبارزه ترامپ برای ساختن دیوار میان ایالات متحده و مکزیک در دو سال گذشته هنوز یک موضوع روز و حل نشده است. ترامپ برای اخذ موافقت کنگره آمریکا برای تخصیص بودجه شش، هفت میلیارد دلاری برای احداث این دیوار جنجالی به راه انداخته که هنوز ادامه دارد. هجوم مهاجران از کشورهای آمریکای مرکزی و جنوبی، به ویژه مکزیک به ایالات متحده رو به افزایش است. دولت آمریکا برای حفظ ضریب بی کاری در اشتغال (5/4درصد) گهگاهی مانند زمان کنونی تلاش می کند از مهاجرت غیر قابل کنترل جلوگیری کند، اگرچه در صورت افزایش سطح اشتغال و تقاضا برای کارگر، به جای سختگیری از ورود مهاجر استقبال هم می کند. اما این سیاست با مهاجرت از کشورهای کمونیستی یا سوسیالیستی مانند کوبا، ونزوئلا و نیکاراگوئه متفاوت است؛ زیرا دولت های این سه کشور رابطه دوستانه ای با ایالات متحده ندارند. کوبا از زمان مبارزات فیدل کاسترو برای سرنگونی دولت باتیستا تاکنون به یک کشور شبه کمونیستی تبدیل شده است. کوبای پیش از زمامداری فیدل کاسترو یک مقصد بسیار مطلوب گردشگری برای مردم ایالات متحده به شمار می رفت. به دلیل ارزانی مسکن و کالا، و وجود قمارخانه ها و عشرتکده های بی شمار، مواد مخدر و امکان قاچاق مورد علاقه بسیاری از آمریکایی ها بود. بازنشستگان در آمریکا، مانند توریست ها، کوبا را برای استراحت و تفریح به فلوریدا ترجیح می دادند. آمریکایی ها سرمایه گذاری هنگفتی در ایجاد تسهیلات و خدمات گردشگری در کوبا کرده بودند. این صنعت بزرگ ترین منبع درآمد کوبا بود، زیرا کوبا نفت برای صادرات ندارد. با پیروزی انقلاب کمونیست ها و روی کارآمدن فیدل کاسترو، با کمک شوروی و به ویژه از جنگ موسوم به «خلیج خوک ها» رابطه کوبا با ایالات متحده آمریکا دگرگون شد. آمریکای سرمایه داری هرگز وجود و ثبات یک دولت کمونیستی را در نیم کره غربی نپذیرفته است. شمار قابل توجهی از مردم مرفه کوبا به دلیل ترس از کمونیسم با نقدینگی خود، پنهانی به ایالات متحده مهاجرت کردند. 
دولت های وقت آمریکا با کمال میل از این حرکت ثروتمندان کوبایی حمایت کردند، زیرا مهاجران عملا ثروت نقدی یا قابل تغییر به نقد خود را به آمریکا آوردند و در مقیاس خود به رفاه اقتصادی ایالات متحده کمک کردند و به همین دلیل آمریکا از آن پشتیبانی کرد. این مهاجرت نقطه مقابل مهاجرت از مکزیک به آمریکا بود. اما با استقرار کامل رژیم فیدل کاسترو که با حمایت شوروی همراه بود، روابط سیاسی و اقتصادی آمریکا با کوبا به شدت تضعیف شد. پس از فروپاشی شوروی، اقتصاد کوبا هم به سراشیبی افتاد تا اینکه به فقر مطلق رسید. این وضع با مرگ فیدل کاسترو تغییر نکرد و هنوز ادامه دارد. نکته جالب این است که با وجود «مردمی» جلوه دادن رژیم کاسترو، رهبری کوبا پس از فوت او ابتدا به برادرش سپرده شد؛ حالتی که در مشرق زمین متداول است؛ به عبارت دیگر، از دید رژیم کاسترو هیچ کس یا نهاد دیگری به غیر از برادرش نبود که بتواند کشور را اداره کند. در هر صورت، مماشات با رژیم کاسترو تا پایان زمامداری باراک اوباما بیشتر از امروز بود. از دید ترامپ برای بقای کوبا راهی وجود ندارد مگر اینکه رژیم آن سرنگون شود. چنین حالتی برای دو کشور دیگر که در بالا به آنها اشاره شد، یعنی ونزوئلا و نیکاراگوئه، نیز عینا وجود دارد. البته ونزوئلا کشور ثروتمند و بزرگی است اما به دلیل همکاری نزدیک با روسیه و چین و تمایلات سوسیالیستی نه تنها سال ها در لیست سیاه آمریکا بوده است، بلکه با محاصره اقتصادی آن ازسوی ایالات متحده دچار مشکلات فراوانی شده و این حالت در دوره ترامپ چنان افزایش یافت که اقتصاد بدون نفت آن کلا به زمین نشست.کوبا به نفت ونزوئلا نیازمند است و در محاصره اقتصادی تحمیلی ازسوی آمریکا، فقط ونزوئلا است که به کوبا نفت می فروشد. حمایت علنی روسیه و چین از این سه کشور تاکنون مانع سقوط دولت های آنها زیر فشار آمریکا شده است. این حالت بلاتکلیفی به ویژه در دوره ریاست جمهوری ترامپ ادامه خواهد یافت. استفاده از واژه های کمونیسم و سوسیالیسم ظاهر قضیه است. باطن قضیه مقاومت این کشورها در برابر زورگویی و پذیرش سلطه آمریکا است. این حالت منحصر به کشورهای سه گانه مورد اشاره نیست. برخی از کشورهای خاورمیانه به ویژه ایران -که یک کشور کمونیستی به شمار نمی آید- نیز تلاش می کنند که استقلال و آزادی خود را از کشورهای سلطه طلب کنونی جهان، به ویژه ایالات متحده آمریکا حفظ کنند. تهاجم و مقاومت منحصر به امروز نیست؛ هزاران سال سابقه دارد.
                