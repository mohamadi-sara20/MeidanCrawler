پنج‌شنبه ۲ آبان ۱۳۹۸
-----------------------------------------
یادداشت
-----------------------------------------
تلخکامی های رشک ورزی در شاهنامه
-----------------------------------------

                    سخنی به گزافه نیست که بخش بزرگی از رنج هایی که انسان ها متحمل می شوند و آزاری که از دیگران می بینند، ریشه در رشک ورزی رشک ورزان دارد که در پوشش اصلاح و به بهانه آنکه به مبانی آنها بی حرمتی شده، دیگران را می آزارند تا گره های روانی ناشی از کمبودهای خویش را بگشایند. سعدی در داستان سرهنگ زاده سرای اغلمش می گوید: 
توانم آن که نیازارم اندرون کسی/ حسود را چه کنم کو ز خود به رنج در است و گرسیوز، برادر افراسیاب از کوره حسد و رشک آتشی برافروخت که دیرینه سالی دو کشور ایران و توران را روباروی یکدیگر قرار داد و برگزیده ترین چهره ایران باستان، سیاوش پاک نهاد را به هلاکت رساند و هزاران کشته بر جای گذاشت و اینک آن قصه رشک ورزی.آن گاه که سیاوش از عشق آتشین خانمان سوز سودابه، نبرد در مرزهای توران را برگزید تا از درگاه کاووس دوری جوید، سرانجام بر اثر عناد کاووس، به توران زمین پناه برد و شاه توران به استقبال او رفت و او را مانند فرزندی در کنار گرفت؛ چنان که لحظه ای دوری سیاوش را تحمل نمی کرد و همین عشق او، آتش حسد را در قلب گرسیوز، برادر افراسیاب شعله ور گرداند تا آنجا که پیوسته در جست وجوی فرصتی بود تا رشته های این مهر را بگسلد. افراسیاب در مراسم استقبال از سیاوش به او گفت:کنون شهر توران تو را بنده اند/ همه دل به مهر تو آکنده اند/ سپهدار دست سیاوش به دست/ بیامد به تخت مهی برنشست/ به روی سیاوش نگه کرد و گفت/ که این را به گیتی کسی نیست جفت و چون سیاوش یک هفته ای را در توران ماند، افراسیاب به فرزند خویش، شیده، فرمان داد که سیاوش را برادرانه پاس دارد و شبی افراسیاب به سیاوش گفت: «دگر روز زودهنگام صبح با گوی و چوگان به میدان رویم و ساعتی را بتازیم و چوگان زنیم و خوش باشیم. شنیده ام که نیکو چوگان می زنی».شبی با سیاوش چنین گفت شاه/ که فردا بسازیم هر دو پگاه. که با گوی و چوگان به میدان شویم/ زمانی بتازیم و خندان شویم. تو فرزند مایی و زیبای گاه/ تو تاج کیانی و پشت و پناه.در میدان چوگان یارگیری کردند و افراسیاب به سیاوش گفت: «تو در یک سوی جای گیر و من در سویی دیگر». سیاوش خردورزانه کوشید تا رشک تورانیان را برنینگیزد. از همین روی به افراسیاب گفت: «من توان مقابله با تو را ندارم و بهتر است من و تو در کنار یکدیگر قرار گیریم و گوی زن دیگری را در برابر خویش قرار دهیم» و افراسیاب از این سخن شادی ها کرد. آن گاه سیاوش در آن میدان، هنرنمایی ها کرد و چون پس از دقایقی افراسیاب خسته شد، سیاوش و افراسیاب بر تخت زرینی نشستند و قرار شد دو گروه ایرانی و تورانی با یکدیگر مواجه شوند و چون ایرانیان نیکوتر چوگان می زدند، خشم تورانیان برانگیخته شد و به خشونت روی آوردند و سیاوش به زبان پهلوی به ایرانیان گفت: «به تورانیان فرصت خودنمایی دهید».چو ترکان به تندی بیاراستند/ همی بردن گوی را خواستند. ربودند ایرانیان گوی پیش/ بماندند ترکان به کردار خویش. سیاوش غمی گشت ز ایرانیان/ سخن گفت بر پهلوانی زبان. که میدان بازی است گر کارزار/ بر این گردش و بخشش روزگار. چو میدان سر آید بتابید روی/ بدیشان سپارید یک بار گوی.و گرسیوز شاهد هنرنمایی های سیاوش بود و آزرده از مهر افراسیاب به شاهزاده ایرانی. چون میدان چوگان را ترک گفتند، افراسیاب گفت: «چنین بر زبان ها روان است که من در تیراندازی بی همانندم». و سیاوش کمان ویژه خویش را از یکی از همراهان گرفت و به شاه توران داد. افراسیاب کمان را به دقت وارسی کرد و بسیار ستود و آن را به گرسیوز شمشیرزن داد و گفت: «می توانی این کمان را به زه کنی؟» و گرسیوز بسیار کوشید؛ ولی از عهده برنیامد و خشم سراپای وجودش را فرا گرفت. به گرسیوز تیر زن داد مه/ که خانه بمال و درآور به زه. بکوشید تا بر زه آرد کمان/ نیامد بر او خیره شد بدگمان.و این آتش حسد که از درون، گرسیوز اهرمن صفت را می سوزاند، نمی توانست از برون ویرانگر نباشد؛ و چون به شکارگاه رفتند و سیاوش هنرنمایی های دیگر در شکار گورخر کرد، افراسیاب که دل به سیاوش سپرده بود، از این همه هنرنمایی شاهزاده ایرانی به نشاط آمد و خشنود از او، دختر خویش، فرنگیس را به شبستان سیاوش به همسری فرستاد که کیخسرو، آن شهریار نماد خرد و گذشت و فداکاری، ثمره این پیوند است. 
به توصیه پیران ویسه، افراسیاب دلبسته سیاوش، سرزمینی را به شاهزاده ایرانی سپرد تا در آنجا شهری برای خود بنا کند. و با آنکه ستاره شمران به سیاوش یادآور شدند که بنای این شهر خوش یمن نخواهد بود، سیاوش در گنگ دژ شهری بنا کرد بی همانند و چون اقامت سیاوش در گنگ دژ طولانی شد، افراسیاب با نامه ای از دلتنگی های خود برای دوری از سیاوش سخن بگفت.بعد از مدتی پیران ویسه به تماشای شهر بیامد و از کاخ سیاوش و سپس کاخ فرنگیس دیدار کرد، سیاوش را بسیار ستود و آنگاه که به نزد افراسیاب بازگشت، از شکوهی سخن گفت که سیاوش آفریده بود .افراسیاب به گرسیوز گفت تو نیز از سیاوشگرد دیداری به عمل آور و ببین این همه ستایش پیران ازچه روست. احساس من این است که سیاوش به توران دل بسته و دیگر از ایران یاد نمی کند. چون گرسیوز به سیاوشگرد به سیاحت برفت، سیاوش به استقبال برادر شهریار توران شتافت و او را خوشامد گفت و گرسیوز خلعت افراسیاب را به سیاوش داد و شاهزاده ایرانی از روی نیک طبعی از آنچه بنا کرده بود، گرسیوز را به تماشا برد و چون به کاخ فرنگیس رسیدند، فرنگیس شادمانه به دیدار گرسیوز شتافت و گرچه گرسیوز با خوش رویی برادرزاده خویش را در آغوش کشید، در این اندیشه بود که چون سالی دیگر بگذرد، سیاوش دیگر کسی را به شمار نیاورد. هنگامی که گرسیوز به نزد افراسیاب بازگشت، در خلوتی به افراسیاب گفت: 
بدو گفت گرسیوز ای شهریار/ سیاوش جز آن دارد آیین و کار/ فرستاده آمد ز کاووس شاه/ نهانی به نزدیک او چندگاه/ بر او انجمن شد فراوان سپاه/ نپیچد از او یک زمان جاه شاه و سرانجام دمدمه های فسونکارانه گرسیوز رشک ورز اثر کرد.شاه، گرسیوز را برای وضعیت سیاوش دیگربار به نزد او فرستاد و گرسیوز با تظاهر به دوستی و دلسوزی برای سیاوش به او هشدار داد که شاه نسبت به او بدگمان شده است و سودای کشتنش را دارد. و چون سیاوش تصمیم گرفت که خود به دیدن شهریار ترکان رود، گرسیوز او را منع کرد و به او توصیه کرد که اگر افراسیاب به دیدارش آمد، حتما جامه رزم بپوشد تا در امان بماند و چنین شد. و زمانی سیاوش دانست همه فتنه ها از گرسیوز بوده است که وقتی به افراسیاب خشمگین گفت تنها احساسش به او مهر فرزندی است، گرسیوز از میان سپاه توران فریاد زد: «اگر چنین است چرا زره بر تن کرده ای؟» و افراسیاب باور کرد که سیاوش بر او نیرنگ باخته است و بدین گونه خون سیاوش ریخته شد و داغ این خون، داغی نهاد بر دل ایرانیان که هنوز که هنوز است، نشان آن برجاست.
                