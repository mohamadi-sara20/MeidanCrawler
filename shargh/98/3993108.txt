یک‌شنبه ۲۴ آذر ۱۳۹۸
-----------------------------------------
حرف اول
-----------------------------------------
«حقیقت» از چهارسو تا جامعه ایران
-----------------------------------------

                    جشنواره سینما حقیقت در حال برگزاری است. مستندسازان مانند سال های گذشته می کوشند کالای تصویری خود را حقیقی تر از دیگری، در جامه ای زیبا عرضه کنند. رقابتی تنگاتنگ که تا امروز ادامه پیدا خواهد کرد و نتایج آن می تواند جوایزی زرین برای برندگان آن در پی داشته باشد. تاکنون 12 سال از این جشنواره گذشته است. اکنون چند روزی است که سیزدهمین دوره آن با مدیریت و فکر جدید مرکز مستند و تجربی آغاز شده. در این دو هفته، آثار متعددی از ایران و کشورهای جهان در معرض دید مخاطبان قرار گرفته و قرار است آثار دیگری هم پیش چشم منتظران علاقه مند، پرده گشایی شود.
 پرسش کهنه ای که هر سال از سوی دلسوزان و کارشناسان رسانه ای، مطرح شده باز هم در ماه پایانی پاییز امسال، رخ نمایی می کند؛ اینکه آثار مستندسازان، با هزینه های فراوانی به تحقق رسیده تا آینه تمام نمای اجتماع امروز باشند. این آینه شفاف ممکن است دایره وسیع تری را شامل شود و دغدغه های بشری در منطقه و حتی آن سوی آب را در بر بگیرد. اکنون همه این دیدنی ها در معرض نگاه مخاطبانش قرار گرفته اما پس از پایان جشنواره حدس بزنید چه اتفاقی می افتد؟ هیچ! چراکه پس از آن همه می خواهند سر کار خود بروند. پردیس سینمایی چهارسوی تهران، با ظرفیتی بیش از هزار صندلی، با کمک کارمندان دلسوز مرکز مستند و تجربی، یک به یک، فیلم های کوتاه و بلند را طبق برنامه مدون روی پرده می فرستند اما خروجی کار برای رسانه فراگیر سیما چیست؟ باز هم تقریبا صفر؛ به جز چند میزگرد کم تاثیر و تکراری و دو، سه گزارش نیم بند خبری. پرسش این است که چرا در اتاق های فکر صداوسیما، برای این دسته آثار تازه از تنور درآمده تدبیری نمی شود؟ چرا مسئولان رسانه، دست روی دست می گذارند و تنها به آثار معدود تولیدشده خود بسنده می کنند؟ چرا به این سرمایه نیرومند هنری بی توجهی می شود؟ البته چند سالی است کارگزاران در هدردادن سرمایه های ملی خبره شده اند و این دسته گل به آب دادن ها، در جاهای دیگری مثل حوزه اقتصاد، بیشتر نمایان شده است؛ اما به راستی در عرصه تولید و پخش فیلم، وضعیت بهتر از جاهای دیگر نیست که شاید وخیم تر هم شده باشد. 
آگاهان امر و آنان که در مصدر کار هستند با عزمی استوار می توانند این چرخه فرسوده و خاک گرفته را تغییر دهند و طرحی نو دراندازند تا شمار انبوه مخاطبانی با ایجاد یک ذائقه جدید بسازند و آنها را به تماشای این گروه از آثار مستند در قاب تلویزیون خانگی بنشانند. خروجی کار چه خواهد شد؟ به طور قطع با این ابتکار فرهنگی در رسانه ملی، سطح آگاهی عمومی مخاطبان چنان بالا می رود که نسبت به آنچه درحال حاضر عرضه می شود قابل قیاس نخواهد بود. مگر غیر از این است که پویاترین و هوشمندترین افراد، باید برای تلویزیون تصمیم گیری کنند، زیرا تنها یک رسانه فراگیر در کشور موجود است و دیگران با تاسیس تلویزیون شخصی، حق هماوردی با آن ندارند، پس مدیران موجود باید به گونه ای عمل کنند که نبود رقیبان به چشم نیاید و شیوه ای به کار ببرند که نیازی به نصب دیش های پشت بام برای ارتباط با شبکه های متعدد آن سوی آب احساس نشود. اگر این چنین شود فرهنگ ملی و باورهای موجود جامعه، رو به اصلاح و بالندگی افزون تر حرکت می کند. اثرگذاری این فیلم ها نیرومندتر است، چون یک مستندساز بدون فیلتر خیال و قصه پردازی، مستقیم به کانون مسئله هجوم می برد تا آن را از تاریکی قیرگون خود بیرون بیاورد و در معرض نگاه مخاطبان بی خبر از اوضاع قرار دهد. باید فرهنگ دنبال کردن حقیقتی که در این قاب سینمای مستند دیده می شود، در سطوح مختلف جامعه و مسئولان ایجاد شود. باید از این پنجره، واقعیت های جامعه و حتی مسائل جهانی را نظاره کرد و راه حل های آن را به کار بست. این اقدام می تواند فرهنگی به وجود آورد که بینندگان را نسبت به این گونه آثار پژوهشی، حساس و علاقه مند کند. آنگاه این امید وجود دارد که بخش های مختلف جامعه از وضعیت بی تفاوتی و روزمرگی فاصله بگیرند و به نشاط روحی که سازنده یک جامعه است، قدم بگذارند. به قضایای جامعه و خودشان، انفعالی ننگرند یا برای موقعیتی که فعلا در آن هستند، قانع نشوند. پرسش آفرینی، کار اصلی یک رسانه استاندارد است و چه مولفه ای بهتر از آثار مستند می تواند خصلت کاوشگری را در مخاطبان امروز جدی کند؟ تحقق این امر مبارک، امسال ممکن تر جلوه می کند، چراکه انتخاب مدیر جدید مرکز مستند و تجربی که در گذشته از برنامه سازان پرمخاطب تلویزیون در همین رسانه فراگیر بوده می تواند باعث ایجاد ارتباط های موثری با خانه قبلی او شود و فکر های زیبا را از محدوده سالن چهارسو تا سطوح مختلف جامعه ایران و حتی مخاطبان جهانی گسترش دهد.
                