سه‌شنبه ۱۹ آذر ۱۳۹۸
-----------------------------------------
حرف اول
-----------------------------------------
حقوق بشر، شعار یا واقعیت
-----------------------------------------

                    روز جهانی حقوق بشر در حالی از سوی مجمع عمومی سازمان ملل متحد با هدف برقراری و تضمین آزادی های برابر برای همه مردم به این عنوان نام گذاری شده است که در سطح جهانی و در حوزه های منطقه ای و جغرافیایی متنوع، تکریم و تعریض به این اصل مهم انسانی همواره از موضوعات مورد مناقشه هم در سطح دولت ها و حکومت ها و هم در عرصه افکار عمومی جوامع بوده است. این اهمیت تا حدی است که دولت ها تلاش رسانه ای و سیاسی گسترده ای را صرف نمایش و معرفی خود به عنوان مدافع حقوق بشر می کنند تا خود را مشروع و مقبول جلوه دهند. این نام گذاری و اعلامیه ای که در نهایت به آن ختم شد، عمدتا معطوف به نتایج مستقیم جنگ جهانی دوم بود که در قالب اعلامیه ای با 30 ماده در حوزه های مدنی، فرهنگی، اقتصادی و سیاسی ظهور و بروز پیدا کرده است. واقعیت های ملموس جهانی و روند کلی که بر اداره نظم جهانی حاکم است به خوبی نشان می دهد باوجود اهمیت و اصالت این مفهوم انسانی، کشور های قدرتمند و دولت هایی که در آن منافع سیاسی و اقتصادی گروه های حاکم در قیاس با مصالح مردم از اهمیت بیشتری برخوردار است، حقوق بشر را بار ها و به کرات در حوزه های مختلف نقض می کنند. در روز دهم دسامبر 1948 که برای اولین بار در تاریخ جهان و درست بعد از تحولات و خرابی های ناشی از جنگ جهانی دوم و در هنگامه ای که اعلامیه حقوق بشر در حضور 46 حکومت عضو سازمان ملل متحد قرائت شد، شاید کمترکسی تصور می کرد این اعلامیه تااین حد در دیدگاه دولت ها بی مبنا و شکننده تلقی شود و به حربه ای در نزاع های سیاسی میان کشور ها و دولت ملت ها تبدیل شده و از آن سوءاستفاده های شرمگینانه و غیرانسانی بشود. دولت هایی که عملا در سراسر جهان هرروز از یک طرف این حقوق مسلم انسانی را نقض و هتک کنند و از طرف دیگر با ساز و برگ رسانه ای و پروپاگاندای سیاه خود را مدافع انسان و حقوق و کرامت آن معرفی کنند. طبعا در ادوار گذشته این شگرد رسانه ای و سیاسی در تلقی و القای اهداف دولت ها موثر واقع می شد اما اکنون و با حاکمیت شبکه های مجازی که به گردش آزاد اطلاعات مفهوم تازه ای بخشیده اند، از نگاه تیزبین افکار عمومی، خباثت ها و جنایت ها پنهان نمی ماند و در هرکجای جهان که جنایتی رخ دهد...
 در کمترین زمان ممکن در قلمرو های دیگر بازتاب و انعکاس آن موج های مخالفت و جریان های معترضی را سامان می دهد. هرچند این موج ها نتوانسته اند جریان کلی نقض حقوق بشر را متوقف کنند اما دست کم توانسته اند با بالابردن هزینه دست یازیدن به اعمال جنایت کارانه، در مسیر گسترش آن موانع جدی به وجود آوردند. در همین منطقه خاورمیانه و در تحولات کشور هایی که به بهانه دموکراسی و آزادی مورد تهاجم قدرت های جهانی قرار گرفته اند، به وضوح میزان پایبندی و تعهد مدعیان حقوق بشر نمایان و گویاست؛ آنجا که خون کودکان بی گناه در یمن، افغانستان، سوریه و در اقصا نقاط دیگر وجه المصالحه منافع اقتصادی و سیاسی می شود، چهره واقعی مدعیان و مدافعان جهانی حقوق بشر نمایان می شود. امروز هیچ کشوری در دنیا وجود ندارد که بتواند مدعی شود ایدئال های حقوق قانونی و انسانی بشر را به طورکامل رعایت کرده است و به نظر می رسد برای آنچه حق حاکمیت بشر بر سرنوشت و زندگی خود خوانده می شود، باید به جای دل بستن به سیاست های دولت ها، نهادها و سازمان های مدنی و مردمی را تقویت کنیم و از همه مهم تر با کمک به رشد آگاهی های نوع بشر از حقوق خود در روند کلی جهانی که در آن حقوق بشر نه فقط یک مفهوم والای انسانی بلکه صرفا یک ماشین سیاسی برای اهداف گروه های قدرت تلقی می شود، مبارزه و مقاومت بی امانی را سامان دهیم.
                