چهار‌شنبه ۸ خرداد ۱۳۹۸
-----------------------------------------
یادداشت
-----------------------------------------
نفس جنایت کار
-----------------------------------------

                    خبر تکان دهنده قتل خانم میترا استاد به دست همسرشان جناب آقای محمدعلی نجفی، وزیر اسبق آموزش و پرورش، وزیر اسبق علوم، تحقیقات و فناوری، معاون سابق رئیس جمهور و رئیس سازمان میراث فرهنگی، شهردار پیشین تهران و استاد شناخته شده دانشگاه و سیاست مدار شناخته شده کشور به حدی شوکه کننده بود که نگارنده این سطور تا پیش از ارسال متن برای روزنامه، از چند طریق ایراد اتهام به این شخصیت شناخته شده را بررسی کرد و در لحظه ارسال نیز امیدوار بود که تکذیبیه رسمی آن منتشر شود. این قتل- در صورت اثبات وقوع آن به دست ایشان- چند نکته مهم دارد؛ نخست اینکه مادامی که دادگاه متهم به قتل را به موجب دادنامه قطعی، مجرم نشناخته است، او صرفا متهم به ارتکاب قتل است؛ حتی اگر همه شواهد و قرائن موید این امر باشد و حتی خود او اقرار صریح به ارتکاب عمل مجرمانه کرده باشد. به بیان دیگر، مناط حقوقی و قانونی و اصل اساسی در انتساب جرم به اشخاص، رسیدگی در دادگاه و طی مراحل دادرسی منصفانه و صدور حکم قطعی و قطعی شدن حکم محکومیت است؛ نه امارات و قرائن و شواهد و حتی اقرار متهم به ارتکاب جرم؛ اما دومین نکته که از اهمیت بیشتری برخوردار است، رابطه میان خشونت و ارتکاب به عمل مجرمانه- به ویژه جنایت- است. آنچه اکثر پژوهشگران به آن اذعان کرده اند، اکثر جنایات در شرایط احساسی رخ می دهند و بیشتر قاتلان، کسانی هستند که در اوج عصبانیت و خشم نتوانسته اند خود را کنترل کنند و به نوعی مرتکب جنایت شده اند. در فقره اخیر، منصرف از اینکه هنوز از منظر قانونی جناب آقای نجفی را نمی توان مجرم شناخت؛ اما به فرض صحت مستندات و ادعاهای مطرح شده و به فرض صحت اقرار ایشان، به نظر می رسد آنچه عبرت آموز است، کنترل نکردن خشم یک انسان در موقع مناسب است. اینجاست که نقش روان شناسان اجتماعی و پژوهشگران حوزه سلامت روانی بیشتر مشخص می شود. وقتی خشم بر انسان غلبه کند و آستانه تحمل آن فرد به حدی نباشد که بتواند بر خشم و عصبانیت خویش کنترل موثری داشته باشد، از هر انسانی بدترین و قبیح ترین جنایات ساخته است. به بیان دیگر، قاتل شاخ و دم ندارد، من و شما هم اگر بر خشم و عصبانیت خویش در موقع بحران غلبه نکنیم، به همین سادگی می توانیم مرتکب جنایت شویم. وقتی نفس سرکش آدمی مهار نشود، بزرگ و کوچک و بی سواد و دانشمند نمی شناسد. جنایاتی از این بشر دوپا سر می زند که باور کردنش برای خودش نیز دشوار خواهد بود. اگر بر خشم و فشار عصبی خود غلبه نکنیم، فرقی نمی کند که وزیر و معاون رئیس جمهور و استاد دانشگاه باشی یا فردی فاقد سواد خواندن و نوشتن که از راه کارگری امرار معاش می کند. فرقی نمی کند که اصولگرا باشی یا اصلاح طلب، فرقی نمی کند که اندیشمند و فرزانه باشی یا سطحی نگر و عامی، نفس آدمی کار دست آدم می دهد. مولانا می فرماید:
نفس اژدرهاست او کی مرده است/ از غم بی آلتی افسرده است
                