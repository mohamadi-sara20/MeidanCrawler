یک‌شنبه ۱۷‌شهریور ۱۳۹۸
-----------------------------------------
یادداشت
-----------------------------------------
آنچه حسین (ع) می آموزد
-----------------------------------------

                    تاریخ درباره رویدادهای بزرگ، نکته های ویژه ای یادداشت می کند. حرکت کاروان حسین (ع) از مدینه تا مکه و از آن مکان روحانی تا کربلای معلا، حادثه های فراوانی در دل خود دارد که دقت در هرکدام آنها می تواند نگاه آدمی را به هستی تغییر دهد. منزلگاه هایی از مکه تا شهر کوفه قرار گرفته که در مسیر کاروان حسینی است. آن حضرت به هرکدام آنها به عنوان «فرصتی برای جذب» می نگرد. از صبح روز عاشورا که جنگ نابرابری آغاز می شود، سرور آزادگان جهان شاهد رویدادهای تلخی است و تا ظهر که بازهم چند نفر از یاران ایشان به شهادت می رسند، قلب آن حضرت ساعت به ساعت غمگین تر می شود، اما نکته مهمی که سبب می شود آن اشرف اولیا چون کوهی استوار بماند و در برابر مصیبت ازدست دادن عزیزانش، آرامش خود را حفظ کند، این است که او به یک هدف بزرگ می اندیشد: اجرای «امر به معروف و نهی از منکر»؛ این موضوع در لحظه لحظه این حرکت، حوادث تلخ و شیرینی به وجود آورده است. مردمی که در مسیر حرکت کاروان هستند، با آگاهی بخشی امیر کاروان، می توانند چهره واقعی دستگاه خلافت را از پشت نقاب دین مشاهده کنند. خون ها به ناحق ریخته می شود اما در قبال آن، ظلم و فساد یزید بن معاویه آشکارتر می شود که چگونه این خلیفه جفاکار پشت شعار اسلام، سنگر گرفته است. بیداری مسلمانان، از اینکه دین خدا با این فسادها و ستم های خلافت سازگاری ندارد، کم دستاوردی نیست! این یک پیروزی بزرگ برای احیای اسلام است. 
خبردارشدن از این حرکت حسینی، مردم را اکنون به یاد حدیث پیامبر رحمت (ص) می اندازد که فرمود: «حسین از من است، و من از حسینم»؛ یعنی نواده رسول، مانند پدربزرگش، یاری کننده دین خدا شده است. این یاری رسانی باید مصداق هایی از سیره نبوی داشته باشد تا همسانی سنت، از دو سو کامل شود. در قرآن کریم، برجسته ترین خصلت رسول خدا (ص)، رحمه للعالمین تعریف شده و نواده خاندان نبوت نیز به همین سیره عمل می کند. جلوه های این رحمت حسینی را با چند نمونه تاریخی می توان مشاهده کرد؛ زهیر از مخالفان حضرت به شمار می رود، اما یک برخورد رحمانی، او را متحول می کند.عزره بن قیس، از وابستگان دربار عبیدالله بن زیاد، به زهیر بن قین نزدیک می شود و خطاب به او می گوید: «تا می توانی خودستایی کن و از حقانیت راه خود سخن بگو!»، زهیر بن قین پاسخ می دهد: «ای عزره! خداوند، حسین را هدایت کرده. از خدا بترس و بدان که من خیرخواه تو هستم. مبادا از کسانی باشی که گمراهان را بر کشتن جان های پاک، یاری می دهند!». عزره می گوید: «ای زهیر، تو که هوادار این خاندان نبودی و طرفدار خلیفه سوم بودی!»، پاسخ زهیر زیباست: «آیا اینکه اکنون در کنار حسینم، برایت کافی نیست که بدانی من پیرو این خاندانم؟! به خدا سوگند من هرگز به حسین بن علی (ع) نامه ای ننوشتم و فرستاده ای نزدش نفرستادم و هرگز به او وعده یاری ندادم، اما مسیر راه، من و او را با هم یک جا گرد آورد». واقعیت همین بود؛ امام (ع) شخصی نزد زهیر می فرستد تا او را ببیند، زیرا مایل است گفت وگویی نزدیک با زهیر داشته باشد. زهیر در ابتدای امر از این پیشنهاد استقبالی نمی کند، همسر زهیر که شاهد این رفتار نابجای زهیر است، یادآور می شود به شخص شناخته ای که روبه رویشان چادر دارد، بی تفاوت نباشد. «او می خواهد تو را ببیند». زهیر حرف او را منطقی می بیند و آن را می پذیرد. این دیدار صمیمانه، مسیر زندگی زهیر را تغییر می دهد. او پس از این ملاقات، شادمان نزد همسر و دوستانش بازمی گردد و فرمان می دهد تا خیمه و وسایل شخصی او را به خیمه حضرت اباعبدالله الحسین (ع) نزدیک کنند. او دوست دارد که در چند قدمی آن حضرت قرار بگیرد تا در جوار کسی باشد که حقیقت نزد اوست.برخی تاریخ نویسان آورده اند که «سلمان بن مضارب»، پسر عموی زهیر نیز با او همراه می شود و به کاروان حسینی می پیوندد. نمونه دوم این نگاه جذبی زیباتر است؛ فرماندهی با لشکرش، راه را بر کاروان امام (ع) می بندد. این فرمانده، نامش حر بن ریاحی است و در برابر آنچه از خلیفه اش یزید دستور گرفته، هیچ گذشتی ندارد. امیر کاروان تصمیم می گیرد با او صحبت کند. امام (ع) پس از آنکه نام فرمانده را می پرسد، او را به نام خطاب می کند تا به او نزدیک تر شود. آن حضرت اعلام می کند که از نوع برخورد حر، رضایت ندارد. سخنان امام (ع) فطرت پاک فرمانده را بیدار می کند و این درسی برای همه ما است که می توان با فرمانده دشمن نیز به زیبایی سخن گفت. او چنان در این گفت وگوی ساده، مجذوب امام می شود که به لشکرش فرمان می دهد تا راهی بر نواده پاک پیامبر (ص) باز کنند که البته مسیر اصلی کوفه نیست، اما به دشتی وسیع منتهی می شود که می توان از آنجا نیز به شهر کوفه رفت. نام آن دشت، کربلاست. حر بن ریاحی از رفتاری که ابتدای کار داشته، از امیر کاروان عذرخواهی می کند. او یادآور می شود که مادر بزرگوار آن حضرت، بانوی معظمی چون فاطمه زهرا (س) است و نمی توان مقام بلند او را با مادران دیگر مقایسه کرد. امام حسین (ع) او را دعا می کند و تعبیر زیبایی درباره نام او به کار می برد که حر بن ریاحی را به فکر فرومی برد. شنیدن یک جمله مهرانگیز، سبب می شود چند روز آینده، اردوگاه فرمانده به این سوی خط وصل شود. جمله تحول ساز امام این است: «حقیقتا نامی که مادرت برایت انتخاب کرد، تو شایسته آن هستی! «حر» به معنای انسان آزاد است. روز عاشورا فرامی رسد. حر بن ریاحی، فرمانده ای از سپاه کوفه که تنها یک بار با امام گفت وگو کرده، سرانجام تصمیمش را می گیرد. او با برادرانش، سمت سلطان عشق قرار می گیرد. حر مانند زهیر به شهادت می رسد. پس از کشته شدن یاران، خویشان آن حضرت هم به میدان می روند. آنان نیز یکی پس از دیگری به شهادت می رسند. 
 نمونه سومی به وجود می آید تا امام با مهر و منطق کلام، فرمانده دیگری را به چالش بکشد؛ مذاکره ای در سه نوبت با فرمانده ای به نام ابن سعد فراهم می شود. فرمانده سپاه یزید، در گام اول برای تحقیر امام، پشت میز گفت وگو می نشیند اما چنان تسلیم عقلانیت او می شود که دیگر حرفی برای مخالفت با آن دریای حلم و درایت نمی ماند، آن حضرت در پاسخ به این ادعا که برای شورش و تصرف کوفه آمده، می گوید اگر راهی باز شود، ما به مدینه برمی گردیم، تو آن گاه پی می بری که تصوری به خطا داشته ای، آن گاه جرمی هم به اهل بیت پیامبر (ص) نسبت نمی دهی. ابن سعد که انتظار چنین پاسخ محکمی را ندارد، برای دفاع از حریم حکومت، حرفی پیدا نمی کند؛ پس برای کسب تکلیف، نزد ابن زیاد در دارالاماره کوفه می رود، والی سیاه بخت، پاسخ می دهد: «حسین بن علی تو را خام کرده! به گندم ری بیندیش که سندش به نام تو زده شده است». ابن سعد در کشاکش عشق و وظیفه، با تردید وجودش درمی افتد و به جنگ حقیقت می رود.
 نمونه چهارم هم شنیدنی است؛ یکی از یاران امام (ع) را فردی متفاوت نوشته اند. او جوانی مسیحی است که در راه کوفه با کاروان حسینی برخورد می کند، نام او وهب است که همراه مادرش ام وهب به مسافران کربلا می پیوندد. او پس از دیدار و گفت وگو با سرور آزادگان جهان دگرگون می شود. روشنگری ها بر این جوان نورسته چنان تاثیری دارد که او را یکی از وفادارترین یاران عاشورایی می کند. وهب در کنار مادرش، راه نجات و رستگاری را در این می بیند که کاروان آن حضرت را به هیچ قیمتی رها نکند. پرسش این است، آیا ما مدعیان پیروی از آن حضرت در جذب کسانی که در حلقه های فکری دیگری قرار دارند، مانند آن حضرت رفتار می کنیم؟ یا آنها را به چشم معاندان می بینیم و از حریم خود دور می کنیم و به جای نگاه جذبی، برخورد حذفی پیشه می کنیم؟! 
 حالا نوبت خود امام حسین (علیه السلام) است که به میدان برود. آن حضرت پس از وداعی سنگین با تک تک فرزندان و اهل حرم، به میدان می رود. او را چندین بار بدرقه می کنند و از آن پدر ایمان، دل نمی کنند و حتی مانع از حرکت اسب او می شوند! این از رفتار محبت آمیز و پرجاذبه او نسبت به اهل بیت و یارانش سرچشمه می گیرد؛ اما امیر کاروان همه را به آرامش دعوت می کند. نبرد سختی آغاز می شود. امام با رشادت تمام مبارز می طلبد. به تدریج دایره نبرد تنگ تر می شود. ساعتی می گذرد تا در عصری خونین فام، شهادت آن حضرت رقم بخورد. نیزه ها و شمشیرها که از پشت سر فرود می آید، امام را از اسب به زمین می اندازد. شمر بن ذی الجوشن، فرمانده نگون بخت و به نقلی دیگر، سنان بن انس تلاش می کنند تا کار را تمام کنند. در لحظات عروج، شنیده می شود که سلطان عشق با خدایش مناجات می کند که «... معبودی جز تو نیست ای خدای من! و من راضی هستم به رضای تو!» وقتی ذوالجناح حسین (ع)، هراسان و بی قرار اما زخمی و بی سوار، به خیمه ها برمی گردد، دیگر همه بازماندگان کاروان قبول می کنند که آن سرور آزادگان عالم، هرگز به خیمه برنمی گردد. روح متعالی او، اکنون به نزد پروردگار خویش پرکشیده است، اما پیام راستین او که از سیره نبوی مشق برداری شده، به عنوان کاربرد در زندگی ایدئال، علمداری می کند
                