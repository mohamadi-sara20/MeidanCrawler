سه‌شنبه ۷ خرداد ۱۳۹۸
-----------------------------------------
سرمقاله
-----------------------------------------
هوشیاری ایران درباره همکاری آمریکا - روسیه
-----------------------------------------

                    دو ابرقدرت سابق سال ها بود که روابط سردی داشتند. وقتی جمهوری خواهان در آمریکا بر سر کار آمدند نوعی نگاه ارزشی به کشورهای کمونیستی داشتند و با وجود فروپاشی اتحاد جماهیر شوروی، هنوز جامعه آمریکا این نگاه ارزشی خود را به روسیه به عنوان فرزند خلف شوروی حفظ کرده، اگرچه بخشی از نگاه دولتمردان آمریکا مربوط به رقابت جهانی با روسیه است. البته روسیه پس از فروپاشی شوروی، جایگاه ابرقدرتی خود را از دست داد ولی با همت ولادیمیر پوتین مجددا راه روسیه به سوی مطرح شدن به عنوان یک قدرت جهانی هموار شد. در دوران ریاست جمهوری اوباما، روابط دو کشور با اشغال کریمه به دست روسیه و جنگ با اوکراین سردتر شد و آمریکا و اروپا در صدد تحریم روسیه برآمدند. اقدام تروریستی علیه یکی از جاسوسان سابق روسیه در خاک بریتانیا اوضاع را بدتر کرد و همه کشورهای اروپایی به روسیه واکنش قاطعی نشان دادند. در این شرایط، ایران با دعوت از روسیه برای ورود به سوریه و ایفای نقش دفاع هوایی در حملات علیه داعش، جانی تازه به روسیه داد و این کشور از یک سو توانست توجه آمریکا و اروپا را به خود جلب کند و در بازی جهانی او را به عنوان یک قدرت جهانی مطرح، به حساب آورند و از سوی دیگر توانست آثار منفی و زیان بار اشغال کریمه و درگیری با اوکراین را کاهش دهد و از سوی سوم و مهم تر، توانست پس از چهار سال، صاحب اختیار هر تصمیمی در سوریه شود. 
.اما با ورود روسیه به دنیای سایبری آمریکا و تلاش برای تاثیرگذاری بر انتخابات آمریکا از جمله شکست هیلاری کلینتون و پیروزی دونالد ترامپ و افشای آن، یک بار دیگر نگاه ارزشی در آمریکا اوج گرفت و حملات سیاسی علیه روسیه به قدری شدت یافت که ترامپ که قصد داشت از ابتدای ریاست جمهوری، فصلی نوین با روسیه در تجارت اقتصاد و سیاست باز کند، مجبور به عقب نشینی شد و روابط آمریکا با روسیه از دوران اوباما هم سردتر شد. 
ترامپ پیرو تعلیق سریالی معاهدات خود با کشورها، اعلام کرد از پیمان محدودیت موشک های میان برد با کلاهک هسته ای (INF) با روسیه که در سال 2021 به پایان می رسد، خارج می شود. اما گزارش بازرس رابرت مولر پس از دو سال درباره میزان همکاری تیم دونالد ترامپ با روسیه در انتخابات 2016 تهیه شد. بازرس مولر که خود از جمهوری خواهان است، اعلام کرد مدارک و شواهد کافی برای چنین همکاری ای با روسیه پیدا نکرده است. 
ترامپ آن را به عنوان مدرک بی گناهی خود مطرح کرد و دموکرات ها دادستان کل آمریکا را متهم کردند از گزارش رابرت مولر انتخاب گزینشی کرده و دونالد ترامپ از همکاری غیرقانونی با روسیه در شکست کلینتون مبرا نیست. به هرحال با اعلام این گزارش، راه برای بازگشت به علایق قبلی ترامپ برای همکاری با روسیه فراهم شد.
اما دونالد ترامپ با مشکلات دیگری هم روبه رو شد که باعث شد به یاد همکاری با روسیه بیفتد. ترامپ برای انتخابات درون حزبی 2019 و سراسری 2020 به موفقیت هایی در زمینه سیاست خارجی نیاز دارد تا به رخ رقبای انتخاباتی خود کشیده و نشان دهد در عرصه خارجی چقدر موفق بوده است. تیم دونالد ترامپ سه هدف در سیاست خارجی را انتخاب کردند که کره شمالی، ونزوئلا و ایران بودند.
 ترامپ ابتدا روی موضوع کره شمالی متمرکز شد ولی با وجود ملاقات های پرزرق و برق در سنگاپور و ویتنام، حاصلی از این دیدارها به دست نیامد و کیم جونگ اون دوباره به مسیر قبلی بازگشت و در عرض یک هفته دو آزمایش موشکی انجام داد؛ به طوری که به جای اعتبار برای ترامپ تبدیل به آبروریزی برای او در صحنه سیاست خارجی شد. موضوع بعدی ونزوئلا هم آن طور که بولتون و پمپئو فکر می کردند کارها با گوایدو خوب پیش نرفت و مادورو کماکان با حمایت روسیه، چین، ایران، ترکیه و برخی دیگر کشورها بر سر کار باقی ماند.
 جنجالی ترین موضوع به زانو درآوردن ایران بود. دونالد ترامپ با خروج از برجام واکنش های جهانی را علیه خود برانگیخت ولی با برنامه ریزی در عرض یک سال سعی کرد این خروج را طوری مدیریت کند که با تحریم های مهلک و با به زانو درآوردن مردم ایران، فشار حداکثری را بر جمهوری اسلامی وارد کند. اگر ترامپ قادر نشود این بازی را از ایران ببرد، در ایام انتخابات دو شکست پای او محسوب خواهد شد. شکست اول به دلیل خروج غیرقانونی از برجام که حمایت جهانی را دارد و شکست دوم لشکرکشی به اطراف ایران و خروج بی حاصل از منطقه که هزینه سنگینی بر دوش خزانه عمومی آمریکا می گذارد و انگشت سرزنش سایر رقبا را فراهم می کند.
بدین ترتیب ترامپ برای رهایی از چنین بن بست هایی به نقش و کمک روسیه توجه کرد و مایک پمپئو را به ایستگاه کرملین نشینان فرستاد تا هم روابط جدید برقرار کند و هم از روسیه برای کسب موفقیت در سه موضوع فوق در سیاست خارجی بهره گیرد. ولادیمیر پوتین که از این تقاضای عاجزانه آمریکا در پوست نمی گنجید، بسیار خشنود شد و از پمپئو استقبال گرمی به عمل آورد، زیرا درحالی که روسیه به عنوان یک ابرقدرت در صحنه سوریه مشغول فرمانروایی است، آمریکا با گردن کج آمده و روسیه می تواند از این موقعیت برای رفع و رجوع کردن اوضاع اوکراین و جزایر کریمه کاملا استفاده کند. به علاوه دست نیاز بلند کردن آمریکا در سه موضوع سیاست خارجی، آن قدر به روسیه فضای بازی و مانور می دهد که هم می تواند از کارت های کره شمالی، ونزوئلا و ایران به خوبی برای رفع مشکلات جهانی اش استفاده کند و هم به عنوان یک ابرقدرت در برابر آمریکا دوباره ظاهر شود. اولین سیگنالی که پوتین به آمریکا و جهان داد درباره ایران بود که گفت روسیه آتش نشان نیست که آتش هر بحرانی را خاموش کند؛ یعنی ایران! در این بحران با آمریکا، روی ما حساب نکن و بدین ترتیب خیال آمریکا راحت شد که حتی در صورت درگیری نظامی با ایران، روسیه دخالتی نخواهد کرد! و جهان نیز درک کرد که گذر روسیه از موضوع ایران ساده تر از دو موضوع کره شمالی و ونزوئلا برای این کشور است. بی شک همه قدرت ها جهش و افول دارند مهم این است که بتوان با چشم و گوش باز و انعطاف به موقع از موقعیت ها برای ارتقای منافع و امنیت ملی کشور استفاده کرد.
                