دو‌شنبه ۱۷ تیر ۱۳۹۸
-----------------------------------------
یادداشت
-----------------------------------------
وضعیت روزهای تحریم
-----------------------------------------

                    مراودات اقتصادی برای رشد و توسعه کشورها می تواند به عنوان یک عامل محرک عمل کند. برای مثال، ارتباط ایران با ظهور چین به عنوان یک قدرت نوظهور اقتصادی که توان رقابت با آمریکا را دارد و می تواند ضربه گیر مناسبی در مقابل تحریم های آمریکا تلقی شود، در صورت رعایت برخی نکات، فرصت است. چینی ها به استفاده از یوآن در معاملات بین المللی علاقه مند هستند. ایده چینی ها برای حذف دلار از مبادلات و جای گذاری یوآن به جای آن، می تواند موجب افزایش قدرت رقابت اقتصادی ما در مقابل آمریکا و حتی کشورهای اروپایی شود. در حال حاضر یوآن استقلال خود را تا حد زیادی حفظ کرده و تاثیرپذیری اش از دلار  به حداقل رسیده است  و این فرصت مناسبی برای اقتصاد ما است. انعقاد پیمان پولی دوجانبه بین ایران و چین، در صورتی که چین  به آن علاقه مند باشد، می تواند هزینه مبادلات ما را کاهش دهد و از سوی دیگر موجب تحرک تجاری کشور در زمان تحریم های آمریکا شود؛ مشروط بر اینکه پکن حاضر به هزینه دادن در این بخش باشد. کانال مالی ایران و اروپا هم با رعایت نکات مشخص می تواند در برقراری مناسبات تجاری با اروپا اثربخش باشد. ظرفیت تولید و فروش نفت در شرایط فعلی برای تداوم درآمدهای ارزی، ضروری است؛ فارغ از اینکه با چه شرایطی به تجارت بین المللی خود ادامه خواهیم داد، در قدم نخست ایران باید به ظرفیت تولید نفت خود توجه کند و شرایط تولید آن را در حالت بهینه حداکثری قرار دهد تا رقیب جایگزینی برای نفت ایران در بازار به وجود نیاید. اگر اقتصاد ایران اقتصادی پویا و درون زا بود، تحریم نمی توانست تمامی ابعاد اقتصاد و زندگی مردم را تحت تاثیر خود قرار دهد، اما از مشکلاتی رنج می برد که دهه ها است مقامات و مسئولان درباره آن صحبت می کنند، بااین حال، هیچ گاه اقدامی عملی و علنی برای حل آنها انجام نشده است. عمر برخی مشکلات به چندین دهه می رسد. از اواسط دهه 40 با افزایش وابستگی اقتصاد به نفت، بسیاری از کارشناسان نسبت به مضرات این وضعیت هشدار دادند، اما در عمل این وابستگی هر سال بیش از سال گذشته شد و درآمدهای نفتی به عنوان یک فرصت در دست دولت ها، شرایط را برای شکل گیری یک بوروکراسی بیمار فراهم کرد. از سوی دیگر تورم، نرخ بالای بی کاری، وابستگی تولید به واردات، کم آبی و بی توجهی به بحران محیط زیست و مسئله آب، بحران صندوق های بازنشستگی، رشد بالای نقدینگی و... سال ها است اقتصاد را تحت فشار قرار می دهد. وقتی قیمت ارز افزایش پیدا می کند، تولیدکننده مواد اولیه را با قیمت بالاتری تهیه می کند؛ درواقع اگرچه در این شرایط و با بالا رفتن قیمت ارز، صادرات سودآورتر می شود، اما واردات گران می شود. این یک واقعیت است که ما در همه زمینه ها به خودکفایی نرسیده ایم و در بخش هایی از تولید، از مواد اولیه گرفته تا ماشین آلات، نیازمند واردات هستیم و این واردات گران باعث می شود هزینه های تولیدکننده به طرز چشمگیری افزایش پیدا کند و تولید گران شود. تولید و ماشین آلات و مواد اولیه برای تولیدکنندگان و کارخانه ها گران شده است. در صورتی که وزارت صنعت که وظیفه حمایت از تولید را دارد، بخواهد به تولیدکننده برای قیمت گذاری فشار بیاورد، تولیدکننده ها به مرور به دلیل ضرری که متحمل می شوند، کار را رها می کنند و کارخانه ها تعطیل می شود و تولید ملی و اشتغال ضربه می بیند. باید به مکانیسم عرضه و تقاضا در بازار توجه داشت. در شرایطی که اجناس بدون دلیل یا به صورت غیرمنطقی گران می شود، مصرف کننده خود می تواند در متعادل شدن قیمت ها نقش داشته باشد. کاهش تقاضا برای محصولی که به صورت غیرمنطقی گران شده است، منجر به کاهش قیمت ها می شود. اما دخالت نهادهایی مثل وزارت صنعت در امر قیمت گذاری و تعیین قیمت برای محصولات تولیدکننده ها، تولید را در خطر نابودی قرار می دهد. در این شرایط نهادهای دیگر هم وظایفی دارند که به متعادل شدن قیمت ها کمک کنند. همه تولیدکننده ها دفاتر حسابرس و صورت وضعیت مالی دارند که سازمان هایی مثل امور مالیاتی می توانند این حساب ها را رصد و بررسی کنند که تولیدکننده سود چند درصدی داشته است. اگر سود نرمال باشد که منطقی است، در غیر این صورت، برخورد مناسب شود. از طرفی، اگر تولیدکننده ها نیز منصف باشند و انتظار سودهای نرمال داشته باشند و هزینه ها را متورم نشان ندهند، نیازی به دخالت نهادهای بالادستی نیست. نهادهای تصمیم گیر و سیاست گذار و وزارتخانه ها باید در این زمینه دو طرف را درنظر بگیرند؛ یعنی هم به شرایط تولیدکننده و بالا رفتن هزینه های تولید توجه داشته باشند و هم به حقوق مصرف کننده.
                