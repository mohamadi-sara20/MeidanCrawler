سه‌شنبه ۳ دی ۱۳۹۸
-----------------------------------------
حرف اول
-----------------------------------------
چند نکته به بهانه نکوداشت خلیلی عراقی
-----------------------------------------

                    هفته گذشته اتاق بازرگانی، صنایع و معادن و کشاورزی ایران، مراسم تجلیل و نکوداشت مهندس محسن خلیلی عراقی، پیش کسوت صنعت و تشکل گرایی را برگزار کرد. در این مراسم آقای جهانگیری، معاون اول رئیس جمهوری که شاید شاخص ترین حامی بخش خصوصی و اقتصاد آزاد در دولت است، از فعالان تشکلی و نهادهای مدنی خواست که برای کشور «افق گشایی» کنند؛ افقی که بتواند امید و روشنی را جایگزین فضای تیره وتار کند. این امر تلاشی مهم و ضرورتی حیاتی برای ماندگاری این سرزمین است؛ چراکه مردمی که امید خود را به آینده از دست دهند و خود را به دست تقدیر سپارند، فرجام نیکویی نخواهند یافت.
اما نکته مهم آن است که این «افق گشایی»، حداقل در حوزه اقتصاد، بارها و بارها چه در گفتار و چه در عمل و رفتار از سوی فعالان و کارشناسان تشکل های اقتصادی و صنعتی بیان شده اما متاسفانه کمتر بازتاب خود را در سطوح تصمیم گیری یافته است. در همان مراسم، مهندس خلیلی به پشتوانه هفت دهه فعالیت اقتصادی و صنعتی، در سخنانی با اشاره به «عشق به آزادی و رفاه مردم و خیر عمومی و توسعه و پیشرفت میهن از مسیر توسعه صنعتی و تشکل گرایی» به عنوان افق های آرمانی خود، تحول در جوامع را از مسیر «آزادی» میسر دانستند و اینکه «شخص آزاد کسی است که می تواند اراده خود را بر جان و مالش اعمال کند». به باور این پیر و پیش کسوت صنعت و از دلدادگان نهضت ملی دکتر مصدق و مرحوم بازرگان «آزادی، نبودن مانع است برای پرورش استعدادها و پیگیری سعادت خود و جامعه که این همه از طریق تحقق دموکراسی و تامین حقوق شهروندی در روندی آرام و تدریجی و با تلاش و خرد جمعی ممکن می شود».
دیگر اینکه اعمال اراده انسان بر مال خود نیز مبتنی بر دو اصل اساسی «مالکیت خصوصی» و «آزادی مبادله» است و بدون این دو «رشد و توسعه ای در جوامع اتفاق نمی افتد و خلق ثروتی آنچنان که شایسته است، اتفاق نمی افتد که بتوان آن را توزیع و امکان زندگی سالم و شرافتمندانه را برای آحاد جامعه فراهم کرد». این موارد را که مهم ترین مولفه های اقتصاد آزاد و رقابتی است، در «مانیفست بخش خصوصی» که اخیرا در جلسه هیئت نمایندگان اتاق ایران ارائه شد نیز می توان مشاهده کرد و در آن از ضرورت نگاه بلندمدت و راهبردی به مقوله «آزادی» سخن می رود، بر لزوم تحزب و اقتصاد آزاد، رقابتی، پویا، بدون رانت و دانش بنیان تاکید می شود و فقدان آنها مسبب مشکلات ساختاری و بلندمدت اقتصاد و وجود این مولفه ها پیش نیاز رشد اقتصادی باثبات و درازمدت عنوان می شود. در همین مانیفست و سند مهم بخش خصوصی که باید در یادداشت مستقلی به آن پرداخته شود، راهکارهای مشخصی نیز ارائه شده که اجرای آنها بی شک می تواند افق روشنی را در فضای اقتصادی و سیاسی کشور بگشاید؛ خروج دولت و نهادهای حاکمیتی از بنگاه داری، کاهش بوروکراسی و مداخلات اختلال زا، حذف رانت ها و زمینه های فسادزا، انضباط مالی و بودجه ای دولت و خودداری از سیاست های تورم زا و برون گرایی و تعاملات سیاسی پایدار و بلندمدت با جهان و... . بر اساس دو نمونه برشمرده شده فوق می توان در باره درخواست معاون اول رئیس جمهور گفت؛ فقدان «افق گشایی» در فضای امروز جامعه ایران مسئله است، نه نبودن «افق» و مسیر و راهکار. این راه حل ها در قالب های مشخص و حتی جزئی برای تک تک مشکلات حاد مبتلابه کشور تقریبا وجود دارد اما شنیده و دیده نشدن این گفتار ها و رفتارها از سوی مسئولان، واضح است. این ضعف نیز به نوبه خود ناشی از به حاشیه رفتن خرد جمعی و بی اعتمادی و بی اعتنایی به انجمن ها، تشکل ها و نهادهای مدنی و همه چیز را در درون دولت و دستگاه بوروکراتیک جست وجوکردن است. مشکلی که یکی از سخنرانان (دکتر بهکیش) در مراسم گرامیداشت مهندس خلیلی به صراحت به دولتی های مراسم گوشزد کرد؛ «آقای نهاوندیان و آقای جهانگیری حرف های قشنگی زدند؛ اما نمی دانم چرا حرف های آنها در دولت اجرا نمی شود. اینجا خیلی حرف های خوبی زده می شود. از مهندس خلیلی خیلی تقدیر می شود اما همین فرد در این مملکت بارها به دادگاه می رود. این تضاد از کجا نشئت می گیرد؟ چطور می شود که مجموعه دولت به چنین روزی می افتد و این چنین عمل می کند که گرفتاری های عظیم برای همه از جمله بنگاه ها ایجاد شود. بنابراین اگر واقعا می خواهید از بزرگان تجلیل کنید، رهاوردی را از این مجلس بیرون ببرید. بحثی را در دولت باز کنید تا مشکلات بنگاه های اقتصادی حل شود».احترام به آزادی های فردی، اجتماعی، حقوق شهروندی و نیز حقوق مالکیت، مبادله و مشارکت دهی کارشناسان و فعالان اقتصادی و صنعتی در تصمیم سازی ها و تصمیم گیری ها همان «افقی» است که هر قدم گام نهادن در آن، شهروندان را به هدف توسعه و پیشرفت این سرزمین که امثال محسن خلیلی ها آرزوی آن را دارند، نزدیک تر می کند.
                