یک‌شنبه ۲۲ اردیبهشت ۱۳۹۸
-----------------------------------------
عرض حال
-----------------------------------------
همسایه خانه زاد
-----------------------------------------

                    زمان «حال» سرشار از اخبار و تحولات است. این ستون را با نشانی «عرض حال» تقدیم می کنیم تا به اهم آن بپردازیم. ناچاریم بیش از پیش در خدمتتان باشیم. از اینکه رواداری می کنید، سپاس بجا می آوریم.  اظهارات یک مقام عالی رتبه دستگاه دیپلماسی کشور در گفت‎وگو با شبکه دو سیما در هفته اخیر با این عبارت که «اگر فشارهای اقتصادی آمریکا علیه ایران ادامه یابد ممکن است به لحاظ اقتصادی به نقطه‎ای برسیم که از برادران و خواهران افغانستانی بخواهیم ایران را ترک کنند...»، بازتاب گسترده‎ای یافت و نگرانی‎های زیادی را به‎ویژه از سوی این «برادران و خواهران» درپی داشت. در توجیه اظهارات مزبور گفته شد که ایران خواسته است از حربه پناهندگان برای ایجاد واکنش متقابل در برابر اروپایی‎ها استفاده کند، همان‎طور که ترکیه در مذاکره با کشورهای اروپایی از این شگرد در رابطه با پناهندگان سوریه سود جست. فزون بر این، مقام مزبور در روز گذشته ضمن دلجویی از مخاطبان سخن خود، بحث سوء‎تفاهم از آن سخنان را به میان کشید و به این طریق درصدد رفع و رجوع آن برآمد. درست است که اقامت افغانستانی‎ها در ایران برای آنها فرصت و به لحاظ اقتصادی کمک حال خانواده و کشورشان است، اما به همان نسبت هم برای ما فرصت مغتنمی است؛ آنها فقط کارگران ماهر و زحمت‎کش ساختمانی نیستند، بلکه سرایداران امینی هستند که در تامین امنیت مردم ما نقش سازنده‎ای ایفا می‎کنند. آ‎نها باغبان‎های ورزیده و خوش‎سلیقه‎ای هم هستند که گل‎کاری‎های زیبا و چشم‎نواز کلان‎شهری مانند تهران مرهون زحمات آنها است. رابطه پرمهر و عطوفت ما با آنها ضمن آنکه ترجمان عملی شعائر دینی ما است، به کام امنیت ملی ما هم بس گوارا است. کابوس‎سازی برای اروپایی‎ها با گروگان گرفتن برادران و خواهران افغانستانی و مال‎الصلح قرار دادن آنها، هرچند ناخواسته، نه تنها خلاف شرط مروت است که ممکن است راه را برای انجام عمل متقابل از سوی دیگر کشورها که میزبان نیروی کار ایرانی هستند، هموار کند؛ طوری‎که دیگر توجیهی برای مقابله با اقدام احتمالی آنها وجود نداشته باشد. این در حالی است که پیوندی که ما با برادران و خواهران افغانستانی خود داریم، قابل مقایسه با نیروی کار ایرانی در کشورهای خارجی نیست.
در حال حاضر، خیلی از این برادران و خواهران در اقصی نقاط کشور به ویژه خراسان که روزی خراسان بزرگ نام داشت و افغانستانی‎ها را به‎عنوان هم وطن در آغوش خود داشت، با ایرانیان پیوند زناشویی بسته‎اند و دیگر نمی توان از نظر دور داشت که آنها دیگر در کشور ما خانه‎زاد شده اند. 
                