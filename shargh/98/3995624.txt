پنج‌شنبه ۲۸ آذر ۱۳۹۸
-----------------------------------------
یادداشت
-----------------------------------------
قانون پر نقص انتخابات مجلس
-----------------------------------------

                    خداوند رحمت کند مرحوم شهید بهشتی را زمانی که ریاست قوه قضائیه را داشتند گفته می شد ایشان به صندلی ریاست اعتبار بخشیده است. اما آدم هایی هستند که صندلی به آنها اعتبار می دهد و به همین دلیل مایل اند به هر قیمتی صندلی را از دست ندهند، چون به حساب خودشان اعتبارشان را از دست می دهند و همین ها هستند که سبب نزول جایگاهی که بر آن تکیه زده اند، می شوند و از این نظر اینان امانت داران خوبی نیستند. در جایگاه مجلس شورای اسلامی، در سوگندنامه نمایندگان مجلس در قانون اساسی، یکی از موارد، حفظ امانتی است که ملت به نماینده سپرده که نکته ای قابل تامل و دقت است.
در مجلس شورای اسلامی امانت داری یعنی اینکه وقتی امام خمینی(ره) می فرمایند مجلس در راس امور است، مجلس از رفتار و گفتار نماینده در راس امور بماند و وقتی قانون اساسی اصل 76 می گوید مجلس شورای اسلامی حق تحقیق و تفحص در تمام امور کشور را دارد.
اگر از منظر همین یک اصل به جایگاه مجلس شورای اسلامی دقیق شویم، ملاحظه خواهیم کرد نه تنها مجلس قانون گذار است و باید برای امور زندگی اجتماعی و فردی جامعه قانون گذاری کند بلکه حق و اختیار دارد درباره روش های اجرائی، چرایی عدم اجرا، چرایی نحوه اجرا و چرایی تاخیر در اجرای قانون تمامی دستگاه ها و نهادهای عمومی را بررسی و جواب دریافت کند. ای کاش همه اصول قانون اساسی مترقی ما بعد از 40 سال اجرائی می شد تا امروز کمترین اشکالات به این قانونی که مردم را اصل می داند وارد می شد. همین قانون اساسی که در آن از خدا، رسول خدا، ولی فقیه، کرامت انسانی سخن گفته می شود، حق تحقیق و تفحص را به مجلس که برگزیدگان ملت هستند، داده است. 
همین قانون اساسی مجلس را به معنای مجلس نه تک تک نمایندگان برتر از رئیس جمهور می داند. چون به رئیس جمهور اجازه تحقیق و تفحص در امور کشور را نداده است ولی به مجلس این حق اعطا شده است. با اینکه هر دو برگزیده ملت هستند اما مجلس کجا و رئیس جمهور کجا. به رئیس جمهور حق معرفی همکاران در دولت و به مجلس حق رای به افراد معرفی شده از سوی رئیس جمهور را داده است؛ یعنی مجلس می تواند به منتخب رئیس جمهور آری بگوید و نه بگوید.
حال باید مردم عزیز ما که در آستانه انتخاب نماینده خود برای مجلس یازدهم هستند، جایگاه مجلس را ملاحظه کنند و دقت لازم در انتخاب خود داشته باشند و کسی را انتخاب کنند که به صندلی مجلس و به جایگاه مجلس اعتبار بخشد نه از اعتبار مجلس و مردم بکاهد.
باوجود عمر 40ساله مجلس شورای اسلامی به نظر می آید شاهد رشد اعتبار و وجهه مجلس نبوده ایم. این مسئله بسیار مهمی است که باید قانون گذاران انتخابات به آن توجه کنند. می توان با جرئت گفت قانون انتخابات فعلی نقایصش بیش از حد تصور است. مجریان و نظار انتخابات نسبت به پیشنهاد یک لایحه خوب و دقیق انتخابات اقدام جدی نداشته اند! یکی از مشکلات این است که با وجود این گونه قوانین شایستگان کمتر توفیق حضور در مجلس را پیدا می کنند. 
                