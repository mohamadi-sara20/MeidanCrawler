شنبه ۲۸ اردیبهشت ۱۳۹۸
-----------------------------------------
حرف اول
-----------------------------------------
احکام شبهه انگیز زندان برای سه نویسنده
-----------------------------------------

                    شعبه 28 «دادگاه انقلاب» بکتاش آبتین، کیوان باژن و رضا خندان (مهابادی) را هر یک به شش سال و در مجموع به 18 سال زندان محکوم کرده است. لازم نیست حقوق دان باشیم تا تناقض نهفته در احکام صادرشده برای این نویسندگان را دریابیم. مبنای صدور این احکام سنگین دو اتهام «تبلیغ علیه نظام» و «اجتماع و تبانی به قصد اقدام علیه امنیت ملی» است. یکی از مواردی که مصداق اتهام نخست شمرده شده بیانیه هایی است که در دفاع از آزادی بیان و مخالفت با سانسور نشریات صادر شده و این نویسندگان آنها را امضا کرده اند. روشن است که اعتراض به سانسور حداکثر می تواند به معنی مخالفت با نهاد سانسورکننده باشد و از منظر حقوقی به هیچ وجه نمی توان آن را «تبلیغ علیه نظام» شمرد. اما ادله ای که برای اتهام سنگین تر دوم، یعنی «اجتماع و تبانی به قصد اقدام علیه امنیت ملی» آورده شده از جمله اینهاست: عضویت در کانون نویسندگان ایران، انتشار نشریه داخلی کانون، گردآوری و انتشار اسناد و مدارک 50 سال فعالیت کانون و حضور بر سر مزار احمد شاملو، محمد مختاری و جعفر پوینده. نخستین نکته ای که حتی توجه افراد غیرحقوق دان - چه رسد به حقوق دانان- را به خود جلب می کند، این است که نفس «اجتماع و تبانی» که معمولا به قصد توطئه صورت می گیرد، مستلزم پنهان کاری است، حال آنکه هیچ یک از مصادیق بالا پنهانی نبوده و همه یکسره علنی بوده است.
 نکته دوم اما به بخش «اقدام علیه امنیت ملی» این اتهام مربوط می شود. آشکار است که منظور از «امنیت ملی» ازجمله و قبل از هر چیز امنیت نظام جمهوری اسلامی است و باز هم روشن است که «اقدام» علیه این نظام عملی کاملا سیاسی است. حال پرسش این است: عضویت در تشکلی فرهنگی و صنفی که اسم و رسمش یکسره علنی و معلوم است، اعضای آن همه نویسندگان شناسنامه دار و با هویت علنی هستند، هیئت دبیران آن در یک مجمع عمومی علنی و بر اساس دعوت علنی اعضا و طبق اساسنامه ای علنی و منتشرشده انتخاب شده اند، چگونه ممکن است به قصد توطئه و اقدام سیاسی علیه «امنیت ملی» صورت گرفته باشد؟ انتشار نشریه داخلی و کتابی مستند درباره تاریخ 50ساله کانون نویسندگان ایران به صورت علنی و بدون ذره ای پنهان کاری چگونه ممکن است به «امنیت ملی» ضربه بزند؟ عجیب تر از اینها، حضور در گورستان برای ادای احترام به نویسندگان و شاعران درگذشته، چه خطری برای «امنیت ملی» می تواند داشته باشد؟
همین اشاره کوتاه کافی است تا دریابیم که احکام صادرشده برای نویسندگان نامبرده آکنده از تناقض است؛ تناقضی که امید است اقدام لازم برای رفع آن در دادگاه تجدیدنظر به عمل آید، در غیر این صورت ممکن است به شبهه مخالفت با انتقاد و اعتراض دامن زند و این در حالی است که بالاترین مقامات جمهوری اسلامی بارها اعلام کرده اند که انتقاد و اعتراض حق مسلم مردم است.
                