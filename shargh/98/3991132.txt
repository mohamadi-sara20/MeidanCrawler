سه‌شنبه ۱۹ آذر ۱۳۹۸
-----------------------------------------
یادداشت
-----------------------------------------
اعداد بی جان بودجه و دولت بی نظریه
-----------------------------------------

                    بودجه سال 99 در شرایطی از سوی رئیس جمهور تقدیم مجلس شد که ایران برای دومین بار در دهه اخیر دچار پدیده «رکود تورمی» است. بار قبل سال های 91 و 92 چنین وضعیت ناگواری را شاهد بودیم. رقم رشد اقتصادی کشور در سال جاری البته هنوز اعلام نشده است (رئیس بانک مرکزی یک بار از رشد 0.4 درصد بدون نفت کشور در بهار سال جاری خبر داده بود)؛ اما آخرین آمار رسمی، رشد منفی 9/4 درصدی سال 97 و تورم 41 درصدی آبان سال جاری را نشان می دهد و صندوق بین المللی پول رشد منفی 5/9 درصدی را برای سال جاری کشورمان پیش بینی کرده است. البته رئیس جمهوری در سخنان خود هنگام ارائه لایحه بودجه، از مثبت شدن رشد اقتصادی بدون نفت و کاهش تورم نقطه ای به 27 درصد و... سخن گفتند؛ اما حتی در صورت صحت این اطلاعات، تا گذر از دشواری «رکود تورم» فاصله بسیار است. بار قبل در سال های 91 و 92 بود که با فشار تحریم ها و کاهش درآمدهای نفتی درآمدهای دولت کاهش محسوس یافت و از سوی دیگر به سبب اجرای سیاست های غلطی مانند کاهش نرخ حقیقی ارز و پایین نگه داشتن مصنوعی سود بانکی و تثبیت قیمت انرژی و اجرای پروژه های مسکن مهر و بنگاه های زودبازده و... کسری بودجه دولت تشدید و با افزایش حجم نقدینگی، تورم و رشد منفی اقتصادی در سطوحی مشابه امروز (تورم 40 درصد و رشد اقتصادی منفی حدود هفت درصدی) رخ داد. در سال های فوق، عامل «نااطمینانی» ناشی از تصویب تحریم ها و قطعیت نداشتن ها و بی اعتمادی به سیاست های دولت وقت و بی ثباتی های اقتصاد کلان، وضعیتی بحرانی برای کشور ایجاد کرد؛ اما این اوضاع تیره و تار با روی کارآمدن دولت یازدهم و حرکت به سمت انجام «مذاکرات» در چارچوبی متفاوت با کشورهای تحریم کننده، وضعیتی متفاوت یافت؛ اما آنچه در عرصه اقتصادی وضعیت را بهبود بخشید و امید و اطمینان را به فضای کسب وکار بازگرداند، ایجاد ساختاری برای تحلیل و بررسی و بهبود وضعیت اقتصادی کشور بود؛ مرکب از کارشناسان برجسته که زبان اقتصاد را به خوبی می فهمیدند و مدیران مجربی که به تجربه می دانستند که از چه زاویه ای با مشکلات برخورد کنند. در واقع ایجاد «ستاد هماهنگی امور اقتصادی دولت» مرکب از اقتصاددانان و مدیران مجرب و مورد اعتماد فعالان اقتصادی و مردم، آغازگر تلاشی بود که اگرچه بسیاری از موارد توصیه شده آنان عملیاتی نشد و بار اصلی بر دوش سیاست و «برجام» نهاده شد؛ اما دست کم الفبا و راه و روشی برای درمان بیماری های حاد مبتلابه اقتصادی در فضای ذهنی جامعه و بدنه کارشناسی دولت وارد کرد که سبب اعتماد و اطمینان و ارتقای گفتار دولت و دستگاه بوروکراتیک شد و فضای گفت وگو و هم زبانی را بین دولت و فعالان و کارشناسان اقتصادی ایجاد کرد.این ستاد در اولین اقدام خود با آسیب شناسی وضعیت اقتصادی کشور و دلایل ایجاد آن وضعیت در چارچوبی علمی و تئوریک (نظریه چرخه های تجاری)، راهکار «خروج غیرتورمی از رکود» را ارائه داد و بخش های پیشرو اقتصادی را مشخص و توصیه هایی را روی میز گذاشت.اما اکنون متاسفانه در وضعیتی به مراتب سخت تر از آن سال ها، نه از نهاد و ساختار تحلیلگر و راهکاردهنده برای حل مسائل و مشکلات حاد موجود که مورد اجماع همگانی باشد، خبری هست و نه اصولا مبنا و پشتوانه نظری و پیشینه موفق تجربی بسیاری از اقدامات و سیاست های اقتصادی به کار بسته شده دولت مشخص است و عمده اقدامات از منظر «سیاست» و در قالبی موقت و کوتاه مدت اجرائی می شوند. چنان که اکنون در نبود ستاد هماهنگی اقتصادی دولت، شورای هماهنگی سران قوا هم فعال شده که اگرچه در سطحی بسیار بالاتر از ستاد اقتصادی قبلی قرار دارد...
... اما به سبب نداشتن ساختار ستاد هماهنگی دولت یازدهم و البته تخصصی نبودن، کمتر موفق بوده و ارتباط و همدلی و اقناع مناسبی بین حاکمیت و مردم و فعالان و کارشناسان اقتصادی ایجاد نشده است که این خود سرمنشا بسیاری از مشکلات است.
دولتی که تئوری و نظریه اقتصادی ندارد و ساختار و سازوکار مناسب برای تحلیل و تصمیم سازی ایجاد نکرده و اقداماتش عمدتا از منظری کوتاه مدت و ساکت کردن افکار عمومی واقع می شود، نمی تواند توقع موفقیت و رسیدن به اهداف مشخص شده، هرچند مثبت و در راستای خیر عمومی، داشته باشد. به قول دکتر نیلی که خود در ستاد اقتصادی قبل حضور داشت، تحلیل و آسیب شناسی وضعیت فعلی و قبول اشتباهات و توبه از آنها و نیز تبیین راهکارهای علمی و کارشناسانه در ارتباط و تعامل با جامعه و ایجاد گفت وگوی اجتماعی و ارتقای سرمایه سیاسی ضرورت های گذار از وضعیت نامناسب اقتصادی امروز است؛ بنابراین با چند عدد و رقم بی جان بودجه ای که بسیاری از آنها رویاپردازانه است، نمی توان مشکلی را حل کرد و زندگی مردم را بهبود بخشید.
                