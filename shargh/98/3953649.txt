سه‌شنبه ۱۲‌شهریور ۱۳۹۸
-----------------------------------------
حرف اول
-----------------------------------------
پای لنگان تولید
-----------------------------------------

                     از زمانی که درآمد نفت در چرخه اقتصاد کلان کشورمان نقش پررنگی گرفت، دولت ها به جای تحمل شکیبایی برای توسعه تولید پایدار، راه میان بر واردات کالاهای اساسی را پیشه کردند تا به جای حکمرانی غذایی، امنیت آن را با واردات تامین کنند. اگر می بینیم که از هشت، 9 میلیون هکتار اراضی آبی کشاورزی، در پنج دهه گذشته دو میلیون هکتار از مرغوب ترین آنها تغییر کاربری یافته است، ریشه آن را باید در به حاشیه رفتن تولید داخلی کشاورزی و در سیاست نفت فروشی و واردات جست وجو کرد. اگر بدانیم که فقط 15 درصد از این سطوح اراضی آبی فاقد محدودیت است، به اهمیت از دست دادن این دو میلیون هکتار بیشتر پی می بریم. در چنین چرخه اقتصادی ای نهایتا کار به جایی رسید که «آوردن نفت بر سر سفره مردم» را اغلب به عنوان شگرد و حربه ای در تبلیغات انتخابات ریاست جمهوری به کار بردند. در پارادوکس حمایت از مصرف کنندگان و نیز تولیدکنندگان در اقتصادهای نفت آلود، همواره کفه اعتبارات دولتی به سود واردکنندگان گرایش می یابد. با نگاهی به رویارویی نابرابر بازار مصرف و مدیریت تولید در چند دهه اخیر می بینیم که واردکنندگان به یمن ارزهای دولتی و ترجیحی، فقط شکوه و گلایه هایی بی پاسخ را برای بخش کشاورزی رقم زده اند. اوج فلاکت سرنوشت تولید در این چرخه معیوب، در سال های طلایی درآمد نفت و به طور خاص در دولت های نهم و دهم رخ داد. آمارهای تکان دهنده از کاهش تولید داخلی در این ایام، مدیریت بخش کشاورزی را ناگزیر کرد که از آن پس کنترل واردات و تنظیم بازار را در اختیار بگیرد. اگر پس از چند دهه، در چند سال اخیر شاهد موفقیت های چشمگیر در تحقق خودکفایی تولید گندم، خوداتکایی در شکر و افزایش چشمگیر در دانه های روغنی و... بودیم، بدون تردید باید آن را مرهون سیاست تنظیم دوسویه تولید و مصرف دانست. تولیدکنندگان ناگزیر با وجود عوامل محدودکننده از قبیل تغییرات اقلیمی تا تحریم های خردکننده، با شرایط دشواری مواجه هستند. اگر هم تولیدشان را به مرحله صادرات برسانند، با ممنوعیت های گمرکی روبه رو می شوند. تنظیم درست رابطه تولید و واردات، مسئولیت خطیر فعلی دولت است.
                