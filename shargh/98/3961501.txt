سه‌شنبه ۲ مهر ۱۳۹۸
-----------------------------------------
حرف اول
-----------------------------------------
مدیریت بحران به پیچیدگی روزگار مدرن
-----------------------------------------

                    قرارگیری در شرایط بحران، انسان ها را در موقعیت انفعالی قرار می دهد. در شرایط ویژه نیاز به تصمیم گیری های آنی (و صحیح) در امور برای پاسخ صحیح به حادثه رخ داده وجود دارد. این حادثه می تواند از نظر ابعاد فاجعه، در حد تخریب کلی یا بخشی از یک شهر یا یک منطقه نظیر شهر بم در زلزله بم یا وقوع یک بحران موقت نظیر شایعه رخداد زلزله در تابستان 1377 در تهران یا بارش برف سنگین در دی ماه 86 در تقریبا سراسر کشور باشد. این بحران ها را معمولا در ایران در غالب وقوع شرایط پیش بینی نشده یا غیرمترقبه دسته بندی می کنند؛ ولی نگاهی به شرایط واقعا طبیعی در بسیاری از نقاط کشور نشان می دهد که الزاما چنین شرایطی پیش بینی نشده یا غیرمترقبه نیستند و آسیب پذیری بالای اجتماعی و زیرساخت های ما به همراه اهمال و فراموشی ما است که وقوع یک رخداد طبیعی را به صورت فاجعه درمی آورد. اگر همچنان این حوادث موجب خسارت و خرابی می شود، به ناآمادگی جامعه (مردم، سازمان ها و مسئولان) و کمبود و روزآمدنبودن سامانه های پایش مخاطرات طبیعی و نبود فناوری های به روز در زمینه هشدار پیش هنگام سوانح طبیعی در کشور و در دسترس نبودن کادرهای ورزیده و آماده از نظر فنی و مدیریتی در سطح کشور و در استان های مختلف به ویژه در سطح کادرهای محلی و همچنین نبود یا کهنه بودن و از رده خارج بودن زیرساخت های فنی کشور بستگی دارد. ریزگردها معضل مهمی هستند و واقعیت آن است که با فاجعه زیست محیطی ای مواجهیم که در کوتاه مدت هم هیچ کس راه حل فوری برای رفع مشکل در دسترس ندارد. از سوی دیگر به نظر می رسد عوارض ناشی از تغییرات اقلیمی موجب وقوع رخدادهای شدید آب وهوایی در بازه های زمانی کوتاه شده است. اینها مسائلی است که فقط با همکاری های منطقه ای و با بهره گیری از آخرین دستاوردهای علم و فناوری و همچنین به کارگیری نیروهای نخبه ملی و بین المللی می توان با آن مواجه شد؛ مواجهه ای صرفا رسمی و اداری که عمدتا موجب می شود جامعه هزینه های این اتفاقات را با بیماری، تلفات سنگین، از دست رفتن نیروهای مقابله کننده و از بین رفتن زیرساخت های ارتباطی و حیاتی کشور بپردازد.
 افراد کاردان و نخبه و تحصیل کرده ایرانی اکنون در واحدهای پژوهش و توسعه در آمریکای شمالی، ژاپن و اروپا مشغول یافتن راه حل برای کاهش ریسک سوانح برای آن ممالک هستند.مردم مناطق زلزله زده یا درگیر سانحه طبیعی -با ابعاد رویدادی مانند زلزله های1382 بم، 1369منجیل یا 1357 طبس- عملا روند عادی زندگی خویش را با از دست دادن نزدیکان و بستگان و اعضای خانواده مختل شده می یابند. فشارهای روانی در چنین هنگامی به حدی است که گاه موجب آسیب های روانی و شخصیتی دائمی در افراد مصیبت دیده می شود. معضل مهم در کشور -به ویژه در موارد زلزله های منجیل و طبس- فقدان کمک های روان شناختی پس از وقوع سانحه بوده است. هنگام وقوع حوادثی مانند زلزله 2010 هائیتی، 2011 نیوزیلند، 2011 ژاپن و به ویژه زلزله 2015 نپال استفاده از رسانه های ارتباط جمعی نظیر فیس بوک و توییتر در تغییر روند امدادرسانی در هنگام بروز فاجعه بسیار تاثیرگذار بود. دقیقا پس از رخداد زمین لرزه هائیتی هزارو 500 پیام در دقیقه به صورت استاتوس درباره این زلزله در فیس بوک به اشتراک گذاشته شد؛ ضمن اینکه وقوع این زلزله و اخبار حواشی آن موضوع اصلی توییتر شد. انجمن پاسخ به فجایع طبیعی، هرچند آمادگی سرازیرشدن این حجم از اطلاعات را در این رخداد نداشت؛ اما درباره چگونگی تطبیق دادن این انجمن با انبوهی از اطلاعات که به صورت آنلاین در طول فاجعه های پس از این خواهد بود، تدبیرهایی اندیشیده شد. در تابستان 2010، صلیب سرخ آمریکا در یک همه پرسی، انتظارات مردم از کاربرد رسانه های ارتباطی را بررسی کرد. سوالی که در این همه پرسی مطرح شد، این بود که در صورت وقوع فاجعه و نیاز به برقراری ارتباط با سرویس های اضطراری هنگام در دسترس نبودن تلفن آتش نشانی (مانند سامانه تلفن 125 در ایران) چه می کنند؟ یک پنجم پاسخ دهندگان گفته اند که در این شرایط از واسطه های دیجیتالی مانند ایمیل یا توییتر برای کمک استفاده می کنند. در پاسخ به این سوال چیزی که بیش از همه واضح بود، انتظارات غیرمعقول مردم از رسانه های ارتباط جمعی بود. بیش از 50 درصد از این پاسخ دهندگان به یک نماینده برای پاسخ گویی و در دسترس بودن در زمان اضطرار معتقد بودند. 74 درصد انتظار کمک رسانی در مدت یک ساعت بعد از ارسال یک پست در فیس بوک و توییتر را داشتند؛ در حالی که 28 درصد انتظار داشتند همین کمک در مدت 15 دقیقه صورت گیرد. هرچند رسانه های ارتباط جمعی باید نقش خود را هنگام وقوع شرایط اضطراری به خوبی ایفا کنند، مردم نیز باید انتظارات معقولی از رسانه ها داشته باشند. خبرهای اصلی و اولیه در زلزله چهارم اردیبهشت 1394 نپال در ابتدا با پیام های کاربران نپالی شبکه اجتماعی توییتر به دنیا مخابره شد. اولین عکس ها و خبرهای این زلزله نیز حاصل پیام های همین کاربران در شبکه های اجتماعی فیس بوک و توییتر بود. جالب است در بازدیدی که از منطقه زلزله زده نپال داشتیم، متوجه شدیم که با وجود فقر زیاد استفاده از اینترنت در این کشور بسیار راحت است و عملا بسیاری از کمبودهای ارتباطی از طریق اینترنت برطرف می شود. تجربه سوانح طبیعی اخیر در ایران نشان می دهد که وجود مدیران کارآمد که از حادثه جان سالم به در برند یا بتوانند خود را سریعا به کانون حادثه برسانند، بسیار در کاستن از تبعات بحران موثر است. این فرایند البته بسیار خطرناک نیز باشد. در زلزله بم حضور سردار شهید احمد کاظمی به عنوان فرمانده نیروی هوایی سپاه به موقع در فرودگاه بم و فعالیت بی وقفه ایشان به منظور هدایت عملیات انتقال مجروحان و کمک به مردم منطقه زلزله زده بم، به نحو شگفت انگیزی در کنترل تبعات ناشی از فاجعه بم کمک کرد. از سوی دیگر در مدیریت امنیت شهری، در 40 ساعت اول پس از فاجعه، کوتاهی های مشهودی در هدایت خودروهای امدادرسان و دسته بندی کردن امدادرسانی به مردم مشاهده شد. در این راستاها فعالیتی سازماندهی شده انجام نشد و به این سبب خودروهای امدادرسان با تجمع در مبادی ورودی شهر بم، خود موجب انسداد راه و اختلال در امدادرسانی در روز دوم فاجعه بم شدند؛ تا در نهایت نیروی انتظامی و پلیس راه، در شب دوم بعد از حادثه توانستند اوضاع را سامان دهند.
                