پنج‌شنبه ۹ آبان ۱۳۹۸
-----------------------------------------
سرمقاله
-----------------------------------------
عیار حقوق در توقیف خانه پدری
-----------------------------------------

                    دادستانی در توضیح دلایل توقیف فیلم «خانه پدری» اطلاعیه ای صادر کرده است. متن اطلاعیه عمدتا شامل دو بخش است. در بخش نخست برداشت و تحلیلی از خانه پدری ارائه شده است که بیشتر باید آن را نقد فیلم دانست. بخش دوم نیز درباره انجام ندادن اصلاحات در فیلم است. این اطلاعیه را می توان از چند جنبه بررسی و نقد حقوقی کرد. 
1- اینکه یک فیلم یا هر اثر هنری دیگر، چه مضمون و محتوا و معنایی دارد، یک امر موضوعی است نه حقوقی؛ یعنی خارج از حوزه حقوق است. مانند اینکه در یک محکمه بخواهند معلوم کنند یک تابلوی نقاشی متعلق به کدام دوره یا متعلق به کدام نقاش است؛ این یک امر موضوعی است و کار حقوق و حقوق دان و قاضی نیست. یک کارشناس نقاشی یا فرضا تاریخ هنر می آورند و به این سوال ها جواب می دهد یا مثل موردی که قرار است مقصر یک حادثه رانندگی در دادگاه معلوم شود، موضوع به کارشناس تصادفات ارجاع می شود. آنچه را در بخش اول اطلاعیه آمده است شاید بتوان به حساب برداشت های فردی مقام محترم قضا گذاشت، اما در امور موضوعی برداشت های شخصی مقام قضا نمی تواند ملاک و معیار باشد.
2- برای کارشناسی در امور موضوعی وقتی دستگاه قانونی رسمی وجود دارد، نظر همان دستگاه معتبر و معیار است و قاعدتا به کارشناسان دیگر نمی توان رجوع کرد؛ برای مثال وقتی یک سازمان رسمی به نام پزشکی قانونی وجود دارد، اظهارنظر کارشناسی درباره جرائمی مانند ضرب وجرح و قتل را فقط به همین سازمان می سپارند و قاعدتا به پزشکان دیگر ارجاع نمی دهند. 
3- درباره فیلم سینمایی، یک دستگاه معین دولتی به نام وزارت فرهنگ و ارشاد اسلامی وجود دارد. طبق مقررات جاری، شورای پروانه ساخت و شورای پروانه نمایش مرجع قانونی تشخیص تناسب آثار سینمایی با معیارها و موازین قانونی و دینی و اخلاقی اند. وقتی شورای پروانه نمایش، اجازه اکران فیلمی را صادر می کند، به معنای آن است که فیلم از نظر معیارهای مختلف قانونی، عرفی، دینی و اخلاقی مشکلی ندارد و قابل نمایش در سینماهاست. حال حتی بر فرض آنکه قرار باشد درباره فیلمی در مرجع قضائی تصمیمی قضائی گرفته شود، باید کارشناسی آن به همان مرجع قانونی یعنی وزارت فرهنگ و ارشاد اسلامی و معاونت سینمایی سپرده شود نه کارشناسان دیگر. مرجع انحصاری تشخیص همین وزارتخانه است و استناد به نظر دیگران نمی تواند وجاهت داشته باشد.  
4- فیلم و هر اثر هنری دیگر، همواره تاب تفسیر دارد. بعضی می پسندند و بعضی نه. منتقدانی آن را تحسین می کنند و منتقدانی هم تقبیح. اما این نظرات هیچ کدام نمی توانند مبنای یک تصمیم قضائی قرار بگیرند، زیرا علاوه بر آنکه مرجع انحصاری تشخیص موضوع، وزارت فرهنگ و ارشاد اسلامی است، با چنان شیوه ای تقریبا همه فیلم ها در معرض توقیف قرار می گیرند، چون شاید فیلمی نباشد که یک یا چند مخالف سرسخت نداشته باشد. به طورکلی برخورداری از یک حق، مشروط به سازگاربودن فرد ذی حق با سلیقه های فردی دیگران نیست.
5- گفته شده مراجع نظارتی گفته اند اصلاحات لازم در فیلم خانه پدری اعمال نشده است. کدام مرجع نظارتی مورد نظر است؟ طبعا این مرجع غیر از وزارت فرهنگ و ارشاد اسلامی نمی تواند باشد. معاون سینمایی وزارت فرهنگ و ارشاد اسلامی صریحا اعلام کرده که فیلم خانه پدری اصلاحاتی را که قرار بوده انجام دهد، انجام داده است؛ یعنی از نظر مرجع رسمی مربوطه، فیلم شایسته نمایش عمومی بوده است. شورای پروانه نمایش در معاونت سینمایی تشکیل می شود و گفته معاون سینمایی در این زمینه حجیت دارد.
6- در تصمیم های مراجع قضائی، استدلال و استناد بسیار مهم است. در اطلاعیه دادستانی، مستندات قانونی تصمیم ذکر نشده اند. حال که دادستانی محترم تهران، به افکار عمومی احترام گذاشته و تلاش کرده با صدور اطلاعیه ای توضیحاتی، هرچند قابل نقد، ارائه کند، بهتر بود مواد قانونی مربوط به این تصمیم را نیز در اطلاعیه خود تصریح می کرد.
 تعابیری کلی مانند «پیشگیری از اخلال در نظم عمومی» یا «صیانت از سلامت روح و روان جامعه»، نمی تواند مستند تصمیم مهمی مانند توقیف یک فیلم باشد. همچنین برای تعقیب کیفری هر کس، از جمله عوامل اکران خانه پدری که در اطلاعیه آمده است، باید فعل مجرمانه مشخص بوده و معلوم باشد مستند قانونی تعقیب کیفری و اتهام چیست.
7- فضای حقوقی فرهنگی کشور بیش از همیشه دچار چندگانگی شده است. باید به حقوق اساسی تولیدکنندگان و مصرف کنندگان کالاهای فرهنگی احترام گذاشت. نظم حقوقی حوزه فرهنگ مبتنی بر اصل آزادی بیان است. توسعه فرهنگ موکول و مشروط به وجود یک نظم حقوقی یکپارچه مبتنی بر قواعد و حقوق اساسی ملت در این حوزه است. چندگانگی موجود جز آشفتگی و تشدید تعارض ها با فرهنگ رسمی حاصلی نخواهد داشت. 
                