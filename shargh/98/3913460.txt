شنبه ۱۸ خرداد ۱۳۹۸
-----------------------------------------
حرف اول
-----------------------------------------
در سوگ انسانی وارسته
-----------------------------------------

                    با دکتر مرتضی کلانتریان به گمانم در سال 52 آشنا شدم و بیش از 45 سال این آشنایی و دوستی ادامه داشت. از طریق دوست مشترکی آشنا شدیم؛ آمد و گفت چند نمایش نامه برای ترجمه در دست دارد که ترجمه را تمام کرد و چاپ شد. حقوق دان بود و مسائل حقوقی و حقوق بین الملل را بسیار خوب می دانست و در سطح بالای دستگاه حقوقی کار می کرد و در کار خودش بسیار وارد بود، منتها شیفته ادبیات بود و آثار خوبی هم در زمینه ادبیات ترجمه کرد که همه کتاب ها با انتخاب خودش بود، غیر از یک کتاب که البته بعدها از ترجمه اش رضایت داشت و آن « قرارداد اجتماعی» ژان ژاک روسو بود. این کتاب هم شامل متن بود و هم در ضمیمه متن، عقاید و آرای کسانی آمده بود که پیش از روسو آن مباحث را طرح کرده بودند و بعد از روسو هم بهتر از او آن بحث ها را گفته بودند و هنوز هم از کتاب های پرفروش و مهم است. غیر از این کتاب، تمام کتاب های دیگر را خودش انتخاب کرده بود که توجه اش به موقعیت انسان و وضع انسانیت در شرایط خاص بود و ما هم از چاپ آنها استقبال می کردیم، چون کتاب هایی که انتخاب می کرد، واقعا فوق العاده و خوب بودند. نمونه اش رمان «سیمای زنی در میان جمع» از هاینریش بل بود که می شود گفت شرح دقیق اوضاع اجتماعی آلمان زمان نازی ها و پس از جنگ است یا «ظرافت جوجه تیغی» از موریل باربری، که این اواخر منتشر شد و استقبال شایانی از آن شد. ما شاید نزدیک به 30 عنوان از ترجمه های او را در انتشارات آگاه یا آگه منتشر کردیم. جز اینها، کلانتریان در زمینه حقوق هم ترجمه های مهمی داشت؛ از جمله «بشریت و حاکمیت ها»، «نقش زور در روابط بین الملل»، «اندیشه های حقوقی»، «فلسفه حقوق» و «ادبیات و حقوق» یا «بررسی یک پرونده قتل» از میشل فوکو.کلانتریان سال ها روی مجموعه آثار دیدرو کار کرد که حروف چینی و صفحه آرایی شد و حجم عظیمی از کار آماده چاپ بود، اما گفتند نمایش نامه ها یا بخش های زیادی از آنها باید از مجموعه حذف شود و این در حالی بود که دیدرو نظرات فلسفی خود را در قالب نمایش نامه مطرح می کرد؛ بنابراین از چاپ کتاب صرف نظر کرد و گفت با حذف نمایش نامه ها چیزی از تفکر دیدرو باقی نمی ماند. مرتضی کلانتریان انسانی بسیار سلیم النفس و به لحاظ اخلاقی انسانی افتاده و متواضع بود. 
از اوایل سال گذشته به دلیل ضعف شدید جسمانی نحیف شده بود و تحرک خوبی نداشت  سال گذشته یک روز هوس کرده بود بیاید به راسته انقلاب و دفتر ما. همسرش نگران بود که به سلامت برسد، چون به سختی راه می رفت. این اواخر درباره کتابی حرف می زد و می گفت کتاب فوق العاده ای است که باید ترجمه شود، اما من در حال و روزی نیستم که آن را ترجمه کنم، چون مدتی پیش دچار خون ریزی چشم شده بود. قرار بر این شد وقتی کتابی برایش می فرستم، آن کتاب را برایم بفرستد که فرصت نشد. چند وقت پیش گفت دلم می خواهد بیایم جلوی دانشگاه، گفتم من می آیم و برایت تعریف می کنم اوضاع از چه قرار است، اما خودش خوب از اوضاع خبر داشت. می دانست ناشران در چه وضعی هستند؛ تا حدی که وقتی حقوق ترجمه هایش را ماهانه به حسابش واریز می کردیم، گله مند می شد و می گفت من اوضاع نشر را می دانم، نیازی نیست این مبالغ را واریز کنید؛ با اینکه با حداقل ها زندگی می کرد. انسان بسیار وارسته ای بود. ارتباط ما دیگر رابطه معمول ناشر و مترجم نبود. انسانیتی که در او بود و نگرانی اش نسبت به حقوق و وضع دیگران از او آدمی فوق العاده ساخته بود. کلانتریان حقوق دان متفکری بود، سابقه قضاوت داشت و برای همین در قضاوت کردن و حتی در حرف زدن بسیار دقت داشت و جانب انصاف و عدالت را می گرفت. بسیار تاسف می خورم و اندوهگینم که ما یک انسان عزیز و بسیار فعال در کار ترجمه، علاقه مند به ادبیات، حقوق دان برجسته و انسانی وارسته را از دست داده ایم.  
                