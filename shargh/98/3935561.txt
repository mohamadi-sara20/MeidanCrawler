شنبه ۲۹ تیر ۱۳۹۸
-----------------------------------------
type_unknown
-----------------------------------------
مرتضی سلطانی یک پدیده است
-----------------------------------------

                    
سفر یک روزه رئیس مجلس شورای اسلامی به استان البرز با بازدید از مجموعه عظیم تولیدی صنایع تبدیلی و غذایی کشور توام شد؛ گروه صنعتی و پژوهشی زر. علی لاریجانی در این رویداد، در جریان پروژه های در حال توسعه این مجموعه صنعتی قرار گرفت و از بنیان گذار و مدیران ارشد مجموعه، گزارش مجموعه فعالیت ها و اقدامات در دست اجرا را دریافت کرد. رئیس مجلس در این بازدید درخصوص طراحی برنامه های جدید مجلس برای شناسایی و رفع مشکلات تولید و صادرات سخن گفت و اعلام کرد: «همه کمیسیون های مجلس مکلف به برگزاری جلسه برای حمایت از صنایع شده اند». علی لاریجانی به عنوان یکی از سران قوا تاکید کرد: «اولویت کنونی کشور حمایت از بنگاه هایی است که بتوانند در صنعت و اقتصاد جهش ایجاد کنند». رئیس مجلس که در بخش دیگری از برنامه سفر به استان البرز در مراسم تجلیل از صنعتگران برتر استان البرز حاضر شد، از «مرتضی سلطانی»، بنیان گذار گروه صنعتی و پژوهشی زر به عنوان یک پدیده در عرصه کارآفرینی ایران یاد کرد و گفت: «ایشان  با تلاش و پشتکار یک مجموعه صنعتی را توسعه داده که داشتن این روحیه ارزشمند است». در همین حال، مرتضی سلطانی در راستای نکات راهبردی رئیس مجلس به ذکر این مهم پرداخت که اگرچه او نیز مانند بسیاری دیگر از ساکنان این سرزمین فرزند فقر است اما امروز با سربلندی اعلام می کند که نه تنها در برابر مشکلات تسلیم نشده است که امروز افتخار این را دارد که 10هزار و 300 نفر در هلدینگ زر مشغول به کار هستند. بخش دیگر صحبت های رئیس مجلس در این بازدید حول محور تحقیق و توسعه بود که این حوزه را این گونه مورد توجه قرار داد: «تحقیق و توسعه در شرایط دشوار فعلی ایران شاه کلید بهره وری و حل مسائل حوزه تولید و صنعت است». ایشان در حالی گروه صنعتی و پژوهشی زر را مبتنی بر تفکر راهبردی توسعه دانست که محوریت قراردادن «تحقیق و توسعه» را در این مجموعه امری هدفمند و موثر تلقی کرد. مرتضی سلطانی درهمین حال تحقیق و توسعه را قلب مجموعه صنعتی اش معرفی کرد.
دکتر علی لاریجانی صبح روز چهارشنبه 26 تیرماه، در سفر یک روزه به استان البرز از مجموعه های تولیدی و دانش بنیان گروه صنعتی و پژوهشی زر، بازدید کرد.
رئیس مجلس در حاشیه بازدید از گروه صنعتی و پژوهشی زر با اشاره بر وجود تفکر توسعه در این مجموعه درحال توسعه، اظهار کرد: «بازدید از این مجموعه صنعتی فعال در مرحله نخست وجود تفکر توسعه را در بنگاه های اقتصادی کشور نمایان کرد. گروه صنعتی و پژوهشی زر از ظرفیت توسعه بسیار مناسب برخوردار است که عامل اشتغال و رونق در تولید محسوب می شود».
وی با اشاره به چالش هایی که بنگاه های اقتصادی با آن روبه رو هستند، اظهار کرد: «در سال جاری با جدیت زیادی شعار رونق تولید را مبنای کار قرار داده ایم و تمام کمیسیون های مجلس شورای اسلامی مامور شده اند که با دستگاه های اجرائی مربوطه جلساتی را برگزار کنند». دکتر لاریجانی اعلام کرد: «مرکز پژوهش های مجلس نیز در این زمینه فعال شده است که گزارشی را در راستای احصای چالش های تولید تهیه و راهکار تخصصی برای آن تدوین کند. اتاق بازرگانی نیز در این زمینه با دستگاه های اجرائی در تعامل قرار دارد».
رئیس مجلس شورای اسلامی رئیس مجلس شورای اسلامی از تشکیل کمیته ای در راستای رونق تولید خبر داد و گفت: مقرر شده کمیته ای در کمیسیون مربوط به رونق تولید تشکیل شود و هرروز جلساتی را برای بخش کشاورزی، صنعت، معدن و صادرات برگزار کند و پیشنهادهایی را که مرکز پژوهش ها و اتاق بازرگانی و سایر دستگاه ها داده اند، مورد به مورد بررسی کنند».
علی لاریجانی اولویت فعلی کشور را حمایت از بنگاه های اقتصادی فعال دانست و تاکید کرد: «اولویت کشور این است که ما بنگاه هایی که توان ایجاد جهش در تولید را دارند مورد حمایت قرار دهیم».

رئیس مجلس: روحیه سلطانی  ارزشمند است
دیدو بازدیدهای روز چهارشنبه با یک حسن ختام همراه شد و آن حضور در مراسم تجلیل از صنعتگران برتر استان البرز، بود. تمجید از روحیه و پایمردی مرتضی سلطانی بخشی از سخنرانی رئیس قوه مقننه را در این مراسم تشکیل داد. وی مرتضی سلطانی، بنیان گذار گروه صنعتی و پژوهشی زر را پدیده معرفی کرد و گفت: «قبل از حضور در این مراسم از گروه صنعتی و پژوهشی زر دیدن کردیم و آقای سلطانی روند توسعه این مجموعه صنعتی را برای ما شرح دادند. در اینجا باید بگویم شخص آقای سلطانی در نوع خود (جامعه کارآفرینان) یک پدیده محسوب می شود». دکتر لاریجانی تاکید کرد: «آقای سلطانی در مسیر بازدید بدون اشاره به مشکلات و چالش هایی که با آن روبه روست بر این نکته تاکید داشت که با تلاش و پشتکار این مجموعه را توسعه داده؛ این روحیه ارزشمند است».
وی خطاب به حاضران در این مراسم با تاکید بر اینکه باید روی پای خود بایستیم، اظهار کرد: «داشتن این روحیه در کشور ارزشمند است، تولیدکنندگان باید با حفظ چنین روحیه ای با مشکلات مقابله کنند».
رئیس مجلس شورای اسلامی، استان البرز را یکی از قطب های علم و تولید کشور معرفی کرد و گفت: «این استان در حوزه کشاورزی و صنعت نیز حرف های بسیاری برای گفتن دارد».
بنیان گذار گروه صنعتی و پژوهشی زر: من مرتضی سلطانی فرزند فقر هستم
مرتضی سلطانی، بنیان گذار گروه صنعتی و پژوهشی زر نیز در حضور رئیس مجلس پشت تریبون قرار گرفت و با تکیه بر نقش محوری تولیدکنندگان در عرصه تصمیم سازی و بهره وری صنعت کشور، اظهار کرد: «تولیدکنندگان در گفتمان های پیشنهادی موثر به عنوان تصمیم سازان عرصه تولید قادر به ارائه پیشنهادات موثر بر تصمیم گیری مسئولان هستند، زیرا تولیدکننده کسی است که ادبیات تولید را می داند و در این شرایط سخت سرسختانه کار می کند».
دارنده نشان امین الضرب (کارآفرین برتر) تاکید کرد: «شما در سرزمینی زندگی می کنید که کسانی برای دفاع از آرمان ها و شرف به خارج از مرزها می روند و دشمن کثیف داعش، سر اینها را می برد و فرزند سه ساله او را دردمند می کند. در این موقعیت شما تولیدکنندگان برنامه تان چیست که این بچه 20 سال دیگر از شما کار می خواهد؟ 20 سال آینده ما باید برای فرزند شهید حججی شغل درست کنیم. آیا باید ما هم تسلیم مشکلات شویم؟ یا تهدیدات را به فرصت تبدیل کنیم». این کارآفرین در جمع صنعتگران با تاکید بر این نکته که من اگر یک سلول از شهیدان حججی ها و همت ها در وجود داشته باشم، مگر می توانم برای ارتقای نام کشورم کوتاه بیایم، گفت: «من؛ مرتضی سلطانی فرزند فقر هستم. در قلعه مبارک آباد قم به دنیا آمده ام. در اینجا می خواهم خاطره ای را با شما در میان بگذارم. آن ایام از روستا برای ما نان می آوردند و ما ماهانه مصرف می کردیم. من هفت ساله بودم که چند روز نان سنگک هوس کرده بودم و چندبار از مرحوم مادرم خواستم که برایم بخرد. او که مشغول گیوه چینی بود، گفت: پسرم برو تلاش کن، کار کن روزی می شود که اگر درست کار کنی هزاران نفر سر سفره تو بنشینند. من امروز افتخار این را دارم که 10 هزار و 300 نفر در هلدینگ زر مشغول به کار هستند؛ یعنی من اگر یک سلول از عظمت وجود شهیدان همت ها و حججی ها در وجودم داشته باشم، مگر می توانم کوتاه بیایم؟ ما اگر همدلی و توانمندی ها را توجه بدهیم و نیروی انسانی را با عشق و توکل بپذیریم، مگر می شود تسلیم مشکلات شویم؟ 
وی با پاسخ به این پرسش که برخی از او می پرسند، فرمول موفقیتت کجاست؟ ادامه داد: فرمول کار اینجاست سهم نیروی انسانی را بالای 90 درصد در بهره وری می دانم. اگر همه تکنولوژی روز دنیا را به کار بگیری، سهم آن کمتر از 10 درصد است. محوریت این فرایند را تحقیق و توسعه تشکیل می دهد که قلب و تفکر تشکیلات است. به امید روزی که دشمنی ها اگر صدبرابر شد همبستگی ما تولیدکنندگان هم بیشتر و با توکل و همدلی این مزیت ها و توانمندی ها در راه توسعه ایران عملیاتی شود و ایران را فخر جهان کنیم».
این کارآفرین از کشور ایران به عنوان بهشت سرمایه گذاران یاد کرد و با اشاره به فعالیت های صنعتی مبتنی بر دانش گروه صنعتی زر، توضیح داد: «من به عنوان مرتضی سلطانی سرباز صنعت سرزمینم هستم؛ چراکه ایران با وجود همه مشکلات، بهشت سرمایه گذاران است. بنده و خانواده بزرگ صنعتی زر این افتخار را داریم که در شهر هشتگرد استان البرز پالایشگاه غلات زر را به بهره برداری برسانیم و در حال احداث مگاپروژه کانفکشنری باشیم».
بنیان گذار گروه صنعتی زر، خلق فضای تعاملی را در میان تولیدکننده راهکاری برای همبستگی صنعتگران و رونق تولید دانست و گفت: «دوستان یادمان باشد ما تولیدکننده هستیم، ادبیات تولید در همه جای دنیا متفاوت از یکدیگر و همراه با مشکل است؛ مشکلاتی در دو بخش؛ مشکلات درون بنگاه؛ یعنی بهای تمام شده، کیفیت توجه به نیروی انسانی و ارتباطات. مشکلات بیرون بنگاه که دست ما نیست، اما می توان با تعامل، تفکر، برنامه درست و با وجود مشکلات درون، مشکلات بیرون را هم بدون کشیدن دیوار بین دولت و مجلس در ایجاد یک فضای تعاملی بسیار صمیمانه، کاهش داد».
                