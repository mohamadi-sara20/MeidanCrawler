شنبه ۳۱ فروردین ۱۳۹۸
-----------------------------------------
یادداشت
-----------------------------------------
کودکان؛ قربانیان بلایای طبیعی
-----------------------------------------

                    بلایای طبیعی شاخص جهانی دارند؛ به این منظور، سازمان ملل از سال 1390 گزارشی را مدون کرده است که با استفاده از شاخصی به نام شاخص جهانی خطر World risk index کشورها را رتبه بندی کرده است. براساس آخرین گزارش Worldriskreport2018 (1397)، از منظر بلایای طبیعی سه کشور وانواتو، تونگا و فیلیپین با رتبه های اول تا سوم پرخطرترین کشورهای جهان هستند و کشورهای عربستان سعودی، مالت و قطر با رتبه های 170 تا 172 کم خطرترین کشورها محسوب می شوند. رتبه ایران در این گزارش، 120 است که از رتبه کشورهایی مانند ژاپن (29)، ترکیه (112) و استرالیا (118) بهتر است. درباره این گزارش، مهم ترین نکته این است که با وجود آنکه برخی از کشورها به شدت در معرض بلایایی مانند زلزله، پایین تربودن از سطح دریا و توفان هستند، ولی توانسته اند تا حدود زیادی بر جبر جغرافیای خود غلبه کنند. سه کشور ژاپن، هلند و شیلی از نظر احتمال وقوع بلایای طبیعی در رتبه های 5، 13 و 14 قرار دارند، ولی براساس شاخص جهانی خطر رتبه آنها به ترتیب 29، 65 و 28 است. بررسی دلیل موفقیت این کشورها می تواند به سیاست گذاران کلان کشور کمک کند که جایگاه کشورمان را در مقابله به بلایای طبیعی ارتقا دهند. حال با این مقدمه به موضوع اصلی پرداخته می شود. کودکان و نوجوانان به لحاظ جسمانی، روان شناختی و حقوقی، آسیب پذیرترین قربانیان بلایای طبیعی محسوب می شوند. با توجه به این مهم، حفظ سلامتی آنان را در مواجهه با بلایای طبیعی دست کم در دو فاز پیشگیری و مداخله می توان پیگیری کرد. در فاز پیشگیری، مدت ها قبل از یک رخداد عظیم طبیعی است که برنامه ها موضوعیت می یابند تا به واسطه آنها، کودکان و نوجوانان از خطرات مصون بمانند. مهم ترین اقدامات پیشگیرانه قبل از وقوع این دست از بلایا، آموزش تاب آوری است. با هدف آمادگی در برابر یک فاجعه، می توان تاب آوری کودکان و نوجوانان را از طریق مشارکت فعال به خوبی تقویت کرد. در این چارچوب آموزشی است که آنان از خطراتی که پیرامون زندگی شان وجود دارد، آگاه و ترغیب می شوند برای آنها راه حل بیابند؛ ایده هایی را مطرح کنند که چگونه به بهترین شکل ممکن با یک فاجعه روبه رو شوند و یاد بگیرند از دیگران چه کمک هایی دریافت کنند. این دست از اقدامات، آمادگی روان شناختی کودکان و نوجوانان را مدت ها پیش از یک فاجعه به درستی تامین می کند. بخش دیگری از فاز پیشگیری شناسایی کودکان و نوجوانان در معرض آسیب است. این دسته از کودکان قبل از وقوع بحران علائم اضطرابی آشکار یا پنهانی را نشان داده اند که می توان با شناسایی به موقع و واردکردن آنان در برنامه های پیشگیرانه انتخابی Selective یا مشخص Indicated به میزان درخور توجهی از آسیب پذیری روان شناختی شان در موقعیت های اشاره شده کاست. بر این اساس طرحی مانند غربالگری اضطراب کودکان که درحال حاضر توسط معاونت پیشگیری سازمان بهزیستی انجام می شود، اهمیت راهبردی درخور توجهی دارد. در فاز مداخله، دو موضوع اهمیت می یابد؛ اولین موضوع مراقبت از کودکان و نوجوانان و ارائه خدمات آموزشی به آنان است. مراکز مراقبت از کودکان مهم ترین ساختار برای محقق کردن این هدف است. در این مراکز غذا، آموزش و مراقبت های روان شناختی و جسمانی به کودکان ارائه می شود. مهم ترین نکته در ارائه خدمات پس از وقوع یک فاجعه محیطی این است که کودکان، بزرگسالانی کوچک نیستند. در این گونه مواقع کودکان مراقبت های ویژه ای را می طلبند و نیازهای خاصی دارند؛ برای مثال با وجود آنکه پس از بلایا، بزرگسالان می توانند فقط با آب و برنج مدت مدیدی شرایط را تحمل کنند، بدون آنکه آسیب جدی ببینند، ولی کودکان به غذاهای با کالری بالا نیاز دارند تا بتوانند بدون اینکه گرفتار آسیب های درازمدت شوند، از پس شرایط برآیند. ضمن اینکه به علت کاهش نظارت والدین و دیگر بزرگسالان، آنان به راحتی در معرض انواع خشونت، سوءاستفاده و بیماری که در پناهگاه های اضطراری رایج است، قرار می گیرند. ثابت شده است که ثبت نام آنان در این گونه مراکز و حضور و غیاب های مکرر می تواند در مراقبت از کودکان و نوجوانان نقش مهمی داشته باشد. آموزش و برنامه روزانه در رشد درازمدت کودکان و نوجوانان نقش مهمی دارد. وقتی کودکان مدت ها از محیط آموزشی دور بمانند، بسیاری از آنان به مدرسه بازنمی گردند.از این رو ضروری است که دروس مدرسه به کودکان ارائه شود؛ به گونه ای که کودکان و نوجوانان قادر باشند پس از بازگشایی مدارس، به آنجا برگردند. البته آموزش کودکان و نوجوانان پس از وقوع یک فاجعه طبیعی و حتی پس ازآن عموما به عنوان یک اولویت در نظر گرفته نمی شود و در بسیاری از موارد دیر به آن پرداخته می شود. روشن است که در تمامی کشورها، رفع این قضیه به کمک های مالی به مراتب بیشتری نیاز دارد. 
در ایران آمار موثقی درباره آن دسته از دانش آموزانی که پس از وقوع حوادث طبیعی عظیم به مدرسه برنمی گردند، وجود ندارد. آمارهای جهانی حاکی از آن است که در سال 2017 نزدیک به 37 میلیون کودک و نوجوان پس از بلایای طبیعی به مدارس بازنگشته اند. شکاف مالی این موضوع، نزدیک به 9 میلیارد دلار برآورد می شود. وقتی که شرایط اضطراری سال ها یا حتی دهه ها به درازا بکشد، خسارت های ناشی از این واقعیت برای آن کشور بسیار گران تمام خواهد شد. جالب است که در حال حاضر فقط دو درصد از کمک های انسان دوستانه به امر آموزش اختصاص داده می شود. طبیعتا این موضوع در درازمدت تاثیر سوئی خواهد داشت؛ چراکه نبود آموزش، فقر را تشدید خواهد کرد. به این دلیل است که یکی دیگر از خدمات مراکز مراقبت از کودکان، ارائه خدمات آموزشی بلافاصله پس از وقوع یک فاجعه است. اینکه مراکز مراقبت از کودکان چه شکل و شمایلی داشته باشند، به شرایط ناشی از موقعیت های پس از فاجعه وابسته است. در برخی از مواقع، ابتدایی ترین سازه ها نیز در راه اندازی یک مرکز مراقبت کفایت می کند. طبق گزارش جهانی خطر (1397) در زلزله مهیب هائیتی با استفاده از پلاستیک، مرکزی دایر شد که کودکان به تدریج به آنجا مراجعه کردند. راه اندازی این مرکز بسیار ابتدایی در آن شرایط دستاورد بزرگی بود و توانست کودکان را دور یکدیگر جمع کرده و به نوعی دنیای کودکی آنان را حفظ کند. بر همین اساس برنامه هایی که در مراکز مراقبت از کودکان ارائه می شود، مبتنی بر نیاز موجود بسیار متنوع خواهد بود. طیف خدمات از بازی و فعالیت های آموزشی گرفته تا تغذیه و چک آپ های سلامتی، درمان تروماهای شکل گرفته، گفت وگوهای گروهی و مراقبت های روان شناختی گسترده است. مادامی که شرایط به وضعیت عادی برنگردد، لازم است این مراکز به ارائه خدمات بپردازند. ازاین رو، امکان دارد ارائه خدمات مراکز مذکور شش ماه تا یک سال ادامه یابد. دومین موضوع در فاز مداخله، ارائه خدمات روان شناختی به کودکان و نوجوانان آسیب دیده است. طبق پژوهش های جهانی پس از وقوع فجایع طبیعی، کودکان با طیف وسیعی از مشکلات روان شناختی و به شکل مشخص اختلال استرس پس از حادثه
[1](PTSD) Post-traumatic stress disorder مواجه می شوند. در رابطه با درمان کودکانی که دچار این اختلال شده اند، یک پژوهش متاآنالیس(نیومن و همکاران، 2015) یافته های مهمی را ارائه کرده است. اهم یافته های پژوهش اشاره شده عبارت اند از: 1. درگیرکردن کودکان در درمان نسبت به رهاکردن آنان به مراتب موثرتر است؛ کمااینکه مشخص شده است درمان های روان شناختی، 66درصد موثرتر از عدم درمان است. 2. موثرترین درمان ها برای کودکانی که به PTSD دچار شده اند، به ترتیب عبارت اند از: الف. حساسیت زدایی حرکت چشم و پردازش مجدد (EMDR) Eye movement desensitization reprocessing: این روش که بر کاهش برانگیختگی های جسمانی حاصل از تروما و افکار منفی متمرکز است، در درمان PTSD بسیار موثر واقع شده است. ب. مواجهه درمانی Exposure therapy: در این روش، اضطراب کودک از تصورات و موقعیت های اضطراب برانگیز که عمدتا ناشی از وقوع حادثه ای مهیب مثل سیل است، به واسطه روبه روشدن با آنها کاهش می یابد. ج. درمان شناختی-رفتاری: در این روش با به کارگیری فنون مختلف، افکار اضطراب آور تضعیف شده و به این ترتیب علائم و نشانه های PTSD کاهش می یابد. 3. اثرات روان درمانی PTSD وقتی توسط متخصصان دوره دیده ارائه می شود، به مراتب از وقتی که توسط معلمان و دیگر کارکنان مدرسه ارائه شود، موثرتر است. 4. درمان فردی کودکان مبتلا، از درمان های گروهی موثرتر است.
5. آن دسته از درمان هایی که والدین هم به کار گرفته شوند، اثربخش تر هستند. 6. کودکان 10 تا 12 ساله در مقایسه با کودکان 6 تا 9 ساله، از روان درمانی بیشتر سود می برند. باتوجه به این دست از پژوهش ها، به نظر می رسد که درمان های روان شناختی در بلایای طبیعی در کشور نیاز به تمرکز ویژه ای دارد؛ این دست از درمان ها وقتی موثر خواهند بود که توسط روان شناسانی دوره دیده اجرا شوند که با تسلط بر پروتکل های درمانی، بتوانند به کودکان و نوجوانان کمک کنند که از بار رنج و عذاب ناشی از شرایط دشوار خود بکاهند؛ وظیفه ای که قاعدتا بر دوش سازمان نظام روان شناسی است. با توجه به گذشت 12 سال از تشکیل سازمان مدیریت بحران در کشور و مسئولیت قانونی آن که عبارت است از «مدیریت یکپارچه در امر سیاست گذاری، برنامه ریزی، ایجاد هماهنگی و انسجام در زمینه های اجرائی و پژوهشی، اطلاع رسانی متمرکز و نظارت بر مراحل مختلف مدیران بحران و ساماندهی و بازسازی مناطق آسیب دیده» انتظار می رود که این سازمان راه اندازی ساختارهای متمرکزی نظیر مراکز مراقبت از کودکان را در دستور کار قرار داده و با همکاری وزارتخانه های مرتبط (آموزش و پرورش، بهداشت و رفاه) مانع از موازی کاری هایی شود که شدیدا منابع را به هدر می دهند.
                