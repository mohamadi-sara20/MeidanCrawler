چهار‌شنبه ۳ مهر ۱۳۹۸
-----------------------------------------
بازتاب
-----------------------------------------
باور به توان نظامی ایران
-----------------------------------------

                    یادداشت روز دوشنبه جناب آقای دکتر زیباکلام درباره دلیل لحن ترامپ در موضوع ایران، اگرچه با حسن نیت تلاش دارد ضمن تحلیل وضعیت موجود در منطقه، تحلیلی را درباره جلوگیری از وقوع هرگونه تنش نظامی میان ایران و آمریکا ارائه دهد؛ اما به نظر می رسد در بطن کلمات و عبارات، رگه هایی از یک معادله را ترسیم می کند؛ به ویژه آنجا که با اشاره به سوانحی که در چند ماه گذشته در منطقه اتفاق افتاده اند، دلیل عدم واکنش نظامی به این موضوع را مماشات ترامپ توصیف کرده اند. چنین تعبیری نشان دهنده واقعیت موجود در عرصه هماوردی مستقیم و توان مقابله دو کشور نیست. به ویژه آنکه در بخش های مهم یادداشت یادشده، موضوعات و تصمیمات از نگاه و جایگاه رئیس جمهور آمریکا تفسیر و تحلیل شده است.طبیعتا می توان در این بخش با بسیاری از تحلیلگران علاقه مند به مذاکره با آمریکا در شرایط و رویکرد فعلی موافق بود که گزینه نظامی هزینه های فراوانی هم از نظر اقتصادی و هم از نظر سیاسی برای آمریکا خواهد داشت؛ اما نمی توان در این بخش با آنها به ویژه دکتر زیباکلام هم عقیده شد که ترامپ، آرام از کنار برخورد و درگیری نظامی گذشته است؛ چراکه تلاش ماه ها و سال های اخیر رئیس جمهور آمریکا نشان می دهد او به شدت در تلاش است به افکار عمومی داخلی و دیگران ثابت کند بیشترین تلاش را برای ارتقا و بالا بردن پرستیژ و جایگاه نظامی، سیاسی و اقتصادی آمریکا انجام داده است.بنابراین چنین تلاشی، هنگامی که با برخورد محکم و قاطعانه کشورمان با تجاوز گران ترین پهپاد آمریکایی همراه می شود و بخش زیادی از این راهبرد تبلیغاتی و حیثیتی ترامپ مورد تعرض و خدشه قرار می گیرد، قابل جمع بستن با این تحلیل نیست که او «آرام» از کنار برخورد و درگیری نظامی گذشته است.شاید نمای بیرونی و قابل مشاهده تحرکات نظامی آمریکا پس از انهدام گلوبال هاوک، آرام بودن واکنش آنها را تداعی کند؛ اما کارشناسان نظامی و تحلیلگران سیاسی پیگیر این موضوع، به خوبی متوجه شدند که دست کم، توان نظامی موجود در اطراف کشورمان یارای واردکردن پاسخ قاطعانه و ضربتی به سپاه و مهم تر از آن، هضم جواب متقابل نیروهای مسلح ایران به این تعدی نبود.
از سوی دیگر، این تصور آقای زیباکلام و همفکران مبنی بر اینکه اگر اتفاقات بزرگ تری در منطقه بیفتد یا تحریم ها ایران را به مذاکره نکشانده، در آن صورت ممکن است شرایط فعلی میان ایران و آمریکا تغییر کند و وارد فضا های جدیدتری شود، نیز تصوری فاقد حداقل های مورد نیاز برای قرارگیری در صف حامیان خودباوری و خوداتکایی در حوزه های مختلف از جمله نظامی است. اولا اتفاق بزرگ، رخ داد و آمریکا چاره ای جز هضم آن و تسلیت گفتن به سعودی ها و فروش پاتریوت ناکارآمد به بحرین نداشت و ثانیا همان هایی که تصویر با کیفیت از نقص فنی در ماهواره بر ایرانی را به ترامپ دادند تا با آن ابراز خوشحالی و شعف کند، اگر می توانستند سندی درباره دخالت ایران در نابودی بخش زیادی از آرامکو پیدا کنند، تا به حال بارها آن را رسانه ای کرده بودند؛ پس، اتفاقات بزرگ در منطقه، ربطی به کشورمان ندارد و جرئت ورود به فاز نظامی برای ادعای بی سند و دروغ وجود ندارد.
ضمنا نمی توان به این دلیل باورناپذیر که اگر تحریم ها موثر نشود، به قول دیپلماتیک ایشان «فازهای جدیدتر» رخ می دهد، دنبال مقاومت فعالانه و خلاقانه در مقابل تحریم ها نرفت.
در نهایت اینکه از آقای زیباکلام و دیگر مدافعان این تحلیل درخواست می شود با مروری بر آنچه در حوزه نظامی و دفاعی اتفاق افتاده، به آنچه موجب ایجاد چنین چتر امنیت و اقتداری شده، باور داشته باشند.
                