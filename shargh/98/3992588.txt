شنبه ۲۳ آذر ۱۳۹۸
-----------------------------------------
یادداشت
-----------------------------------------
مجلس خوب برای حکمرانی خوب
-----------------------------------------

                    در سه دهه اخیر مفهوم حکمرانی خوب (good governance) در مباحث توسعه مورد توجه پژوهشگران قرار گرفته است. کشورهایی که از نعمت حکمرانی خوب برخوردار باشند، می توانند با سرعت در مسیر توسعه و شکوفایی حرکت کنند و آینده بهتری را برای شهروندان خود به ارمغان بیاورند. حکمرانی خوب فقط به عملکرد مطلوب دولت به عنوان قوه مجریه توجه ندارد؛ بلکه در سایه عملکرد درست و کارآمد تمام اجزای حکومت تحقق پذیر است. به بیان دیگر علاوه بر قوه مجریه باید همه نهادهای حکومتی صفت «خوب» را داشته باشند تا حکمرانی خوب محقق شود و آثار مترتب بر آن در سطح جامعه ظاهر شود. بااین حال ضمن تاکید بر ضرورت «خوب بودن» همه ارکان حکومتی، با عنایت به نقش رای شهروندان در شکل گیری دو قوه مجریه و مقننه، می توان توجه ویژه به تعامل بین این دو قوه داشت. مجلس «خوب» می تواند دولت را به خوب عمل کردن وادار کند؛ همان گونه که مجلس «بد» می تواند به اصطلاح چوب لای چرخ دولت «خوب» بگذارد. درواقع می توان ادعا کرد «خوب بودن» مجلس مهم تر از «خوب بودن» دولت است؛ اما سوال این است که «مجلس خوب» چه ویژگی هایی دارد و چگونه می توان به آن دست یافت؟ 
با نیم نگاهی به ویژگی های «حکمرانی خوب» مهم ترین ویژگی های «مجلس خوب» را می توان به شرح زیر برشمرد: 
1 - مجلس خوب خانه ملت است. 
مجلس هرچند عنوان «خانه ملت» را یدک می کشد؛ اما ممکن است واقعا خانه ملت نبوده و به جای آن خانه احزاب سیاسی باشد. این به آن معنی است که تریبون مجلس به جای انعکاس خواسته های واقعی مردم، خواسته های حکومت یا جریان های سیاسی را منعکس کند. عملکرد مجلس نهم در دوران بررسی برجام بهترین شاهد این مدعاست که در آن ایام مجلس نه خانه ملت؛ بلکه خانه احزاب سیاسی بود؛ زیرا در شرایطی که مردم دولتی را که شعار مذاکره برای حل بحران هسته ای می داد، انتخاب کرده و مورد حمایت خود قرار داده بودند، بخش بزرگی از مجلس سرسختانه طالب کنار گذاشتن این توافق و در اصل بی اعتنایی به خواست و اراده مردم بود. دغدغه آنان تحقق اراده ملت نبود و فقط طالب پیش بردن برنامه حزب خودشان بودند و تضعیف دولت وابسته به جریان سیاسی رقیب. 
2 - مجلس خوب مجلس شفاف است. 
شفافیت یکی از معیارهای اصلی حکمرانی خوب است. مجلس شفاف مجلسی است که مردم را محرم می داند و با شیوه ای اداره می شود که حق انتخاب مردم پایمال مطامع جریان ها نشود. مردم می توانند درباره موضع گیری های نمایندگان و نیز رفتار مالی آنان به خوبی کسب اطلاع کنند و با اطلاعات کامل به نمایندگان مورد اعتماد خود در انتخابات بعدی رای بدهند. 
در شرایط فعلی چنین اطلاعاتی به شکل کارآمد در اختیار شهروندان قرار نمی گیرد.
3 - مجلس خوب محل اجتماع پاکدستان متخصص است : اعضای یک مجلس خوب از یک سو باید پاکدست باشند و در کارنامه گذشته شان خبری از رانت خواری و همراهی با مفسدان نباشد و از دانش و تخصص کافی برخوردار باشند. با نگاهی به وضع موجود می توان ادعا کرد که این دو شرط بنیادین مورد بی مهری جدی قرار گرفته است. اولا با مرور سخنان و مواضع برخی از نمایندگان می توان اندک بودن بهره آنان از دانش روز را مشاهده کرد. ثانیا با استناد به سخنان آیت الله محمدیزدی در تیر گذشته می توان بی اعتنایی گروهی از نمایندگان به معیار پاکدستی را باور کرد. ایشان در این سخنان به صراحت باج خواهی نمایندگان از وزرا و تهدید آنان به استیضاح در صورت ندادن باج را مورد انتقاد قرار داده بودند. البته ازآنجاکه ایشان به عنوان عضو شورای نگهبان در تایید صلاحیت و انتخاب این نمایندگان نقشی جدی داشته اند، باید پذیرفت که این سخنان ایشان به معنی جدی بودن این بیماری است. 
4 - مجلس خوب حقوق مردم و منافع ملی را اولویت خود می داند: بارزترین مثال در این میدان، طرح سوال و تذکر است. گفتنی است در دو سال و نیم ابتدای دولت یازدهم، نمایندگان مجلس نهم که وابسته به اردوی مخالف دولت بودند، به طور متوسط هر هفته با طرح 25 سوال و 80 تذکر تلاش کردند آرامش فکری را از اعضای دولت بگیرند تا نتواند رضایت مردم را جلب کند!
5 - مجلس خوب حامی آزادی بیان به ویژه برای نمایندگان مردم است: در جامعه بدون آزادی بیان نه مشارکت مردم به معنی واقعی آن محقق می شود، نه مسئولیت پذیری نهادهای حکومتی رنگ وبویی خواهد داشت و نه از وفاق عمومی خبری خواهد بود؛ اما آزادی بیان برای نمایندگان مجلس حتی بیشتر از آزادی بیان برای بقیه شهروندان از اهمیت برخوردار است. مجلسی که نتواند به روشنی و بدون لکنت دیدگاه خود را بیان کند و از ترس پرونده سازی اقدام به خودسانسوری کند، هرگز نمی تواند مجلس «خوب» تلقی شود.
                