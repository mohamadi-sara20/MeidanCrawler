یک‌شنبه ۵ خرداد ۱۳۹۸
-----------------------------------------
یادداشت
-----------------------------------------
توالی بحران ها و درماندگی آموخته شده
-----------------------------------------

                    شرایط امروز کشور در حوزه های مختلف اقتصادی، سیاسی، اجتماعی و مدیریتی دچار تلاطماتی است که گروهی برای توصیف آن از واژه «بحران» استفاده می کنند و رسانه های رسمی و شبکه های مجازی عمدتا در بازنمایی این شرایط هم داستان و هم صحبت اند. رسانه ها و شبکه های اجتماعی به طور مستمر و مداوم در حال بازنمایی تصویری تلخ، سرد و ناامیدکننده هستند و با وجود تفاوت ذاتی رسانه های رسمی کشور با رسانه های غیررسمی و شبکه های اجتماعی هر دو آنها دو سوی یک دیوار را کاهگل می کنند. بررسی اینکه چرا دچار چنین وضعیتی شده ایم، نیازمند تحقیقاتی جامع و مشارکت فراگیر صاحب نظران و اندیشمندان کشور است؛ اما برای توصیف این موقعیت و تبیین پیامدهای این وضعیت می توان از مفهومی مهم و کاربردی در حوزه روان شناسی استفاده کرد: «درماندگی آموخته شده». این مفهوم ابتدا از سوی سلیگمن به کار برده شد و به شرایطی اشاره می کند که افراد در آن بر طبق تجارب گذشته به این نتیجه می رسند. که رابطه علی مابین تلاش و کوشش آنها و پیشرفت و حل مسائل و مشکلات وجود ندارد. این مفهوم معرف منفی ترین حالت درک از خود است، وضعیتی که فرد حس می کند که همه چیز از اختیار او خارج است و فقط باید بنشیند و نظاره کند تا شاید اتفاق بهتری بیفتد.
 این باور که شخص دچار درماندگی است، در صورتی که واقعا درمانده نیست، نشان دهنده همان چیزی است که می توان آن را «خود ناکارآمد» نامید. در وضعیتی که درماندگی شایع می شود، هر مسئله ای ظرفیت تبدیل شدن به بحران را دارد و آنچه بحران را حل می کند، نه تلاش و برنامه ریزی و اراده فرد؛ بلکه وقوع یک اتفاق و رخداد ناگهانی است. این وضعیت به سرعت از فرد به جمع تعمیم می یابد؛ یعنی در اندک زمانی نه تنها فرد، بلکه سازمان و دولت نیز دچار درماندگی می شود. کارها به تعویق می افتند و تصمیمات مهم به روز نامعلوم حواله داده می شوند و تقصیرها به گردن کسانی می افتد که در پشت پرده بدون هیچ عقاب و بازخواستی، تصمیم گیر واقعی اند. در این وضعیت که سازمان ها هم دچار احساس ناکارآمدی می شوند، هیچ کس، مسئول هیچ چیز نیست و همه نقش قربانی را ایفا می کنند.
پیامد خطرناک دیگر این وضعیت، احساس فراگیری است که باعث می شود تلاش برای بهبود، مخاطره آمیز تلقی شود؛ یعنی نه تنها امیدواری و تلاش کمکی به بهبود نمی کند؛ بلکه برای موقعیت فرد دارای انگیزه، خطرناک نیز بوده و باعث از دست رفتن حداقل ثبات و آرامشش نیز می شود. درماندگی آموخته شده رابطه مهم و مستقیمی با افسردگی دارد و به نظر می رسد که این مسئله در روان شناسی اجتماعی امروز ما قابل مشاهده است.
اگرچه سال هاست که مفهوم عمیق «سیاست گذاری» در کشور تبدیل به امری کم اثر شده است؛ اما بی توجهی سیاست گذاران به پیامدهای بلندمدت تصمیمات شان ما را در چنین وضعیتی قرار داده است. 
فرسایش مستمر نیروهای کنشگر مابین دولت و نیروهای خارج از آن، وسعت بخشیدن به دایره دوقطبی های کاذب در سطوح مختلف و استفاده از رسانه های ملی و شبکه های اجتماعی در خصومت با یکدیگر، تعمیم رقابت سیاسی و حزبی به حوزه اجرا و مدیریت از جمله عواملی هستند که موجب فروافتادن در دام «ناکارآمدنمایی تشدید شده» امروز و در نتیجه ادراک ناتوانی در تمام سطوح خرد و کلان کشور شده است. حال در شرایط کنونی که تهدید خارجی و جنگ اقتصادی، بحران های اساسی و دارای اولویت اصلی کشور هستند، سیاست گذار باید با توجه به وظیفه تاریخی خود همه تلاش و همتش را برای وحدت با صاحبان فکر و اندیشه و دلسوزان دردمند کشور مصروف کند تا تهدید کنونی تبدیل به فرصت مهم بازسازی اجتماعی کشور شود و ناتوانی آموخته شده تبدیل به عزم و اراده برای همبستگی ملی شود. برای تحقق این بخش مهم و دشوار باید باب گفت وگوی ملی باز شود. در گام بعدی باید متولیان امر، گفت وگوهای صورت گرفته را تبدیل به برنامه های اجرائی در ابعاد کوچک، در دسترس و تحقق پذیر در کوتاه مدت کنند. در این مرحله از بهبود، دستیابی به موفقیت های کوچک زمینه خروج از وضعیت درماندگی را فراهم می آورد. رسیدن به موفقیت های کوچک و دادن امتیازات متقابل، مثلا واگذاری تصمیم گیری درباره رفع فیلتر یک شبکه اجتماعی به جمعی از نخبگان و صاحب نظران در خارج از بدنه حاکمیت، با وجود کوچک بودن، امواج امیدآفرین بلندی را ایجاد می کنند. در گام نهایی تلاش دولت در به رسمیت شناختن گروه ها و جریانات مختلف و ایجاد زمینه برای هویت یابی و قدرتمندی آنها در چارچوب قوانین کشور، مثلا کمک به شکل گیری نهادها و سندیکاها و انجمن ها در بخش عمومی و تفویض اختیار به آنها راه خروج از احساس ناتوانی موجود را از بین خواهند برد. 
                