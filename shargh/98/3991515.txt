چهار‌شنبه ۲۰ آذر ۱۳۹۸
-----------------------------------------
سرمقاله
-----------------------------------------
نامزدی بلومبرگ و سرنوشت انتخابات آمریکا
-----------------------------------------

                    هرکس در موقعیت مایکل بلومبرگ بود، برای ورود به مبارزات انتخاباتی آمریکا کوچک ترین تردیدی به خود راه نمی داد، زیرا روش مبارزات انتخاباتی آمریکا درحال حاضر از شگفت انگیزترین رویدادها در صحنه سیاسی آمریکاست. پیش از این هم اشاره کرده بودم که با روشی که این بار حزب دموکرات آمریکا در مبارزات انتخاباتی خود برگزیده است، قند در دل رهبری حزب جمهوری خواه آب می شود. چکیده داستان این است که نامزدهای حزب دموکرات به جای انتقاد از سیاست ها و رهبری حزب جمهوری خواه در اداره ایالات متحده آمریکا، به جان هم افتاده اند و یکدیگر را نابود می کنند. آنچه ما از مسئولان حزب در انتخابات ملی یک کشور در ذهن خود داریم این است که نامزدهای انتخابات تمام هم و غم خود را در انتخابات کشوری متمرکز بر خطاهای سیاسی حزب رقیب کنند. این تلاش باید از سوی کادر مرکزی حزب هدایت شود. به عبارت دیگر، تلاش نامزدها باید متمرکز بر بیان خطاهای رئیس جمهور کنونی و انتقاد از اداره امور کشور باشد. نامزدهای دموکرات این بار همه تلاش های خود را صرف کوبیدن رقبای هم حزبی خود کرده اند. این انتقادها چنان شدید و افشاکننده است که آبرویی برای نامزدهای حزب دموکرات باقی نگذاشته است. به چند دلیل، حزب جمهوری خواه فعالیت چندانی در انتخابات آینده ندارد. نخست اینکه ترامپ طبق قوانین انتخاباتی آمریکا می تواند برای دوره بعدی نیز رئیس جمهور باشد، البته به شرطی که رای کافی به دست بیاورد. دوم اینکه رفتار نامتعارف ترامپ از نخستین روز ورود به کاخ سفید تا به امروز، موجب کاهش علاقه مردم و رای دهندگان به او در دوره نخستین شده است؛ از این رو جمهوری خواهان سکوت مطلق را برگزیده اند، زیرا هر اظهارنظری در دفاع از ترامپ موجب کاهش رای جمهوری خواهان می شود. از سوی دیگر، رفتار نسنجیده و گاه زننده کاندیداهای حزب دموکرات در کوبیدن و بی حیثیت کردن یکدیگر موجب سرگردانی رای دهندگان به حزب دموکرات شده است. در شرایط سالم، رقابت میان کاندیداهای ریاست جمهوری می تواند از چند مدل متداول پیروی کند. نخست، مدل مسابقات ورزشی و شطرنج است. در این مسابقات طرفین بازی کننده نهایت احترام یکدیگر را رعایت می کنند و پس از پایان مسابقه دست و صورت یکدیگر را می بوسند و طرف بازنده شکست خود را می پذیرد و به برنده تبریک می گوید. مدل دیگر مدل نمایشگاه های هنر و نقاشی است که در آنها کارهای هنرمندان هم سطح به نمایش گذارده می شود. تماشاچیان کارهای آنها می بینند و اگر لازم باشد هنرمندان درباره کارهای خود توضیح می دهند، بدون اینکه از کار هنرمندان دیگر انتقاد کنند. در پایان دوره نمایشگاه، تماشاگران هستند که نسبت به کارهای ارائه شده اظهارنظر می کنند. در انتخابات ریاست جمهوری نیز چنین طرز رفتاری مطلوب است و هر کاندیدا می تواند در سخنرانی های خود توضیح دهد که در صورت انتخاب شدن چنین و چنان خواهد کرد. عیب جویی در نفس انتخابات مستتر است. هر کاندیدا می تواند مشکلات کنونی را در وضعیت اقتصادی، سیاسی و فرهنگی کشور که توسط منتخبان حزب مخالف ایجاد شده و نحوه اداره نادرست رئیس جمهور وقت را (که از حزب مخالف است) بیان کند. این مردم هستند که باز هم در جو آزادی خواهی و به صورت محترمانه تصمیم می گیرند که به کدام کاندیدا از کدام حزب رای دهند. در اداره مبارزات انتخاباتی آمریکا در این دوره نقش مدیریت احزاب کم رنگ شده است و هیچ صدایی از آنها در نمی آید. در نبود مدیریت یا سکوت مدیریت حزبی در حزب دموکرات، کاندیداها این اصل بازی محترمانه را کاملا کنار گذاشته و به جان یکدیگر افتاده اند؛ اما جالب این است که آرای آن دسته از کاندیداهای حزب دموکرات که فحاش تر از دیگران بوده اند، در نظرسنجی ها از محبوبیت کمتری برخوردارند؛ اما سه کاندیدای محبوب تر (به ترتیب الیزابت وارن، جو بایدن و برنی ساندرز) هم که در نظرخواهی ها چندین برابر کاندیداهای دیگر رای آورده اند، آرای هرکدامشان کمتر از 30 درصد است. این درصد برای رقابت با ترامپ کافی نیست. تازه این یک طرف قضیه است. 
برنی سندرز که شاید خوش فکرترین کاندیدای دموکرات ها باشد، به دلیل سوسیالیست تمام عیار بودن از شانس کمی در انتخابات برخوردار است. بایدن که احترام نسبی بالاتری دارد، به دلیل افشاگری رقبای خودی به شدت زخمی شده و روحیه خود را باخته است. او عادت دارد در مصاحبه های خود گاهی حرف های اغراق آمیز یا بی ربط بزند. سناتور الیزابت وارن کم کم دارد از دو کاندیدای مورد اشاره جلو می زند. در چنین شرایطی است که مایکل بلومبرگ، کاندیدای ثروتمند و شهردار پیشین نیویورک به میدان مبارزات انتخاباتی دموکرات ها وارد شده است. بلومبرگ فرد سرشناسی است و از تجربه مدیریت بزرگ ترین شهر آمریکا و پایگاه بیشترین داد و ستدهای اقتصادی آمریکا برخوردار است. ثروت بلومبرگ 20 برابر ثروت ترامپ تخمین زده می شود. اما شاید به لحاظ داشتن همین ثروت زیاد نتواند آرای دموکرات ها را به دست آورد. درعین حال تردیدی نیست که بلومبرگ به خاطر مدیریت طولانی بر شهرداری نیویورک، تجربه ارزنده ای در اداره امور و دیپلماسی است. از سوی دیگر، طرفداران حزب دموکرات کلا به توزیع ثروت و ترویج عدالت اجتماعی اعتقاد دارند که نقطه مقابل باورهای بلومبرگ است. در تامین هزینه های انتخاباتی در حالی که کاندیداهایی مانند برنی سندرز با التماس ارقام کوچک چند دلاری - از یک تا سه دلار -  از مردم می گیرند، مایکل بلومبرگ می تواند میلیون ها دلار از جیب خود را خرج انتخابات کند. در هر صورت، ورود بلومبرگ به مبارزات انتخاباتی دموکرات ها، رقابت سه کاندیدای برجسته دموکرات را چهار ضلعی خواهد کرد و کار حزب برای انتخاب نامزد نهایی، سخت تر خواهد شد. پیش بینی قطعی انتخابات آینده هنوز تا این لحظه میسر نیست. باید منتظر نتیجه استیضاح ترامپ بود.
                