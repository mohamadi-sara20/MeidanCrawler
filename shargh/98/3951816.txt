چهار‌شنبه ۶‌شهریور ۱۳۹۸
-----------------------------------------
یادداشت
-----------------------------------------
محصولات کشاورزی به جای نفت
-----------------------------------------

                    شرایط صادرات نفت بعد از تحریم های آمریکا، چندان مناسب نیست. نفت دیر یا زود به پایان می رسد و دولت های نفتی، باید راه دیگری برای تامین منابع مالی خود بیابند. بخش باغبانی ایران که کمتر از یک سوم اراضی آبی را (2.5 میلیون هکتار) به خود اختصاص می دهد، بی تردید از پرامیدترین این روزنه ها به شمار می آید. پنجره ای که به سهم خود از فرسایش خاک در حال زوال و کاهش آلودگی هوا می کاهد. توسعه این بخش تولیدی هم روند مهاجرت (به خصوص از مناطق با تنش اقلیمی) را کاهش می دهد و هم به لحاظ تحمل بالای کم آبی، زیاده روی در مصرف آب را در مقایسه با بعضی محصولات زراعی مدیریت می کند. این شاخه از بخش کشاورزی به شرط قرارگرفتن در سکوی نخست اولویت ها پس از تامین نیازهای داخلی سالانه حداقل 10 تا 12 میلیارد دلار درآمد ارزی به همراه دارد که در حال حاضر فقط سه میلیارد دلار است. کشور ما از نظر ظرفیت تولید برای تعدادی از محصولات باغی مانند مانند پسته، زعفران، خرما و انار در طراز اول یا دوم جهانی و برای اقلام قابل توسعه ای مانند انگور (کشمش)، بادام، گردو، انجیر و سیب در میان چند کشور اول دنیا بوده است و در صورت بازاریابی موفق می تواند حتی روی کنترل نرخ های جهانی تاثیرگذار باشد.درباره  پسته اولویت را با وجود بازاریابی نسبتا مناسب آن می توان در حال حاضر عمدتا در مدیریت منابع آب به خصوص در استان کرمان و نیز اعمال روش های نوین به زراعی و برای زعفران حذف دلال های بین المللی و بازاریابی مستقیم دانست. گرچه ظرفیت های تولید انار و کشمش ما در دنیا بی نظیر است، اما از نظر کمیت و نیز درآمد صادراتی با فاصله ای پشت سر ترکیه قرار دارد. از مهم ترین اولویت های کشمش توسعه صنایع فراوری و خشک کنی به جای روش های دستی است. درخصوص خرما گرچه در دومین رتبه تولید قرار داریم اما برای رسیدن به ظرفیت های آرمانی در بازار جهانی در زمینه توسعه ارقام بازارپسند جهانی، به زراعی، فراوری و صنایع تبدیلی و نیز نجات سطوح قابل توجهی از باغات موجود از دستبرد کاهش منابع آب، راه طولانی تری داریم. مهم ترین فوریت برای محصول گردو، تبدیل درختان پرشمار بذری موجود به پیوندی با استفاده از حداقل 20 رقم و ژنوتیپ اصلاح شده حال حاضر و شتاب بیشتر در تداوم این فعالیت است. درباره  فندق با توجه به ظرفیت های نهفته در همه عرصه های مناطق میان بند نوار ساحلی شمال به طرح جامع و اختصاصی و با فوریتی دوچندان نیاز است. تا دیر نشده، بقیه اراضی به جامانده در این مناطق (از ارتفاعات فومن تا استان گلستان) که به اشغال بدفرجام ویلاسازی مخرب درنیامده است می تواند با باغات پربرکت فندق پوشیده شود. شرط اصلی توسعه باغات فندق در مناطق یادشده گشایش بازارهای جهانی در رقابت با کشور ترکیه و پرداخت کمک های تاثیرگذار و نظارت شده دولت هم در امر احداث و هم در امر صادرات است. 
کشور ما با تولید موفق سالانه پنج میلیون تن سیب درختی سهم بسیار کمتری از آنچه باید را در صادرات دارد. نگارنده اذعان دارد درک و آگاهی از این فوریت ها به طور مبسوط تر در مدیریت اجرائی بخش کشاورزی حس می شود. آنچه مهم است، عزمی عمومی تر در کل دستگاه اجرائی کشور برای این طرح جامع و زمینه سازی در جذب سرمایه گذاری های خارجی و نیز فرهنگ سازی رسانه ای و مردمی است؛ رسانه ها و پرسشگرانی که به جای بزرگ نمایی گرانی میوه ها ابعاد سازنده درآمد ارزی آن را به تصویر بکشند. کلام آخر آنکه هرگونه گشایش بازار صادرات بدون افزایش مستقیم بر درآمد تولیدکنندگان هرگز بر انگیزه های تولید نمی افزاید.
                