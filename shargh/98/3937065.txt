سه‌شنبه ۱ مرداد ۱۳۹۸
-----------------------------------------
یادداشت
-----------------------------------------
رویای خام بازگشت به رونق نفتی
-----------------------------------------

                    چند فروشنده سال هاست در یک بازار شلوغ، کنار هم مشغول فروش نوعی ماده غذایی هستند. طبق های حاوی انواع طعم های این ماده غذایی به ردیف چیده شده و رهگذران بسته به نیاز و وسعشان خرید می کنند. این ماده سال هاست با توافق ضمنی همه فروشنده ها قیمت گذاری می شود. همه این کاسبان همسایه، کم و بیش از این شرایط راضی هستند؛ اما این ماده غذایی با وجود خوشمزگی، برای سلامتی مصرف کننده ضرر دارد، با وجود این مردم هنوز به آن اقبال نشان می دهند و آن را می خرند.
روزی از روزها، یکی از این فروشنده های خوش بنیه، متوجه می شود چیز جدید دیگری تولید شده که به همین اندازه خوشمزه است، اما مضرات این ماده غذایی سنتی را ندارد. از همه مهم تر اینکه قیمت این ماده غذایی جدید، به سرعت رو به کاهش است، به حدی که قیمتش همین حالا هم از ماده غذایی سنتی، پایین تر آمده است. این فروشنده اطلاع می یابد که متولیان برخی شهرها، با استناد به مضرات آن ماده سنتی، مصرف آن را ممنوع کرده اند و به زودی تعداد بیشتری از شهرها به این طرح ممنوعیت خواهند پیوست. این فروشنده قوی جثه که انبار بزرگی از آن ماده غذایی سنتی دارد، در این فکر است که به زودی قیمت چیزهای موجود در انبارش، به علت کاهش شدید مصرف، یکباره سقوط می کند و دورریز می شود. او به فکر فرومی رود.
بالاخره این فروشنده قوی جثه دست به کار می شود. او تصمیم می گیرد با توافق ضمنی چند فروشنده دیگر، بازار را به هم بریزد. یک روز ضربه ای محکم به طبق چیز های چند فروشنده دیگر می زند و مانع از ادامه کار آنها در بازار می شود. چند اتهام اخلاقی به آن چند فروشنده دیگر را هم چاشنی می کند و از آنها به پلیس شکایت می برد. پلیس وارد میدان می شود و آن چند فروشنده را برای سوال و جواب نزد خود می خواند. فروشنده قوی جثه به خوبی می داند کارش غیراخلاقی و غیرقانونی است و دیر یا زود آن فروشنده ها به بازار بازخواهند گشت، اما معتقد است تا آن زمان، این بازار از رونق افتاده است. او به شوق فروش سریع چیزهای انبارش، پیامدهای این رفتار زشت را می پذیرد.
فروشنده درشت هیکل در غیاب آن چند فروشنده بزرگ و شناخته شده ، موجودی انبار خود را روانه بازار می کند و سود بسیار بیشتری به دست می آورد؛ اما او این سود کلان را صرف ساخت یک کارخانه بزرگ برای ساخت ماده غذایی جدید می کند. او به غیراخلاقی و غیرقانونی بودن کار خود به خوبی آگاه است، اما تا آب ها از آسیاب بیفتد و آن فروشنده های قدیمی به بازار برگردند، قاعده بازی به کلی عوض شده است. تا آن زمان، فروشنده قوی جثه یک مغازه دونبش در بازاری جدید راه انداخته و متاع جدید خود (همان ماده غذایی خوشمزه، ارزان قیمت و مفید) را در حجم وسیع می فروشد. چند فروشنده دیگر هم دست با فروشنده قوی جثه، از این غائله سود می برند و در بازار جدید، برای خودشان مغازه ای دست و پا می کنند. آن چند فروشنده گرفتار پلیس و محکمه، عایدی مالی شان به صفر می رسد و پس اندازشان هم خرج امرار معاش روزانه خانواده و تلاش برای اثبات بی گناهی نزد حاکمان می شود. در نهایت وقتی رها می شوند و به بازار برمی گردند تا ضرر و زیان خود را جبران کنند، از رویارویی با شرایط جدید، شگفت زده می شوند. بازار قدیمی خلوت است و متاعشان به ثمن بخس هم به زور فروخته می شود. متاع دیگری هم برای فروش ندارند. خانواده این فروشندگان که سال ها در رفاه نسبی زندگی کرده بودند، تحت فشار اقتصادی و روانی شرایط جدید، دچار تنش فراوان می شوند و... .
داستان بالا، داستان پایان دوره نفت است که در این سه سال اخیر، بارها درباره خودش و پیامدهایش نوشته ام. آن چیز خوشمزه و مضر، نفت است و ایران، یکی از فروشندگان رانده شده از بازار. سایر فروشنده های کنارگذاشته شده، ونزوئلا، سوریه و لیبی هستند. ایران را به تهمت ناروای تلاش برای ساخت بمب هسته ای، ونزوئلا را به تهمت دیکتاتوری، سوریه را به تهمت کشتار و لیبی را با هرج ومرج از بازار رانده اند. این کشورها به جز نفت، محصول یا خدمت عمده دیگری برای عرضه به بازار جهانی نداشته اند و سیاست گذاران آنها از فراهم آوردن زمینه مناسب برای صادرات پایدار غیرنفتی غفلت کرده اند.
آن فروشنده زورگو، آمریکا است که با بی پروایی بی سابقه، تولیدکنندگان سنتی نفت را با تهمت های ناروا و نابجا و به مدد زور بازوی اقتصادی خود، از بازار رانده است. تولید نفت آمریکا در دو، سه سال اخیر، جهشی بی سابقه داشته است.
 اکنون آمریکا صاحب سهم بزرگی از جای خالی نفت ایران، ونزوئلا، سوریه و لیبی شده است. این روزها سودی سرشار و بی سابقه از بازار نفت، نصیب اقتصاد آمریکا می شود که این خود می تواند زمینه ساز رای آوری و پیروزی ترامپ در انتخابات ریاست جمهوری آتی به ویژه در ایالت های نفت خیر باشد. چند روز پیش، بیژن زنگنه وزیر نفت در اشاره ای دیرهنگام به این پدیده گفت: «علت فشار به ایران و ونزوئلا، 
جا بازکردن برای محصولات آمریکاست. از جولای 2017 تا جولای 2019 آمریکا سه میلیون و 300 هزار بشکه تولید نفت خود را اضافه کرده است. در بازار کسی تصور نمی کرد آمریکا با این سرعت تولید خود را اضافه کند و این امر نیازمند یک شوک بود». عربستان سعودی و روسیه هم دو فروشنده بزرگ دیگر این بازار هستند که با آمریکا هماهنگ عمل می کنند و از منافع حذف ایران و ونزوئلا از بازار نفت بهره ای فراوان برده و می برند.
ماده غذایی جدید و سالم روایت ما، همان منابع انرژی تجدیدپذیر هستند. در سال های اخیر، انقلابی در فناوری تولید برق خورشیدی و بادی رخ داده است. امروزه برق تولیدی از این منابع، نه تنها پاک تر که ارزان تر از برق نیروگاه های متداول است. در 40 سال گذشته، هزینه تولید هر وات برق خورشیدی صد برابر کمتر شده است. در برخی نقاط آفتابی زمین، برق خورشیدی به ارزان ترین منبع انرژی تبدیل شده است. در ابوظبی، هزینه تولید هر کیلووات ساعت برق خورشیدی به کمتر از 2.4 سنت (یعنی کمتر از نصف هزینه تولید همان میزان انرژی از گاز طبیعی) رسیده است. مهم تر اینکه شیب کاهش هزینه تولید برق خورشیدی و بادی همچنان تند است. حجم سرمایه گذاری آمریکا در انرژی های تجدیدپذیر افزایش یافته است. عربستان سعودی هم در یک سال گذشته، سرمایه گذاری قابل توجهی در این حوزه داشته که پروژه ساخت یک نیروگاه خورشیدی با برآورد صد میلیارددلاری فقط یکی از این نمونه هاست.
بسیاری از کشورها در حال قانون گذاری برای محدودکردن استفاده از منابع فسیلی انرژی هستند و جریمه های فزاینده ای برای شرکت های آلاینده محیط زیست وضع کرده اند. انتظار می رود که این محدودیت ها روزبه روز افزایش یافته و اجرای آنها با سخت گیری بیشتری دنبال شوند.
در این میان، سیاست گذاران اقتصادی کشور، رویای بازگشت به بازار پررونق نفتی را در سر می پرورانند. به گمان آنها، پس از کنارزدن تحریم های ظالمانه آمریکا، بازار پررونق 60 یا 70 دلاری نفت همچنان برقرار است و ایران می تواند با فروش روزانه چند میلیون بشکه نفت، ضرر و زیان های دوران تحریم را جبران کند و بودجه های عمرانی را دوباره افزایش دهد. این سیاست گذاران احتمالا انتظار دارند که سرمایه گذاری لازم برای افزایش تولید نفت و بازسازی زیرساخت های صنعت نفت را هم از محل سرمایه گذاری خارجی تامین کنند!
آرزو می کنم ای کاش این رویاها بتواند رنگ واقعیت به خود بگیرد. اما به احتمال فراوان پس از تحریم ها، دوره این متاع سیاه گذشته باشد. در دوره جدید، نفت نه یک متاع راهبردی و تعیین کننده در مناسبات جهانی بلکه یک محصول معمولی با بازاری به شدت نزولی خواهد بود. محصولی که با کمترین حاشیه سود به فروش خواهد رسید. در دوره جدید، سرمایه گذاری در صنعت نفت در مقایسه با گزینه های جذاب تر سرمایه گذاری در منابع تجدیدپذیر انرژی، بی توجیه می شود.
در انتها با صدای بلند و برای چندمین بار به سیاست گذاران اقتصادی کشور یادآوری می کنم زمان را برای مهیاسازی کشور برای پایان دوره نفت از دست ندهند. تا فرزندانمان بدانند صدایی بود و گوشی که شنید یا نشنیده گرفت و سرگرم هیاهوی خود شد. باید هرچه زودتر جمعی از نخبگان اقتصادی کشور، مامور برنامه ریزی برای زمینه سازی عرضه محصولات و خدمات جدید و نوآورانه ایرانی به بازارهای بین المللی شوند. آن دسته از سیاست گذاران اقتصادی که تمام انگاره های ذهنی آنها بر پایه نفت و اقتصاد نفتی بنا شده، دور از ذهن است که توان موفقیت در این ماموریت بزرگ را داشته باشند.
                