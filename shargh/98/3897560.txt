سه‌شنبه ۱۰ اردیبهشت ۱۳۹۸
-----------------------------------------
یادداشت
-----------------------------------------
زنگ های تغییر برای کشاورزی هوشمند
-----------------------------------------

                    نظام های بهره برداری ما در چه عصری از دوره های تاریخی کشاورزی به سر می برند؟ آیا از کشاورزی سنتی به کشاورزی مدرن موسوم به تعالیم انقلاب سبزی گذر کرده ایم؟ آیا چالش های کشاورزی مدرن در ایران، الزامات رسیدن به کشاورزی پایدار متکی بر شیوه های پست مدرن را به طورکامل فراهم کرده است؟ آیا نقش چرخه های پرماکالچر (کشاورزی مبتنی بر فرهنگ بومی) و دانش درون زای تاریخی به انتهای خود رسیده است؟ پاسخ به این پرسش ها چندان سخت نیست؛ به ویژه زمانی که بدانیم و آگاه باشیم که کشاورزی جهان در عصری پای گذارده که به عصر کشاورزی هوشمند موسوم است. در واقع پویش شتابناک فناوری سبب افزایش سرعت تغییرات، عدم توازن، ایجاد فرصت های جدید و شکاف بین شیوه تولید کشاورزی در بین جوامع شده است. فناوری های زیست شناختی، اینترنت اشیا، اتوماسیون و هوش مصنوعی این تهدید را ایجاد می کنند که تغییرات پارادایمیک در نظامات بهره برداری کشاورزی و مسئله دستیابی به امنیت غذا سریع تر از آنی تغییر یابند که اقتصادهای ملی بتوانند خود را با آنها تطبیق دهند. از سوی دیگر فشارهای شدید بر منابع آبی، خاکی و ناامنی غذایی باعث تخریب نظام های بهره برداری سنتی شده و پدیده گرمایش زمین، افزایش سطح آب دریاها، اسیدی شدن اقیانوس ها، ذوب شدن یخچال ها، تغییرات اقلیمی، زیست محیطی و سلامت را هدف قرار داده و به یقین، امنیت غذایی جهان را تا سال 2050 با چالشی بنیادی روبه رو می کند. طرفه اینکه خشک سالی ها، بارندگی های سنگین، سیل، اثر ریزگردها و زیادشدن حداکثر دما و تغییرات اقلیمی باعث کاهش عملکرد جهانی غلات نیز شده و در این فهرست باید پیامدهای خشک سالی های گسترده را نیز اضافه کرد که باعث کاهش عرضه آب و غذا شده و دمای بالا که کاهش توانایی کشاورزان برای کار در فضای آزاد را موجب شده و افزایش هزینه واردات محصولات غذایی به واسطه تحمیل انواع مالیات ها از سوی دولت ها که تحریک تولید کشاورزی داخلی را در پی داشته است. در حقیقت بشر، در هزاره گذار از کشاورزی سنتی به انقلاب پرورش گیاهان گزینشی و تفوق گزاره های ژنتیک و کشاورزی مکانیزه، در انقلاب سبز و افزایش تولید متکی بر بهره وری حداکثری از منابع پایه، امروزه به موج سومی از کشاورزی در جهان بر پایه ترکیب کاربردی از تکنولوژی کشاورزی دیجیتال، ارتباطات و اطلاعات مدرن (ICT)، کشاورزی دقیق (Precision Agriculture) به کمک رایانه های مرکزی و راهکارهای فراتحلیل ابری، اطلاعات ماهواره ای، پهپادها، تجهیزات دقیق و حس گرهای چندطیفی (Multispectral)، حوزه اینترنت اشیا (IOT) با توان رشد سالانه 20 درصدی در تولید، سنسورها، موقعیت سنج های جغرافیایی، توانایی تحلیل داده های بزرگ (cloud system) ابری و علم رباتیک به موج کشاورزی هوشمند 
(Smart agriculture) یا (Smart Farming) با اکوسیستم کسب و کار منحصر به فرد خویش و تنوع رو به رشد لایه های سخت افزاری و نرم افزاری رسیده است. کاربرد روبه رشد آدرس دیجیتالی و آی پی اختصاصی دام ها و قلاده های حسگر برای کنترل وضعیت سلامت گاوها، روبات های شیردوش، آینده دامپروری در تعاونی های فرانسه و آلمان را متحول کرده است. از سال 2007 جان دیر (John Deere) پیشتازانه تراکتورهای خود را به اینترنت متصل کرده است و استفاده از تراکتورها و ماشین های برداشت هوشمند و هواپیماهای بدون سرنشین کشاورزی، آبیاری هوشمند (با قابلیت کاهش 30 درصدی میزان مصرف آب)، نورافشانی مصنوعی و کنترل خودکار محیطی در مزارع مدرن رواج زیادی یافته و در بسیاری از کشورها نصب سامانه های هوشمند مبارزه با آفات، بیماری ها، سرمازدگی و تگرگ در دستور کار قرار دارد. ترویج بسترهایی موسوم به «رایانه های غذایی» به مثابه مجموعه ای از بسترهای هواکشتی و آب کشتی (بسترهای کشت بدون خاک) که به حسگرهای مختلفی مجهز شده اند و تکنولوژی های نوین مزارع عمودی هواکشت و سرپوشیده، امکان پایش و رصد تغییرات دائمی تمامی متغیرهای اثرگذار بر رشد گیاه را در کنار تکنیک های باغداری حلقوی (Ring gardening) 
به وجود آورده است؛ اما نکته مهم و جالب این تغییرات پهن دامنه و ژرف مقیاس، نه در ساختار فنی بلکه در «ساختار نهادی» آن نهفته است. بستر نهادی عمده این تغییرات تکنولوژیک هلدینگ های بزرگ، تعاونی های کشاورزی با مدیریت ریسک پذیر و شرکت های بزرگ چندملیتی و اتحادیه های بزرگ اعتباری کشاورزی در کشورهای مختلف جهان هستند. 
تو گویی زمانه خدمات رسانی «انفرادی و اتمیزه» به کشاورزان به پایان رسیده و عصر خودنمایی هلدینگ های کشاورزی، اتحادیه های تعاونی و تشکل ها و شرکت های بزرگ پا به عرصه نهاده است و با وجود شرکت های بزرگ و قوی که در این زمینه فعالیت می کنند، عمدتا مالکیت داده های جمع آوری شده از سنجش خاک یا گیاه متعلق به اعضای اتحادیه ها یا شرکت های تعاونی ملی است. به گونه ای که ارائه این خدمات جزء بلافصل بسته حمایتی و یارانه دولت های مدرن در کمک به جامعه کشاورزی است. اکنون بخش بزرگی از پروژه های نهادهای ملی و بین المللی تحقیقاتی اینترنت اشیا در اراضی اتحادیه های تعاونی های کشاورزی و با سرمایه گذاری مشترک تحت عنوان «مزارع آنفارم و مدرسه در مزرعه» به طور مشترک با همکاری محققان مراکز تحقیقاتی و مدیران و اعضای تعاونی های کشاورزی و تولیدی انجام می شود؛ برای مثال در کره جنوبی اعضای تعاونی ها از تلفن های هوشمند خود برای نظارت بر اسیدیته و درجه حرارت خاک، تجهیزات، محصولات تولیدی دامداری ها و همچنین دریافت داده های ترویجی و آمار در خوراک دام و تولید و پیش بینی های آماری برای محصولات و دام های خود استفاده می کنند. صرفه های انرژی با کاربرد گسترده و رواج پنل های فوتوسل خورشیدی در کشاورزی هندوستان و پاکستان خیره کننده است.در کانادا پهپادها می توانند از فاصله ای نزدیک تر مزارع را بررسی کنند و اطلاعات دقیق تری را در اختیار کشاورزان عضو تعاونی انتاریو قرار دهند؛ همچنین از اطلاعات ماهواره ای جمع آوری شده استفاده می کنند تا عملکرد محصول، ویژگی های زمین، توپوگرافی، سطوح رطوبت و سطوح نیتروژن مزارع را به صورت منظم و در بازه های زمانی مشخص تحت پایش داشته باشند. عنصر روباتیک در «گلخانه های ژئوترمال» با استفاده از انرژی اعماق زمین در شهرهای افیون، آلانیا و اسکه شهیر در ترکیه کاربرد عام یافته است. علم ژنومیکس در غرب اروپا، با توانایی ترکیب همبسته ای از ارتباط بین ژن ها و صفات فیزیکی دام و گیاه و ارائه تصویری پانورامیک از «DNA» و استفاده از نشانگرهای ژنتیک نقطه پایانی بر کار با کل ژنوم و توالی یابی آن رقم زده است. ماهیگیری هوشمند نیز به کمک استفاده از روباتیک، کنترل اتوماتیک و تکنیک های هوش مصنوعی و نقشه های دقیق منابع پایه از سال 2014 در اروپا، کره جنوبی و آمریکای شمالی و ژاپن مطرح شده است. در ایالت متحده آمریکا کشاورزی هوشمند با سیستم های مدیریت اطلاعات در سه زمینه فناوری به کمک شبکه (AKIS Network) خدمات برنامه ریزی برای جمع آوری، پردازش، ذخیره سازی و انتشار داده ها را به منظور انجام عملیات و عملکرد مزرعه به کشاورزان عضو تعاونی های کشاورزی ارائه می دهد. در اسپانیا نیز مهم ترین ارباب رجوع و بستر رشد اکوسیستم کشاورزی هوشمند، نهادهای تحقیقاتی، اتحادیه تعاونی تولیدکنندگان میوه و تره بار منطقه آلمریا، تعاونی کشاورزی موسوم به «کاسی» هستند در مزارع و گلخانه های این تعاونی ها حسگرها رطوبت و رسانایی الکتریکی خاک، وزن گیاه و بستر خاک، پارامترهای اقلیمی، ترکیب هوا (میزان نور، رطوبت موجود در هوا، آلودگی هوا، دمای هوا) و پارامترهای دیگر را در کنار سیستم های تغذیه اندازه می گیرند. این داده ها از راه وای فای یا 3G به ابر محاسباتی فرستاده می شوند و هر کاربر عضو تعاونی کشاورزی می تواند از طریق شبکه اینترنت به آنها دسترسی پیدا کند. افزایش تاب آوری و ظرفیت سازی سازگاری از طریق افزایش دسترسی اعضای تعاونی ها به اطلاعات، با کمک گسترش و انتشار اطلاعات و از راه هماهنگ کردن کلیه تلاش هایی که باعث افزایش منافع جمعی می شود و استراتژی های وسیع مدیریت ریسک برای مدیریت رویدادهای غیرمترقبه آب و هوایی و افزایش دسترسی به موقع، عادلانه و صحیح به شبکه ای از منابع و نهاده ها و سیستم های پشتیبانی تصمیم گیری (DSS)  برای مدیریت کل مزرعه با هدف بهینه سازی بازده روی ورودی ها و همچنین استفاده گسترده از «GPS - GNSS»، در دستور کار فعالان اروپایی کشاورزی هوشمند قرار دارد. این موارد برای اجرای موثر کشاورزی هوشمند، تامین منابع مالی، سرمایه گذاری، نشان دادن شواهد بازاری، آموزش و مشارکت همه ذی نفعان و ذی مدخلان، تقویت تعاونی های کشاورزی و روستایی و ایجاد شواهد و ابزارهای ارزیابی سرنوشت ساز  برای تصمیم گیری و تصمیم سازی در مدیریت کلان هستند. براساس پیش بینی های فائو، انتظار آن است که گستره رشد برنامه های کشاورزی هوشمند تا سال 2020 با رشد 12درصدی به حجم بازاری معادل 8. 5 میلیارد یورو برسد که در این میان آمریکای شمالی و اروپا و اقیانوسیه بزرگ ترین بازار و آسیا نیز با رشد 20درصدی به همراه 17 درصد رشد سالانه آفریقا دنباله روی این تغییرات گسترده باشند. با توجه به اینکه ایران مجهز به زیرساخت های قوی تکنولوژی ارتباطات و اطلاعات بوده و جزء 9 کشور کلوپ فضایی دنیا به شمار می رود و قادر است تا پردازه های زیرمداری را تجربه کند، بخش کشاورزی باید از این فرصت برای غلبه بر بحران فرسایش منابع پایه و کنترل ضایعات و بهروری حداکثری نهایت استفاده را ببرد. جامعه کشاورزی ایران نیازمند مقاوم سازی خود از طریق تولید به صرفه و رقابتی و افزایش توانمندی ها برای هماهنگی با تغییرات اقلیمی است که چهره  جدید خود را متعاقب خشک سالی های سه دهه گذشته از بهار 1398 به همگان نشان داده است. 
شوربختانه نظام آموزش عالی کشاورزی همچنان متکی به آموزه های دهه 40 توجهی به تغییرات تکنولوژیک نداشته و سیستم ترویج و آموزش کشاورزی کشور نیز اگرچه با تولید برخی از اپلیکیشن های فنی سعی در نشر نوآوری های امروزین دارد، اما همچنان از الگوهای دهه 50 سود می برد، در نظام تحقیقات کشاورزی ما هم، کشاورزی هوشمند هنوز تا تبدیل شدن به یک سوژه پژوهشی ناب فرسنگ ها فاصله دارد. ایران نیازمند نوسازی نهادهای کهنه تولید در بخش کشاورزی، سیاست گذاری فعال و ایجاد چارچوب قانونی- نهادی برای توانمندسازی کشاورزان به ویژه جامعه چهار و نیم میلیونی عضو شبکه تعاونی های روستایی و کشاورزی کشور از طریق هماهنگی بیشتر کشاورزی با تغییرات اقلیمی، سیاست های آب و محیط زیستی و سیستم های امنیت غذایی به کمک به کارگیری تغییرات بینشی، دانشی و مهارتی نهفته در ذات کشاورزی هوشمند است. نظامات بهره برداری گذشته به دلیل عدم پاسخگویی به نیازهای رو به تزاید و مطالبات انباشته دچار بحران ناکارآمدی شده اند. اتحادیه های روستایی و کشاورزی، مراکز خدمات کشاورزی، شرکت های سهامی زراعی، تعاونی های تولید و تشکل های آب بران با شرکت نامه ها و اساسنامه هایی که قریب 50 تا 25 سال از عمرشان می گذرد حتی پاسخ گوی حیات ایجابی شان نیستند چه برسد که موتور پیشرانه نهادی در بخش به شمار روند. سازمان مرکزی تعاون روستایی هم به دلیل کهنگی ساختار و محتوای اساسنامه ای با عمر بیش از 60 سال توان انجام بهینه تعهدات خود را در برابر جامعه کشاورزان ندارد و باید اساسنامه ای امروزین و مطابق با چالش ها و مقتضیات روز برای آن تدوین کرد. کشاورزی هوشمند در دهه آینده قطعا زنگ های تغییر را برای پی ریزی بنایی نو در کشاورزی ایران به صدا درمی آورد. همین امروز باید در پی ایجاد ساختارهای نهادی و بسترهای قانونی لازم برای پذیرش تغییرات وسیع در بخش کشاورزی باشیم. 
                