پنج‌شنبه ۱۲ اردیبهشت ۱۳۹۸
-----------------------------------------
سرمقاله
-----------------------------------------
دیپلماسی علیه تهدید
-----------------------------------------

                    فشار بر ایران به علت برنامه های متعارف دفاعی که از حقوق طبیعی و پذیرفته شده هر کشوری در قوانین بین المللی است، مسئله ای است که در رد آن می توان به قوانین متعددی استناد کرد اما با توجه به ماهیت نظام بین الملل و توانمندی برخی کشورهای خاص در دیکته کردن نظرات خود، ابتکارهای دیپلماتیک همواره باید در خط مقدم ارتباط کشورها قرار داشته باشد. درباره محدودیت های اخیر برای ایران که بعد از خروج ترامپ از برجام به ترتیب در حال اجراست، به نظر می رسد بنا بر منافع ملی باید به سمت بحث و گفت وگو با طرف های دیگر خارجی حرکت کرد. با تکیه بر همکاری های مشترک اقتصادی با راه حل هایی و استفاده از همه ظرفیت های دیپلماتیک برای برداشته شدن تحریم ها ازسوی آمریکا با محوریت توافق نامه هسته ای برجام چه بسا بتوان روابط را به شکلی تعریف کرد که شرکت های خارجی غیر آمریکایی بتوانند سرمایه گذاری در ایران را مد نظر قرار داده و فرایند انتقال تکنولوژی را انجام دهند. در هر حال از این پس باید گفت وگو با کشورهای دیگر با رویکرد سازنده، همراه با فرایند روشن و قابل قبول برای طرفین باشد. ارتباط با کشورهای منطقه و فرامنطقه ای و ایجاد کانال هایی برای تبادل دیدگاه ها با ایالات متحده دشواری هایی جدی دارد؛ چراکه برخی از کشورهای عربی منطقه به هیچ وجه به برگزاری مذاکرات جدی با نتایج مطلوب به نفع ایران علاقه مند نخواهند بود و همه دلارهای نفتی و ظرفیت های خود را در این بخش به کار خواهند بست. مسئولان کشور به خوبی می دانند این کشورها از اینکه سطح تنش ایران و آمریکا هماره بالا برود و در شرایط ایدئال آنها، برخوردی هم میان دو طرف رخ دهد، بی نهایت خشنود خواهند شد و این نارضایتی کشورهای ضد ایران نشان می دهد مدل دعوت آمریکا به بازگشت به توافقات گذشته و تغییر راهبرد در قبال ایران، حتما موضعی ابتکاری، ضدانفعال و به سود منافع ملی خواهد بود. آمریکا با قراردادن نام سپاه در فهرست گروه های تروریستی دست به اقدامی عجیب در حقوق بین الملل زده است و با منطق زور و پول، این مسئله را به پیش برده است؛ هرچند کمتر کشوری از آن استقبال کرده است. تیم اطراف ترامپ به دنبال آن است که با ایجاد ائتلافی منطقه ای و پول برخی اعراب، اقداماتی علیه ایران در منطقه انجام دهد و رفتار صورت گرفته با سپاه را ابزار مشروعیت بخش در این مسئله قلمداد می کند. فراموش نکنیم حتی در دوران جنگ سرد، ایالات متحده اگرچه کشورهایی را که در قطب شوروی تعریف می شدند، به اقدامات خرابکارانه متهم می کرد اما اینکه یک مجموعه رسمی نظامی کشوری را در فهرست گروه های تروریستی خود قرار دهد، در نوع خود بی سابقه است. پس از آن هم پایان معافیت نفتی هشت خریدار نفت ایران اعلام شد که اقدامی علیه مردم ایران محسوب می شود؛ چراکه کاهش درآمدهای ارزی ایران، لطمه ای جدی به معیشت مردم، به ویژه اقشار آسیب پذیر وارد می کند. می دانیم ایالات متحده به ویژه در دوران اخیر، به هیچ یک از تعهدات بین المللی پایبند نبوده است. شاهد آن اینکه در دوران ریاست جمهوری جرج بوش پسر بدون مجوز شورای امنیت سازمان ملل به صورت یک جانبه و به بهانه از بین بردن سلاح های کشتار جمعی صدام، به این کشور حمله کرد و سرانجام بر همگان روشن شد سلاحی در میان نبوده است، اما ملت عراق تاوان آن را با کشته و آواره شدن صد ها هزار نفر پرداخت و همچنان نیز ناامنی حاصل از بی ثباتی در عراق، هر بار به شکلی بروز و ظهور پیدا می کند. در این شرایط، استفاده از همه ظرفیت های دیپلماتیک وزارت خارجه و همسویی دستگاه های دیگر با آن برای تداوم رایزنی با نهادهای بین المللی، اتحادیه اروپا، چین و روسیه و همسایگان ایران باید یک اصل جدی باشد. نباید تحریم ها را پذیرفت و اعلام کرد با دور زدن آن، مسائل حل خواهد شد، بلکه باید بر غیر انسانی بودن آن تاکید کرد و با مذاکره با طرف های دیگر درباره همه موضوعاتی که ممکن است دغدغه برخی کشورها و اروپا باشد، مسائل را شفاف کرد و همه بهانه ها را از دست ایالات متحده گرفت. 
تاکید بر بر هم زدن توافق ازسوی ایالات متحده و یادآوری وجود فرصت برای این کشور برای بازگشت به توافق هسته ای و حل مسائل از طریق گفت وگو، راهبردی درست است، در عین اینکه ایران بر توانمندی های منطقه ای و دفاعی خود نیز تاکید خواهد داشت. بیان این تاکید در مذاکرات با استدلال روشن شرایط خاورمیانه و تروریسم فعال در آن، منطق قابل توجهی است که فقط در مذاکرات صریح، امکان پیگیری دارد. اعضای سازمان ملل و ایران برای حفظ منافع جامعه ملل توافق هسته ای را با یکدیگر امضا کردند و بنا بر این توافق همگی متعهد شدند که در مقابل رفع تحریم ها، آژانس نظارت کامل بر مسائل هسته ای ایران داشته باشد. بر این اساس از آنجا که در سه سال اخیر که این توافق میان اعضای 1+5 و ایران منعقد شد همواره آژانس انرژی اتمی پایندی ایران بر تمام تعهدات را تایید کرده و طرف های مقابل برجام تعهد داده اند تحریم ها علیه ایران رفع شود و آثار منفی آن در فضای تجارت بین الملل از بین برود، باید با دیپلماسی فعال از همه کشورها و شورای امنیت خواست رفتار آمریکا در نقض فلسفه توافق را مد نظر قرار دهد. همچنین در موضع عمل گرایانه، ایران به دیوان بین المللی دادگستری در لاهه با محوریت نقض منافع بشری ، شکایت دیگری را از آمریکا به ثبت برساند. در روابط بین الملل، رفتار متعارف یک کشور با ابزار دیپلماسی، به خودی خود یک برگ برنده و عامل اصلی در شکستن اجماع سیاسی ضد آن کشور به شمار می رود و قدرت مانور طرف های دیگر برای نظامی کردن فضا علیه ایران را به حداقل ممکن خواهد رساند.
                