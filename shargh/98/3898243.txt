شنبه ۱۴ اردیبهشت ۱۳۹۸
-----------------------------------------
یادداشت
-----------------------------------------
ترامپ دوباره رئیس جمهور می شود؟
-----------------------------------------

                    پس از هزاران سال تجربه بشر در اداره کشورها، انقلاب های اروپا به ویژه در فرانسه، به تدریج زمینه را برای جایگزینی مردم سالاری بر خودکامگی های سنتی فراهم کرد. از تاریخ انقلاب های اشاره شده تاکنون، مردم کشورهای پیشرفته تر، دولت های خود را برای دوره های محدودی برگزیده اند و امروز شمار دولت های منتخب مردمی در سراسر جهان درصد درخور توجهی را نشان می دهد. نظام انتخاباتی در ایالات متحده آمریکا از نمونه های نسبتا بارز در نظام های دموکراسی است. گزینش افراد برای اداره حکومت در دموکراسی ها، عمدتا از سوی احزاب سیاسی انجام شده و به مردم معرفی شده و برای آن تبلیغ می شود. البته این ساده ترین تصویر از راهکار انتخابات است. قدرت های سیاسی و اقتصادی شناخته شده یا پشت پرده، در دامن زدن به انتخاب کاندیداها نقش عمده ای دارند. احزاب در کشوری دموکراتیک، در دامنه ای گستره از عقاید و باورها در اداره کشور پخش شده اند؛ هرچه شمار احزاب بیشتر باشد، نامزد منتخب درصد کمتری از مردم را نمایندگی می کند. در ایالات متحده دو حزب عمده قدرت اصلی سیاسی را در دست دارند؛ این نیست که در آمریکا احزاب دیگر مطرح نباشند، اما دو حزب جمهوری خواه و دموکرات بیشترین وزن را در انتخابات دارند. آنچه در عمل واقع می شود، این است که وقتی مردم از رفتار، گفتار و کردار رئیس جمهور منتخب راضی نباشند، معمولا حزبی که رئیس جمهور آن از چشم مردم افتاده، در انتخابات دوره بعد جای خود را به حزب رقیب می دهد. نکته شایان توجه این است که هریک از دو حزب عمده آمریکا می توانند همیشه روی شمار معینی از اعضا و طرفداران خود حساب کنند. وقتی رئیس جمهوری برخاسته از حزب، ناکارآمد از آب درمی آید، بیشتر طرفداران آن حزب کماکان اعتماد خود را به حزب و سیاست های آن حفظ می کنند. تنها درصد کوچکی از افراد یک حزب ممکن است از حمایت کاندیدای بعدی حزبشان دست بکشند. این میزان در بیشترین حالت از پنج یا شش درصد تجاوز نمی کند و مانند کف نازک روی فنجان قهوه است. آن حزبی که انتخابات را می بازد، تلاش می کند در دور بعدی انتخابات مواردی را که موجب دلزدگی رای دهندگان شده بودند، جبران کند. در آمریکا تقریبا هر دو حزب دموکرات و جمهوری خواه به نسبت 50-50 در انتخاب کاندیداهای خود موفق بوده اند. در دوران اخیر، جنجال برانگیزترین کاندیداهای منتخب از این دو حزب، اوباما و ترامپ بوده اند. انتخاب اوباما که یک آمریکایی دورگه آفریقایی تبار بود، موجب شگفتی مردم خود آمریکا و جهان شد؛ البته اوباما از خانواده ای با پیشینه بردگی نیست؛ پدر او روشنفکری آفریقایی بود که برای تحصیل به آمریکا آمده و با یک آمریکایی سفیدپوست ازدواج کرده بود. اوباما فردی باهوش و روشنفکر با مدرک دکترا از دانشگاه هاروارد در رشته حقوق است. همسرش نیز دست کمی از او ندارد؛ با این تفاوت که اجداد او پیشینه بردگی دارند. انتخاب اوباما، در آمریکا انقلاب به شمار می آمد و نشانه موفقیت آمیزی از بالغ شدن مبارزات ضدبردگی در آن کشور بود. در مقابل، ترامپ رئیس جمهوری صددرصد دست راستی با شباهت بسیار زیاد به قدرتمندان سابق مشرق زمینی و اروپایی است و انسان را یاد هیتلر و موسولینی می اندازد. تحصیلات و پیشینه حرفه ای او ارتباطی به کشورداری ندارد؛ اما در میان آن بخش از مردم آمریکا که اجدادشان به صورت مهاجران فقیر از اروپا، به ویژه اروپای شرقی، به قاره آمریکا مهاجرت کرده اند، از محبوبیت خاصی برخوردار است. خواننده محترم باید توجه داشته باشد که برخلاف بسیاری از ملل قدیمی، آمریکا را یک ملت واحد تشکیل نمی دهد؛ ایالات متحده آمریکا از ایالت ها و گروه هایی تشکیل شده است که هریک ویژگی ها، پیشینه، فرهنگ و داستان متفاوتی از دیگران دارد. برای مثال، نسل های گذشته بیشتر مهاجران ایالات شمال غربی از کشورهای اسکاندیناوی اند که یک سر و گردن متمدن تر و دموکرات تر از مردم ایالات جنوبی آمریکا هستند. حتی مسیحیت در آمریکا فرهنگ واحد و یکسانی را تشکیل نمی دهد؛ در واشنگتن دی سی، پایتخت آمریکا، خیابانی است به نام «نیوهمشایر» که از مرکز شهر واشنگتن به سوی شمال غربی امتداد یافته و به شهری به نام «دمشق» می رسد؛ در این مسیر شمار درخور توجهی از کلیساهای مذاهب متفاوت مسیحی، معابد بودایی، مساجد مسلمانان، کنیسه های یهودیان و عبادتگاه های ادیان دیگر وجود دارد که هریک در مراسم مذهبی خود در آنجا عبادت می کنند. این عبادتگاه ها خود موزه ای از فرهنگ مذهبی گوناگون آمریکایی ها هستند. مسیحیان آفریقایی تبار در عبادت روز یکشنبه با صدای بلند آواز می خوانند و تصویر مسیح سیاه پوست را در کلیسای خود نصب می کنند. مسیحیان کاتولیک با موعظه کشیش نشست و برخاست می کنند و دعا می خوانند. 
مسیحیان موسوم به «کوئیکر» از ابتدای ورود به کلیسا تا زمان خروج از آن، در سکوت مطلق به سر می برند و کشیش هم حرفی برای گفتن ندارد و تصویر و مجسمه ای از حضرت عیسی به در و دیوار نصب نمی کنند. آمریکا به لحاظ فرهنگی گنجینه ای از عقاید مختلف و متفاوت است. گرایش به دموکراسی بیشتر در میان قشر تحصیل کرده و مهاجران اخیر است که به کاندیداهای دموکرات، اصلاح طلب و آزادی خواه رای می دهند.
اینکه ترامپ در دوره چهارساله بعدی باز هم به ریاست جمهوری انتخاب شود، به رفتار خود او بستگی دارد؛ نکته اینجاست که امروز ترامپ در معرض اتهاماتی مانند دست کاری در پرداخت مالیات، همکاری های پشت پرده برای صدمه زدن به دموکرات ها، همکاری آگاهانه یا ناخودآگاه با عوامل روسیه، لجبازی در برخورد با کنگره آمریکا و... است؛ اگر این اتهام ها منجر به استیضاح ترامپ شود، او مانند نیکسون از کار برکنار خواهد شد و معاون او، مایک پنس، تا پایان دوره کنونی ریاست جمهوری را اداره خواهد کرد و ممکن است برای حفظ آبروی دولت، ترامپ را عفو کنند؛ در این صورت، نام ترامپ از فهرست کاندیداهای انتخابات بعدی حذف می شود. در مقابل، اگر کار به استیضاح نرسد، او در میان کاندیداهای ریاست جمهوری دوره بعد باقی خواهد ماند و با امکانات دولتی و شخصی و قدرت مالی ای که برای تبلیغات و پس زدن کاندیداهای دیگر دارد، امکان انتخاب دوباره خود را فراهم می کند؛ اما به دلیل روشدن خلاف کاری های او و اطرافیانش، شانس انتخابش از دوره پیش کمتر است. با این حال، به دلیل فشارهای نامتعارفی که چه بر قدرت های متحد و چه رقیب آمریکا وارد کرده، اروپایی ها، روسیه و چین هم از ترامپ پشتیبانی نمی کنند، در مقابل شمار درخور توجهی از کشورهای خاورمیانه مانند عربستان سعودی و امارات متحده عربی و البته رژیم اسرائیل، حامی ترامپ و پرداخت کننده زیرمیزی هزینه های انتخاباتی او هستند. نتانیاهو برای حمایت ترامپ از اسرائیل،  انتقال سفارت آمریکا به بیت المقدس، به رسمیت شناختن اشغال بلندی های جولان و اعمال فشار دائم به جمهوری اسلامی، از شوق در پوست خود نمی گنجد و برای سپاس از کمک های ترامپ تصمیم گرفته شهرکی در ارتفاعات جولان را به نام ترامپ نام گذاری کند. تواناترین قدرت پشتیبان ترامپ در انتخابات بعدی، قدرت اقتصادی وال استریت و متنفذان بزرگ اقتصادی آمریکا و حزب جمهوری خواه هستند. این گروه را نباید دست کم گرفت. رویدادهای سیاسی در آمریکا دست کمی از خاورمیانه یا وقوع سیل و توفان ندارد و هیچ کدام از آنها را نمی توان پیش بینی قطعی کرد.
                