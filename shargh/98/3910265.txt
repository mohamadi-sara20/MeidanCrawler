چهار‌شنبه ۸ خرداد ۱۳۹۸
-----------------------------------------
یادداشت
-----------------------------------------
کلاف سر در گم شفافیت
-----------------------------------------

                    در یک دهه اخیر کشورهای مختلفی به قانون گذاری برای تثبیت فرهنگ «شفافیت» پرداختند و با ترویج گفتمان تبدیل «خانه های آهنی به خانه های شیشه ای» نه تنها به تصویب قوانین متعددی اقدام کردند؛ بلکه با حمایت از فرایندی شدن شفافیت تاریک خانه های پنهان را تخریب کردند. این روش احساس امنیت و آرامش ذهنی را در میان شهروندان نهادینه کرد و از فاصله میان دولت ها با ملت ها کاست و سرمایه اجتماعی را بیش از گذشته تقویت کرد. این در حالی است که در کشور ما کلیدواژه «شفافیت» در طول سال هایی تامل برانگیز صرفا در گفتار و نوشتار خلاصه شده و با وجود قوانین متعدد در این زمینه که به مراتب از تجارب موفق سایر کشورها بیشتر است، اراده کافی برای بالفعل کردن فرضیات و نظریه ها وجود ندارد. به بیان دیگر نداشتن اراده سیاسی قوی برای تحقق شفافیت موجب شده تا قوانین مهمی نیز که برای تحقق برخی از ابعاد شفافیت تصویب شده اند، یا اجرا نشوند یا به نحو ناکارآمد اجرا شوند. برای مثال، قانون ارتقای سلامت نظام اداری و مقابله با فساد مصوب سال 90 که مفاد نسبتا مقبولی داشت، اجرا نشد یا قانون انتشار و دسترسی آزاد به اطلاعات مصوب 1388 از قوانین کلیدی و مهم برای تحقق شفافیت در کشور است که همچنان اجرای آن در هاله ای از ابهام قرار دارد. بی تردید معتقدم تصویب قوانین در این زمینه بدون شناخت کافی از مسئله بوده و صرفا برای تدوین عنوانی نگاشته شده بدون آنکه ضمانت اجرائی داشته باشد؛ بنابراین اکنون با فضای مبهمی روبه رو هستیم که محاکمه اختلاس گران اقتصادی و اهتمام جدی برای برگزاری همایش های نمادین دانشگاهی ما را به قبل از تدوین هر قانونی باز می گرداند و فساد در لایه های میانی مدیریت کشور رسوخ کرده که دیگر قوانین جاری نیز نمی تواند آنها را پاک کند. پس در شرایط فعلی به تصمیمی همه جانبه برای مبارزه با فساد و نهادینه کردن شفافیت نیاز داریم. دولت دوازدهم نیز با همین شعار به تداوم سیاست های خود پرداخت و با تمرکز برای تحقق اهداف، مسئله شفافیت و مبارزه با فساد را به موضوع قابل بحث در محافل نخبگان و کارشناسان تبدیل کرد و از سویی تدوین لایحه شفافیت نیز در دستور کار دولت قرار گرفت که البته نهایی شد؛ اما منصفانه باید گفت که بدنه دولت نتوانست با سیاست کلی همراه شود و انفعال در برابر فساد موجب بی تصمیمی در برابر تداوم مسیرهای قبلی شده است و قطعا این بی عملی توجیه پذیر نیست و هر یک از اعضای دولت در برابر وعده ریاست جمهوری برای مبارزه با فساد و شفافیت مسئولیت دارند و نمی توان با گفتاردرمانی یک فرایند اصلاحگر را طراحی و اجرائی کرد.
 بی واهمه باید به نقد عملکرد مسئولان، مدیران، احزاب و نخبگان در سال های اخیر پرداخت که نقشه پردازان خوبی برای برچیدن لایه های میانی فساد نبوده اند و صرفا به بخش نامه های نخ نما شده سیستم اداری بسنده کرده اند و تحرک برای خروج از انفعال کمتر دیده شد که این معنایی جز تسلیم شدن در برابر حلقه گسترده فساد ندارد. از سوی دیگر قدرت اتهام زنی و فرافکنی جریانی علیه مبارزان فساد و سفیران شفافیت موجب می شود تا افرادی که عزم جدی دارند، با تردید به مسیر پیش رو بنگرند؛ اما به نظر می رسد مبارزه با فساد این نیست که در میان نزدیکان مسئولان فعلی یا قبلی یا سرمایه داران به دنبال دزد باشیم؛ بلکه باید با شفاف سازی تمام عملکردها در یک دهه اخیر به عیان سازی چهره کسانی که حلقه فساد را شکل داده اند، بپردازیم. بنا بر همین استدال است که رئیس جمهور نیز دولت را متعهد کرده تا برای «نظام شفافیت اطلاعات» برنامه ریزی و آن را ساماندهی کند. «نظام شفافیت اطلاعات» دهه هاست که گم شده تاریخ اصلاحات اداری و توسعه در ایران و مردمان این سرزمین است و امروز روزنه امیدی برای دست یافتن به آن باز شده است. باید گفت مطالبه اصلاحات اداری منجر به شفاف سازی، دقیقا در راستای حاکم کردن مردم بر سرنوشت خویش است؛ اما طی کردن این روند متضمن کار فکری عظیم، تطبیقی و طی کردن فرایندهای سیاست گذاری عاقلانه و متمرکز بر قانون گذاری، تحلیل تاثیر سیاست های پیشنهادی، تنظیم بسته های سخت افزاری و نرم افزاری برای تضمین شفافیت و فراتر رفتن از موضع انتقادی و سلبی به سمت تدوین راهکارهایی برای تحقق امور ایجابی و دستاوردهای ملموس است. من بر این باورم که می توان اصلاحات را از این منظر عمق بخشید و بدون آنکه شائبه مطالبه انقطاع سیاسی پیش آید، اصلاحات را پیش برد. این چنین رویکردی، معنای اصلاحات در نظر مردم و نخبگان سیاسی را به یکدیگر نزدیک تر نیز خواهد کرد. از سویی قوانین و نهادهای حمایتی ناظر بر آزادی بیان، آزادی مطبوعات، آزادی اطلاعات، دولت الکترونیک، حقوق رقابت و مبارزه با فساد، مدیریت تعارض منافع، حمایت از افشاگران و منابع خبری، از تدابیری است که می تواند از سوی دستگاه های مسئول برای اجرای این مهم تضمین شود. شاید باید حداقل از همان دو سال قبل از ماده 71 منشور حقوق شهروندی حرکت رو به جلو را شروع می کردیم، طبق این ماده «هر شخص ایرانی حق دسترسی به اطلاعات عمومی موجود در موسسات عمومی و موسسات خصوصی ارائه دهنده خدمات عمومی را دارد؛ مگر آنکه قانون منع کرده باشد» و این اقدامی است که انتظار می رفت مجموعه دولت با تاسی از سیاست کلان شخص رئیس جمهور به آن پایبند باشند. دسترسی آزاد به اطلاعات از طریق سامانه معین می تواند صورت گیرد که تاکنون اقدام خاصی برای آن نشده است؛ بنابراین همچنان دولت حسن روحانی بدون آنکه نقش صددرصدی در فسادهای شکل گرفته داشته باشد، متهم می شود؛ در صورتی که سکانداری وزرا برای شفافیت این اتهام را از دوش دولت برمی دارد. در این حال محمد شریعتمداری، وزیر کار، اکنون اولین دولتمردی است که قدم جدی را در این مسیر برداشته است و با تشکیل کارگروه شفافیت با حضور نمایندگانی از همه زیرمجموعه ها به ایجاد حلقه هایی برای مبارزه با فساد در هر سطحی پرداخت. شاید باید گفت که حرکت شفافیت از این نقطه می تواند آغاز مناسبی باشد؛ چرا که مجموعه های اقتصادی زیرمجموعه این وزارتخانه همواره محل ابهام بوده اند که البته نظارت بی تعارف شوکی را بر پیکره بزرگ ترین مجموعه سرمایه گذاری «شستا» وارد کرده است؛ اما آنچه مهم است، این است که رخنه گری فساد چنان درهم تنیده و سیستمی شده که اکنون ماموران شفافیت از سوی او مسیر پرسنگلاخی را پیش رو دارند؛ ولی عزم جدی برای برچیدن تاریکخانه های هزارتویی وجود دارد که می تواند الگویی برای سایر دستگاه های دولتی قرار گیرد. قطعا شفافیت و فسادزدایی با حرف درمانی امکان پذیر نخواهد بود.
                