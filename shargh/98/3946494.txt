پنج‌شنبه ۲۴ مرداد ۱۳۹۸
-----------------------------------------
سرمقاله
-----------------------------------------
ائتلاف منطقه ای و نرمش عربستان و امارات
-----------------------------------------

                    این روزها به بهانه حفظ امنیت تنگه هرمز، به تدریج ائتلافی نظامی با محوریت آمریکا و انگلستان در حال شکل گرفتن است. بهانه اصلی، تاکید مسئولان ایران است که اگر نفت ایران از این تنگه صادر نشود، نفت هیچ کشوری صادر نخواهد شد. انفجار سطحی و احتمالا ساختگی نفت کش ها در بندر فجیره که یکی از آنها ژاپنی و هم زمان بود با سفر نخست وزیر ژاپن به ایران و صحنه آرایی های متناقض بعدی در باره کاربرد مین یا موشک -که احتمال ساختگی بودن آن انفجارها را بیشتر می کند- واکنشی به سخن ایران بود. درست است که فرانسه و آلمان برای حفظ آرامش در بازار مهم خود در منطقه خلیج فارس به این ائتلاف روی خوش نشان نداده اند، اما انگلستان که با نزدیک شدن مرحله نهایی خروج بدون توافق خود از اتحادیه اروپا بیش از همیشه به یار دیرینش آمریکا نزدیک می شود، به این ائتلاف پیوسته و کشورهای دیگر را نیز تشویق به پیوستن به این ائتلاف کرده است. انگلستان که برخی مسائل سیاسی خود با ایران به ویژه درباره یکی از شهروندانش را بهانه کرده است، پیش از اعلام اعزام کشتی جنگی به تنگه هرمز، به دو اقدام خشن، یعنی رای سیاسی دادگاه انگلیس در نقض رای دادگاه اروپایی درباره بخشی از سود مطالبات ایران و همچنین دام گستری برای توقیف سوپرتانکر ایرانی در جبل الطارق دست زد. سپاه پاسداران نیز در اقدامی متقابل، تانکر انگلیسی را در تنگه هرمز توقیف کرد. در پی آن، انگلستان اعلام کرد حاضر به مذاکره درباره مبادله کشتی ها نیست. اکنون از طرفی نیز اعلام می شود اسرائیل آمادگی خود را برای پیوستن به این ائتلاف نظامی دریایی اعلام کرده است که با واکنش شدیدتر وزیر خارجه و مقامات جمهوری اسلامی و اعلام محفوظ بودن پاسخ به حضور این رژیم در تنگه هرمز همراه شد. اسرائیل به طور تلویحی اعلام کرد در حد کمک های اطلاعاتی مشارکت می کند و عربستان و امارات هم از خودشان نرمش های بیشتری مقابل ایران نشان داده اند. کم نیستند کسانی که از این نرمش استقبال می کنند. نگارنده، عربستان و امارات را دعوت کنندگان اصلی حضور نظامی آمریکا در منطقه و مشوق کوبیدن سر مار (منظور جمهوری اسلامی) می داند. اینان نگران واکنش ایران در صورت ایجاد درگیری منطقه ای هستند. هیچ تغییری در اوضاع و احوال ایجاد نشده است و اتفاقا احتمال دارد نرمش بدون مقدمه آنها، هشدار دهنده باشد. شاید می خواهند در صورت آغاز تهاجم به ایران از پایگاه های واقع در کشورهایشان، خودشان را از معرکه کنار بکشند که غباری بر قبایشان ننشیند. از سویی، آنها نگران واکنش ملت های عرب هستند که ایران را هزینه دهنده اصلی دعوایی می دانند که ماهیت آن ابتدا عربی- اسرائیلی بوده و دولت هایشان به جای حمایت از فلسطین و همراهی با ایران، در کنار اسرائیل با ایران در ستیز ند. هدف آمریکا نیز احتمالا تبدیل تحریم های دوجانبه به محاصره دریایی و افزودن بر ستیز فرسایشی کنونی به بهانه تامین امنیت کشورهای منطقه است. منظور از یارگیری آمریکا، توجیه اقدام یک جانبه آن کشور و بین المللی نشان دادن آن است. متاسفانه کشورهایی که در خفا یا به طور خصوصی با جمهوری اسلامی ابراز همدردی می کنند، در عمل به دلیل اینکه منافع اقتصادی آنها به خطر می افتد، با تحریم های آمریکا همکاری و حتی از سوخت رسانی به هواپیماها و کشتی های ایرانی خودداری می کنند. نظامی کردن دریانوردی و اسکورت کشتی های تجاری در تنگه هرمز از سوی نیروهای خارجی، طبیعتا حاکمیت و نظارت همیشگی ایران بر بخش ایرانی تنگه را تضعیف می کند و نباید شرایطی ایجاد شود که چنین وضعی ادامه یابد یا تکرار شود. در این شرایط، ایران به جای ناشکیبایی باید با شکیبایی و عاقبت اندیشی از درگیرشدن در آن و عواقبش بپرهیزد و مسئله و حل آن را به خود اعراب بازگرداند و از خواسته جمعی خود آنان در برنامه ریزی ستیز و اقدامشان در دفاع از حقوق مردم فلسطین حمایت کند.
                