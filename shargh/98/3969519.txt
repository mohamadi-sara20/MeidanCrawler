یک‌شنبه ۲۱ مهر ۱۳۹۸
-----------------------------------------
یادداشت
-----------------------------------------
فاز سرنوشت ساز 11
-----------------------------------------

                    توسعه و تکمیل مهم ترین و سرنوشت سازترین فاز پارس جنوبی، پس از کش و قوس های فراوان، با اعلام دو روز قبل وزیر نفت به یک شرکت ایرانی واگذار شد. میدان گازی پارس جنوبی به عنوان بزرگ ترین میدان گازی شناخته شده دنیا تاکنون، خواه ناخواه تا چند سال آینده با توجه به میزان برداشت دو کشور ایران و قطر، وارد مرحله کاهش تولید خواهد شد و این اجتناب ناپذیر است. فاز 11 پارس جنوبی که تنها فاز باقی مانده از مجموع 28 فاز این میدان بزرگ گازی است، مرزی ترین فاز به لحاظ مجاورت با منطقه تحت حاکمیت قطر است. با توجه به اینکه دو کشور ایران و قطر رقابت برداشت از حوزه های مرزی را با قدرت و سرعت دنبال می کنند، به طور طبیعی اولین نشانه های کاهش میزان برداشت گاز در حوزه مجاورت مرز دو کشور ایران و قطر است. بنابراین توسعه و تکمیل فاز 11 با دیگر فازهای این میدان از حساسیت و اهمیت بیشتری برخوردار بوده و هست. فاز 11 جدای از تامین روزانه 56 میلیون متر مکعب گاز برای کشور، کارکرد متفاوتی در میان فازهای دیگر پارس جنوبی دارد و آن فراهم کردن زمینه های فنی برای ورود به دوران دوم و جدید پارس جنوبی است؛ دورانی که در چند سال آینده آغاز می شود و مهم ترین نشانه آن، کاهش تولید از این میدان به دلیل کاهش فشار است. با توجه به اینکه درحال حاضر پارس جنوبی نزدیک به 70 درصد گاز مصرفی کشور در بخش های خانگی، نیروگاهی، صنعتی و خوراک مجتمع های پتروشیمی و پالایشگاهی را تامین می کند، کاهش تولید که با گذشت زمان روند آن افزایشی خواهد بود، دربردارنده زیان های اقتصادی بالایی برای کشور است و به طور خاص، کارایی مجتمع های عظیم پالایشگاهی و پتروشیمی در عسلویه و کنگان را که میلیاردها دلار سرمایه کشور را در خود جای داده اند، از موضوعیت می اندازد. در نتیجه یکی از برنامه های راهبردی وزارت نفت در حوزه انرژی کشور به طور خاص، حفظ و حتی افزایش میزان تولید گاز از میدان پارس جنوبی است. بر این اساس، راهبرد افزایش فشار برای تولید گاز، از سال ها قبل در دستور کار قرار گرفته و در این میان فاز 11 به عنوان آغاز اجرای این راهبرد و مقدمه ورود به عصر فشارزایی میدان گاز پارس جنوبی در نظر گرفته شد. یکی از مهم ترین چالش های اجرای این راهبرد در گام نخست، دانش و توانمندی فنی آن  است که در حال حاضر این دانش و توانمندی در اختیار چند شرکت بزرگ بین المللی است. اصرار وزارت نفت برای واگذاری کار توسعه و تکمیل فاز 11 پارس جنوبی به شرکت های خارجی و به طور خاص توتال، امکان بهره گیری از این توانمندی در توسعه این فاز و امکان انتقال دانش یادشده به داخل کشور از طریق مشارکت شرکت های داخلی در اجرای پروژه مذکور بود که با تحریم های اعمالی این مهم محقق نشد. اصرار بر اجرای این طرح از سوی شرکت چینی سی ان پی سی آی نیز به این دلیل بود که شرکت چینی راحت تر و سریع تر از شرکت های ایرانی در دوره تحریم امکان بهره گیری از فناوری روز  فشارافزایی را از طریق برخی همکاری ها با شرکت های دارنده دارد. خودداری شرکت چینی با وجود شکیبایی ایران برای شروع به کار آن نیز امکان پذیر نشد و در نهایت شرکت ایرانی پتروپارس طبق قرارداد منعقدشده مسئولیت اجرای توسعه و تکمیل فاز 11 را بر عهده گرفته است. مسئله درخور توجه این است که اگر چه شرکت های ایرانی فاقد فناوری فشارافزایی میدان گازی پارس جنوبی هستند، اما مسئولیت بهره گیری و استفاده از این توانمندی از دوش آنها برداشته نشده است. فاز 11 پارس جنوبی به دلایلی که در بالا بیان شد، برای صنعت نفت و گاز ایران حیاتی است و هرگونه تلاش برای بهره گیری از فناوری نوین فشارافزایی، اهمیت و ضرورت فراوانی دارد. پتروپارس به عنوان متولی توسعه و تکمیل فاز 11، رسالت بزرگ و سرنوشت سازی را در صنعت نفت و گاز ایران و به طور کلی اقتصاد کشور بر دوش دارد. این شرکت باید همه مدیریت خود را در مرحله نخست برای جذب منابع مالی که در حدود پنج میلیارد دلار برآورد شده و پس از آن برای شناسایی و به کارگیری همه ظرفیت های علمی، تخصصی و فنی موجود در کشور اعم از دانشگاه ها و شرکت های ایرانی مانند مپنا، در حوزه فشارافزایی به کار گیرد. در کنار این، باید تلاش کند با وجود تحریم های موجود، در زمینه تامین مالی و مهم تر از آن در زمینه فنی، از ظرفیت های بین المللی از جمله شرکت های بزرگ بین المللی بهره برداری لازم را ببرد. حضور شرکت ایرانی پتروپارس در این آزمون بزرگ ملی، اگرچه توام با هزینه بیشتر و زمان طولانی تری خواهد بود، اما با درنظرگرفتن محدودیت های موجود ناشی از تحریم و دستاوردهای علمی و فنی، می تواند برای صنعت نفت مفید باشد.
 نکته پایانی اینکه مسئولیت توسعه فاز 11 پارس جنوبی با تفاسیری که بیان شد و با توجه به شرایط موجود، صرفا بر دوش شرکت پتروپارس نیست. به طور طبیعی همه باید کمک کنند این شرکت بتواند به خوبی از پس وظیفه خود برآید.
 مرحله اول، تامین مالی پروژه است که بسیار سنگین بوده و لازم است نهادها و مقامات ارشد تصمیم گیر مانند ستاد هماهنگی اقتصادی قوا، تدابیر لازم را به ویژه از طریق صندوق توسعه ملی به صورت وام اتخاذ کنند. در کنار این مسئله، بسیج ظرفیت های علمی و فنی داخلی است که لازمه آن، تشکیل ستاد واحدی با حضور مراکز علمی و همچنین شرکت های صاحب برند در این زمینه مانند مپنا برای حمایت فنی و ساخت تجهیزاتی مانند سکوهای فشارافزا و تولید کمپرسورهای تقویت فشار است. 
از سوی دیگر، دستگاه دیپلماسی و سایر شرکت ها و نهادهایی که فعال در عرصه بین المللی هستند، باید از ظرفیت های خود در ایجاد ارتباط با شرکت های خارجی برای بهره گیری از توان فنی و تخصصی آنها در این پروژه راهبردی استفاده کرده و راه دستیابی به فناوری های روز را برای کاهش هزینه های طرح و مخاطرات آن فراهم کنند. فراموش نشود فاز 11، فاز سرنوشت ساز صنعت نفت و گاز ایران است.
                