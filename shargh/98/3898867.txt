چهار‌شنبه ۲۱ فروردین ۱۳۹۸
-----------------------------------------
حرف اول
-----------------------------------------
پروژه ای با هدف انزوای ایران
-----------------------------------------

                    اقدامات اخیر دونالد ترامپ در خاورمیانه، ادامه سیاست بی ثبات سازی این منطقه در راستای امتیازگیری از سعودی ها و خشنودکردن آنان و اسرائیل ارزیابی می شود. ابتدا به رسمیت شناختن حاکمیت رژیم صهیونیستی بر بلندی های جولان اعلام شد. رئیس جمهور ایالات متحده و مشاور امنیت ملی او سیاست آشفته سازی روانی در منطقه را دنبال می کنند. پس از این اقدامات روانی، آنان تلاش می کنند در حوزه عملی نیز این فضا را به منطقه، دولت های غیرهمسو با پروژه های خود و مردم آن تحمیل کنند. این رفتار پایه قانونی و حقوقی ندارد، آن هم در کنار پرونده های متعددی که نتانیاهو دارد و حتی در انتخابات داخلی رژیم صهیونیستی نیز برای او چالش ایجاد کرده است. به همین دلیل ترامپ در تلاش است تا با نوعی دوپینگ سیاسی، فضا را برای تداوم نخست وزیری نتانیاهو فراهم کند. این اقدام او حتی کشورهایی را که به دنبال عادی سازی روابط هستند، وادار به اعلام مخالفت با این تصمیم کرد. کشورهای مختلف جهان و حتی دبیر کل سازمان ملل نیز همین روش را در پیش گرفتند چراکه می دانند این اقدام به بی ثباتی بیشتر در منطقه منجر می شود. حتما این مسئله باعث نگرانی کشورهای عربی و اسلامی خواهد شد چراکه سرزمین آنان هم می تواند طعمه اقدامات غیرقانونی ایالات متحده شود. مثلا روزی ترامپ اعلام کند صحرای سینا به عنوان سرزمین های در اختیار رژیم اسرائیل به رسمیت شناخته می شود. با فرمول مد نظر ترامپ و پمپئو خطر و نگرانی نه فقط برای جولان بلکه برای تمامی کشورهایی است که در اطراف فلسطین اشغالی قرار دارند، اما درباره بلندی های جولان باید اقدامات روشنی انجام شود. از جمله اقداماتی که می توان در مسئله جولان انجام داد، این است که سفارتخانه های رژیم صهیونیستی را تعطیل کنند از تعامل اقتصادی و تجاری با رژیم صهیونیستی ممانعت به عمل آورند تا آمریکا متوجه شود کشورهای عربی خطر واقعی را درک کرده اند. اما اقدام بعدی، قراردادن نام سپاه پاسداران در لیست گروه های تروریستی است. محکوم بودن این اقدام از نظر منشور ملل متحد و سایر قوانین بین المللی کاملا روشن و واضح است. ایران در دو ماه اخیر میزبان روسای جمهور سوریه و عراق بوده است. دو کشوری که به خوبی از نقش سپاه در مبارزه با تروریسم در منطقه آگاه هستند. 
سوریه توانسته 90 درصد از سرزمین های خود را از دست گروه های تروریستی داعش، جبهه النصره و امثال آن آزاد کند. این اتفاق چگونه رخ داد؟ جمهوری اسلامی کنار این کشور ایستاد و وقتی از سپاه برای حضور در این کشور دعوت شد، مستشاران و بخش کوچکی از این نیروی مسلح رسمی وارد سوریه شده و مانع از تجزیه و اشغال این کشور توسط قدرت های بزرگ نظیر آمریکا شدند و جلوی فروپاشی نظام و دولت سوریه را گرفتند. حضور ایران در کنار سوریه باعث شد زمینه های مثبتی ایجاد شود تا مردم بعد از جنگ های تروریستی و تحمیلی ضد این کشور به شهرهای خود بازگردند و به کار و زندگی خود ادامه دهند و حالا امکان بازسازی این کشور با مشارکت ایران فراهم شده است. درباره عراق نیز همین اتفاق رخ داده است. در سفرهای اخیر مقامات دو کشور، برخی مشکلات و موانع در روابط تجاری، تعرفه ای و میدان های نفتی مشترک، مسائل مربوط به آب و انرژی، فرهنگی، زیارتی و سیاحتی، خدمات مالی و بانکی، مسائل امنیتی و نظامی مورد بحث قرار گرفته و احتمالا بخشی از آنها مرتفع شده است. وجود یک چارچوب روشن و مشخص که براساس آن همکاری دوجانبه در قالب مسائلی مشخص به پیش برده شود، از اهداف سفرهای اخیر مقامات ارشد دو کشور است. وقتی همکاری های دوجانبه چارچوب قانونی و رسمی پیدا کند، روابط دو کشور می تواند پایدار باشد و این موضوعی است که ایالات متحده می کوشد با فشار بر ایران که یکی از آنها اقدام صرفا روانی بر ضد سپاه پاسداران است، در آن اختلال ایجاد کند. توسعه و تعمیق روابط ایران با کشورهایی نظیر عراق، سوریه، لبنان و حتی قطر و کویت حتما با برداشت های مثبت و منفی از سوی سایر کشورها همراه بوده است. گروهی از کشورها علاقه مند به ایجاد رونق اقتصادی در منطقه و امنیت و ثبات آن نیستند به همین دلیل برنامه هایی دارند تا در روابط از طریق تبلیغاتی، سیاسی، امنیتی، اقتصادی و اجتماعی اخلال ایجاد کنند. در مقابل کشورهایی که مایل اند منطقه ثبات و امنیت داشته باشد، از این نوع روابط خرسند شده و از آنها استقبال می کنند. اقدامات ترامپ را باید در راستای فشار بیشتر برای فاصله گرفتن ایران از ظرفیت های منطقه ای خود ارزیابی کرد.
                