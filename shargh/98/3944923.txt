شنبه ۱۹ مرداد ۱۳۹۸
-----------------------------------------
یادداشت
-----------------------------------------
راست و چپ تخیلی در ایران
-----------------------------------------

                    شنبه شب 12 مرداد، دوستی به من زنگ زد که مشایخی در مقاله ای در «شرق» تو را نقد کرده است. گفتم مطمئنی، گفت بله! در سایت اخبار روز مقاله را یافتم. ابتدای مقاله او را که می خواندم، فکر کردم چه خوب شد درس گفتار جاری پرسش (نظریه ها و تحولات مکتب وابستگی...) را گذاشته ام و جواب مشایخی که برایش احترام شخصی بسیار قائلم، خودبه خود به طور اثباتی داده خواهد شد؛ اما هنگامی که با شگفتی در انتهای متن دیدم او هنوز در حالی که این درس گفتار برگزار نشده، درباره محتوا و نتیجه آن سخن گفته است، خود را ناچار به پاسخ دیدم. تا عصر دوشنبه، مقاله مخاطب راست گرای مشایخی را نخوانده و نامش را هم نمی دانستم. در واقع به نظرم رسید تیغ کشیدن مشایخی بر روی نقش بورژوازی ملی در توسعه، برای نقدش کافی است. به علاوه این نقد خودبه خود جواب مخاطب راست گرای او نیز هست.
به‎هرصورت مقاله قوچانی را دوشنبه عصر خواندم. من یک بار در نشریه مهرنامه (احتمالا 1392، به خواهش خود او در آن زمان که هنوز تخته بند سیاست حزبی نشده بود) ، در مقاله «چون کشتی بی لنگر کژ می شد و مژ می شد» رویکردش را با این مقدمه نقد کرده بودم: کسی که خواب آشفته می بیند، پیوسته از پهلوی راست به چپ و از چپ به راست می غلتد؛ تا زمانی که بیدار شود. ناهوشیار نیز گاه به راست و گاه به چپ می چمد؛ اما هوشیار در پویشی پیوسته، راه چپ یا راست را برمی گزیند. در واقع جناح های سیاسی در ایران هنوز خواب چپ و راست را می بینند؛ چون به دلیل فقدان نظریه و عمل اجتماعی (پراکسیس)، هنوز خواب آنها به آرزو [برگرفته از هگل، برای اجتماعی کردن رابطه انسان ها] بدل نشده است؛ یعنی بی لنگر نظریه و عمل اجتماعی و پشتیبانی طبقاتی، تنها کژ و مژ می شوند، نه راست یا چپ. در پاسخ به پرسش مهرنامه، من در این نوشته می کوشم نشان دهم که این شیوه نام گرایانه (نومینالیستی) برای نامیدن جناح ها- راست مدرن برای دولت روحانی و دیگر انواع راست محافظه کار و تکنوکراتیک و... و نیز اصلاح طلبان به عنوان چپ جدید- خواب هایی است که جناح ها برای خود می بینند؛ نه واقعیت؛ و معبران شان آنها را با تعبیرهای نادرست به راه خطا می برند. پیش ازاین هم دست کم در دو سرمقاله مهرنامه «برخاستن دولت ها از دنده های چپ و راست» با این شیوه نام گذاری روبه رو شده بودیم که در واقع تقلیل تحلیل اجتماعی به سیاسی و ترفیع نامجاز تفسیر سیاسی به تحلیل اجتماعی است. البته همان طور که فروید و یونگ می گویند، خواب ریشه در واقعیت دارد؛ اما بیان ضمیر ناخودآگاه از آن است، نه خودآگاه.
من هنوز هم بر این باورم که نوشته های قوچانی، تقلیل تحلیل اجتماعی به سیاسی و ترفیع نامجاز تفسیر سیاسی به تحلیل اجتماعی است؛ اما معتقدم هرکس در ایران بورژوازی ملی را جزء نیروهای محرک توسعه بداند، قابل گفت وگو است؛ هرچند که بنیان گذار فقید حزبش خود کمر به نابودی نمایندگان آن بسته بوده باشد.  
یک، عادل مشایخی در مقاله «سرمایه داری علیه سرمایه داری» ادعایی موهوم، با نفی امکان وجود بورژوازی ملی در کشورهای پیرامونی، بالاخره به مباحثات بیهوده صد سال اخیر درباره نقش آن در فرایند توسعه از سوی لنین، مائو، پولانزاس، آندره گوندر فرانک، سمیر امین، امانوئل والرشتاین، پیتر ایوانز و... پایان بخشید. به علاوه به نظر خود، جواب این معادله یک مجهولی را بالاخره در یک کلام داد؛ توسعه یعنی سوسیالیسم دموکراتیک. با این احکام او به سبک بلانکیست های شجاع، دیگران را از ایستادن در ایستگاه های سر راه برحذر داشت و داهیانه خواهان آن شد که بلیتی یک سره برای خود و مردم جهان برای رسیدن به سوسیالیسم دموکراتیک تهیه کنند. در درس گفتارهایم، سال ها است کوشیده ام با زبانی علمی و منضبط در چارچوب یک برنامه پژوهشی، به طور مشخص (concrete) و ایجابی، ضرورت و شیوه تدوین «برنامه جایگزین توسعه» را به روشنفکران رادیکال ارائه دهم. با این هدف که در حوزه عمومی این گفتمان جای سخنان فلسفی- انتزاعی و روایت‎ رویاهایی رهایی بخش را بگیرد که اینک به افیون روشنفکران تبدیل شده است؛ چرا که بسیاری تکرار رویای بهشتی زمینی را برای تحققش کافی می دانند و به نام چپ ترویج می کنند و غیر آن را تقبیح؛ در میان آنها به ویژه کسانی هستند که سرمایه را نه یک رابطه اجتماعی بلکه روح دانسته و درنتیجه به جنگ ارواح می روند!
دو، گفتم بلانکیست های شجاع؛ لنین در بیماری کودکی چپ روی، پس از نقل گفته آنها، ابتدا نقد انگلس را می آورد و بعد نقدهای خود را: بلانکیست ها: ما کمونیست هستیم؛ زیرا می خواهیم بدون توقف در ایستگاه های بین راه و بدون تن دادن به مصالحه که فقط روز پیروزی را به تعویق می اندازد و دوران بردگی را طولانی می کند، به هدف خود نائل شویم. پاسخ انگلس: بلانکیست ها از آن نظر کمونیست هستند که خیال می کنند چون خودشان می خواهند از روی ایستگاه های بین راه جستن کنند، دیگر همه چیز روبه راه است و اگر در همین روزها کار «آغاز شود»... و حکومت به دست آنها بیفتد، آن گاه پس فردا «کمونیسم برقرار خواهد شد»... . چه ساده لوحی کودکانه ای است که انسان ناشکیبایی شخصی خود را استدلال تئوریک جلوه گر کند! بخشی از پاسخ لنین نیز چنین است: جنگ در راه سرنگونی بورژوازی بین المللی، جنگی که صد بار دشوارتر، طولانی تر و بغرنج تر از سرسختانه جنگ معمول بین دولت هاست- در عین حال در همان پیش امتناع ورزیدن از مانور و استفاده از تضاد منافع (حتی تضاد موقتی) بین دشمنان و مصالحه... . این موضوعی بی اندازه مضحک نیست؟ آیا این شبیه نیست به اینکه ما به هنگام صعود از کوهی دشوار که تاکنون اکتشاف نشده و پای کسی به آنجا نرسیده است، از پیش امتناع ورزیم از اینکه گاهی با پیچ و خم بالا برویم، گاه به عقب باز گردیم و از سمت انتخاب شده صرف نظر کنیم و سمت هایی گوناگون را آزمایش کنیم؟
در جایی دیگر از کتاب، لنین به این گفته کمونیست های «چپ» آلمان که «باید هرگونه بازگشتی را به سوی شکل های مبارزه پارلمانی که از لحاظ تاریخی و سیاسی کهنه شده است با قاطعیت رد کرد»، چنین پاسخ می گوید: سرمایه داری را از ده ها سال پیش از این ممکن بود و با حق کاملی هم ممکن بود «از لحاظ تاریخی و سیاسی کهنه شده» اعلام نمود، ولی این امر به هیچ وجه لزوم مبارزه بسیار طولانی و بسیار سرسخت را بر زمینه سرمایه داری منتفی نمی سازد... استناد به مقیاس جهانی- تاریخی در مورد مسئله سیاست عملی، فاحش ترین خطای تئوریک است.
مشایخی و همه کسانی که با استناد به مقیاس جهانی- تاریخی، می خواهند از روی ایستگاه های بین راه جستن نمایند، نباید فراموش کنند که به خصوص پس از فروپاشی سوسیالیسم دولتی، ما هنوز در پای همان کوهی دشواریم که تاکنون اکتشاف نشده و پای کسی بدان جا نرسیده است. پس از انقلاب سوسیالیستی اکتبر 1917 گمان می رفت که قوانین اقتصادی و اجتماعی نظام سوسیالیستی کشف و ابداع شده است، اما اکنون همه نظریه پردازان بزرگ سوسیالیسم معتقدند که قواعد اقتصادی و اجتماعی سوسیالیسم کشف نشده است.
باید توجه داشت بخشی مهم از انگیزه نومارکسیست ها برای طرح اولیه نظریه وابستگی در واکنش به انواع سوسیالیسم دولتی بوده و اصولا این نظریه برای توسعه کشورهای پیرامونی در چارچوب نظام جهانی سرمایه داری مطرح می شود نه برای برپایی مستقیم سوسیالیسم در یک کشور پیرامونی. انکشافات بعدی نظریه وابستگی نیز پس از شکست نسخه ها و راهبردهای اولیه اش چون «راهبرد جایگزینی واردات» و با تایید لزوم حضور در بازار جهانی صورت می پذیرد. قواعد اقتصادی و اجتماعی سوسیالیسم به تدریج با مبارزه طبقاتی در بطن نظام سرمایه داری و همراه با توسعه در همین متن و زمینه کشف خواهد شد؛ نه بیرون از آن، نه با سوسیالیسم در یک کشور و نه با توسعه نیافتگی.
نظریه های رادیکال توسعه نیز به جای تکرار استناد به مقیاس جهانی- تاریخی، به طور مشخص به تبیین و ترسیم همین مسیر بر زمینه نظام جهانی سرمایه داری پرداخته اند. پس دعوت به بهشت سوسیالیسم دموکراتیک، دعوت به ناکجا آباد است نه توسعه. مارکس نیز در مانیفست خود دعوت عجولانه به سوسیالیسم را -قبل از تعریف ایجابی راه طولانی و غیرقابل جهش رسیدن به آن- سوسیالیسم تخیلی خرده بورژوایی می خواند که با احساساتی رقیق تنها به طور سلبی سرمایه داری را نقد می کنند و با بزرگ کردن خطر بورژوازی، مترسک مطلوب استبداد برای ترساندن مردم و تبعیت از خود می شوند. 
سه، حال برای آنکه بدانیم بهره گیری از سرمایه داری علیه سرمایه داری توهم است یا نه، به مارکس در نبردهای طبقاتی در فرانسه رجوع می کنیم: مبارزه ضد سرمایه در شکل مدرن توسعه یافته اش، در نقطه اوج آن (یعنی) مبارزه مزدبگیر صنعتی ضد بورژوازی صاحب صنعت، در فرانسه رویدادی فرعی است؛ پس از ایام فوریه (1848) چنین رویدادی از آن رو نمی توانست تعیین کننده محتوای ملی انقلاب باشد که مبارزه ضد صور بهره کشی ثانوی سرمایه...  برضد اشراف مالی بود. پس کاملا منطقی است که پرولتاریای فرانسه خواسته باشد از منافع خود در کنار منافع بورژوازی دفاع کند، به جای آنکه بخواهد منافع خود را در حکم منافع کل جامعه جا بزند و پرچم سرخ را جلوتر از پرچم سه رنگ برافرازد. کارگران فرانسوی قادر به برداشتن هیچ گامی به جلو، یا حتی کم کردن یک مو از سر بورژوازی نخواهند بود... پیش از آنکه انبوه ملت که میان پرولتاریا و بورژوازی قرار دارند... ناگزیر به پیوستن به پرولتاریا به عنوان پیشتاز خود شوند.
چهار، من مقاله قوچانی را مجموعه ای ناساز از سخنان درست و نادرست می دانم، اما تلاش مشایخی برای بازنمایاندن تناقضات اندیشه او و نیز تناقضات چپ گرایانی که به تفوق سرمایه نامولد بر سرمایه مولد و وجود بورژوازی ملی در ایران قائل اند، خود دچار کاستی ها و تناقضاتی اساسی است و نمی تواند در اندیشه و عمل از پس راست برآید که مقوم آن می شود. مبانی اصلی بینشی و منشی این تناقضات را در بندهای یک و دو پرداختم و اینک تجلی آنها را در استدلال های او نشان می دهم:
 الف، هیچ گاه قبول نتیجه منطقی ناگزیر و گریزناپذیر قبول وجود تفوق سرمایه نامولد بر سرمایه مولد و وجود بورژوازی ملی در ایران این نیست که شرط کافی توسعه در ایران پیروزی بورژوازی ملی بر بورژوازی نوکیسه سوداگر است؛ و در نتیجه وظیفه سیاسی ما «دفاع از سرمایه داری در برابر سرمایه داری» است. همان طور وقتی لنین در دو تاکتیک سوسیال - دموکراسی در انقلاب دموکراتیک می گفت: فکر تجسس راه نجات برای طبقه کارگر در چیزی به جز ادامه تکامل سرمایه داری، فکری است ارتجاعی. در کشورهایی مانند روسیه آن قدر که به طبقه کارگر از کافی نبودن تکامل سرمایه داری آسیب می رسد از خود سرمایه داری نمی رسد. ازین رو وسیع ترین، آزادترین و سریع ترین تکامل سرمایه داری مورد علاقه مسلم طبقه کارگر است... انقلاب بورژوازی از لحاظ معینی برای پرولتاریا بیشتر سودمند است تا برای بورژوازی. منظورش دفاع مطلق طبقه کارگر از سرمایه داران یا انحلال سیاسی احزاب چپ نبود. تنها کسانی که دیدگاهی به شدت اکونومیستی و منطقی صوری دارند (چه چپ چه راست) ضرورت تاریخی آزادترین و سریع ترین تکامل سرمایه داری را در یک جامعه، با نفی موضع مستقل طبقه کارگر و دیگر اقشار پیشرو اشتباه می گیرند. راست ها و نیز چپ های تسلیم طلب (شبیه منشویک ها) می گویند اگر چنین است، هر موضعی مستقل راه توسعه را مسدود می کند. چپ هایی که در واقع همان باور را دارند، برای فرار از آن مجبور می شوند بگویند در یک کشور پیرامونی با شرایط ایران چیزی به نام بورژوازی ملی نمی تواند شکل بگیرد و اصولا وجود بورژوازی ملی را در ایران افسانه دانسته؛ چین را هم سرمایه داری دولتی بخوانند که زدن چنین برچسبی آرزوی هر راستی است. نقل قول های بسیاری از همه نظریه پردازان چپ درباره نادرستی این احکام می توان آورد که در حوصله این پاسخ نیست. پاسخ به کوتاهی این است که مارکسیسم می گوید درک ضرورت مایه آزادی است و چون نمی توان از سرمایه داری به سوسیالیسم دموکراتیک جهش کرد، الزاما توسعه جامعه ما نیز در گروی آزادترین و سریع ترین تکامل سرمایه داری است. حال با درک این ضرورت با روش شناسی دیالکتیکی لنین، اگر نیروهای پیشرو برای چنین تکاملی که برای مردم منافعش بیشتر از خود بورژوازی هم می تواند باشد، تلاش کنند، هم راه تکامل جامعه را کم درد و رنج تر می کنند و هم «هژمونی» لازم را برای پیمودن راه طولانی سوسیالیسم به دست می آورند. البته همان طور که لنین معتقد بود، این نه یک توطئه بلکه توافق است. به علاوه تضمینی ندارد که حتما این هژمونی به دست آید. ولی این دلیل کنار گذاشتن ضرورت نمی شود، چون هر درجه از تکامل سرمایه داری به منزله یک درجه نزدیک شدن به سوسیالیسم هم هست و به همان میزان از درد و رنج مردم در تکامل تاریخی می کاهد. بدیهی است که این منطق دیالکتیکی را راست متوجه نشود؛ اما بر چپی که خطر تدریس کتاب سرمایه را می پذیرد، روا نیست.
ب، درباره چین به کوتاهی بگویم که اکنون تضاد عمده بیرونی چین بین توسعه اقتصاد سوسیالیستی و رشد در اقتصاد جهانی شده سرمایه داری، و تضاد درونی آن بین سوسیالیسم دموکراتیک و شبه دموکراتیک کنونی برای کامل شدن مدیریت اجتماعی تولید است. در این میان از آنجا که تضاد درونی مقدم است، حل تضاد بیرونی به درونی وابسته است. البته از آنجا که هیچ کدام از این تضادها اکنون برای چین آنتاگونیستیک نیست، به حل فرایاز آنها امید بیشتری می توان داشت، هرچند تاریخ به هیچ کس تضمینی نداده و نمی دهد.
پ، اعتقاد به افسانه بودن بورژوازی ملی در ایران و تقلیل آن به دعوای جناحی دیگر نوبر تحلیل در این زمینه است. من به این اکتفا می کنم که ایران اولین کشور پیرامونی است که در آن ابتدا انقلاب دموکراتیک مشروطه به پیروزی رسید و بعد ملی کردن نفت که هردو توسط نمایندگان بورژوازی ملی به انجام رسیده است. شکست های سیاسی آنها هم مهم نیست و ماهیت قضیه را عوض نمی کند، چون انقلاب بورژوایی فرانسه هم یک قرن دچار شکست بود. اما بزرگ ترین تناقض وی (که به بند الف برمی گردد) در همین نفی ریشه دارد: به قول مارکس و لنین، سرمایه یک رابطه اجتماعی است که زیرساخت های سخت و نرم آن (بازار، بانک، حق مالکیت، رابطه قانونی کار و سرمایه، بندر و...) در چارچوب ملی برپا می شود. شکل گیری همه کشورهای سرمایه داری و حتی بازگشت دولت حمایتگر ترامپ موید نظر آنها و همه نظریه پردازان وابستگی و توسعه است. از آنجا که جهیدن از سرمایه داری ناممکن است، اگر بورژوازی ملی در چارچوب دولت ملی موجودیت نیابد، شکل بندی اقتصادی- اجتماعی سرمایه داری ظهور نخواهد کرد و برپایی سوسیالیسم در کشوری عقب مانده ممکن نیست. نتیجه اینکه سوسیالیسم دموکراتیک مشایخی نیز هیچ وقت در کشورهای پیرامونی مانند ایران قابل تحقق نخواهد بود. یعنی مشایخی با افسانه و غیرممکن دانستن بورژوازی ملی، سوسیالیسم دموکراتیک را به رویا و تخیلی غیرممکن تر تبدیل می کند. پس حتی اگر حرف مشایخی درباره افسانه بودن بورژوازی ملی در ایران صحت داشته باشد، برای تحقق سوسیالیسم دموکراتیک، وی جلوتر و پیگیرتر از همه راست ها برای ظهور آن باید بکوشد!
ت، مارکس در مانیفست گفته بود بورژوازی در پی جهانی شدن است: بورژوازی با توپخانه کالای ارزان دیوار چین را فرو می ریزد. اما اکنون این چین است که با توپخانه کالای ارزان، اقتصاد ایالات متحده آمریکا را چنان فرو ریخته که می خواهد دور خود دیوار تعرفه بکشد. این به قول انگلس طعنه تاریخ است. باید به مشایخی گفت که نظام اقتصادی جهانی (که مساوی امپریالیسم اقتصادی هم نیست) به سوی چندقطبی شدن پیش می رود که یکی از اقطاب آن چین شده است، سرمایه داری دولتی بودن یا نبودن آن هم فرقی ندارد. به قول تنگ شیائوپینگ، گربه باید موش بگیرد، چه سیاه باشد چه سپید! در این میان به قول سمیر امین کشورهای پیرامونی مانند ایران در متن این نظام جهانی شده سرمایه دارانه باید برای جهانی شدن توافقی (negotiated globalization) تلاش کنند که در صورت حصول به آن، جهان خواهد توانست راه طولانی سوسیالیسم را بپیماید. اشتباه بزرگ و مشترک قوچانی و مشایخی این است که دولت توسعه بخش (developmental state) را که اقتصاددانان توسعه، کشورهای ژاپن، کره جنوبی و... و چین را با همه تفاوت های آنها دارای آن دانسته اند، با دولت رانتیر یکی دانسته و سرمایه داری دولتی می خوانند. این خصلت نمای راست و چپ تخیلی در ایران است. در این میان به نظر می رسد راست تخیلی ریگی به کفش دارد، چون به نام حمایت از بورژوازی ملی به جای اندک درافتادنی با بورژوازی رانتی سوداگر (با خودش در دولت و با بورژوازی مستغلات رانتی) به کوبیدن حماسه های رهایی بخش ملی می پردازد؛ گویا نمی داند یا نمی خواهد بداند بورژوازی ملی بدون پشتیبانی (نه تابعیت) طبقه کارگر و متوسط مستقل و بدون حماسه انقلابی، امکان شکل گیری ندارد. چپ تخیلی نیز در نقطه مقابل به دنبال جهیدن به ناکجاآبادی تعریف نشده و تاکنون ناموجود در جهان، به نام سوسیالیسم دموکراتیک است. رویکردی که مارکس در ایدئولوژی آلمانی، آن را نشاندن تحلیل فلسفی- انتزاعی به جای واقعیت می خواند. شاید از همین روست که این روزها جامعه فریاد برمی آورد: به کجای این شب تیره بیاویزم قبای ژنده خود را؟ 
                