یک‌شنبه ۶ مرداد ۱۳۹۸
-----------------------------------------
حرف اول
-----------------------------------------
امنیت قضائی کنش سیاسی
-----------------------------------------

                    1. حقوق به مثابه قله ها هستند و قوانین دامنه آنها؛ برای رسیدن به قله باید دامنه ای راهوار وجود داشته باشد. حمایت از حقوق بدون ضمانت اجرا ممکن نیست. قوانین باید ضامن تحقق حقوق باشند. نظام قضائی در قانون اساسی پاسدار و پشتیبان حقوق فردی و اجتماعی معرفی شده است. مهم ترین کارویژه دادگستری تضمین اجرای قانون است.
2. شهروندان حق دارند از آثار و نتایج قضائی قول و فعل خود و دیگران در نظام حقوقی آگاه باشند. شفافیت در وضع قواعد قانونی و اجرای آنها مصداق بارز احترام به حقوق مکتسبه افراد است. حقوق اشخاص ایمن نخواهد بود، مگر آنکه هنگام تعدی به آن، نظام قضائی قانون محور برای دادخواهی و احقاق حق، اقتدار و انسجام بهنگام و سزاوار داشته باشد.
3. شهروندان باید اطمینان یابند که امنیت آنها تضمین قضائی می شود. مفهوم موسع امنیت به این معناست که افراد در جامعه علاوه بر امنیت فیزیکی، از نظر ذهنی و روانی نیز احساس عدم تعرض و مخاطره کنند و هرگونه عاملی که ممکن است آرامش خاطر و ثبات فردی و اجتماعی را برهم بزند، در تعارض با امنیت است. برقراری امنیت در همه حوزه های اقتصادی، اجتماعی، سیاسی، فرهنگی و حقوقی از تکالیف حکومت است. امنیت کنش سیاسی به عنوان یک حق باید تثبیت و تکریم شود.
4. با این وصف لازم است درباره تعریف جرم سیاسی و اینکه چرا با وجود گذشت چند سال از تصویب قانون جرم سیاسی، هیچ فردی مشمول آن نشده است، تامل مجدد کنیم. تنگ کردن عرصه کنش سیاسی با اعمال مجازات، محل اشکال است. دوران سیاست گذاری کیفری جرم انگار در عرصه کنش سیاسی منقضی شده است. به پیراستن نظام سزادهی کشور از جرم انگاری کنش سیاسی نیاز داریم و فقط در جرائم خشن و شدید مخل حقوق همگان که قرین با خشونت و جنایت است و مسلحانه اطلاق می شود، فرض جرم انگاری رواست که با این وصف ماهیت ضدامنیت دارد و اطلاق وصف کنش سیاسی بر آن بی معناست.
5. برای به رسمیت شناختن این حق، پیراستن حداکثری از سزادهی ها و تفاسیر قضائی منتهی به استفاده از اختیار قانون ضرورت دارد و مخالفت با حکومت یا نقد قدرت یا تعرض به کارکردها و رویکردها در عرصه عمومی نه یک جرم بلکه یک حق برای توسعه و بهسازی حکمروایی به مثابه امر عمومی است. در واقع شناسایی این حق شرط اول قدم جرم انگاری پرهیزی نظام عدالت قضائی است و پیمان اجتماعی بین حکمرانی و مردم در قاموس دموکراسی این نیست که هر اعتراض یا مخالفتی، مصداق تبلیغ علیه حکمرانی یا توهین به مقامات یا اجتماع علیه امنیت باشد.
6. مشفقانه به قوه قضائیه و مجلس پیشنهاد حذف ماده 610 قانون مجازات اسلامی و اصلاح بنیادین قانون تازه و ناکارآمد جرم سیاسی را می دهم؛ زیرا اندیشه کارکرد اصلاحی نظام سزادهی ایجاب می کند الگوی برخورد با کنش سیاسی با فرض حق بر خطا بودن دوباره بازتعریف شود. قوه قضائیه باید لایحه اصلاح قانون جرم سیاسی را با هدف خوانش حقوق بشری شهروندسالار موید تامین امنیت کنشگر سیاسی و مقوم استیفای حقوق مدنی سیاسی تهیه و به مجلس ارائه کند؛ زیرا بدون تامین امنیت کنش سیاسی امکان توسعه و ارتقای مدیریت امور عمومی و تسهیل دسترسی به حکمرانی خوب بی معنا است؛ بنابراین نیازمند تغییر مبنایی نگاه به کنش سیاسی هستیم.
7. زنگ خطر حکومت قانون سوءاستفاده از قانون است، به این معنا که به نام قانون، آزادی، انصاف و... رنگ ضدقانون به خود گرفته و کنشگر سیاسی هم شان مجرم حرفه ای مستوجب مجازات سخت و مکافات ترذیلی قرار گیرد؛ مسئله ای که در تنافر با گفتمان انقلاب اسلامی و نظریه عدالت در جمهوری اسلامی است.
8. از منظر کیفرشناسی رویکرد نوین قرین با خوانش حقوق بشری در امر مقرره گذاری و وضع سیاست کیفری است؛ بنابراین جرم در ساحت کنش سیاسی که هدف آن نقد یا حذف یا تعدیل قدرت باشد، در ساحت قول و فعل نباید جرم انگاری شود اما مرز کنش سیاسی در سپهر اصل برائت و اباحه با جرم امنیتی که مخل آسایش و امنیت انسانی همگانی و زاییده خشونت و جنایت است، حتما تفکیک شده است و ماهیت جرم اقدام علیه جامعه است و این عنصر تمیز، بن مایه ای متمایز از اقدام مخل امنیت شهروندان تحلیل می شود.
9. نظریه اجتماعی که حمایت از کنش سیاسی را برای سیاست گذار عمومی فرض می انگارد، به دنبال کنترل قدرت در اعمال کیفر علیه منتقد و کنشگر مدنی مقابل نهاد قدرت است و در موازین حقوق بشر و شهروندی دوران حاضر، مرزهای جرم انگاری سنتی پاک شده و تعریف جدیدی از اقلیم حریم قدرت در مصاف با کنش سیاسی بازتعریف می شود. چهره جرم سیاسی در عصر حاضر که غلبه گفتمان شهروندمدار را شاهدیم با چهره قدرت در برابر هم قرار دارد و گفتمان شهروندمدار حاضر در رژیم حقوقی بین المللی بینشی را تداعی می کند که در تقابل با منع ها و تحدیدهای پیشین در سامانه عدالت کیفری سنتی است؛ بنابراین بر این اساس دولت باید فضای کنش سیاسی را امن و بلکه تسهیل کند تا مقوم، موید و محامی دموکراسی باشد و هر اقدامی که این هدف را دستخوش تضییقات کند، خلاف آرمان مردم سالارانه و تسهیلگری در استیلا و استعلاطلبی قدرت تفسیر می شود.
10. کفایت حقوق بشر در نظام سزادهی نوین ایجاب می کند، سایه سنگین جرم انگاری از فضای قول و فعل کنش سیاسی حذف و محدود به قدر متیقن از اقدامات مسلحانه بنیان کن مخل امنیت و آسایش همگانی شود. به عنوان مثال ماده 610 قانون مجازات اسلامی یا ماده 500 ناظر بر اجتماع و تبانی علیه امنیت ملی یا تبلیغ علیه نظام است یا ماده 609 قانون مذکور نیز درخصوص توهین به مقامات در عمل ابزاری برای محدودسازی و تحدید کیفری کنش سیاسی مورد استفاده ناموجه قرار گرفته است و به نظرم می تواند مصداق سوءاستفاده از حق و در تنافی با اصل 8 و 9 قانون اساسی و مفاد اصل 3 تلقی شود.  امری که در مقام اجرا مانند اصل 27 قانون اساسی مورد بی مهری تاریخی قرار گرفته است و در مقام شناسایی و تضمین زمینه استیفای آن را فراهم کنیم.
11. دگرش ارزش های کیفری در جامعه نیازمند تحلیل اجتماعی دقیق از وضعیت عمومی نسل حاضر است و با این وصف قانون مجازات فعلی باید تکلیف خود با جرم سیاسی را روشن کند و برای همیشه به جای دوپهلوگرایی، ایهام و تردید حقوق کنشگر سیاسی را نه جرم انگاری بلکه تسهیلگری کند. در واقع باید نقطه مقابل ایجاد مکافات برای کنش سیاسی، به نام خیر عمومی و منافع همگانی برای ناامن کنندگان بستر کنش سیاسی جرم انگاری تخفیفی و ترذیلی کند نه بالعکس.
12. نظام سزادهی در پرتو اصل قانون مندی باید کنشگر مدنی سیاسی تکاپوگر برای خیر عمومی را مجرم تلقی نکند، حتی اگر مرتکب خطا شود. در کنف بزه پوشی و جبرانگری، توان گیرانه و توان ستیزانه با وی مواجه نشود. جلوه های تعدیلی و نهادهای ارفاقی در گستره واکنش کیفری با کنشگر سیاسی باید مطمح نظر باشد. قانون نباید ابزار خشونت یا نقض حق ها و آزادی ها شود. بنابراین باید همچون ماده 570 قانون مجازات اسلامی استلزامات وافی برای نقص کنندگان امنیت انسانی و شهروندی خصوصا در عرصه کنش سیاسی وضع شود.
                