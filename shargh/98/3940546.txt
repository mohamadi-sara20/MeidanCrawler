چهار‌شنبه ۹ مرداد ۱۳۹۸
-----------------------------------------
یادداشت
-----------------------------------------
شهرسازی؛ از واشنگتن تا تهران
-----------------------------------------

                    دانشکده برنامه ریزی شهری دانشگاه واشنگتن در شهر سیاتل به تازگی دعوت کرده بود که در کنفرانسی به مناسبت پنجاهمین سال دوره دکترای شهرسازی آن دانشگاه شرکت و سخنرانی کنم. نگارنده نخستین فارغ التحصیل از اولین دوره دکترای آن دانشکده در سال 1349 بودم که بلافاصله به ایران بازگشتم و در پایان همان سال تدریس در دانشکده شهرسازی دانشگاه تهران را آغاز کردم. در کنفرانس اشاره شده که حدودا دو ماه پیش برگزار شد، شماری از استادان و پژوهشگران درباره تجربیات و طرح های تحقیقاتی خود سخنرانی کردند. همه سخنرانی ها درباره مسائل مختلف برنامه ریزی شهری و منطقه ای در ایالات متحده آمریکا صورت گرفت. سخنان نگارنده مربوط به تجربیات بین المللی در زمینه های مختلف برنامه ریزی در مقیاس های ملی و منطقه ای و محلی به ویژه در خاور میانه بود. برای صرفه جویی در وقت، در این نوشته به چند نکته عمده اشاره دارم که هم به درد دانشگاهیان می خورد و هم به کار دستگاه های مسئول برنامه ریزی می آید؛ از سازمان برنامه گرفته تا برنامه ریزان شهرها و محیط زیست.
در آغاز سخنرانی به تجربه ام در دوره دانشجویی مقطع دکترا اشاره کردم که اصول برنامه ریزی بلندمدت برای شهر و منطقه را می آموختم و برای کارآموزی تابستانی در سازمان برنامه ریزی عمرانی دره تنسی آمریکا و شورای عالی شهرسازی ایران فعالیت می کردم. در آن دوره آموختم که «آینده نگری» و «پیش بینی پذیری» فرض های مسلم و پیش نیازهای هر گونه برنامه ریزی است. آغاز تدریسم در دانشگاه تهران مصادف با اوج گیری مبارزات سیاسی در ایران بود. ما در کلاس های مان از آینده نگری و پیش بینی پذیری سخن می گفتیم؛ اما دانشجویانی که دوستان شان را در فعالیت های سیاسی به ویژه در دانشگاه های تهران و آریامهر سابق (دانشگاه شریف امروز) از دست داده بودند، با لباس سیاه در کلاس ها شرکت می کردند. عزادار بودند؛ اما نظم و احترام دانشکده را رعایت می کردند. در این فرایند آموزشی، آنچه ناپیدا بود، افق «آینده» بود. پدیده بسیار مهمی که امروز سراسر خاور میانه- از یمن تا فلسطین- را در بر گرفته است. در چنین شرایطی سخن گفتن از برنامه ریزی، به ویژه برای کشور و شهر و محیط زیست بیشتر به شوخی می ماند و ناشی از ناآگاهی است. امروزه در خاورمیانه و حتی در کشورهای آمریکای جنوبی مانند کوبا، ونزوئلا و نیکاراگوئه، هر کاری امکان دارد، مگر «برنامه ریزی»؛ به ویژه برنامه ریزی «بلندمدت». به عبارت دیگر هیجان و تلاطم روزانه اقتصادی، اجتماعی و فرهنگی همراه با دخالت قدرت های فرامنطقه ای، مانع دیدن آینده می شود. در سال های آخر رژیم پهلوی حتی سازمان برنامه ایران توانایی تنظیم بودجه سالانه را از دست داده بود و بودجه دستگاه های اجرائی به صورت «یک دوازدهم» یا ماهانه تعیین و به آنها ابلاغ می شد. نگارنده خود بر پایه چند قرارداد برای یکی از وزارتخانه های ایران فعالیت پژوهشی داشتم و قراردادهایی را که بیش از یک سال زمان می برد، به دستور سازمان مربوطه امضا و کار را آغاز می کردم. در حالی که صاحب کار به دلیل نداشتن بودجه سالانه از امضای قرارداد طفره می رفت؛ اما می خواست که کار تحقیقاتی انجام شود و قول می داد در اولین لحظه ابلاغ بودجه سال وزارتخانه تعهدات خود را انجام دهد. با وقوع انقلاب اسلامی، به دلیل تغییر ارزش ها و نبودن «آلترناتیو» مشخص، قراردادهای اشاره شده با این نویسنده و پژوهشگران دیگر بلاتکلیف رها شد و هزینه تهیه طرح تا آن مرحله به تهیه کننده تحمیل شد. البته این جزئیات را در کنفرانس دانشگاه مطرح نکردم.
دومین موضوع سخنرانی مربوط به ساخت و ساز به روش غربی در شهرهای مذهبی بود. اشاره کردم که در برخی از شهرهای کشورهای غربی مانند واتیکان و واشنگتن دی سی (پایتخت آمریکا)، ساخت بناهای بلند قدغن است؛ زیرا این گونه ساختمان ها، بناهای تاریخی، فرهنگی و مذهبی قدیمی را تحت الشعاع قرار می دهند و ارزش تاریخی و فرهنگی آنها را از بین می برند. در حالی که کشورهای خاورمیانه که به بازار کار آمریکا و اروپا تبدیل شده اند، این ملاحظات را به راحتی نادیده می گیرند. نمونه درخور توجه آن، ساخت هتل ها و تسهیلات اداری غول آسا در جوار مسجدالحرام و کعبه است. اعراب در تاریخ همواره در چادر زندگی می کرده اند. خانه کعبه -که برای گردآوری نمادهای ادیان گوناگون با معماری غیربومی در هزاران سال پیش احداث شده است- شاید تنها بنای هندسی در عربستان کهن بوده باشد و به دلیل مکعب بودن «کعبه» نامیده شده بود.
این بنا تا ظهور اسلام جایگاه نگهداری صدها بت و خدایان مورد پرستش اعراب و بزرگ ترین بنای غیر چادری در مکه و شاید سراسر شبه جزیره بود. مردمی که برای زیارت خدایان به کعبه نزدیک می شدند، در برابر عظمت آن بنا سر تعظیم فرود می آوردند. امروز از پنجره هتل و بناهای خدماتی بلند اطراف مسجدالحرام، خانه کعبه به صورت یک مکعب کوچک دیده می شود که به راحتی در مشت جا می گیرد. برج هایی که در امارات و عربستان کنونی ساخته می شوند، تولید شرکت های مهندسی و معماری غربی است که عاشق پول بی حساب کشورهای نفت خیزند. این برج ها برای خدمات تجاری و اداری از جمله هتل و عشرت کده ساخته می شوند؛ اما مردم محلی و مهاجران از کشورهای خاور میانه به صورت خدمه در این برج ها کار می کنند. سود اصلی فعالیت اقتصادی این برج ها به جیب شاهزادگان عرب و سرمایه گذاران غربی مانند ترامپ می رود؛ اما خدمه آنها در بیغوله های زیر یا کف زمین زندگی می کنند. عربستان با آن سرزمین پهناور چه نیازی به ساختمان های بلند دارد؟ در واتیکان از هر گونه بلندمرتبه سازی که حتی به ارتفاع کلیسای سن پیترو نمی رسد، نیز جلوگیری می کنند؛ اما در پروژه هایی که در خاورمیانه - با سرزمین های گل و گشادی که دارد- اجرا می شود؛ حتی این نکته را به سفارش دهنده تذکر نمی دهند. مهندسان مشاور محلی هم کاری به مسائل ارزشی ندارند.سومین موضوع سخنرانی مربوط به برنامه های بازسازی در خاورمیانه بود. غرب با خرید نفت خاورمیانه پول هنگفتی به این منطقه سرازیر می کند؛ اما با ایجاد تشنج و جنگ در منطقه، زمینه را برای فروش اسلحه و تکنولوژی های مختلف از جمله ساخت یا خرید موشک های دفاعی فراهم می کند؛ به گونه ای که نه فقط پول نفت به جیب غرب باز می گردد؛ بلکه زمینه را برای فعالیت بازسازی پس از جنگ در منطقه فراهم می کند. در این میان کسانی که بیشترین صدمه را می بینند، مردم منطقه هستند که کشته و بی خانمان و آواره می شوند یا به صورت نیمه برده به کشورهای غربی سرازیر می شوند یا آنچه را که پس انداز کرده اند، صرف بازسازی بناهای تخریب شده خود می کنند. نگارنده و همکارانم در گزارش مفصل بررسی خسارات جنگ تحمیلی عراق علیه ایران که به تحریک غرب صورت گرفت، به این موضوعات اشاره کرده ایم. بسیاری از مردم آواره مناطق جنگی به شهرهای شمال و شرق ایران مهاجرت کرده و زندگی و معیشت را برای مردم محلی سخت تر کرده بودند. سخنان ناچیز نگارنده در کنفرانس اشاره شده مورد استقبال شرکت کنندگان قرار گرفت تا ضمن خواندن و یادگرفتن مفاهیم و روش های برنامه ریزی، به پشت صحنه واقعیات سیاسی و اجتماعی و اقتصادی و محیط زیستی به ویژه در سرزمین های دور دست در جهان توجه کنند.
                