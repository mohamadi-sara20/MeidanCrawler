یک‌شنبه ۳‌شهریور ۱۳۹۸
-----------------------------------------
سرمقاله
-----------------------------------------
تلاش فرانسه برای تخفیف تحریم ایران؟
-----------------------------------------

                    این روزها شرایط پیچیده ای بر جهان و روابط بین المللی حاکم است. یک سر ماجراها مربوط به تحریم آمریکا است که در عمل آن را به اقتصاد بین الملل تحمیل کرده است. یک سمت ماجرا پوتین است که استعداد خاصی در استفاده ابزاری از مهره های بین المللی دارد بی آنکه بخواهد آتش نشان مشکلات آنان باشد. یک سو ماجرای چین و ترامپ و جنگ تعرفه هاست، یک سو همبستگی روزافزون ترامپ با اسرائیل در قضیه انتقال سفارتش به قدس یا ماجرای ارتفاعات جولان و یک سو دیدگاه های جمهوری اسلامی ایران درباره اشغالگری اسرائیل و رفتارهای آمریکاست. یک سو مسئله انگلیس و نفت کش گیری متقابل است و سوی دیگر بمباران پایگاه های حشدالشعبی در عراق و نیز ادامه درگیری های سوریه. در یک سو بلاتکلیفی اروپاست؛ با مسکنی به نام اینستکس که هنوز معجزه ای نکرده است. هرکدام از این مسائل مستلزم یادداشت جداگانه ای است، اما در جمع بندی می توان گفت اگر برجام در داخل و خارج به چالش کشیده نمی شد، می توانست تا حد زیادی مشکل گشا باشد، اما از یک سو ترامپ از پیش از انتخاب شدن آن را منوط به رفع تهدید جمهوری اسلامی درباره موجودیت اسرائیل کرد و بر آن اصرار ورزید و ضمن تجدید تحریم ها، حتی از آن تعهد قانونی بین المللی خارج شد. ترامپ معتقد است حمایت از مبارزان فلسطینی، عراقی، سوریه ای، لبنانی و یمنی عملا ایران را در شرایط متفاوتی قرار داده است. ترامپ می کوشد با ترغیب و تحریک اسرائیل و متحدان عربش، فضا را به سمت امتیازدهی ایران پیش ببرد. عجالتا جنگ اقتصادی را در کنار درگیری های منطقه ای فرسایشی آغاز کرده و با تحریک انگلیس به توقیف غیرقانونی نفت کش ایرانی در جبل الطارق به یارگیری بین المللی برای محاصره دریایی ایران دست زده است.
اسرائیل که خواهان تشدید درگیری ایران و آمریکاست، با بمباران علنی و تحریک آمیز پایگاه های حشدالشعبی در داخل عراق و پایگاه های نظامی دیگر مرتبط با ایران در واقع در انتظار پاسخی نظامی است که بهانه ای برای درگیری مستقیم به دست بدهد. در چنین شرایطی مقامات جمهوری اسلامی از یک سو به تلاش های دیپلماتیک صلح آمیز برای حل و فصل مسائل خود دست زده اند و از سویی ضمن دفاع از این حق ایران که خودش را به بهترین وسایل دفاعی مجهز کند، تاکید می کنند که ما به هرکس دلمان بخواهد در منطقه کمک می کنیم. این بخش از سخنان باب میل اروپا هم نیست، اما می بینیم که کشورهای اروپایی و به ویژه فرانسه می کوشند به فرونشاندن آتش کمک کنند، چرا؟ در واقع اروپا در هماهنگی با تحریم یک جانبه آمریکا خود را از بازار نفت ایران محروم کرده و متقابلا با محروم کردن ایران از درآمد ارزی آن، خود را از بازار متقابل کالاهای صنعتی و مصرفی بازار ایران محروم کرده است. اروپا نگران است که در صورت درگیری جنگ نهایی میان ایران و آمریکا و اسرائیل، منطقه خاورمیانه که نزدیک ترین بازار ثروتمند کالاهای اروپایی است، درگیر چنان ویرانی و آتشی شود که اروپاییان را از کل این بازار آشفته محروم کند. به ویژه فرانسه که بیش از 10 درصد جمعیت آن عرب تبار هستند، بیشتر روی این بازارها حساب می کند. حقیقت این است که جهانی شدن توسعه اقتصادی و صنعتی، غرب و ژاپن را که از موقعیت انحصاری و بی رقیب تولید و عرضه انواع کالاهای صنعتی و مصرفی برخوردار بودند، با رقابت جدی چین، هند، کره جنوبی، برزیل، شیلی، آرژانتین، آفریقای جنوبی، مالزی و... مواجه کرده است. غرب و به ویژه آمریکا که تاکنون از شعار آزادی تجارت بین المللی حمایت می کردند و کشورها را ملزم به رعایت مقررات سازمان تجارت جهانی و خودداری از وضع تعرفه های حمایتی می کردند، اکنون که خودشان با رقابت مواجه شده اند، کلا آن مقررات را نادیده گرفته و به جنگ تعرفه ها روی آورده اند. در این میان آمریکا با اتکا به وسعت بسیار و جمعیت اندک و دستیابی به منابع دیگر کشورهای قاره آمریکا وضع بهتری دارد. روسیه با اقتصاد و صنایع عقب مانده، از ثروت و منابع طبیعی و انسانی برخوردار است و می تواند رقیب تازه ای برای اقتصاد غرب شود.
وضع اروپا از همه بدتر است. اکنون بازارهای جهانی دیگر بازار عرضه کنندگان اروپایی با بهره مندی از ارزش های افزوده بسیار زیاد و مولد ثروت نیست.
 دستمزدهای اروپایی با توجه به سطح زندگی متعارف شده کارگران همراه با امکانات رفاهی و تفریحی و نیز کمبود منابع طبیعی داخلی، قیمت گذاری بر کالاهای آنان را از بازار فروشنده به بازار خریدار تبدیل می کند. 
در این میان، درست است که بازار کوچک ایران در شرایط بحرانی کنونی رقم مهمی را تشکیل نمی دهد، اما این بازار بالقوه قابل توجه است. اکنون فرانسه درد بی کاری ازدست دادن بازار 500هزارتایی اتومبیل پژو و رنو و ازمیان رفتن برآوردهای پروژه های نفتی شرکت توتال و انی را احساس می کند، همچنین نگران به آتش کشیده شدن بازارشان در کل منطقه اند. 
در ایران برخی احتمال می دهند در صورت روی کارآمدن حزب دموکرات گشایش حاصل شود؛ اما دموکرات ها نیز به حمایت از بقای اسرائیل پایبند هستند و شاید انتظار دارند ایران نیز متقابلا مواضع خود را تعدیل کرده و در مسئله اعراب و اسرائیل حمایت از حقوق فلسطینیان را به روش های دیپلماتیک و با حرکت جمعی اسلامی پیگیری کند. باید دید تا انتخابات آمریکا، فضا به کدام سمت حرکت خواهد کرد.
                