چهار‌شنبه ۲۶ تیر ۱۳۹۸
-----------------------------------------
type_unknown
-----------------------------------------
سیاست انقباضی برای کنترل نرخ ارز؟
-----------------------------------------

                    
شرق: لیست های منتشرشده ارزی بانک مرکزی بیش از آنکه سندی بر میزان ارز تخصیص یافته باشد؛ به نمایش تخصیص ارز شبیه است. لیست هایی که بانک مرکزی روی خروجی خود قرار می دهد، دربرگیرنده درخواست های ثبت شده برای ارز وارداتی است. به تعبیر ساده تر، ارزهایی که در لیست های اعلامی بانک مرکزی به نام افراد حقیقی و حقوقی درج شده، ممکن است تخصیص پیدا نکرده باشد. در ماه های گذشته نمونه های زیادی از عدم تخصیص ارز وارداتی، رسانه ای شد که اتفاقا مربوط به افراد صاحب نام و مطرح در حوزه واردات است. گروه مدلل به عنوان یکی از شاخص ترین واردکنندگان یا به تعبیری واردکننده انحصاری نهاده های دام و طیور، به دلیل دریافت نکردن ارز، 16 کشتی معطل مانده در 
خور موسی دارد. واردکنندگان تجهیزات پزشکی نیز طلب یک ساله ارزی خود را هنوز نتوانسته اند از بانک مرکزی دریافت کنند و بسیاری نمونه های ریز و درشت دیگر که موفق به دریافت ارز برای واردات ثبت شده شان نشده اند.            
شرکت های مدلل گرچه در صدر لیست ارز دولتی جای گرفته اند و بانک مرکزی بیشترین تخصیص ها را به نام این گروه روی خروجی سایت خود گذاشته است؛ اما این شرکت اعلام کرده چیزی حدود 200 میلیون یورو از بانک مرکزی طلبکار است و به دلیل تخصیص نیافتن ارز، نتوانسته بار 16 کشتی خود را تحویل بگیرد. کشتی ها نیز همچنان در بنادر جنوبی ایران ماه هاست معطل مانده اند.
فدراسیون واردات نیز اعلام کرده است با گذشت  بیش از یک سال بانک مرکزی بدهی های واردکنندگان تجهیزات پزشکی به کمپانی های خارجی را پرداخت نکرده است. بانک مرکزی با وجود انجام تمامی تشریفات قانونی و حتی صدور بخش نامه 98/63259 مورخ 98/2/29 درباره بدهی های واردکنندگان تجهیزات پزشکی اقدام به تخصیص ارز نکرده است، بر این اساس بیم آن می رود طر ف های خارجی به دنبال عدم تسویه بیش از یک سال طلب خود نسبت به بلوکه کردن وجوه انتقالی برای ارسال کالای جدید بابت بدهی قبلی اقدام کنند.
سیاست عدم تخصیص برای کنترل نرخ ارز
پدرام سلطانی، نایب رئیس اتاق بازرگانی ایران در دور هشتم این عملکرد بانک مرکزی را ناشی از سیاست گذاری های اخیر برای کنترل و کاهش قیمت ارز می داند و معتقد است این سیاست اگرچه در کوتاه مدت بانک مرکزی را به اهدافش نزدیک می کند، اما تبعات جبران ناپذیری از جمله کاهش حجم صادرات و کمبود کالاهای مورد نیاز در بازار و تورم، در میان مدت خواهد داشت.
سلطانی در توضیح موضوع عدم تخصیص ارز گفت: این موضوع دو بخش دارد؛ بخش اول آن به مسائل و موضوعات داخلی بانک مرکزی برمی گردد. بانک مرکزی با هر بنگاه به تناسب اطلاعاتی که دارد، رفتار می کند و تصمیم می گیرد؛ برای مثال ممکن است درباره برخی بنگاه هایی که ارز چهارهزارو 200 تومانی دریافت کرده اند، اما بعد از مدت مقرر هنوز کالایی را وارد نکرده اند یا احیانا تخلفی داشته اند، این سیاست اعمال شده باشد؛ اما بخش دوم سیاست گذاری در حوزه عمومی بانک مرکزی است. درحال حاضر بانک مرکزی در راستای کنترل قیمت ارز و کاهش کالاهای مشمول ارز چهارهزارو 200 تومانی سلسله تصمیم هایی گرفته و معتقد است برای برهم نخوردن نظم بازار و عدم تنزیل به دلیل هیجانات ناشی از این اخبار بهتر است بدون رسانه ای کردن این تصمیم ها آنان را اجرائی کند. ارز تخصیصی چهارهزارو 200 تومانی در عمل برای برخی کالاها متوقف شده است، به این معنا که بانک مرکزی به آنان ارزی تخصیص نمی دهد، اما آن را اعلام نمی کند، او نه تنها این اقدام را علنی نکرده بلکه حتی زمانی که واردکنندگان ثبت سفارش کردند، بر آنان آشکار نبود که قرار نیست به آنها ارز چهارهزارو 200 تومانی تخصیص داده شود. تمام این مسائل  برمی گردد به مشکلات روزافزون تخصیص ارز چهارهزارو 200 تومانی.
او بیان کرد: درحال حاضر تخصیص ارز مجاری محدودتری نسبت به گذشته دارد؛ برای مثال از کانال های اروپایی تقریبا دیگر ارز انتقال داده نمی شود یا انتقال ارز به کشورهایی مثل ترکیه، هند و چین با پیچیدگی های بسیار مواجه بوده و به شدت زمان بر است و کارمزدها در آن بسیار بالاست؛ بنابراین برای بخش عمده ای از کالاها که در بندر مانده اند و ترخیص نشده اند یا ارزشان تخصیص داده نشده، مشکل جابه جا کردن ارز وجود دارد.
سلطانی با بیان اینکه بانک مرکزی با مشکل کمبود ارز مواجه است، به بیان برخی دیگر از دلایل اتخاذ این سیاست از سوی بانک مرکزی پرداخت و گفت: ارز ناشی از فروش نفت به دلیل کاهش فروش نفت در ماه های اخیر، به تدریج در حال کمترشدن است و این مسئله بانک مرکزی را در تخصیص محتاط تر کرده است.
کاهش نرخ ارز، افزایش طول صف های تخصیص
او نسبت به نتیجه سیاست کنونی بانک مرکزی اظهار نگرانی و تصریح کرد: یکی از مشکلات مربوط به ارزهای نیمایی است. این بخش هم مقدار زیادی ثبت سفارش داشته و تخصیص ارز نیمایی متاسفانه متناسب با ثبت سفارش ها نیست. سلطانی اضافه کرد: تلقی واردکنندگان این کالاها این است که در طول زمانی که آنان خرید را انجام می دهند و با اعتبارات خودشان ترتیبات حمل و نقل کالا به سمت ایران را انجام می دهند، نوبت تخصیص ارزشان فراخواهد رسید، درحالی که در موعد مقرر، ملاحظه می کنند که از تخصیص ارز خبری نیست. بانک مرکزی هم به دلیل اینکه تمام فشارش را بر کنترل و کاهش نرخ ارز گذاشته است، حاضر نیست از این فرصت کوتاه بیاید. او تاکید کرد: این روزها نرخ ارز هر روز کاهش می یابد، این در حالی است که در طرفی دیگر صف برای دریافت ارز نیمایی و ارز دولتی مرتب طولانی تر می شود.
او اظهار کرد: بانک مرکزی می داند اگر تخصیص ارز دولتی و نیمایی را بیشتر کند، نرخ ارز بالاتر می رود و متاسفانه در تصمیم گیری های بانک مرکزی زمان تخصیص ارز و روند واردشدن کالاها به کشور نسبت به قیمت ارز در درجه اهمیت پایین تری قرار دارد.
سلطانی اذعان کرد: این نگرانی وجود دارد که این سیاست در ادامه باعث شود در ماه های آینده کمبود برخی از مواد و کالاها در کشور آشکار شود. مسلما انباشتگی این عدم تخصیص باعث می شود موجودی کالا در کشور تمام شده و در نهایت کمبود کالاهایی که لازم بوده وارد شوند اما نشده اند، در کشور آشکار شود. اگر چنین شود، قطعا کنترل تبعات این مسئله به مراتب از سیاستی که بانک مرکزی برای کنترل و کاهش نرخ ارز در نظر گرفته، سخت تر است و آثار تورمی این سیاست و گران ترشدن قیمت کالاهایی که کمبودشان در کشور به وجود خواهد آمد، به زودی سیاست های ارزی بانک مرکزی را تحت شعاع قرار خواهد داد.
سلطانی در توضیح تبعات این سیاست بانک مرکزی خاطرنشان کرد: بانک مرکزی با مشکل ارز مواجه است و به تناسب تقاضایی که برای واردات کالا با ارز  چهارهزارو 200تومانی و همین طور ارز نیمایی وجود دارد، ارز قابل تخصیص ندارد. بانک مرکزی می خواهد با هر ابزاری که در دست دارد، نرخ بازار آزاد و نرخ نیمایی را به هم برساند تا از این طریق ورود ارز صادراتی به سامانه نیما و به چرخه تجاری کشور افزایش یابد و بتواند کمبود ارزی را جبران کند. او افزود: سیاست بانک مرکزی بر ضد خود عمل خواهد کرد و به موجب کمبود عرضه این بار با کاهش صادرات و کاهش ورود ارز صادراتی به چرخه تجاری مواجه می شود و این اتفاق را دیگر بانک مرکزی به هیچ شیوه ای قادر نیست کنترل کند.

ارز واردات تجهیزات پزشکی پرداخت نشد
با گذشت بیش از یک سال بانک مرکزی بدهی های واردکنندگان تجهیزات پزشکی به کمپانی های خارجی را پرداخت نکرده است.ابوالفتح صانعی، نایب رئیس فدراسیون واردات ایران در گفت وگو با «شرق» گفت: بانک مرکزی با وجود انجام تمامی تشریفات قانونی و حتی صدور بخش نامه 98/63259 مورخ 29/2/98 درخصوص بدهی های واردکنندگان تجهیزات پزشکی اقدام به تخصیص ارز نکرده است. بر این اساس بیم آن می رود که طر ف های خارجی به دنبال تسویه نکردن بیش از یک سال طلب خود نسبت به بلوکه کردن وجوه انتقالی برای ارسال کالای جدید بابت بدهی قبلی اقدام کند. بنابراین هم امکان تامین کالای جدید را از دست می دهیم هم مشکلات تعهد شرکت ها درخصوص واردات کالای ارز تخصیصی تبدیل به معضلی پیچیده می شود.رئیس اتحادیه بازرگانان تجهیزات پزشکی ایران ادامه داد: بنابراین کماکان مشکلات واردکنندگان این حوزه پیرامون واردات بدون انتقال ارز پابرجاست و متاسفانه از سوی بخش اجرائی بانک مرکزی جدیتی برای حل وفصل این ماجرا دیده نمی شود.به گفته صانعی همه این مشکلات به دنبال ممنوعیت خرید و فروش ارز در بازار از طریق صرافی ها و تصویب ارز تک نرخی آغاز شد. زیرا پیش از تصویب این تصمیمات از سوی دولت، شرکت های تجهیزات پزشکی ایرانی به دلیل خوش حسابی بیش از 70 درصد از واردات خود را از طریق خرید اعتباری انجام می دادند و کالاها را با اعتبار بین دو ماه تا یک سال خریداری کرده و به ایران وارد می کردند.نایب رئیس کمیسیون اقتصاد سلامت اتاق تهران افزود: اما امروز 180 شرکت اصلی تامین تجهیزات و ملزومات پزشکی کشور به دلیل تاخیر بخش اجرائی بانک مرکزی نتوانسته تعهداتش را نسبت به طرف های خارجی در موعد مقرر ایفا کنند. روندی که اگر ادامه پیدا کند، قطعا کمپانی های خارجی برای ادامه همکاری و ارسال کالا به ایران تجدید نظر خواهند کرد و به تبع آن متاسفانه شاهد کمبود ملزومات و تجهیزات پزشکی اتاق عمل و سایر بخش های حساس مراکز درمانی و بیماران خواهیم بود.وی یادآور شد: برای حل این مشکل سوم اردیبهشت 1397 از سوی وزیر وقت بهداشت نامه ای برای معاون رئیس جمهور ارسال شد. در نامه مذکور آمده بود، «قبل از تصمیم گیری هیئت وزیران مبنی بر قاچاق شدن ارز خارج از سیستم بانکی، بسیاری از شرکت ها به صورت اعتباری از طرف های خارجی کالا خریداری کرده اند.  بنابراین ضرورت داد تا از طریقی این بدهی به میزان 287.000.000 یورو تسویه شود». در نهایت در خرداد 1397 جناب آقای جهانگیری معاون اول رئیس جمهوری با درخواست وزیر موافقت کردند و این دستور به بانک مرکزی ابلاغ شد. صانعی در ادامه یادآور شد: برای حل این موضوع تمامی مجوزهای لازم اخذ و در جهت راستی آزمایی ها این بدهی ها حداکثر سخت گیری و بیش از الزامات قانونی موضوع مورد توجه و بررسی قرار گرفت.نایب رئیس کمیسیون اقتصاد سلامت اتاق تهران افزود: امروز با کمال تعجب می بینیم موضوع حساسی که مدت هاست مقامات بلندپایه و مدیران عالی نظر بر تایید و اجرای آن داند، چرا باید در اجرا مورد بی توجهی قرار بگیرد و فعالان اقتصادی شبکه تامین نیاز این کالای حیاتی اتاق عمل و بخش هایی حساس مراکز درمانی و بیماران از این طریق دچار خسارت جبران ناپذیر شوند.نایب رئیس هیئت مدیره فدراسیون واردات ایران گفت: ما درک می کنیم در شرایط محدودیت ارزی هستیم. اما از عزیزان در بانک مرکزی انتظار داریم با ارزهای در دسترس از جمله یوان اقدام شایسته و بایسته ای را بعد از این مدت طولانی انجام دهند و شروع به پرداخت بدهی ها کنند تا از خطر عدم ارسال کالاهای ضروری در حوزه پزشکی به کشور جلوگیری شود.

                