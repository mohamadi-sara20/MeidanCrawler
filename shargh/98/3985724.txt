چهار‌شنبه ۶ آذر ۱۳۹۸
-----------------------------------------
یادداشت
-----------------------------------------
حجت کشاورزی همواره پایدار است
-----------------------------------------

                    محمود حجتی پس از 10 سال تولیت بخش کشاورزی سرانجام استعفا داد تا گروهی از نمایندگان که به هر حال یک استیضاح از او طلب داشتند، بتوانند ماه های آخرین مجلس دهم را با احساس اقتدار بیشتری سپری کنند؛ نمایندگانی که لابد در دغدغه برای توسعه کشاورزی پایدار، حضور او را مانع می دیدند. گرچه متن موافقت رئیس جمهور با این استعفا برخوردار از بار غلیظ عاطفی و تایید بی چون وچرای تلاش های او در خلال شش سال همکاری در دولت های یازدهم و دوازدهم بود؛ اما هرگز از ناهمسویی سیاست های اقتصادی دولت دوازدهم با راهبرد امنیت غذایی حجتی نمی کاهد. به باور نگارنده، نگاه دولت یازدهم به بخش کشاورزی با دولت دوازدهم همسو نبود. شاید مشکل حجتی این بود که برخلاف این چرخش کلان، کماکان بر دستیابی هرچه بیشتر به حکمرانی غذایی و رونق تولید ملی مانند چهار سال قبل خود پای می فشرد. با وجود انبوه چالش هایی از قبیل ارابه سنگین و کم تحرک تشکیلات وزارت، مانع تراشی حلقه های قدرتمند واردات، چرخه مدیریت و بازار مصرف آغشته به فرهنگ نفت و بی مهری جریان های خاصی در مجلس و رسانه ها، او توانست به اقلام بالایی از تولید گندم، شکر، آبزیان و... برسد. وزیری که با رکورد 14 میلیون تن تولید گندم و دو میلیون تن شکر در سال های 96 و 97 نشان داد که خشک سالی فقط یک بهانه است؛ بهانه ای که متولیان سلف او توانستند در سنگرش پناه گرفته و به یمن درآمد نفت، کشور ما را به انبار بزرگی از انواع واردات تبدیل کنند. صرف نظر از اهرم هایی که سیاست تولیدمحوری حجتی را در تضاد با رونق امپراتوری واردات خود دیده و به هر حیلتی برای جامعه مصرف کنندگان  دایه مهربان تر از مادر شدند، به این وزیر کم حرف و فروتن در برابر جمعی از کرسی نشینان بهارستان هم بسیار بی مهری شد؛ گروهی که هرازگاهی با جمع آوری امضا در کمین استیضاح یا صدور کارت زرد برای او بودند. عمده دلایلی که از جانب استیضاح کنندگان در این بزنگاه ها اقامه می شد، بیش از آنکه توسعه پایدار کشاورزی را نشانه بگیرد،  حمایت از مصرف کنندگان یا ابرازهای احساسی در حمایت های رفاهی و ایراداتی کلی گویانه بود؛ کلی گویی هایی که برای هر وزیر و وزارتی، امکان طرح آنها وجود داشت. گرچه این سرزنش ها  در عزم و  تلاش حجتی برای دستیابی به راهبرد امنیت غذایی  کم اثر بود؛ اما نمی توان غربت او را در سیاست های اقتصادی دو ساله اخیر دولت دوازدهم انکار کرد.  ناهمراهی های شورای عالی اقتصاد در تصویب بهنگام نرخ خریدهای تضمینی پس از موفقیت در تولید داخلی بعضی محصولات اساسی، سلب اختیارات قانون تمرکز و گرایش دولت برای احیای مجدد وزارت بازرگانی از زمره این ناهمسویی های فرساینده به شمار می آید.
 ای کاش آنان که بنا دارند کم رنگ شدن نقش مجلس را با استیضاح های بی وضوح خود پر رنگ کنند، سهم و توانایی های یک وزیر را با تنگناهای پرشماری که از حیطه او خارج است، واقع گرایانه ارزیابی کنند؛ تنگناهایی که گاه آنها را در انتخاب شایسته ترین ها برای همکاری محدود می کند. گرچه او با کوله باری از انگیزه و کارنامه ای در مسیر منافع ملی و توسعه پایدار از تولیت این بخش حیاتی کشاورزی رفت؛ اما بدون تردید حجت بخش حیاتی کشاورزی در تلاطمی از امواج و بادهای ناموافق همچنان باقی خواهد ماند. حجتی که قرار است بار سنگین استقلال و حاکمیت غذایی کشورمان  را در سیاره 9میلیاردی آینده بر دوش خود بگیرد. امیدواریم همه ساکنان این زورق، به دور از مرزهای کاذب جناحی و سیاسی  بکوشند که در حفظ تعادل و پایداری این زورق تا رسیدن به حاکمیت غذایی در آینده بکوشند؛ آینده ای که در آن حکمرانی غذایی از توانایی های هسته ای به مراتب قوی تر است.
                