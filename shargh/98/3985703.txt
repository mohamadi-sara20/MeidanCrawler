سه‌شنبه ۲۸ آبان ۱۳۹۸
-----------------------------------------
سرمقاله
-----------------------------------------
فرصت صادرات بنزین به جای قاچاق
-----------------------------------------

                    تصمیم حاکمیت کشور در تغییر قیمت و نحوه عرضه بنزین در کشور، تصمیمی خطیر و بزرگ اما دیرهنگام برای کشور ارزیابی می شود. واقعیت این است که اقتصاد کشور دیگر توان ادامه شرایط کنونی پرداخت 130 هزار میلیارد تومان یارانه بنزین را نداشت؛ اگرچه به اعتقاد بسیاری از کارشناسان و حتی افکار عمومی، اتخاذ این تصمیم در زمانی که مردم با مشکلات عدیده اقتصادی مواجه هستند، اقدامی درست نبود؛ اما باید پذیرفت که این تصمیم در شرایط حاضر انتخاب بین بد و بدتر بود. بد، تشدید فشارهای اقتصادی مردم است و بدتر شرایط تحمل ناپذیر پرداخت یارانه های سنگین به مصرف بنزین و فرایند کنترل ناپذیر مصرف بنزین در کشور که اتفاقا هزینه آن را به صورت پایدار مردم و دهک های پایین جامعه باید پرداخت کنند. شرایطی که باید زودتر از اینها برای آن تدبیر می شد؛ اما این مهم تاکنون به تاخیر افتاده و تداوم آن می توانست هزینه های سنگین اقتصادی و حتی سیاسی و اجتماعی به همراه داشته باشد. یارانه پرداختی به مصرف بنزین از هفت هزار و 700 میلیارد تومان در سال 94 (با نرخ دلار سه هزارو 450 و مصرف روزانه 67 میلیون لیتر) به 130 هزار میلیارد تومان در سال 98 (با نرخ دلار 11 هزارتومانی و صد میلیون لیتر مصرف روزانه) رسیده که به معنای افزایش 16 برابری است؛ یارانه هایی که عموما سهم دهک های بالای جامعه است. اقدام به موقع و دوراندیشانه مدیریت صنعت نفت در افزایش تولید بنزین با راه اندازی پالایشگاه ستاره خلیج فارس و بهسازی برخی دیگر پالایشگاه ها، مشکلات ناشی از واردات بنزین در سال های اخیر هم زمان با تحمیل تحریم ها را کاهش داد و کشور را با وجود مصرف بالا به حد خودکفایی و حتی صادرات بنزین رساند؛ اما این اقدام با توجه به شرایط قیمتی و مصرف بالا شکننده بوده و بیم آن می رفت که کشور تا دو سال آینده به گردونه واردات مجدد بنزین بازگردد. اصلاح قیمت بنزین و نزدیک کردن آن به قیمت واقعی جدای از اینکه از بار یارانه های بی هدف ناعادلانه می کاهد، به کاهش مصرف بنزین در کشور نیز کمک می کند. کاهش مصرف، به معنای بالارفتن ظرفیت صادراتی کشور خواهد بود. در حال حاضر روزانه بیش از 110 میلیون لیتر بنزین در کشور که عمدتا با استانداردهای بین المللی مطابقت دارد، تولید می شود. این میزان تولید ظرفیت بزرگی در راستای عبور از خام فروشی نفت و میعانات گازی است که در سال های اخیر محقق شده و می تواند فرصت مناسبی برای کاهش آسیب پذیری اقتصادی و کاهش مخاطرات و چالش های ناشی از اعمال تحریم ها و محدودیت های خارجی باشد. متاسفانه در دو دهه اخیر با وجود آگاهی از دلایل قیمتی و غیرقیمتی مصرف بی رویه بنزین، اقدام درخور توجهی در حوزه بهینه سازی مصرف سوخت در قالب تولید خودروهای کم مصرف و توسعه مناسب حمل ونقل عمومی صورت نگرفته است. رشد قاچاق بنزین به خارج از کشور به دنبال افزایش سه برابری قیمت ارز در یک سال و نیم اخیر نیز به مشکلات بنزینی کشور افزوده است. قاچاق سوخت از هر نوع آن به ویژه بنزین موجب می شود که سالانه هزاران میلیارد تومان از منابع کشور در قالب یارانه سوخت به جیب دلالان و اتباع کشورهای خارجی برود... 
در حالی که با تدبیر و اقدام مناسب می توان این شرایط را به نفع کشور از طریق صادرات بنزین تغییر داد. بر اساس تخمین ها، اصلاح قیمت بنزین به کاهش 20 درصدی مصرف بنزین در کشور (از صد میلیون لیتر در روز به 80 میلیون لیتر) می انجامد و این یعنی روزانه ظرفیتی به میزان 20 میلیون لیتر صادرات فراهم می شود که با فروش آن به قیمت حداقل پنج هزار تومان (قیمت نزدیک به فوب خلیج فارس که هم اکنون هر لیتر تقریبا 45 سنت یا پنج هزارو 200 تومان است)، روزانه درآمدی 9 میلیون دلاری (103 میلیارد تومان) به صورت ناخالص به دست می آید. این رقم با احتساب دلار 11هزار و 500 تومانی در یک سال بالغ بر 37هزار و 700 میلیارد تومان معادل 3/3 میلیارد دلار خواهد شد که رقم درخور توجهی در توسعه صادرات فراورده های نفتی و تامین منابع مالی برای کشور خواهد بود؛ بنابراین اصلاح قیمتی نه فقط به قاچاق گسترده بنزین به خارج از کشور پایان می دهد؛ بلکه ظرفیت صادراتی و درآمدزایی با ارزش افزوده بالا را برای کشور فراهم می کند؛ اما توسعه ظرفیت صادراتی بنزین کشور نباید صرفا به سیاست های اصلاح قیمت و کاهش شکاف قیمتی بنزین داخلی و خارجی محدود شود؛ بلکه مجموعه مسئولان کشور باید بهینه سازی مصرف سوخت با هدف کاهش مصرف بنزین را در دیگر حوزه ها به ویژه تولید و عرضه خودروهای کم مصرف، تولید و عرضه خودروهای گازسوز و توسعه حمل ونقل عمومی نیز دنبال کنند. ایجاد و توسعه ظرفیت صادراتی بنزین کشور در گرو یک بسته سیاستی جامع اعم از سیاست های قیمتی و زیرساختی مصرف است که توجه به آن در شرایط حاضر بیش از هر زمان دیگری احساس می شود.
                