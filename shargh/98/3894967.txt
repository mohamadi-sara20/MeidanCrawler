پنج‌شنبه ۵ اردیبهشت ۱۳۹۸
-----------------------------------------
سرمقاله
-----------------------------------------
راه برون رفت از فشار آمریکا
-----------------------------------------

                    در آستانه نخستین سالگرد خروج پیمان‎شکنانه آمریکا از برجام که سرآغاز اعمال تحریم‎های این کشور علیه ایران، به‎ویژه در قالب تحریم‎های ثانویه بود، قرار گرفته‎ایم. هم‎زمان دوره فرصت (grace period) معافیت هشت کشور از خرید نفت ایران روزهای پایانی خود را سپری می‎کند و تمدید این دوره منتفی اعلام شده است. اینکه کشور در این یک سال پر از تضییقات چگونه اداره شده و به‎ویژه، مدیریت تحریم‎ها تا این جای کار چه کارنامه‎ای از خود به جا گذاشته، موضوع به غایت مهمی است که باید در نظر قرار گیرد؛ تا جایی‎که مربوط به دولت است، هرچند معیشت مردم تاکنون تامین و نیازهای اولیه آنها از قبیل خورد و خوراک و دارو و درمان کم و بیش مرتفع شده است، اما قطعا بهتر و با هزینه‎ای کمتر هم امکان انجام آن وجود داشت. مهم‎ترین سنجه ما در این داوری تصمیم دولت در اعلام دلار چهارهزارو 200 تومانی به عنوان تنها نرخ مورد قبول ارز مرجع در اطلاعیه مورخ 21 فروردین 97 یعنی چند هفته پیش از خروج آمریکا از برجام است. با وجودی‎که به این تصمیم دولت انتقادهای زیادی وارد شده است، اما از نظر نگارنده آنچه در وهله نخست ایراد دارد نه اصل تصمیم که نحوه اجرای آن است. تخصیص ارز به نرخ مزبور نه تنها نتوانست تلاطمات افسارگسیخته را از بازار دور کند و جلوی تداوم چندبرابرشدن قیمت ارز ظرف فقط چند ماه را بگیرد، بلکه حتی موجب چند نرخی شدن آن و از آن بدتر، تشدید رانت ارزی و فرار سرمایه شد. شاهد مثال آنکه هم اینک گفته می شود فقط یک قلم 14 میلیارد دلار کالایی که باید با دلار چهارهزارو 200 تومانی تامین می‎شد، با ارز نیمایی که حدودا دو برابر این مبلغ است خرید و فروش می‎شود؛ ادعایی که دولت دوازدهم نه آن را تکذیب و نه شفاف سازی کرده است. در چرایی ناکامی مسئولان اجرائی کشور در مدیریت بهینه تامین و توزیع کالاهای اساسی دلایل زیادی از جمله ساختار معیوب و ناکارآمد دیوان سالاری کشور به ویژه ناظر به سامانه تامین و توزیع کالاها و خدمات، تا فساد دامن گیر و راه اندازی ناقص و معیوب دولت الکترونیک و از این قبیل می‎توان برشمرد که بحث دیگری است. موضوع دیگری که با خروج آمریکا از برجام ارتباط مستقیم دارد و در این بازه زمانی بسیار بحث‎انگیز بود، راجع بر راه‎اندازی کانال ویژه مالی ازسوی کشورهای اروپایی امضاکننده برجام است که تاکنون باوجود وعده و وعیدهای اروپایی ها به نتیجه ملموسی نرسیده است. سومین تحول عمده در این فاصله زمانی ناظر بر اعلام سپاه پاسداران به‎عنوان سازمان «تروریستی» ازسوی آمریکا و بالاخره چهارمین و تازه ترین آن، مربوط به تصمیم دولت ترامپ مبنی بر تمدیدنکردن دوره فرصت معافیت کشورهای هشت گانه از خرید نفت ایران است. رویدادها و تحولات سپهر اقتصاد و سیاست داخلی در یک ساله اخیر نوعا تحت الشعاع رویکرد آمریکا در برابر ایران قرار داشته است. این رویکرد فقط به حربه «تنبیهی» (یا همان «چماق» موضوع سیاست هویج و چماق) راهبرد موسوم به «قدرت اجبار»، دست یازیده و به این ترتیب، برای تهران مطلقا انتخابی باقی نگذاشته است.
این را که راه برون‎رفت از بن بست ناشی از سیاست تغییر در رفتار ایران و راهبرد اعمال فشار حداکثری روی آن چیست، شاید فقط بتوان در تخلیه فشارها سراغ گرفت؛ به گونه‎ای که آسیب‎پذیری‎ها را به حداقل ممکن کاهش دهد. تحقق این مهم در گرو «تاب آوری» است. بحث تاب آوری را قبلا در چندین یادداشت پیش کشیدیم و از محیط بودن آن بر مقاومت و اقتصاد مقاومتی سخن گفتیم و از آن به‎عنوان نسخه شفابخش در مقابله با تحریم‎ها یاد کردیم. تاب‎آوری صرفا صبغه اقتصادی ندارد؛ چراکه رابطه تنگاتنگ با حکمرانی دارد و حکمرانی خوب (good governance)، گرانیگاه آن است؛ به عبارتی، در اینجا تنیدگی سپهر سیاست و اقتصاد به نوعی است که اگر حکمرانی خوب در کار نباشد، اقتصاد هم نمی‎تواند تاب بیاورد و متقابلا بازوی توانمندی برای حکمرانی خوب به حساب نمی‎آید.
تاب‎آوری بر پایه وفاق ملی استوار است و این محقق نخواهد شد مگر آنکه شکاف دولت- ملت از میان برود و هر یک پشتوانه دیگری قرار گیرد. این است که باید از همه استعدادها و توانمندی‎های ملی، سرمایه‎های اجتماعی و منابع انسانی بهره گرفته شود و ظرفیت هر ایرانی که دل در گرو مام میهن دارد، فارغ از اینکه در چه نقطه‎ای از عالم قرار دارد، به حساب آید. تاب‎آوری ایجاب می‎کند  نظام یکپارچه مقابله با تحریم‎ها را تدبیر کنیم. مگر نه این است که آمریکا مرکزیتی برای اعمال تحریم علیه ایران راه‎اندازی کرده است و مسئولی برای آن برگزیده و همه امور مربوط به آن از جمله مناسبات مالی را تحت نظر و هماهنگی او درآورده است؟ چرا در کشور ما تا این حد درباره مدیریت تحریم‎ها پراکنده‎کاری و پراکنده‎گویی موجود است؟ باید بپذیریم  تحریم‎ها سنگین و رو به تعمیق و گسترش‎اند. باید پذیرفت هدف اولیه آن، به ورطه ورشکستگی کشاندن دولت و هدف غایی آن تلاشی کیان کشور است. «تغییر رفتار» که لقلقه زبان مشاور امنیتی و وزیر خارجه اطلاعاتی ترامپ شده، از چه مقوله‎ای است؟ جداکردن حکومت از  مردم و غیرقانونی خواندن مسئولان کشور که پمپئو در مصاحبه مطبوعاتی روز دوشنبه گذشته به آن تصریح کرد، اگر اسم رمز تلاش واشنگتن برای فروپاشی ایران نیست، پس چیست؟ به صفررساندن صادرات نفت ایران اگر به معنای قطع منابع مالی تامین احتیاجات اولیه عامه مردم مانند غذا و دارو که از مصادیق جنایت علیه بشریت است، نیست، پس چیست؟ جمله «ایران بزرگ است، باید کوچک شود» کوندولیزا رایس، وزیر خارجه جورج بوش پسر، در زمانی که به‎عنوان یک راهبردشناس (استراتژیست) قلم می زد و سخن می راند، را که از یاد نبرده ایم. کشور با بزرگ ترین چالش خود در چند دهه گذشته و یکی از بزرگ ترین چالش‎های خود در دو سده گذشته روبه روست. باید از این دوره وانفسا به سلامت عبور کرد. این مهم در گرو سه مولفه «تاب آوری حداکثری به منظور آسیب‎پذیری حداقلی»، «بازدارندگی» و «تعامل سازنده با همسایگان و بازیگران» است. تا آنجا که به مولفه نخست برمی‎گردد، اشاراتی در متن داشتیم به این معنا که باید با تجمیع همه امکانات سخت‎افزاری و نرم‎افزاری کشور و مردم در همه رشته‎ها و زمینه‎ها، ضمن جبران مافات ناشی از کاهش منابع درآمد ارزی ناشی از تحریم‎ها از محل صرفه‎جویی در هزینه‎ها و مدیریت یارانه‎های پنهان و پیدا و بهینه‎سازی الگوی مصرف، به ویژه مصرف سوخت و جلوگیری از قاچاق و نیز تجهیز منابع درآمدی جدید از جمله از طریق پرکردن حفره های بودجه‎ای و جلوگیری از طفره های مالیاتی و ایجاد درآمدزایی‎های جدید مانند اخذ مالیات از عواید سرمایه ای، تاب آوری کشور را بیشینه و میزان آسیب پذیری را کمینه کنیم. مقصود ما از بازدارندگی، پرهزینه کردن استفاده بیش ازپیش آمریکا از سلاح مالی و اسرائیل از نیروی نظامی است. باید به موازات نشان دادن خویشتن داری از خود در برابر هرگونه وسوسه و تحریک طرف مقابل، تیم راست افراطی کاخ سفید را در استفاده از قدرت اجبار ناتوان و ناامید کرد و بالاخره آنچه  به مولفه سوم مربوط می‎شود، ناظر بر تحکیم روابط با همسایگان دوست و بازیگران جهانی به ویژه کشورهای باقی مانده در برجام است. باید آمریکا را از اجماع سازی علیه ایران بازداشت و کارت بازی با برجام را از آن ستاند؛ ضمن آنکه با اتخاذ تدابیر و اقدامات دوجانبه و چندجانبه مانند ایجاد پیمان‎های پولی و به خرج دادن ابتکار عمل در مراودات تجاری و مناسبات مالی از نقش دلار فروکاست و در جهت تامین نیازهای عمومی مردم به طور مطلوب، گام‎های بلند برداشت. تلاش در جهت تنش زدایی از روابط با همسایگان غیردوست را هم نباید از نظر دور داشت، هر چند  با مشکلاتی همراه است. مجموعه تدابیر و اقدامات پیش گفته می تواند هیئت حاکمه آمریکا را وادارد تا به بازنگری در رویکرد و راهبرد خود بیندیشد.
                