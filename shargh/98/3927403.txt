سه‌شنبه ۱۱ تیر ۱۳۹۸
-----------------------------------------
یادداشت
-----------------------------------------
از 25 به 80 میلیون جمعیت
-----------------------------------------

                    جمعیت ایران در 50 سال گذشته از 25 میلیون به بیش از 80 میلیون نفر افزایش یافته است. از آغاز انقلاب برخورد با جمعیت کشور با دو دید عمده صورت گرفت که ابتدا کاهش جمعیت و سپس افزایش آن دنبال شد. صرف نظر از اینکه برای افزایش جمعیت چه توجیهاتی بوده، باید دانست که افزایش جمعیت به چه شکلی بوده و هست. آگاهی از این نکته لازمه برنامه ریزی در سطح کشور، برای شهرها و روستاهاست. پیش از انجام اصلاحات ارضی در دوران پهلوی، حدود 20 درصد مردم ایران در شهرها و بقیه در روستاها زندگی می کردند. اقتصاد مردم، ناتوان و محدود بود. تنها طبقه ای که از امکانات اقتصادی بالا برخوردار بود، مالکان و افراد وابسته به طیف حکومت بودند. بازرگانان عمده مدیریت فروش و صادرات تولیدات داخلی و واردات کالاهای موردنیاز را در شهرها در کنترل خود داشتند. همین بازرگانان، مالکان عمده زمین های کشاورزی هم بودند. اگر یک کشاورز محلی صاحب زمین بود، به دلیل نداشتن امکانات مالی به ویژه برای تامین آب (در بیشتر مناطق خشک ایران) نمی توانست مستقلا به کار کشاورزی بپردازد. سنت تولید کشاورزی در ایران دست کم به دو عامل وابسته بود؛ نخست تامین آب از قنات و کاریز که به دلیل هزینه مداوم لایروبی و نگهداری به پول نیاز داشت و کشاورزان فاقد آن بودند. دوم نیروی کار که کشاورزان بدون پرداخت دستمزد، خانواده و فرزندان خود را به کار می گرفتند؛ همان حالت کارکشیدن از بردگان توسط مالکان آنها در شرق و غرب عالم. اصلاحات ارضی در ایران در دهه 1330 به تشویق آمریکا و در تقابل با نهضت های کمونیستی و سوسیالیستی و نفوذ شوروی در ایران انجام شد. در ظاهر امر، تقسیم اراضی موجب زمین دار شدن کشاورزانی شد که از ابتدای شکل گیری ایران باستان تا دهه مورد اشاره، در نوعی اسارت کار می کردند و حدود 80 درصد درآمد اقتصادی آنها نصیب مالکان و بخش کوچکی از آن هم به کدخدا و عاملان مالکان می رسید. اینکه مالکان مالیات یا وجوه شرعی از درآمد خود را می پرداختند یا نه، به این بحث ارتباطی ندارد. اصلاحات ارضی حکومت پهلوی دوم با هدف تقویت بنیه کشاورزان و استقلال مالی آنها انجام شد اما تبعات آن به فکر دولت نرسیده بود. مهم ترین تاثیر جانبی اصلاحات ارضی نابودی تدریجی نظام آبیاری از طریق قنات بود. تکنولوژی حفر چاه های عمیق برای نخستین بار کمی پیش از اصلاحات ارضی در ایران متداول شد. با حذف مالکیت بزرگ، کشاورزان با دو نعمت بازیافته و رایگان روبه رو شدند که عبارت بودند از قنوات و چاه های عمیق موجود. آنچه به فکر مسئولان در آن زمان نرسید، این بود که اگر چاه ها و قنوات خشک شدند، چه باید کرد؟ قنات ها که از ابداعات ایرانی ها در هزاران سال گذشته است و به همین نام در جهان امروز به ثبت تاریخ رسیده، نیاز دائمی به لایروبی و نگهداری داشتند. اقتصاد بزرگ-مالکی تا پیش از اصلاحات ارضی امکان نگهداری قنوات را به مالکان می داد که با انجام اصلاحات ارضی، این امکان خودبه خود از میان رفت و کشاورزان از آن تاریخ تا به امروز از امکانات نقدینگی برخوردار نشده و همراه با نبود فرهنگ کار دسته جمعی، توان خود را برای تامین آب به صورت فردی از دست داده اند. امروز حتی اگر چاه عمیقی خشک شود، کشاورزان برای احیای چاه به صورتی که باید اقدام نمی کنند.حال تبعات این امر را همراه با عوامل دیگر در ساختار جمعیت شهری و روستایی ببینیم:
یک دلیل برای همکاری نکردن کشاورزان در تعمیر قنات ها (که امروز بیشتر آنها خشک شده اند) نبود امکانات مالی به ویژه نقدینگی است. کمبود نقدینگی به چند دلیل به وجود آمده است: نخست به دلیل اینکه کشاورزی نیاز به کارگر دارد. به طور سنتی، در هزاران سال گذشته کشاورزی با کار رایگان (بدون پرداخت دستمزد) توسط فرزندان کشاورزان زیر نظر پدرشان صورت می گرفت. 
فرزندان روستاییان به مدرسه نمی رفتند بلکه از لحظه ای که چشم و گوششان باز می شد، کار کشاورزی را از چیدن علف، چرای دام، نگهبانی و آبیاری آغاز می کردند. کشاورزان هم صرفا مسئولیت تغذیه و پوشش بدنی فرزندان خود را بر عهده داشتند. آنچه در روستا نبود، پول نقد بود؛ اگر بود به مالک منتقل می شد. بازتاب این حرکت را در کیفیت مسکن روستایی و کدخدا و مالک می توان دید. مالکان صاحب زیباترین خانه های شهری بودند که ما امروز آنها را «میراث فرهنگی» می نامیم. کدخدایان خانه هایی داشتند که ستون های آن آجری و معماری آن از نوع مقاوم و دارای حیاط و در و پنجره زیبا و شیشه های رنگی بود. زارعان در کلبه هایی زندگی می کردند که از خشت خام ساخته شده بود؛ زیرا پول کافی برای هزینه تبدیل خشت گلی به آجر را نداشتند. در بسیاری از اراضی کشاورزی، ساخت همین کلبه ها هم در اراضی مالکان عمده اما با کار رایگان کشاورزان صورت می گرفت. کودکان روستایی به مدرسه نمی رفتند و مانند والدین خود سواد نداشتند اما کار رایگان انجام می دادند.
اکنون برگردیم به نوسانات حرکت اقتصادی در شهر و روستا پس از اصلاحات ارضی و از آغاز انقلاب تا کنون. پیش از انقلاب، قشر شهرنشین درصد کمی از جمعیت کشور را تشکیل می داد. مردم شهرنشین در بخش های تولید مانند مسگری، صنایع دستی، آهنگری، قالی و پارچه بافی با پول بازی می کردند و بیشتر کاسب بودند. تجار با پول فراوان تر تجارت داخلی و خارجی را در دست داشتند. تا ایجاد مدارس ابتدایی در شهرها در اوایل حکومت پهلوی اول، کودکان شهری هم در دکان پدر خود کار می کردند؛ کار رایگان به ازای زندگی بخور و نمیر. شمار کودکان در خانواده های شهری و روستایی حدود هشت تا 10 نفر بود. اگر بیشتر بود، تعدادی از آنها به دلیل بیماری می مردند. گسترش دبستان و دبیرستان به تدریج کودکان شهری را از کار رایگان برای پدر و مادر خود بازداشت. شمار فرزندان خانواده های شهری از حدود هشت نفر در 80 سال گذشته، به شش نفر در 60 سال گذشته و به چهار نفر در 40 سال گذشته رسید؛ تا به امروز که به زیر دو نفر رسیده است. روستاها در این حرکت از شهرها کندتر بوده و هستند. رواج دبستان و سپس دبیرستان در روستاها، به تدریج پدر فرزندان را از داشتن کارگر رایگان محروم کرد. حتی شمار دخترها که در قالی بافی خانه های روستایی به رایگان کار می پرداختند، کاهش یافت. امروز اگرچه شمار فرزندان خانواده های روستایی هنوز حدود پنج نفر است؛ اما با رواج بی کاری این شمار هم به سرعت در حال کاهش است. البته پرداخت یارانه به روستاییان و کمتربودن هزینه زندگی در روستا به حفظ شمار بیشتر فرزندان روستایی نسبت به شهرنشینان کمک کرده است. فرزندان روستایی که دبستان و دبیرستان را تمام می کنند، بیشتر به دنبال یافتن کار مستقل از والدین و متمایل به یافتن کار حقوق بگیری هستند و به دلیل بی کاری در روستا به شهرها مهاجرت می کنند. کارگر ارزان قیمت در روستاها با وجود مهاجرانی از کشورهای هم جوار تامین می شود. نسل میان سال در روستاها در صورت امکان به کاسبی در همان روستای خود می پردازند. من روستاهایی را دیده ام که شمار دکان هایش بیشتر از شمار خانوارهای آن است؛ اما به دلیل همین شمار زیاد دکان ها و شمار کم خریداران، اقتصاد دکانداری در روستا رونق ندارد. کار گروهی در ایران -چه در شهر یا در روستا- متداول نیست؛ به همین دلیل شمار بنگاه های معاملات املاک در روستاها از شمار خواروبار فروشی های همان روستاها بیشتر است. افزایش جمعیت از 40 میلیون به 80 میلیون پس از انقلاب تاکنون موجب مهاجرت جوانان شهری و روستایی به کشورهای دیگر شده است. علاوه بر آن بی کاری موجب فرار جوانان شهری از ازدواج شده و شمار درخور توجهی از جوانانی که با اصرار پدر و مادرشان ازدواج می کنند، پس از مدت کوتاهی دست به طلاق می زنند. دوگانگی مدیریت شهری و روستایی موجب غفلت مسئولان از تحولات جمعیتی شهر و روستا شده است. مهاجرت روستاییان جوان به شهرها به مشکلات شهرها افزوده است. روشن ترین این مشکلات حاشیه نشینی و فقر شهری است که نمادش وجود فقرا در متروی تهران است. زنان جوان که فرزندان شیرخوار را در بغل دارند، در متروها تکدی گری می کنند. گیتارزن ها و فروشندگان فراوان از جمله کودکان فروشنده برخی تنقلات در متروها و خیابان ها نمونه دیگری از حرکت روستاییان به شهرها است. افزایش جمعیت شهری از سوی دیگر موجب بالا رفتن هزینه شهرنشینی و آلودگی محیط شده و مردم را به روستاها کشانده است. شمار خودروهای مسافربری از شمار مسافر بیشتر است. بسیاری از رانندگان این خودروها از شهرهای کوچک و روستاها هستند و شب را در همان خودروی خود سپری می کنند. کوچه باغ های لطیف شهرها به دلیل حرکت اسنپ تبدیل به دالان دود شده اند. در حال حاضر میان مسئولان عمران روستایی و شهری هماهنگی در برنامه ریزی وجود ندارد؛ در حالی که کار یکی بر دیگری تاثیر می گذارد. سازمان های برنامه ریزی کشور و وزارتخانه های مربوطه باید بتوانند با هماهنگی و همکاری به این مشکلات رسیدگی کنند و به راه حل های مورد نیاز دست یابند. در غیر این صورت برنامه ریزی فقط نوعی سرگرمی برای سازمان ها و داشتن بهانه و توجیه برای استخدام دریایی از کارمند است که شمار آنها دو برابر شمار کارمندان دولتی (در مقایسه با جمعیت) در کشورهای پیشرفته است. 
حقوق این کارمندان تا همین اواخر از درآمد اقتصاد کاذب نفتی تامین می شد. امروز که اقتصاد نفتی ایران دچار مشکل شده، همه ناله «چه کنم، چه کنم» سر داده اند. ابتلای ایران به تبعات اقتصاد کاذب نفتی از سال 1352 آغاز شد که بهای نفت صادراتی به 300 درصد افزایش یافت. درآمد بالای نفت مسئولان وقت را از صنعتی شدن کشور دور نگه داشت. ما از این رویدادها چه آموخته ایم، جز اینکه به هم انتقاد کنیم و از هم ایراد بگیریم؟
                