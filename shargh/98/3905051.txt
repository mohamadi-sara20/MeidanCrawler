یک‌شنبه ۲۹ اردیبهشت ۱۳۹۸
-----------------------------------------
سرمقاله
-----------------------------------------
ایران؛ با نفت یا بدون نفت؟
-----------------------------------------

                    در میان عقاید و گرایش های سیاسی در ایران، گروهی را می توان معتقدان یا کنشگران کلاسیک نامید؛ این گروه ادامه دهندگان یا وارثان مخالفان یا اپوزیسیون نظام پیشین هستند که اغلب هم مردمانی محترم و از لحاظ اخلاقی شریف و درست کارند. اینان که در تفکرات سیاسی به مصدق و راه او می اندیشند، به دو بخش چپ و راست تقسیم می شوند؛ بخش چپ شامل طرفداران حزب توده و انشعابات آن و بخش راست شامل ملیون، اعم از مذهبی یا سکولار است. جالب اینکه همان کشمکش های نسل های پیش هنوز میان آنها ادامه دارد. چپ های کلاسیک مصدق را که مورد خصومت آمریکا و انگلیس بود، مبارز ضد استعمار می نامند و او را به عنوان چهره ای غرب ستیز می ستایند. ملیون ضمن اینکه به مبارزه مصدق با استعمار انگلیس و به ویژه جنبش ملی کردن نفت افتخار می کنند، به او و راهش بیشتر از لحاظ ملی و داخلی می نگرند و به او به عنوان مبارز راه آزادی و دموکراسی و حکومت قانون و نماد پاک دستی و اخلاق در سیاست نگاه می کنند و در هر مورد نمونه ها، الگوها و اسطوره هایی ارائه می دهند. یکی از شعارهای مشترک میان چپ و راست این گروه شعار «اقتصاد بدون نفت» است. تاریخ این شعار به زمانی برمی گردد که مصدق در اوج محبوبیت بود، نفت را ملی کرده بود، بریتانیا زیر بار آن نمی رفت و اجازه صدور آن را هم نمی داد و مصدق اعلام کرد گیریم اصلا نفت نداریم، چه باید کرد؟
کمربندها را سفت کرد، از مردم با شعار قرضه ملی وام گرفت که از دارا تا فقیر با شور در آن مشارکت کردند. وقتی فشار افزایش یافت، برای پرداخت حقوق کارمندان درصدد فروش دارایی های تجملی وزارتخانه ها و حتی چاپ اسکناس برآمد. سرانجام آن انسجام دیرین گسست و مصدق با چاشنی قدرت نمایی یا کودتای نظامیان جای خود را به نخست وزیر برگزیده شاه داد و ماجرایی که می دانیم. اکنون که بار دیگر صدور نفت ایران در کشمکش میان ایران و آمریکا تحریم شده و بیم آن می رود با کاهش شدید فروش نفت، خریدهای خارجی به دلیل کمبود ارز با مشکل مواجه شود. باز هم اصطلاح «اقتصاد بدون نفت» به گوش می رسد. گویی سیاست بسیار موفقی بوده که اکنون لازم است بار دیگر به استقبال آن رفت. اگر نفت تمام شود یا فروش آن قطع شود، کشور صادرکننده نفت نیز خود به خود در ردیف کشورهای فاقد نفت قرار می گیرد؛ یعنی اقتصاد بدون نفت یک سیاست اقتصادی محسوب نمی شود بلکه الزامی ناگریز است. مانند بنگلادش و چاد که اقتصادشان بدون نفت است؛ مگر آنکه نیازی کوتاه مدت آن را ایجاب کند. شاید بد نباشد به معنای دیگری از اقتصاد بدون نفت اشاره و بررسی شود آیا شرایط امروز شباهتی به وضعیت دوران مصدق دارد و نیاز است که نفت از درآمدهای ایران حذف شود؟
یک معنای اصولی اقتصاد بدون نفت برای کشورهای نفت خیز این است که بودجه جاری خود را بر مبنای گردش متعارف اقتصاد و مالیات و درآمدهای متعارف بدون توجه به نفت تنظیم کنند؛ یعنی فروش سرمایه کشور که متعلق به نسل های آینده است، صرف هزینه های مصرفی و جاری نشود. در این صورت درآمد حاصل از فروش سرمایه نفتی با رعایت اصول اقتصادی مانند پیشگیری از بیماری هلندی و تورم های خنثی کننده، از سرمایه نفتی به سرمایه درآمدزا از نوع دیگر تبدیل شود. تشکیل سازمان برنامه در ایران از همین تفکر الهام گرفته بود. نروژ نمونه مناسبی از کشوری نفت خیز است که سرمایه نفت را در داخل کشور یا خارج به انواع دیگر سرمایه تبدیل می کند تا در پایان دوران نفت نیز درآمد پایداری باقی بماند. طبیعی است که معنای اقتصاد بدون نفت چه در دوران مصدق و چه اکنون نسبتی با این مفهوم اقتصادی ندارد، بلکه تطبیق دادن هزینه های جاری از محل نفت به درآمدهای دیگر یا تن دادن به کاهش مصرف و کاستن از هزینه است.
در دوران نهضت ملی قرار بود پس از ملی کردن نفت تولید و فروش آن حتی با استفاده از پرسنل خارجی ادامه یابد. سال ها پیش از آن دکتر مصدق با پیشنهاد رحیمیان، وکیل قوچان، برای ملی کردن نفت مخالفت کرده بود، زیرا معتقد بود ایران پولی برای پرداخت غرامت ندارد. در نتیجه می دانست ملی کردن شرکت انگلیسی نفت که بزرگ ترین پالایشگاه جهان را با شهرسازی در آبادان و ساختن بندر و اسکله و چاه های نفت و لوله های انتقال نفت و تاسیسات مسجد سلیمان، ایجاد کرده بود، مستلزم چانه زنی برای پرداخت غرامت بود. در اثر توافق نشدن با انگلیس، فروش بین المللی نفت ایران تعطیل شد؛ اما جریانات سیاسی و افزوده شدن برنامه های پیش بینی نشده به دستور کار دولت مصدق از سویی موجب طولانی شدن تعطیلی صنعت نفت شد و از سویی هیجانات ملی برخی از وزرا موجب قطع رابطه با انگلیس و بلاتکلیف ماندن غرامت ها شد که به ملی شدن شرکت نفت انگلیس که امری قانونی بود که در خود انگلیس بارها انجام شده بود، رنگ مصادره داد؛ امری که پذیرفتنی نبود. به این ترتیب با در بن بست قرارگرفتن فروش، سیاست انقباضی الزامی را اقتصاد بدون نفت نامیدند.
در دوران کنونی، اقتصاد ایران بسیار پیچیده تر شده است. کلان شهرها به شبکه های گاز، برق، آب، تلفن و ارتباطات متصل اند و صنایع گسترده مصرف کننده عمده انرژی هستند. در واقع با تحریم صادرات نفت فقط منبع ارز خارجی ایران تضعیف می شود. تا همین چند ماه قبل، تولید نفت ایران به سه و نیم میلیون بشکه در روز می رسید که حداکثر دو میلیون بشکه آن صادر می شد. نفت بیش از یک ونیم میلیون بشکه مصرف داخلی دارد و با گاز مصرفی که معادل دوونیم میلیون بشکه نفت است، مصرف داخلی را می توان معادل چهار میلیون بشکه نفت در روز برآورد کرد که تبدیل کردن آن به ریال بر مبنای بشکه ای هفتاد دلار و دلار 100 هزار ریالی، مبلغ عظیمی را تشکیل می دهد که حتی با فرض به صفررسیدن صادرات نفت، در مقایسه با ترکیه و کره جنوبی که نیازهای داخلی را هم وارد می کنند، اقتصاد امروزی ایران را به هیچ وجه نمی توان اقتصاد بدون نفت نامید؛ اما پرسش اصلی این است که چه در دوران مصدق و چه اکنون، چرا کشورمان به جای حل مسائل خارجی و دست یافتن به پیشرفت و توسعه با بهره مندی کامل و علمی و اصولی از درآمد نفتی، از چنین موهبت و درآمد بزرگی محروم شود؟ چرا نباید بهداشت و آموزش عمومی و رایگان با استاندارد بالا در اختیار مردم باشد، چرا نباید رودخانه ها دیواره کشی و تراس بندی و لای روبی شوند و در حاشیه شهرها سیل بندهای اصولی به وجود آید. چرا نباید صنایع بزرگ و کوچک جوانان ما را به کار بگیرند و حتی نیروی کار خارجی به ایران بیاید؟ برای گشودن طلسم و برون رفت از این دام گسترده شده علیه ایران، باید تدبیر کرد. 
                