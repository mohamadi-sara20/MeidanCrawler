دو‌شنبه ۷ مرداد ۱۳۹۸
-----------------------------------------
حرف اول
-----------------------------------------
روش های مدیریت نرخ ارز
-----------------------------------------

                    تجارت رسمی در شرایط عادی و به طور معمول از طریق نظام مالی رسمی پشتیبانی شده؛ بنابراین ورود و خروج ارز ناشی از صادرات و واردات، از طریق تعاملات نظام بانکی داخلی و خارجی و بر مبنای رابطه کارگزاری بانکی صورت می گیرد. در این حالت، معمولا یک نرخ ارز وجود دارد که در نظام بانکی و تحت نظارت بانک مرکزی تعیین شده و بیش از 95 درصد بازار ارز را تشکیل می دهد. پنج درصد باقی مانده هم به خرید ارز مسافری یا نیازهای غیرمجاز ارزی مانند تامین ارز واردات قاچاق مربوط می شود که از سوی صرافی ها و خرید و فروش مستقیم ارز از سوی افراد انجام می گیرد.‏ حجم بالای درآمدهای نفتی در گذشته و ورود مستقیم آن به بازار ارز بانکی برای تامین مالی واردات و ظهور بیماری هلندی منجر به کاهش شدید نرخ حقیقی ارز (تعدیل شده با تورم) و ثبات نرخ اسمی آن به صورت مصنوعی شد. متعاقبا با افزایش حجم واردات، صنایع داخلی با مشکلات جدی مواجه شدند. در عین حال ورود مستقیم دلارهای نفتی به بودجه دولت، وابستگی شدید بودجه به درآمدهای نفتی و اثرات نامطلوب در متغیرهای کلان اقتصادی را موجب شد. متولیان امر برای بهینه سازی استفاده از درآمدهای ارزی کشور، ابتدا حساب ذخیره ارزی را به عنوان رگولاتوری برای یکنواخت کردن درآمد ارزی دولت و کاهش وابستگی آن به نوسانات قیمت نفت یا حجم فروش نفت کشور و در ادامه، صندوق ذخیره ارزی را به عنوان مرکزی برای پس انداز درآمدهای ارزی برای نسل های آینده تاسیس کردند که اثرات مثبت این دو نهاد در نظام اقتصاد کلان کشور بسیار درخور توجه بوده است؛ بنابراین ایجاد نهادهای یادشده و به ویژه صندوق توسعه ملی، مدیریت و تنظیم بازار ارز را برای بانک مرکزی تسهیل می کند. روش دیگر برای مدیریت مصارف ارزی، اجرای نظام دونرخی یا چندنرخی ارز بوده است. در این روش، دولت مستقیما در سازوکار تخصیص ارز دخالت کرده و به آن دسته از نیازهای وارداتی ضروری، ارز ارزان قیمت تخصیص داده و دیگر نیازهای وارداتی غیرضروری مانند کالاهای مشابه تولید داخل و کالاهای لوکس یا مشمول تخصیص ارز نمی شوند یا مشمول ارز با نرخ بالاتر خواهند شد. 
این راهکار، در صورت دقیق بودن سازوکارهای اجرائی و تشخیص درست واردات ضروری و غیر ضروری، می تواند در بهینه سازی  وضعیت اقتصاد موثر باشد. در مقابل، منتقدان این روش، تخصیص ارز ارزان را نوعی توزیع رانت می دانند و نظام چندنرخی ارز را فسادزا معرفی می کنند. هنگامی که سازوکارهای تشخیص نیازهای ضروری وارداتی و همچنین اجرای این نظام و تخصیص ارز و کنترل واردات انجام شده مبتنی بر آن کارآمد نباشد، قطعا شبهه فسادآور بودن نظام چندنرخی ارز، به مراتب تقویت می شود و طبعا نارضایتی بیشتری را به دنبال خواهد داشت. در دهه های اخیر، هرجا تصمیم به صرفه جویی در تخصیص ارز گرفته شده، نظام چندنرخی ارز ظاهر شده و پس از رفع فوریت آن، به بهانه کنترل فساد، مجددا ارز تک نرخی شده است. کما اینکه در سال های 1390 تا 1392 نیز سازوکارهایی مانند پرتال ارزی و مرکز مبادلات ارزی و اولویت بندی نیازهای وارداتی و مانند آن در دوره های مختلف اجرا شد. ‏‎اعمال تحریم ها نیز به عنوان عامل موثر دیگر در بازار ارز بر جریان ورودی ارزهای صادراتی و همچنین امکان تخصیص آن به نیازهای وارداتی تاثیر مستقیم می گذارد؛ به نحوی که علاوه بر میزان کل جریان ارزی، اندازه بازار ارز و شیوه تخصیص ها را نیز متاثر می کند؛ اما تاثیر مهم تر تحریم، به ویژه در تحریم های صادراتی که درآمد ارزی کشور را متاثر می کند، تاثیرگذاری آن بر سیاست های کلان کشور مبنی بر کاهش تخصیص ارز دولتی (نفتی)، اجرای نظام چندنرخی و در کنار آن، تغییر نگاه مردم به ارز از یک وسیله مبادله بین المللی به یک وسیله حفظ قدرت خرید (وسیله ذخیره ارزش) است که به طور کلی، باعث کاهش عرضه و افزایش تقاضای ارز و بنابراین جهش نرخ ارز خواهد شد. نظام چندنرخی ارز، یک روش برای بهینه کردن تخصیص ارز محسوب شده و نه فقط لزوما در همه شرایط منفی به نظر نمی رسد؛ بلکه در برخی مواقع می تواند آثار مثبت زیادی به دنبال داشته باشد. عامل مخرب آنجاست که با وجود اینکه کمتر از پنج درصد از حجم بازار ارز کشور در بازار آزاد مبادله می شود؛ اما نرخ های مبادله ارز در این بازار، به عنوان شاخصی از رشد قیمت ها و کاهش ارزش پول ملی قلمداد می شود؛ به نحوی که با افزایش نرخ ارز، رفتار عاملان اقتصادی کشور به نحوی تغییر می کند که تمام قیمت های تعادلی، با وقفه های  دو تا 12 ماهه، تقریبا به همان میزان افزایش می یابد؛ اما با کاهش نرخ ارز، دیگر قیمت های افزایش یافته (به دلیل چسبندگی قیمت ها) کاهش پیدا نمی کنند. خوشبختانه در ماه های اخیر، مدیریت جدید بانک مرکزی با اتخاذ سیاست فعالانه و رویکرد هوشمند، حساسیت بازار غیررسمی ارز را با وجود کوچک بودن آن مدنظر قرار داده و تلاش کرده با کمترین تزریق منابع ارزی، این بازار را تنظیم کند. به نحوی که اکنون، نه فقط جهش های آن چنانی در بازار ارز دیده نمی شود؛ بلکه میزان و شدت نوسانات نرخ ارز بسیار کمتر شده است و از منظر تولیدکنندگان، این کاهش نوسانات و کاهش احتمال جهش های ناگهانی، به آرام شدن فضای کسب و کار و امکان پیش بینی و برنامه ریزی برای تولید کمک می کند. علاوه بر این تمهیدات، به تازگی بانک مرکزی تلاش زیادی برای راه اندازی بازار متشکل ارز برای معاملات نقدی ارزهای خارجی کرده که در صورت تکمیل زیرساخت های مربوطه و را ه اندازی این بازار، کشف قیمت دلار از طریق برخورد درست بخش عرضه و تقاضا در یک بازار متشکل و با حضور بازیگران این بازار صورت می گیرد. تحقق این امر کمک شایانی به ایجاد شفافیت هرچه بیشتر در بازار ارز خواهد کرد.
                