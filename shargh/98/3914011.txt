یک‌شنبه ۱۹ خرداد ۱۳۹۸
-----------------------------------------
عرض حال
-----------------------------------------
سایه دست نامرئی بر سفر آبه
-----------------------------------------

                    آدام اسمیت به تعادل رسیدن خودکار عرضه و تقاضا در بازار آزاد را به «دست نامرئی» (invisible hand) نسبت می داد. او با این نسبت دهی می خواست از وجود نیرویی در بازار خبر دهد که اگرچه قابل رویت نیست اما بیشترین تاثیر را در اقتصاد (ایجاد تعادل در بازار) از خود بر جا می گذارد. به نظر می رسد بازار مکاره سیاست هم فاقد این دست نامرئی قدرتمند نیست. شاهد مدعا، همین ماجرای سفر قریب الوقوع نخست وزیر ژاپن است که هنوز چند روزی از اعلام خبر آن نگذشته است که ملاحظه می کنیم دست های نامرئی یکی پس از دیگری از پس پرده بیرون می آیند و به فراخور حال نقشی می آفرینند تا بلکه سرنوشت آن را در جهت دلخواه رقم بزنند. برای مثال، هفته پیش روس ها با این توجیه که «مذاکرات تهران- واشنگتن باید مستقیم باشد»، نسبت به سفر شینزو آبه به ایران واکنش منفی نشان دادند. افزون بر این، نماینده روسیه در اتحادیه اروپایی، ولادیمیر چیزوف به طوری ناگهانی و غیرمنتظره اعلام کرد که کشور متبوعش برای پیوستن به کانال ویژه مالی (اینستکس) وارد مذاکره با این بزرگ ترین نهاد اروپایی شده است؛ اقدامی که به نظر می رسد در راستای حفاظت از موجودیت و کیان برجام است، اما هدف واقعی آن به حاشیه بردن ابتکار عمل ژاپنی ها با استفاده از فرصت یارگیری با اروپایی ها (مشخصا E3) است. درهمین حال رئیس جمهور فرانسه از ضرورت مذاکره با تهران درباره موضوعات فرابرجامی مانند مسائل موشکی، سخن به میان آورد؛ چیزی که نه جزء تعهدات برجامی ایران است و نه تهران به دلایل امنیتی زیر بار آن می رود. از سوی دیگر، روس ها هم با ابراز نگرانی از استقرار سیستم موشکی جدید آمریکا موسوم به ایجیس در ژاپن، زیرکانه به یاری فرانسوی ها که در تقسیم کار نانوشته ای بین اروپایی ها ماموریت پیگیری برنامه موشکی ایران به آنها واگذار شده است، شتافتند. اینک در آخرین تحول از این دست که می تواند ماموریت آبه را تحت الشعاع خود قرار دهد، خبر از تشدید تحریم آمریکا علیه صنعت پتروشیمی ایران، به میان آمده است. 
در «عرض حال» تحت عنوان «جاده شوسه واشنگتن- توکیو- تهران» («شرق» 9 خرداد 1398) از مزیت نسبی و رقابتی توکیو برای ایفای نقش واسطه گری سیاسی بین تهران-واشنگتن که آن را در سپهر سیاست عالم بی بدیل ساخته است، سخن گفتیم و در عین حال با آوردن واژه «جاده شوسه» در عنوان آن یادداشت، به سختی کار اشارت کردیم. 
اینک آن سختی ها یکی پس از دیگری خود را در مرئا و منظر ما قرار می دهند. در این تظاهر بیرونی دست های نامرئی، طیف گسترده ای از بازیگران مشارکت دارند که در حالت عادی جمع اضداد به نظر می رسند اما اینک در این بزنگاه مجتمع و ید واحد شده اند. از چینی ها که ظاهرا مهر خاموشی بر لب زده اند تا روس ها که آشکارا موضع گرفته اند و برای ایجاد اصطکاک بین ایران و غربی ها و مشخصا آمریکایی ها به هر دری می زنند و متشبث به هر وسیله ای می شوند، از اروپایی ها و مشخصا E3 که از محمل یافتن و رخ نمودن برچسب نه چندان ناچسب بی عرضگی شان در حفاظت از برجام بیم دارند تا دست راستی های افراطی و خطرناک درون حکومتی پیرامون ترامپ و شرکای آب زیرکاه اسرائیلی شان (موسوم به گروه B) همه و همه در این طیف جای می گیرند. تشدید تحریم صنعت ارزآور پتروشیمی ایران در آستانه سفر بالقوه راهگشای نخست وزیر ژاپن از سوی خزانه داری آمریکا فارغ از میزان تاثیرگذاری آن روی اقتصاد تحت فشار کشور اگر نگوییم سنگ اندازی مجتمع قدرالسهم داران سهام جنگی و تی پارتی ها و دلواپس های کاخ سفید در مسیر  ماموریت آبه است، دست کم نوعی بدسلیقگی و شلختگی اداری است. بدیهی است که این سنگ اندازی یا حداقل بی سلیقگی، تدبیر و تمهید تهران را طلب می کند. گستره این تدارک می تواند از ترک فعلی چون بی اعتنایی محض تا فعلی مانند درخواست از نخست وزیر ژاپن به منظور تعویق سفر تا زمانی که تکلیف تحریم ها روشن شود، در نوسان باشد. به نظر می رسد شایسته است تهران موضعی میانه اتخاذ کند به گونه ای که در سفر مرد قدرتمند ژاپن به تهران خللی پیش نیاید و به این ترتیب اقدام خزانه داری آمریکا اگر به منظور تحریک ایران و واداشتن آن به نشان دادن عکس العملی غیرمتناسب باشد، راه به جایی نبرد. از سوی دیگر، خویشتن داری تهران در قبال اعمال تحریم های جدید هم نباید به درازا بکشد. از این رو، لازم است استمزاج چرایی این تحریم ها از میهمان بلندپایه ژاپنی هم در دستور کار طرف ایرانی قرار گیرد و متناسب با پاسخ او تصمیم سازی شود. طبق وعده قبلی، در یادداشت بعدی به نکات و جزئیاتی درباره محورهای مذاکره با آبه خواهیم پرداخت.
                