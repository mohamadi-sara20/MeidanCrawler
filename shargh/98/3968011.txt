چهار‌شنبه ۱۷ مهر ۱۳۹۸
-----------------------------------------
سرمقاله
-----------------------------------------
نکته حمایت پوتین از ترامپ در «اوکراین گیت»
-----------------------------------------

                    زمانی که مقدمات استیضاح ریچارد نیکسون به اتهام نصب شنود در کنوانسیون دموکرات ها در واترگیت فراهم می شد و در جوانی این ماجرای تاریخی مهم را از نزدیک تعقیب می کردم، این اتفاق با توجه به طرز فکر و رفتاری که در شرایط سیاسی حاکم در ایران بود، امری چندان نامتعارف تلقی نمی شد. برای ما نیز آن همه مجادله و بحث درباره کارگذاشتن شنودی ناقابل در اردوی رقیب، تا جایی که به استیضاح و استعفای رئیس جمهور بینجامد، قدری مبالغه آمیز به نظر می آمد. اکنون که پرسش چرایی حمایت پوتین از ترامپ در قضیه ای که آن را «اوکراین گیت» نامیده اند، مطرح است، بی اختیار یاد حیرت زمان جوانی خود از آن همه قیل و قال افتادم. می دانیم از دخالت پوتین در جریان انتخاباتی که ترامپ را به ریاست جمهوری آمریکا رساند، هنوز پرونده ای گشوده باقی است. منافع تجاری دستگاه ترامپ و داماد او و مشارکت های اقتصادی آنها نیز مطرح است که موجب می شود بقای ترامپ در قدرت برای پوتین اطمینان بخش تر و سودمندتر از استیضاح و برکناری او باشد. ممکن است در جریان استیضاح، بار دیگر دخالت های روسیه در انتخابات قبلی آمریکا مطرح شود؛ اما نباید طرز تفکر شوروی زده پوتین را از یاد برد. برای این افسر پیشین کا گ ب، یک تلفن ناقابل از سوی رئیس جمهور آمریکا به رئیس جمهور کشور دوست خود (یعنی اوکراین) که ضمنا توقع کمک و دریافت وام اقتصادی ارزنده ای هم دارد و مطرح کردن تقاضایی دوستانه برای پیداکردن نقطه ضعفی مالی در سوابق فرزند رقیب انتخاباتی که مدیرعامل یک شرکت نفتی فعال در اوکراین بوده است، مگر چه اهمیتی دارد که این قدر سروصدا راه انداخته اند؟ گیریم در آن گفت وگوی دوستانه، مهربانی رئیس جمهور دوست بتواند به دریافت وام مدنظر اوکراین هم کمک کند! به عبارت دیگر، احتمال می رود قبح اتهامی که به ترامپ وارد شده است، در معیار روسی پوتین چندان درک نشود. این اتهام از دخالت پوتین در ماجرای انتخابات پیشین نیز وخیم تر است. در آن دوره، اولا ترامپ سمت رسمی نداشت و ثانیا دخالتی مبهم از سوی کشوری خارجی انجام شده بود. اکنون قضیه آن است که رئیس جمهور شاغل، برای تضعیف جو بایدن، معاون سابق رئیس جمهور ایالات متحده و رقیب احتمالی ترامپ در انتخابات 2020، با استفاده از اقتدار رسمی و به هزینه کشور خود بخواهد از کمک کشور دیگری برای منافع شخصی استفاده کند. وقتی سناتور رامنی جمهوری خواه نیز از استیضاح ترامپ حمایت کرد، خشم کودکانه ترامپ به حدی بود که سناتور کشورش را احمق و الاغ نامید! آقای رئیس جمهور تاجر، تقاضا کرد خود سناتور رامنی، یعنی مقام غیراجرائی و پارلمانی استیضاح شود. در سفر رئیس جمهور اوکراین به نیویورک در اجلاس اخیر مجمع عمومی سازمان ملل نیز ترامپ به طور کودکانه ای کوشید از رئیس جمهور اوکراین در مقابل دوربین رسانه ها، به سود خود شهادت بگیرد که موفق هم نشد. پوتین می داند شرایطی که میان اوکراین و روسیه و مسائل حل نشده آن وجود دارد، وی را ناگزیر می کند تعادل میان روابط خود با دو کشور اسلاو را رعایت کند؛ پس احتمالا این اظهار نظر وی ادامه نخواهد داشت. با فشاری که اکنون مجلس نمایندگان و خانم نانسی پلوسی به ترامپ می آورند، به نظر می رسد ترامپ با شرایطی مواجه شده باشد که کار را بر این «مدیرعامل» خودسر دشوار می کند.
                