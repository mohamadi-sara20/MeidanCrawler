سه‌شنبه ۳۱ اردیبهشت ۱۳۹۸
-----------------------------------------
عرض حال
-----------------------------------------
ما و بازی دموکرات‎های آمریکا
-----------------------------------------

                    هنگامی که مذاکرات 1+5 با ایران جریان داشت، موضع حزب جمهوری خواه آمریکا این بود که مذاکره با تهران باید علاوه بر مسئله هسته ای، موضوعات دیگری مانند تروریسم، سلاح های کشتار جمعی و اسرائیل را هم دربر بگیرد، اما اصرار طرف ایرانی بر ضرورت محدود بودن مذاکرات به موضوع هسته ای و پذیرش آن ازسوی اوباما، رئیس جمهوری وقت آمریکا، موجب شد نظر جمهوری خواهان راه به جایی نبرد و سرانجام برجام به عنوان توافق هسته ای پنج کشور عضو دائمی شورای امنیت سازمان ملل، به علاوه آلمان با ایران موجودیت یابد. فرجام یافتن مذاکرات هسته ای به همان نحو مورد نظر رئیس جمهوری دموکرات آمریکا، مخالفت جمهوری خواهان را در پی داشت و دونالد ترامپ، نامزد نهایی این حزب، برای تصدی مقام ریاست جمهوری را واداشت تا در مبارزات انتخاباتی خود از ناقص بودن برجام و ضرورت مذاکره با ایران درباره موضوعات غیر هسته ای برای رفع نقص آن، سخن به میان آورد. با پیروزی ترامپ بر رقیب دموکرات خود در انتخابات 2016 ریاست جمهوری آمریکا، موضع حزب جمهوری خواه آمریکا در زمینه ضرورت بازنگری برجام تقویت شد و شاید از همین رو بود که او با تدارک تمهیداتی بالاخره آمریکا را از آن توافق نامه خارج کرد تا بلکه راه را برای پخت و پز برجام دلخواه جمهوری خواهان هموار کند. در همین حال دموکرات ها هم، چه قبل و چه بعد از خروج ترامپ از برجام، ساکت ننشسته، متناسب با شرایط وقت اتخاذ موضع کردند. گفته می شود آ نها به موازات موضع گیری های علنی، در نهان هم به طرف ایرانی پیام می دادند که تا پایان دوره ریاست جمهوری ترامپ و روی کار آمدن مجدد دموکرات ها و احیای برجام صبوری پیشه کند. به نوشته بعضی از رسانه ها، جان کری، وزیرخارجه آمریکا در دولت دوم اوباما که نقش فوق العاده برجسته ای در مذاکرات 1+5 با ایران ایفا کرد، حامل پیام هایی بوده است. این پیام رسانی ها، همواره با مخالفت دولت ترامپ همراه بوده و تازه ترین آنها مربوط به واکنش هفته پیش پمپئو است که چنین اظهار کرد: «جان کری خیال می کند هنوز وزیر خارجه است که با ایرانی ها تماس می گیرد و پیام می دهد».
 اینکه ایران با دو حزب اصلی آمریکا در تماس و ارتباط باشد، نه تنها اشکالی ندارد بلکه در جای خود ممکن است ضرورت هم داشته باشد. آنچه اشکال دارد این است که احزاب مزبور ما را به بازی در زمین خود بکشانند. ادعای تلاش دموکرات ها برای بازداشتن تهران از گفت وگو با دولت ترامپ تا پایان دوره ریاست جمهوری او اگر صحت داشته باشد، مصداق بازی کردن در زمین دموکرات ها است. این بازی وقتی شکلی خطرناک پیدا می کند که می بینیم به مفروضاتی متکی است که معلوم نیست به وقوع بپیوندند. نخست آنکه معلوم نیست ترامپ پست ریاست جمهوری را در دور دوم به دموکرات ها واگذار کند. دوم آنکه دموکرات هایی که تاکنون نامزدی خود را اعلام کرده اند، مواضع متفاوتی در قبال برجام دارند؛ به گونه ای که غیر از ساندرز بقیه، از جمله جو بایدن، خواهان بازگشت مشروط به برجام هستند که همین موجب پیچیده تر شدن موضوع می شود. سوم آنکه معلوم نیست اگر حزب دموکرات هم برنده انتخابات 2020 شود، موضع کنونی خود را در برابر برجام حفظ کند.با توجه به مطالب پیش گفته، اگر بنا به هر دلیلی قرار نیست مذاکره ای با دولت کنونی آمریکا صورت گیرد که این یادداشت درباره آن حرفی ندارد، اما اگر دموکرات های آمریکا به هر نحوی در این ترک فعل دخیل هستند، باید نسبت به پیامدهای آن زنهار داد؛ چراکه نه شرط عقل است که به وعده های غیرعملی و حتی خیال پردازانه امید بست و نه به صلاح و صواب است که در اختلافات بین حزبی آمریکا درگیر شد. زمانی هیلاری کلینتون، وزیر خارجه دولت اوباما در دوره نخست ریاست جمهوری، با افتخار اظهار کرد که با طراحی تحریم های سنگین علیه ایران، این کشور را پای میز مذاکره آورده است و حال جان کری، وزیر خارجه اوباما در دوره دوم ریاست جمهوری، مصاحبه کرده و چنین گفته است: «ما در مذاکرات برجام تحریم های حقوق بشر را حفظ کردیم؛ تحریم های آزمایش موشکی را حفظ کردیم؛ تحریم علیه ارسال سلاح به یمن را حفظ کردیم. ما این تحریم ها را حتی در زمانی که در حال مذاکره درباره برجام بودیم، افزایش دادیم. نظریه ما این بود که وقتی شما به برجام رسیدید و ثابت می کنید که می خواهید آن را همان طور که موافقت کردید، اجرا کنید، تمام آن مسائل دیگر را روی میز قرار دهید».نقل فرازهایی از اظهارات دو سیاست مدار ارشد دموکرات که در هشت سال ریاست جمهوری اوباما تصدی دستگاه دیپلماسی آمریکا را به عهده داشتند، به قدری گویا است که جایی برای مجامله درباره تفاوت دیدگاه و رویکرد دموکرات ها و جمهوری خواهان درباره ایران و پرونده هسته ای باقی نمی گذارد و و به ما نشان می دهد که باز کردن حساب مستقل روی هر کدام از آنها، به ویژه وقتی که در موقعیت اپوزیسیون قرار دارند، راه به جایی نمی برد.
                