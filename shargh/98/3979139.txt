دو‌شنبه ۲۰ آبان ۱۳۹۸
-----------------------------------------
یادداشت
-----------------------------------------
شمشیر داموکلس جدایی ری از تهران
-----------------------------------------

                    هر بار در آستانه انتخابات، ساز جدایی ری از تهران مطرح می شود؛ این بار نیز همچنین. ساز جدایی، ساز ناکوکی است؛ چیزی است شبیه طلاق که با جاری شدن صیغه، اموال به دو بخش تقسیم می شوند و فرزندان مانند اموال محل مناقشه در کشاکش میان آن دو سو، بلاتکلیف می مانند. 
مدیران شهرستان ری، هر بار که به حیطه قلمروی خود نگاه می کنند، شیر بی یال و دم و اشکمی می بینند که مرکز اصلی شهری اش جزء تهران و منطقه ای از منطقه های 22گانه (22گانه؟!) و عرصه هایش حاوی بزرگ ترین و مهم ترین فعالیت های صنعتی، کشاورزی و حمل ونقل در سطح کشور است، اما امکان دخالت در آنها را همچون فرماندار و شهردار ندارند؛ از این رو می کوشند حیطه اقتدارشان را گسترش دهند. انگار تفاوتی هم ندارد چه کسی سر کار برود. روحی است که در دالان های اداری شهرری سرگردان است و هر بار در یکی از مدیران ارشد حلول می کند. او پس از حلول روح، چشمانش باز می شود و به ثروت عظیمی که روی آن نشسته، نگاه کرده و تصور می کند که اگر جدا شود، اگر خود را به استاندار ارتقا دهد، اگر اداره های شهرستان به سطح استان ارتقا یابند، اگر ردیف بودجه و اعتبار خاص استانی را دریافت کند، اگر عواید شهرک های صنعتی را خود دریافت کند، اگر بتواند خودش بر ساخت وسازهای اطراف و حریم نظارت داشته باشد، چه می شود! در آن سوی دیگر، مدیران شهر تهران نیز تصوری جز شیر بی یال و دم و اشکم نمی بینند. از آن زمان که اعلام شد صنایع به شعاع 120کیلومتری بروند، تهران آغاز به تفویض اختیار کرد. صنایعی که دنبال استفاده از صرفه های تجمع در تهران بودند، ناچار شدند با تلخ کامی به شعاع 120کیلومتری بروند، اما همین جانمایی، سبب قدرتمندشدن منطقه هایی مانند ساوه، اراک، قزوین و قم شد و با قدرت گرفتن آنها، ساز جدایی آنها بلند و بلندتر شد تا هنگامی که سرانجام هر دو طرف تن به جدایی دادند و از دل آن استان های مرکزی، قزوین و قم از استان مرکزی قدیم و تهران کنونی جدا شدند. بسیار خب! تا اینجای کار، با وجود تلخ کامی، حاصل، پراکنش اقتصاد، قدرت و جمعیت بود و تهران را از ازدحام بیش از حد نجات داد. سپس نوبت به دوقلوی تهران، یعنی کرج رسید. کرج نیز که با تمرکز صنایع در اطراف خود روبه رو بود، نگاهی به خود و ثروت زیر پایش کرد و پرسید چرا من باید خوابگاه شهر تهران باشم؟ گزاره ای که بارها از سوی شهرداران و فرمانداران کرج بیان شد. حاصل کار را هم می دانیم؛ شکل گیری استانی با نام البرز و جدا شدن از استان تهران.
اکنون نوبت شعاع های نزدیک تر است؛ ری، شهریار، اسلام شهر، ورامین و حتما بعدا لواسان، پردیس، بومهن، رودهن، دماوند و فیروزکوه. هر کدام از آنها خود را با استان های ریز و درشت کشور مقایسه می کنند و می گویند چه چیز ما از آنها کمتر است، چرا ما استان نشویم؟ دست آخر می ماند شهرستان تهران که عبارت است از منطقه های 22گانه به جز منطقه 20، به اضافه دهستان سیاهرود؛ چیزی مثل برادران فروردین به جز ناصر. حتی چهاردانگه و شهرقدس و مرتضی گرد را هم به او نمی دهند. این است تصویر آینده آن شیر شرزه! هر دو سو، با لفاظی هایی از قبیل جمعیت، وسعت و تعداد افراد دارای نفوذ و سیاست مداران و تعداد ورزشکاران و جز آنها کوشش می کنند که خود را محق و مستدل کنند. توپخانه هر دو طرف پر است از این گلوله ها و مواد انفجاری و پرتابه ها و همگان می دانند که این استدلال ها چقدر چوبین است؛ چراکه توانایی اداره قلمرو و نفوس، ربطی به بزرگی و کوچکی ندارد؛ به بزرگی روح مدیران بستگی دارد.
اما پرسش ها همچنان باقی است؛ آیا کرج از ابتدا خوابگاه بود یا نه؟ توهم دیداری و زمزمه های شنیداری چنین می گفتند: بزرگراه پرترافیک کرج، سیل خودروها، شاغلانی که کرج را به سمت شرق ترک می کردند و به ویژه پراکندگی سکونت گاه هایی که بعدا زیر نام کرج بزرگ وحدت یافتند، در تشدید این توهم نقش داشتند و شهرداران و فرمانداران احساس می کردند بر نیمی از جمعیت و بخش بسیار بزرگ تری از ثروت در گردش خود تسلط ندارند. بااین حال آمارها چیز دیگری می گفتند: جمعیت روزانه و شبانه تهران کمتر از 500 هزار نفر برآورد می شد که همه محورها در آن سهیم بودند، جمعیت گسیل شده به شرق کرج، صرفا به قصد تهران خارج نمی شد، بلکه کارکنان صنایع بین تهران و کرج بودند و خیل عظیم خودروهای بزرگراه فقط به کرج تعلق نداشتند، بزرگراه حامل ترافیک سطح ملی بود. 
و پرسش دیگر حالا که طلاق گرفتید؛ آیا بچه ها یعنی جمعیتی که بین دو شهر سرگردان بودند و آونگی جابه جا می شدند، سر جای خود آرام گرفتند؟ آیا پس از آنکه اعتبارات مستقل دریافت کردید، تحولات چشمگیری در توسعه استان، به جز افزایش تعداد کارمندان اداری مشاهده کردید؟ پس از آنکه بر زمین ها مسلط شدید و مهار ساخت وساز را در دست گرفتید، به جز چند سال نخست که مجوز دادید و تراکم فروختید، آیا باز هم توانستید به فروش زمین و تراکم ادامه دهید؟ همین پرسش ها را می توان برای ری، شهریار، اسلامشهر، ورامین و... تکرار کرد. آیا با تسلط بر فرودگاه بین المللی امام خمینی، تعداد مسافران خاص شهرری افزایش خواهد یافت؟ و آیا از آن فرودگاه عایدی خاصی دریافت می کنید؟ شهرک های صنعتی شمس آباد و شورآباد برای شما چقدر عایدی خواهند داشت و آیا با فروش بیشتر زمین ها اشتغال صنعتی را افزایش خواهید داد؟ آیا محصولات کشاورزی شما سرشار خواهند شد؟ و سرانجام اینکه نبود این مرزهای قراردادی مانعی بر این عایدی ها بودند؟اما هسته بسیار درونی این طلاق ها در میل به استقلال و تسلط بر سرنوشت خویش است، اگرچه ممکن است این استقلال با آن جدایی تامین نشود. چراکه پیوندهای اقتصادی، اجتماعی و فرهنگی در جغرافیایی به این فشردگی، با کشیدن مرزهای قراردادی و مصنوعی از یکدیگر گسسته نمی شوند. سخن بر سر استقلال تصمیم گیری و استقلال سیاسی است. سخن بر سر به رسمیت شناختن کثرت در عین وحدت و فردیت در برابر جامعیت است که این شیوه جدایی، تامین کننده این ژرف ترین خواسته درونی باشندگان فضای کلان شهری تهران نیست. می توان این پرسش را مطرح کرد که چرا نمایندگان شورای اسلامی شهر تهران از میان سیاسی ترین چهره ها انتخاب می شوند، بدون ارائه وعده های رفاهی؛ در حالی که در سایر شهرستان ها از میان کسانی که لزوما سیاسی نیستند و با وعده های رفاهی؟ چرا میزان مشارکت در شورایاری محله ها تا این حد پایین است؟ در حالی که در شهرستان های با جمعیتی به مراتب کمتر از هر کدام از محله های تهران، مشارکت بسیار بالا و جدی است؟همین تناقض باید ما را به این نکته برساند که شیوه توزیع قدرت در تهران نسبت به سایر نقاط کشور بسیار ناعادلانه است. نمایندگان مجلس در شهرستان ها همیشه در دسترس اند و هر شهروندی اراده کند، می تواند دست کم همان موقع به صورت تلفنی با نماینده خود صحبت کند، اما نمایندگان مجلس که هیچ! نمایندگان شورای شهر تهران را هم نمی توان به سادگی ملاقات کرد؟ این تناقض گویای آن است که با سیاسی ترشدن نمایندگان، دسترس پذیری آنها سخت تر می شود و برعکس. مطالعات میدانی نشان می دهند که هرگاه نمایندگان شورای شهر تهران به محله یا منطقه ای رفته اند، با خیل عظیمی از همراهان فضای پیرامون شان را  به شدت تحریک آمیز و سیاسی کرده اند و شهروندان تشنه از نادیده انگاری و انباشته از حس رهاشدگی، خواسته های خود را به صورت انفجاری به سوی آنها پرتاب می کنند. گرایش به جدایی، ناشی از نادیده گرفتن هر دو طرف یا چند طرف است. توزیع واقعی قدرت و نزدیک شدن راس هرم به قاعده هرم، راه حل واقعی این بحران هاست. پرسه زنی دائمی نمایندگان در محدوده قلمرو نمایندگی، تماس نزدیک و دیدن و شنیدن آنچه در این قلمروها می گذرد، اگرچه راه حل مستقیمی برای مشکلات شهروندان نیست، اما حس نادیده انگاری و رهاشدگی را کاهش می دهد و به ترسیم چشم انداز و تقویت امیدواری کمک می کند. برای غلبه بر این جدایی های بی سرانجام، تقویت جامعه مدنی و توزیع گسترده قدرت تنها راه حل است.
                