سه‌شنبه ۸ مرداد ۱۳۹۸
-----------------------------------------
سرمقاله
-----------------------------------------
بر سر تاریخ ایران چه می آید؟
-----------------------------------------

                    تهران شناسان نوشته اند برخی پادشاهان صفوی به تهران رفت وآمد داشته اند و بنا ها و حصار ها و آثاری از خود به یادگار گذاشته اند؛ اما ظاهرا اثری از آن دوره به عصر ما نرسیده است! تهران از وقتی که مرکز سیاسی ایران و محل استقرار شاهان گوناگون شد، رو به توسعه نهاد و در جریان این توسعه دروازه هایی ساخته شد که با تغییر سلسله های حکومت گر تخریب شد؛ بنا های فراوانی ساخته و پس از آن ویران شدند. اکنون که پایتخت ایران یکی از شهر های مهم خاورمیانه و بلکه آسیا به شمار می رود، در زمینه میراث فرهنگی و تاریخی خود آن گونه که در بسیاری از شهرهای مهم دنیا مشاهده می شود، مورد توجه واقع نشده و نمی شود. ساختمان های به یادگار مانده از دوره نسبتا طولانی قاجار، در عصر پهلوی- با وجود شعارهایی که سر داده می شد- چندان که باید و شاید حفظ نشد. شاید کاخ گلستان که یادگار عصر زندیه و دوره قاجاریه است یا کاخ شمس العماره یا سر در باغ ملی یا بعضی عمارت هایی که در باغ ها و منازل رجال درباری در گوشه و کنار تهران بوده اند، مورد لطف وزارت اطلاعات و جهانگردی رژیم پیشین قرار گرفته و دستی به سر و صورت آنها کشیده باشد؛ اما چه بسیار آثار دیگری که بر اثر غفلت و بی توجهی از بین رفته اند. معماری ایرانی در زمان رضا شاه محلی از اعراب نداشت و ساختمان هایی که از آن زمان در تهران و بعضی از مراکز استان به چشم می خورد، کار مهندسان آلمانی است که نوسازی کالبدی ایران به دست آنان سپرده شده بود. در زمان پهلوی دوم تا حدودی به معماری و احداث بنا های ماندگار توجه شد؛ اما متولیان آن دوره هم در پی نگهداری آثار پیشین به طور شایسته بر نیامدند. با وقوع انقلاب اسلامی و تغییر در شیوه اداره کشور در اواخر دهه 50 که امور جاریه بر حسب اعتقادات مذهبی پیش می رفت، آثار معماری نسل های قبل، توجه مسئولان را جلب نمی کرد. نه فقط در نزد اولیای امور به ویژه از زمانی که جنگ تحمیلی عراق علیه ایران ذهن مقامات لشکری و کشوری را مشغول کرد، آثار باستانی مورد اعتنا نبود. وزارت اطلاعات و جهانگردی که مدیریت آثار باستانی را با عنوان سازمان جلب سیاحان در سال های پیش از انقلاب عهده دار بود، منحل شد و سازمان جلب سیاحان بین دو وزارتخانه فرهنگ و ارشاد اسلامی و فرهنگ و آموزش عالی تقسیم شد. بعد از آنکه جنگ به پایان رسید، آن بخش از سازمان جلب سیاحان که در وزارت ارشاد بود، از این وزارتخانه منفک و در سازمانی به نام سازمان میراث فرهنگی که وابسته به وزارت فرهنگ و آموزش عالی بود، ادغام شد. چند سالی نگذشته بود که سازمان میراث فرهنگی به وزارت فرهنگ و ارشاد اسلامی برگشت. چند سالی گذشت تا اینکه سازمان میراث فرهنگی را با سازمان ایرانگردی و جهانگردی ادغام کردند و سازمان بزرگی به نام سازمان میراث فرهنگی و گردشگری زیر نظر ریاست جمهوری تشکیل دادند. این سازمان که چند سال قبل سازمان صنایع دستی را هم به آن اضافه کردند، هم اکنون همچنان زیر نظر ریاست جمهوری فعالیت می کند و حفاظت از بناهای تاریخی را بر عهده دارد. این تاریخچه مختصر و این کش و قوس ها و رفت و آمدهای متولیان حفظ آثار تاریخی را نوشتم که یادآوری کنم اگر اعتقاد راسخی در میان دولتمردان برای نگهداری و مراقبت از ساختمان ها و آثار تاریخی وجود داشت، وضع ما و یادگار های گذشته مان بسیار بهتر از این بود که هست. هفته ای نمی گذرد که مردم از طریق رسانه با خبر شوند که فلان خانه تاریخی را خراب کردند، محل زندگی فلان شخصیت فرهنگی را برای تاسیس یک پاساژ فروختند و فلان مجموعه فرهنگی قدیمی در آتش سوخت. نمونه بارز آن هم بازار تاریخی و ارزشمند تبریز یا میدان حسن آباد تهران و اسناد رهبران نهضت ملی شدن صنعت نفت در دفترخانه ای واقع در آن میدان که همین چند وقت پیش در آتش سوختند و تخریب شدند. این در حالی است که واحد آتش نشانی دیوار به دیوار ساختمان های آتش گرفته در میدان حسن آباد است. وضعیت بناهای تاریخی مهم کشور در دیگر استان ها، شهرها و روستاهای آن نیز بهتر از این نیست. ارزش اقتصادی، امکان ایجاد مراکز چندمنظوره در کنار این بناهای باارزش و جذاب در سراسر ایران و البته ایجاد یک سامانه با آخرین فناوری های روز برای معرفی آن به گردشگران خارجی و جلب آنها برای بازدید و آشنایی با ایران امروز، به اندازه ای روشن است که فقط یک احتمال باقی می ماند...
 باور نداشتن به ارزش بناهای تاریخی! اگر متولیان حفاظت از تاریخ پایتخت و سراسر ایران، باور پیدا کنند که این آثار جزء هویت ایران و تهران است و نگهداری آنها برای نسل های امروز و فردا بسیار آموزنده است، دیگر شاهد تخریب و آتش سوزی تاریخ ایران نخواهیم بود.
                