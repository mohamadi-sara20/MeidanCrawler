شنبه ۱۹ مرداد ۱۳۹۸
-----------------------------------------
سرمقاله
-----------------------------------------
سیاست های کلیشه ای
-----------------------------------------

                    اگر بگوییم مسئله اصلی امروز ایران انتخابات است، بسیاری با شگفتی خواهند گفت «در میان این همه مشکلات داخلی از مسائل سیاسی و اجتماعی گرفته تا مصائب اقتصادی و معیشتی چه کسی به فکر انتخابات است!». شاید مردم در ظاهر در فکر انتخابات نباشند اما این به آن معنا نیست که نسبت به آن بی تفاوت اند. مردم وضعیت را زیر نظر دارند و در پس ذهنشان دغدغه شرکت یا عدم شرکت در انتخابات وجود دارد. مردم با دقت عملکرد و نظرات جناح های سیاسی پوزیسیون و اپوزیسیون را رصد می کنند. در این میان جناح های سیاسی اپوزیسیون تلاش می کنند این تردید را به عدم شرکت در انتخابات تبدیل کنند و بی دلیل نیست که در اغلب رسانه های خود در شبکه های اجتماعی از هر استدلالی استفاده می کنند تا مردم را قانع کنند پای صندوق رای نروند و مردم را به این باور برسانند که از طریق انتخابات دیگر تغییری رخ نخواهد داد؛ طرفه آنکه در این میان برخی اصولگرایان خواسته یا ناخواسته همواره در بیشتر زمینه ها با جریان های اپوزیسیون هم داستان هستند. این هم داستانی یکی از معماهای لاینحل این جناح سیاسی است که چرایی آن تاکنون مبهم باقی مانده است. حتی در این برهه که اپوزیسیون با تمام توان عدم شرکت در انتخابات را راهبردی می کند، این اصولگرایان سکوت معناداری کرده اند و باز این اصلاح طلبان اند که به تغییر از طریق صندوق رای امیدوارند. این باور موجب شده که مورد تندترین انتقادها قرار بگیرند و حتی در شبکه های اجتماعی با تسمخر روبه رو شوند. «استمرارطلب ها» ملایم ترین این استعاره ها برای تضعیف آنان است. دو دولت گذشته دولت اصولگرای احمدی نژاد و دولت تدبیر و امید که نمی توان از آن به عنوان دولت تمام عیار اصلاح طلب نام برد، بیش از هر دولت دیگری در این وضعیت سهیم هستند. این دولت ها سنگ های بزرگی برای نزدن برداشتند. احمدی نژاد نه تنها عدالتی به ارمغان نیاورد بلکه در دولتش بیش از هر دولت دیگری فسادهای اقتصادی رخ داد. در بیشتر کارهای دولت تدبیر و امید هم تدبیر نقشی نداشت و امید به معنای انفعال بود. این دو دولت بیش از هر دولت دیگری انتخابات بماهو انتخابات را مخدوش کردند. اکنون مردم پی برده اند صرفا شرکت در انتخابات مشکلاتشان را حل نخواهد کرد و لازمه هر انتخاب تغییر است و انتخاباتی که به تغییر سیاست ها منجر نشود، انتخابات به معنای واقعی نیست. فرصت تغییر سیاست ها بنیان های دموکراسی را شکل می دهد. اگر مردم به انتخابات فکر نمی کنند، به دلیل فرار از مسئولیت انتخاب است؛ انتخابی که نتیجه اش به پای آنان نوشته می شود. مردم نگران اند دوباره تغییر چندانی رخ ندهد. همین دلسردی گروه های سیاسی ذی نفع را بر آن داشته تا بر طبل عدم شرکت در انتخابات بکوبند. به راستی چه کسی یا کسانی از عدم مشارکت سود خواهند برد؟ این سوالی اساسی است که یافتن پاسخی قانع کننده برای آن دیگر در توان مردم نیست. دلبستگی مدام به انتخابات و ناامیدی از این دلبستگی ها مردم را فرسوده کرده است. آنچه بیش از هر چیز مردم را به تکاپوی انتخاباتی وامی دارد، باور به این نکته است که این بار در سیاست های اقتصادی و اجتماعی تغییراتی جدی و ملموس صورت می گیرد. چیزی که مردم را در این باور راسخ می کند، بارقه هایی از اهتمام به تغییر است. بی دلیل نیست یکی از تئوریسین های اصولگرا در مصاحبه ای چنین می گوید: «ما باید به قدرت اجتماعی برگردیم. اگر تقابل میان قدرت اجتماعی و قدرت سیاسی ایجاد شود، این خود زمینه ای برای انقلاب است». در دولت هاشمی و خاتمی به مردم وعده های رنگارنگی داده نشد. هردو با دو پروژه روی کار آمده بودند. 
دولت هاشمی پروژه توسعه اقتصادی داشت و دولت خاتمی پروژه توسعه سیاسی. شکست و ناکامی دولت های پروژه محور تاثیر چندانی بر فرایند انتخابات یعنی اوج و فرود آن ندارد. آنچه به انتخابات صدمه می زند ظهور دولت های «وعده محور» است. دولت هایی که با دادن وعده و وعیدها یا سرمایه گذاری بر نیاز و عواطف مردم روی کار می آیند. دولت احمدی نژاد با نیاز مردم به توزیع عادلانه ثروت که در پروژه دولت هاشمی آسیب دیده بود و بازسازی هویت جمعی که نادیده گرفته شده بود، روی کار آمد. دولت روحانی نیز آمد تا از جنگ محتوم پیشگیری کند و رابطه ای تازه با دنیا برقرار سازد. اینها هیچ کدام پروژه ای برای یک دولت نیستند؛ پیش شرط هایی هستند برای به قدرت رسیدن و روحانی که از شکست بیمناک بود، وعده های دیگری نیز بر این دو محور اضافه کرد که بخش مهمی از آنها به ثمر نرسیده است. از تحلیل گذشته چنین برمی آید که برای برگزاری انتخاباتی قابل قبول نیاز به اجماعی ملی است؛ اجماعی که منتهی به تصمیماتی سازنده، عینی و ملموس باشد. همان گونه که در سیاست خارجی ایران در مواجهه با آمریکا و اروپا و آینده برجام اجماعی ملی به وجود آمده است، برای انتخابات نیز نیاز به اجماعی ملی است؛ اجماعی فارغ از منفعت های شخصی و جناحی که مردم باور کنند همه برای رفع مشکلات داخلی هم داستان هستند. گیرم که از دل این اجماع جریان سومی هم پدیدار شود.
آنچه نگران کننده است، این است که اصولگرایان هنوز به کلیشه های قدیمی دل بسته اند. آنان درصددند انتخابات مجلس را سکوی پرتاب خویش قرار دهند و با استفاده از سیاست های «شخص محور» که مبتنی بر جایگاه و نفوذ فردی است، به مجلس راه یابند تا بعد از آن به سراغ انتخابات 1400 بروند. این به خودی خود چندان عیب نیست اما این کار نادیده انگاشتن شرایط کنونی کشور است که بیش از هر چیز به یک اجماع ملی نیاز دارد؛ اجماعی که مردم را به این باور برساند که این بار صندوق رای برای تغییر در سیاست های کلان است نه تکرار سیاست های کلیشه ای.
                