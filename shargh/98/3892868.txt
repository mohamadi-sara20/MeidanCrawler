دو‌شنبه ۲ اردیبهشت ۱۳۹۸
-----------------------------------------
یادداشت
-----------------------------------------
به فریاد اقتصاد ملی برسیم
-----------------------------------------

                    به لحاظ تحلیلی و تبیینی، بررسی پدیده ای با عنوان رونق تولید در ایران، با وجود غموض و رموز و حتی اپیدمیک شدن مبانی و مسائل آن، خوشبختانه به دلیل حضور پاره ای از عناصر مثبت ملی، همچنان به منزله یک امکان پیش روی ایران قرار دارد نه یک امتناع! یعنی اینکه با همه مشکلات، بازار رونق کسب وکار، پدیده ای ممتنع و فروبسته نیست! بلکه با اتخاذ رویکردی بهنگام و کاربستی بخردانه، گشایش و رهایشی متوجه اقتصاد ملی خواهد شد. تحقق تولید به مثابه امری حیاتی و به منزله ضرورتی در فرایند توسعه ملی البته در گرو برآمدن اسباب و ادواتی چند رخ می نمایاند. رشد و توسعه متوازن یک جامعه به تعین نیروهای مولد و به تولیدات انبوه آن وابسته است و قهرا مسیر نشاط و تحرک اقتصادی هیچ کشوری هموار و رفتار مالی و اعتباری آن بسامان نمی شود مگر اینکه نخست جریان تولیدات اقتصادی آن در روال و منوال علمی واقع شود. زمانی می توان از رونق و رمق دارشدن چیزی سخن گفت که به تعبیر فلسفی «عوامل آن موجود و موانعش مفقود» باشد، وگرنه در شرایط ناموزون و نامیمون آنچه البته به جایی نرسد تولید است! برای اینکه تولیدات ملی در سامان ما با رویکرد منافع ملی شکل گیرد، باید موانع ساختاری ریز و درشت بسیار، منطقا منتفی شود؛ برای مثال، ابتدا باید فرهنگ عمومی لازم این کار فراهم آید و در تصحیح فرهنگ کار از هر کار دیگر، واجب تر و موثرتر به نظر می رسد. باید دریافت که «زمان» این همه نیست! وزارت اقتصاد و بانک مرکزی باید در اتخاذ سیاست های پرداخت وام و نرخ بهره آن فعال تر و پاسخ گوتر ظاهر شوند. باید نظارت ها و بازرسی های لازم در صیانت بیت المال صورت گیرد و مجازات های قانونی باید نسبت به مجرمان اقتصادی یکسان، قاطع و احیانا محدود به نوادر مجازات سمبلیک نشود. ایران هم به لحاظ اقلیمی و جغرافیایی و هم به لحاظ وجود نیروهای انسانی جزء کشورهای کم شمار جهان محسوب می شود، اما در سال های اخیر هماره با تهدیدات بی رحمانه بالفعل برخی کشورها مواجه بوده است؛ بنابراین تحریم و کاهش محسوس نفت و به تبع آن تقلیل درآمد سرانه به عنوان اولین پیامد رفتار آمریکا امری کاملا پیش بینی پذیر است. وقتی در طول چند دهه ممتد بنیان و نقطه اتکای درآمدی به صنعت نفت بوده است، با هر لرزش و ارتعاشی وضعیت مالی و ارزی با بحران روبه رو خواهد شد. برای رونق اقتصادی باید تدبیرات و تمهیداتی از جمله اجماع مرکب و تحصیل نظریه واحد در این امر اندیشیده شود. حصول دکترین نظری و عملی مفروض ما باید مبتنی بر داده های خرد جمعی باشد، نه رفتارهای قبیله ای. آنچه از دیر باز به لحاظ فرهنگی در کشور ما رایج بوده است، متاسفانه تقابل با خرد جمعی بوده است. کیست که نداند در کشور ما، هر جمعی ساز خود می زند و هر قومی نغمات خویش را می پراکند و هر طایفه ای غیر مسئولانه تبعات شکننده و گاه جبران ناپذیر مفاسد خود را بر جای می نهد.
و فرافکنانه در خود بسندگی های خود وقت و وقعی به آرا و امیال دیگران نمی نهند و ره چنان می روند که نه به قبله آمال که به ترکستان یغما است. ره چنان باید رفت که توسعه اندیشان جهان رفته اند. کشورهای مولد جهان هرگز در داستان تولیدات خود دچار کنش و کشمکش های متشتت و مشمئز نبوده اند بلکه جز در سپهر شفافیت و جز به مدد عقل جمعی و مشارکت فزاینده و جز با عناصر پاک دست پاسخ گو و راه بلد، هرگز دست به تصمیمات و رفتارهای فردی نزده و نمی زنند. در دوایر اجرائی و در حیطه کنش های بوروکراتیک و سازمانی، نوعی ناکارآیی و دگماتیسم پیچیده در تدوین و تحکیم سیاست گذاری های نه چندان پخته دیده می شود. اکنون سوء مدیریت ریشه بسیاری از آلام جمعی ماست!  باید منصفانه توجه کرد فقط دولت مسئول بهبود سازی جامعه نیست. مجموعه حکمرانی در قالب قوای مجلس و قضا و دستگاه ها و سازمان های خارج از دولت نیز باید همواره و منسجم با ایده های رهگشا، دغدغه و اهتمام پیشرفت جامعه را داشته باشند. دانشگاه ها هم باید به تصحیح مناسبات اقتصادی جامعه عنایت داشته باشند و مدل های نظری و عملی مناسب این مهم را تولید کنند. در دوران پر فراز و فرود پسا تحریم  نباید اشتباهات گذشته را تکرار کرد؛ آزموده را آزمودن خطاست! با درک وضعیت پیچیده و آشفته کنونی باید دست به کاری زد تا غصه قصه های سوزناک سرآید. به نظر می رسد چندان حال مردم کوچه و بازار خوب و مساعد  نیست؛ پیکر جامعه درد می کند! با این وصف و وضع، اولیای امور و  متولیان قوای ثلاث باید به درمان جامعه بپردازند. مشکلات انباشته ناشی از آسیب های تاریخی  اقتصاد  ایران مانند رانت های نفتی، معیوب بودن ساختار مالیاتی و هکذا فرارهای مالیاتی، کسری صندوق های بازنشستگی، ناترازی نظام بانکی و از همه آشفته تر، تعدد تصمیمات اقتصادی چیست و چگونه و با چه نگاه و طراحی هایی می تواند درست شود و یک بار برای همیشه به همه نااطمینانی ها و نابسامانی های موجود نقطه پایان بگذارد. همه نیروهای لشکری و کشوری اگر برای بهنجار کردن وضعیت پا به میدان بگذارند، شرایط تغییر می کند. در این ارتباط  اقدام اخیر سازمان برنامه و بودجه در رونمایی اصلاح ساختار بودجه در چهار محور کلی می تواند امری نیکو و طلیعه روشنی را در تحقق ضرورت اصلاح اقتصاد و رونق تولیدات داخلی به ما نوید دهد و همین طور تعهد و پافشاری سیستماتیک در بودجه ریزی مبتنی بر عملکرد دستگاه ها و احیانا  شفاف کردن عملیات فرا بودجه ای دولت، می تواند پژواک امیدوارکننده ای را در  بهبود و در بهره وری از شرایط مطلوب اقتصادی کشور در افق نگاه ها  و در  پرده گوش ها بنشاند. در کنار این مهمات و امهات بهترین راهکار این است که برای تقویت بنیه اقتصادی کشور  با تعامل با مجامع اقتصادی معتبر جهانی  از ره یابی ها و راهبردهای سودمند شان بی هیچ اما و اگر بیهوده ای  بهره گرفته شود. سال های بس بعید بر ایران رفته است که به علل نهان و آشکار اتفاقات و عایدات خوبی در قلمرو اقتصاد ملی کشورمان اتفاق نمی افتد و شوربختانه از این رهگذر،  چالشی نبوده و نیست که نصیب زندگی مردم نشده است! با هر منطق و محملی که به بی نظمی های فزاینده مدیریتی بنگریم، پرواضح است بی رمق و بی اعتبار کردن اقتصاد ملی، لا محاله بی رمق و بی اعتبار کردن هر نوع سلوک اخلاقی را با خود به خود همراه می آورد. مگر نه اینکه نان را از هر طرف که بخوانند نان است!؟ البته در این میان به لحاظ پدیدار شناختی، ساختار ذاتی و وظایف سازمانی دولت هم نیاز به نوسازی و کارافزای های مناسب با پاسخ گویی آن  دارد. نباید گذاشت دولت های برآمده از آرای مردم در اجرای رسالت طبیعی و قانونی خود به تدریج نقشی فرعی پیدا کرده و در فرایند کار، فرساینده، آماسیده و ناکارآمد شوند! کثیری از برنامه ها و ایده ها به سبب زمینه سازی و پیاده سازی فی النفسه به حضور دولت هایی اهل فکر و چالاک نیاز دارد که استیفای مباحث آن مستدعی مباحث مستقلی در یادداشتی دیگر است. اصل 44 قانون اساسی، خصوصی سازی  که پیش شرط آن اعتماد سازی است اکنون به لحاظ اجرا، جایگاه معتبر و مناسبی در ایران ندارد. به هرحال از مبدا تا مقصد راهی بس دشوار در پیش است و یقینا آنکه دانسته رود صرفه ز اعدا ببرد! بدون آگاهی، بدون نگاه به آینده، بدون برنامه محوری و بدون هنر همزیستی، نمی توان به رونق تولید و آبادانی اقتصاد دست یازید. بنگریم در کجای ماجراییم !؟ بیش از آنکه تصور کنیم زمان به شتاب در گذر است، برای رستگاری باید همگی به جد و جهد، به فریاد اقتصاد ملی برسیم. 
                