یک‌شنبه ۸ اردیبهشت ۱۳۹۸
-----------------------------------------
سرمقاله
-----------------------------------------
الزامات گذر از تحریم های آمریکا
-----------------------------------------

                    بعد از اعلام تمدید نشدن معافیت واردکنندگان نفت ایران و افزایش تنش ها در روابط ایران و ایالات متحده، نگاه ها به سوی اروپا دوخته شده و در این میان بیانیه سخنگوی موگرینی، مسئول روابط خارجی اتحادیه اروپا و بیانیه وزارت امور خارجه فرانسه درباره پایبندی اروپا به برجام و پیشرفت سازوکار اینستکس به عنوان صندوق واسط غیردلاری تسویه مالی میان صادرکنندگان اروپایی به ایران و وارد کنندگان اروپایی از ایران، واکنش های مثبت و منفی را به دنبال داشته است؛ ساز و کاری که احتمالا در تلاش است مبادلات بدون آنکه رابطه خریدار و فروشنده علنی باشد، صورت گیرد و منافع شرکت های اروپایی در تجارت با ایران از سوی آمریکا به مخاطره نیفتد. محافل دیپلماتیک ایرانی نیز در دشوارترین شرایطی که خودشان نقشی در پدید آمدن آن نداشته اند، وظیفه خود می دانند به هر حال به این بیانیه ها نیم نگاهی داشته باشند تا شاید گوشه ای از منافع ملی محفوظ بماند و معاملات و زندگی اقتصادی کشور ادامه یابد. اما باید در نظر داشت از طرف دیگر تیم مقابل ایران شامل آمریکا و اسرائیل، عربستان و متحدان منطقه ای آنان یا «تیم B» به قول ظریف، وزیر خارجه، عملا جنگ با جمهوری اسلامی را از زاویه اقتصادی آغاز کرده اند. هدف اعلام شده آمریکا به طوری که بارها رسانه ای هم شده، براندازی نظام جمهوری اسلامی نیست؛ بلکه تضعیف آن است که شاید نتواند خطری برای بقای رژیم تل آویو محسوب شود. درگیر کردن طرف متخاصم در ستیزهای فرسایشی و از میان بردن و خنثی کردن منابع مالی   او استراتژی شناخته شده ای است که آمریکا با درگیر کردن شوروی در مقام حامی مالی و تدارکاتی جنگ ویتنام و سپس به چالش کشاندن شوروی در جنگ افغانستان توانست با تضعیف بنیه مالی شوروی دنبال کند. ترامپ در سال های گذشته بارها به طور علنی اعلام کرده باید دلارهای انباشته نفتی در خاورمیانه را از چنگ صاحبان آن دربیاورد. از این رو نمی توان به اعتبار بیانیه های سخنگوی خانم موگرینی و وزارت خارجه فرانسه دلخوش بود و انتظار داشت که به سادگی بگذارند ایران با بهره مندی از سازوکار مالی اتحادیه اروپا جنگ اقتصادی آمریکا را به سادگی خنثی کند. شرکت های بزرگ اروپایی ملاحظات قبلی را خواهند داشت؛ اما می توان از اروپا خواست تضمین کند شرکت های کوچکی که با آمریکا طرف معاملات نیستند، از این فرصت استفاده کنند. در هفته گذشته مایک پمپئو، وزیر خارجه آمریکا و  برایان هوک، رئیس گروه ویژه اقدام علیه ایران، صریحا اعلام کردند هدف شان تغییر نظام در ایران نیست؛ بلکه تضعیف و بی اثر سازی آن است؛ گرچه از تهدید در صورت اقدام علیه نیروهای آمریکایی نیز خودداری نکردند. به عبارت دیگر معاملات محدود ایران را در بهره مندی از این سازوکار یا فروش های نفت ارزان در دریا تحمل خواهد کرد. در این میان کشورهای نفتی عربی اعلام آمادگی کردند که کاهش عرضه نفت ایران را جبران کنند. پس سوی دیگری که ایران باید برای گذر از شرایط، متوجه آن باشد، برخی کشورهای عربی منطقه هستند. واکنش عربستان و امارات به تمدید نشدن معافیت وارد کنندگان نفت ایران، موجب پاسخ رئیس جمهور ایران شد. روحانی کشورهای عربی مذکور را به شدت محکوم کرد و اقدام آنان را که «موجودیت شان مدیون ایران است» ناسپاسی دانست. در این باره باید توجه داشت اصولا همین کشورهای عربی بودند که از دوران ملک عبدالله مشوق آمریکا به آغاز جنگ با ایران و «کوبیدن سر مار به سنگ» بودند. شیخ نشین هایی که توسعه، نوسازی و مدرن سازی جوامع خود را در پناه کنار کشیدن از ادعاها و درگیری های پر هزینه 70 ساله در مقابل اسرائیل و عافیت طلبی سودجویانه و تبدیل مسئله عرب-اسرائیل به مسئله ایران-اسرائیل یافته اند، در واقع مدعیان و طرف های اصلی ایران در این جو خصومت آمیز، دلگرم به حمایت آمریکا در صورت برخورد نظامی هستند. در حالی که این کشورهای عافیت طلب حتما می دانند در صورت ستیزه گری نمی توانند از پاسخ شدید ایران مصون بمانند. این آمریکاست که از آسیب دیدن دو طرف به یک اندازه سود خواهد برد و به هدف اصلی خود یعنی خالی کردن منطقه از دلارهای نفتی - که می تواند موجب قدرت صنعتی و اقتصادی و دفاعی این کشورها شود- نزدیک تر می شود؛ چنان که درگیری های فرسایشی در سوریه، عراق و یمن برای شان نتیجه بخش بوده است. 
در شرایط فعلی، جلوگیری از ورود اعضای اوپک به تولید بیش از سهمیه تعیین شده، امری با اهمیت است و این نیاز به حل برخی مسائل گذشته دارد. 
باید مراقب بود در ایران، راهکارهایی که نظیر آن در حمله به سفارت عربستان دیده شد، جای دیپلماسی و رفتارهای عقلایی برای حل مسئله با اعراب را نگیرد. 
اینها همسایگان ایران اند و نمی توان از این جغرافیا خلاص شد. باید تنش های منطقه ای، رقابت های سیاسی و جنگ های نیابتی را به شکلی پایان داد که هیچ طرفی احساس شکست نکند و این جز از مسیر مذاکره و توجه به دغدغه های یکدیگر نمی گذرد.
                