یک‌شنبه ۱۲ خرداد ۱۳۹۸
-----------------------------------------
عرض حال
-----------------------------------------
شریک جرم
-----------------------------------------

                    تراژدی قتل همسر دوم یکی از شیخ الوزراهای پیشین در روز سه شنبه هفته گذشته، ایران را در بهت و حیرت فرو برده است. در حالی که همسرکشی در گذشته های دور و نزدیک هم در اقصا نقاط این سرزمین اتفاق افتاده و بازتاب هیچ کدام از آنها بیش از درج چند خط خبر در صفحه حوادث روزنامه ها نبوده، قتل مورد بحث تاکنون بیشترین پوشش خبری را داشته و تفسیرها، تعبیرها و تاویل های گوناگون و حتی متغایر و متضادی را دامن زده است. وسعت خیره کننده طیف اظهارنظرها، احتمالات و قضاوت های بعضا شبهه ناک و رازآلود به قدری است که برایند آنها ممکن است غیر از تشویش افکار و اذهان مخاطبان، هوده ای دربر نداشته باشد. از ادعای روانه کردن پرستوی سرخ برای به تور انداختن شیخ الوزرا تا تکمیل سناریوی نرد عشق باختن او، از مونتاژ فیلم حضور متهم نزد سرکارآگاه تا شمارش گلوله های باقی مانده از آلت قتاله در فیلم واقعی با اجرای خبرنگار هول شده سیما، از اصغر بروجردی (مشهور به اصغر قاتل)شدن متهم (بر عهده گرفتن مسئولیت قتلی که مرتکب نشده بود) تا تعلیل روان شناختی آرامش بعد از توفان قتل. او مشتی از خروار خبری- تفسیری است که بر روح و روان صدمه دیده مردم ما آوار شده است. نگارنده نه در مقامی است که به داوری بنشیند و نه اصولا در فضایی چنین خاکستری و مه آلود کسی را یارای چنین کاری است. در این وانفسا شاید تنها چیزی که می توان به ضرس قاطع اظهار کرد این است که کسی را یارای شانه خالی کردن از زیر بار مسئولیت مشترک قتل نفسی که جامعه را در شوک فروبرده است، نیست؛ به عبارت دیگر، همه ما فارغ از حد و نوبه، شریک این جرم هستیم. این یادداشت بر آن است تا در حد بضاعت اندک به احصای تقصیرکاران نشیند. اطمینان دارد که در این کار، ما را از خطا مصونیتی و از قلم انداختن مواردی امانی نیست، با وجود این، نمی توان توجیهی برای ترک فعل یافت و یادداشتی از این قبیل را بدون محتوا کرد. 
1. مقصر نخست، خود متهم است. به کارنامه و شخصیت او تا سال 1392 کاری نداریم که می گویند روی هم رفته مشعشع بوده است. از همین سال شروع می کنیم که او روی مواضع اصولی خود به عنوان مسئولی از ستاد انتخابات یکی از نامزدهای ریاست جمهوری پا گذاشت و از خود چرخشی پاندولی به جا گذاشت. اگر تغییر موضع او منشا فرصت طلبی داشت که غیراخلاقی است و اگر به یافتن حقیقت تعبیر شود که این بیشتر به خواب نما شدن می ماند که صد البته دون شان رجال سیاسی به حساب می آید. گویا متهم به قتل را بعد از آن چندان رمق و انگیزه ای نمی ماند و حتی در مقطعی افسردگی دست می دهد تا اینکه اردیبهشت ماه دو سال پیش فرامی رسد و دیدار پرراز با «دلبر»، ایشان را به «کام» خود می برد؛ همان کامی که در استخدام دو منظوره نیش و نوش است و آخر پاییز، کدام یک بودن آن را معلوم می دارد. لیکن اینجا طبیعت هم به متهم منظور غضب می کند و بهارش را که فصل برگ رویان است، به پیشواز خزان برگ ریزان می فرستد تا عاقبت ننگین عشق درپی رنگ دلبران را رمزگشایی کند (عشق هایی کز پی رنگی بود، عشق نبود عاقبت ننگی بود) و از تاریک خانه غرق در خونش بیرون آورد (بهتر آن باشد که سر دلبران گفته آید در حدیث دیگران)! 
2. شریک جرم بعدی مرحومه مقتوله است که خدای رحمان و رحیم او را ببخشد و بیامرزد. او سر راه عاقله مردی سپیدموی ظاهر می شود که سن پدرش را دارد و از زمان ازدواج با همسر نخستش بیش از سن سرکار خانم نورسیده می گذرد. ایشان چه اصالتا و چه نیابتا پای در این وادی گذاشته باشد، نیک می دانسته است که بیش از آنکه همسر دوم به حساب آید، نقش هوو ایفا می کند و تهدیدی برای تلاشی خانواده ای که چهل و چند سال از قدمت آن می گذشته است، محسوب می شود. اینک این تهدید بالقوه به فعلیت درآمده و علاوه بر اینکه خانواده ای را از هم پاشانده، جامعه ای چند ده میلیونی را به شدت متاثر و متالم کرده است. سال گذشته که در نمایشی غیراخلاقی عکس هایی از عاشق و معشوقه داستان ما در بعضی پیام رسان های مجازی منتشر شد، این دولتمرد سابق که ازجمله ویژگی های او این است که تصدی هر دو وزارت آموزشی کشور (آموزش و پرورش، فرهنگ و آموزش عالی) را در طول خدمت دولتی خود بر عهده داشته و صاحب بلند پایه ترین مناصب کشوری بوده، اسرار مگوی بسیاری در سینه دارد و بیش از آنکه شخصیت حقیقی او در کار باشد، شخصیت حقوقی او مطرح است. ازاین رو، طبیعی و بدیهی است که حرکات و سکنات او رصد می شود و زیر ذره بین قرار می گیرد. 
اینک می توانیم بهتر از آن موقع به درستی این گزاره پی ببریم و آن را تایید کنیم. 
3. گفته شده است که در ماجرای غم بار مورد بحث، پای سرویس ها در کار بوده است. اگر چنین است، شریک جرم بعدی آنها هستند. متخصصان می گویند، نهادهای امنیتی مانند سیستم ایمنی در بدن عمل می کنند. این سیستم که وظیفه اش دفاع از بدن در برابر عوامل خارجی است، چنانچه زیادتر از حد فعال شود، ممکن است به بافت های خود بدن حمله کند و به آنها آسیب بزند. ماجرای استفاده از پرستو (honey trap) و گرگ سرخ چیزی زیبنده سازمان های مخوفی چون کا گ ب و سیا و موساد و ام آی سیکس و امثال آن است. به یاد می آورم که نخستین وزیر اطلاعات جمهوری اسلامی در مصاحبه ای در دهه 60 اظهار کرد که وزارت متبوعش مجاز نیست 90 درصد از روش های متداول نهادهای اطلاعاتی و امنیتی جهان را به دلایل شرعی و اخلاقی به کار گیرد. نگارنده نمی داند در طول سه دهه اخیر این میزان اگر مشمول تغییر شده است در چه حوزه و حیطه ای بوده است. 
4. چهارمین شریک جرم، صداوسیما است. این رسانه خبری حضور متهم به قتل در آگاهی تهران را به شیوه ای که حتی اخلاق حرفه ای هم در آن لحاظ نشده بود، پوشش داد و حداقل برای نگارنده این گونه وانمود شد که به نوعی با ذوق زدگی یا حداقل هیجان غیرضرور دارد خبر یک فاجعه را پخش می کند. 
به عبارتی، رسانه ملی در اینکه حداقل حفظ ظاهر کند و این جور به مخاطب القا نکند که ذوق زده شده است، عاجز ماند. در پوشش خبری مزبور، خبرنگار گویی ماشین شمارشگر فشنگ است که وظیفه مانده گیری این نوع مهمات از طریق کسر فشنگ های استفاده شده از موجودی اولیه را بر عهده دارد و باید آن را به آگاهی افکار عمومی برساند. 
5.  مقصر بعدی، تشکیلاتی است که به منظور حفاظت شخصی، اسلحه در اختیار مسئولان و اشخاص مدنظر قرار می دهد. گفته شده است اعتبار مجوز اسلحه ای که در اختیار متهم به قتل بوده و در این جنایت از آن به عنوان آلت قتل استفاده شده، در سال 1392 یا 1394 پایان یافته است. چه بسا اگر تشکیلات مزبور به وظیفه ذاتی خود عمل کرده و اسلحه ای را که کاربر آن دیگر مجاز به استفاده از آن نبود، مسترد می کرد، اصولا قتلی رخ نمی داد. 
6.  دیگر شریک جرم، جامعه سیاست زده است. درست است که شعار «سیاست ما عین دیانت ماست» را از بدو انقلاب فریاد زده ایم، اما این به معنای توجیه سیاست زدگی نیست. معمولا بعد از هر انقلاب یا تحول سیاسی شگرفی، نوعی اقبال افراطی به سیاست از سوی مردم نشان داده می شود. بااین حال این پدیده با دو خطر بزرگ همراه است؛ نخست آنکه حوزه ای بس تخصصی دچار عوام زدگی و پوپولیسم می شود و دیگر آنکه در این میان، کسانی با گرفتن ماهی از آب گل آلود، فرصت طلبانه راهبری جریانات سیاسی خاصی را بر عهده می گیرند و آن را در مسیر دلخواه قرار می دهند و بازی کثیفی را در راستای ویژه خواری و کسب قدرالسهم های رانتی در پیش می گیرند. در این بازی، راهبر هر جریان ظاهرا سیاسی، با جریانات دیگر به طور سالم رقابت نمی کند، بلکه درصدد ملکوک کردن و از میدان به در کردن آن برمی آید و شوربختانه قانون گرشام در اقتصاد که می گوید پول بد، پول خوب را از دور خارج می کند، اینجا هم مصداق پیدا می کند و موجب حذف سیاست پیشگان ملی می شود. خیلی از کشورهای پیشرفته این مهم را در دورانی که می خواستند تحزب را تجربه کنند، درک کرده و به تالی فاسد آن پی برده اند. شاید به همین دلیل بود که دولت آلمان وقتی مشاهده کرد در پی وقوع وحدت دو آلمان جامعه در حال خیزبرداشتن به سمت سیاست زدگی است، پویش موسوم به دی پولیتیزاسیون (سیاست زدایی یا به عبارتی پرهیز از سیاست زدگی) را راه انداخت و همه توان خود را پشتوانه تحقق این خواست متضمن منافع ملی کرد. اگر ما نیز چنین پویشی به راه می انداختیم، این همه هزینه سیاسی نمی پرداختیم و این همه اشخاصی که دل در گرو میهن دارند و در جهت اعتلای آن به وادی سیاست پیشگی نظیف پای گذاشته اند، پاییده نمی شدند و احیانا در «دام عسل» (هانی ترپ) نمی افتادند. اگر جامعه ما اجازه می یافت به جای فرقه بازی، تحزب را که اساس و پیش درآمد سیاست ورزی و دولتمردی است اختیار کند، احزاب زیادی شب انتخابات سبز نمی شدند. اگر تحزب و مرام حزبی به معنای واقعی کلمه وجود داشت، حزبی که اگر بنیان گذار یا حتی عضو ساده آن مرام نامه اش را زیر پا می گذاشت، رسما او را از عضویت حزب برکنار می کرد نه آنکه بعد از گرفتارشدن «هم حزبی شان» در یک تراژدی خانمان سوز، عکس های معشوقانه او را با تیتر 84 نشر دهد و با این بی اخلاقی و به لحاظ حرفه ای «بی مرامی»، بر زخمی مهلک نمک بپاشد و روی اعصاب خلق الله راه برود و جامعه را شرطی کند. این چه مرامی است که خودکشی هم مرامی را سرپوش می گذارد و با این کتمان عمدی او را از راه نجات احتمالی دور می کند؟ 
7.  شریک جرم بعدی، خود متهم و اخلاف و اسلاف او در دو وزارت آموزش وپرورش و فرهنگ و آموزش عالی (علوم، تحقیقات و فناوری فعلی) هستند. آنها اگر فقط بخشی از وصیت نامه درس آموز محمدعلی فروغی، نخست وزیر حکمت دان را در کتب درسی می گنجاندند و خود هم از آموزه های آن بهره می بردند، چه بسا دست کم تاریخ سیاسی بعد از انقلاب ما جوری دیگر رقم می خورد؛ به گونه ای که فرزندان دهه 60 به بعد ما امروز شاهد تصویر مبهوت کننده دست بندزده معلم اول خود و ابهت شکسته پیش کسوت دولتمرد کشورشان نمی بودند؛ هم او که نهایت آرزوی همه بچه درس خوان ها رسیدن به گرد منزلت علمی او بود؛ رتبه اول شریف (دانشگاه صنعتی آریامهر وقت) و فارغ التحصیل نخبه غول دانشگاهی جهان، ام آی تی! فروغی در فرازی از آن پندنامه چنین می گوید: «فرزندان عزیزم تصور نکنید از شما توقع دارم مرتاض باشید و خود را از هر تمتع و تنعمی محروم کنید... فقط سفارش من به شما این است که در هر مورد از جاده درستی و شرافتمندی خارج نشوید و از ننگ و عار احتراز کنید و هواهای نفسانی شما را غافل نکند، مخصوصا در معاشرت با زن احتیاط را از دست ندهید... بالاخره دلبستگی به زن نباید پیدا کرد، مگر آن زن که شخص او را به همسری اختیار می کند و در آن باب هم فوق العاده محتاط باید بود».
8.  به قول انگلیسی ها last but not least آخرین ولی نه کم اهمیت ترین مقصر، همه و همه ما هستیم؛ اول شخص جمع! به همین راحتی و سادگی! این به معنای همه ترک فعل های ما و فعل های ناقص ماست که در این یادداشت نسبتا مفصل به بخش اندکی از آن اشارت رفت. آنان که حاکمیت معیارهای دوگانه را باب کردند، آنان که برای از میدان به در کردن رقیب دست به هر کار ناپسندی زدند، آنان که واداده عشق کاذب شدند و ارتباطات مخفی برقرار کردند، آنان که آتش بیار معرکه شدند و قربانی داستان ما را به استیصال کشاندند، آن اعضای شورایی که هشدار هم حزبی های این قربانی را نادیده گرفتند و بر سپردن کلید پایتخت به دست وی اصرار ورزیدند، آن هم حزبی هایی که سر بزنگاه رفیق گرمابه و گلستان خود را رها کردند، آن خانمی که سرزده و پابرهنه وارد خلوت خانواده ای جاافتاده شد، آن رسانه ای که آرتیست بازی درآورد و ازجمله با توهین به خرد جمعی فیلم خبری را باسمه ای کرد، آن روزنامه ای که با گزینش تیتر «شلیک به اصلاحات»، برای ماجرایی چنین تراژیک عقده گشایی کرد و...؛ همه و همه شریک جرم اند.  هرچند مدعی العموم به صورت قانونی از قراردادن نام شرکای جرم در کیفرخواست خود معذور است، اما کیفرخواست فراقانونی وجدان عمومی در وقت صدور، آنها را از قلم نمی اندازد و کسانی را که به دلیل عافیت طلبی و منفعت جویی مهر سکوت بر همه ناراستی ها زدند، در سرلیست خود قرار می دهد. 
                