چهار‌شنبه ۲۷‌شهریور ۱۳۹۸
-----------------------------------------
یادداشت
-----------------------------------------
ابعاد پیچیده حمله به تاسیسات آرامکو
-----------------------------------------

                    حمله پهپادی به تاسیسات نفتی استراتژیک عربستان سعودی که با سکته جریان نفت در بازارهای جهانی همراه شد، زنگ خطر جدی بروز ناامنی و به عبارتی جنگ در منطقه خلیج فارس را به صدا درآورد. بروز این حادثه اگرچه می تواند زمینه ای برای بروز جنگ در منطقه با حضور قدرت های بزرگ باشد؛ اما از نگاهی واقع بینانه عاملی بزرگ تر و موثرتر برای جلوگیری از جنگ در این منطقه است. لفاظی ها و تهدیدهای دولت آمریکا و برخی از کشورهای منطقه مبنی بر مقصر دانستن ایران در این حادثه، طبیعی به نظر می رسد؛ چرا که دولتمردان آمریکایی در شرایط حاضر قصد دارند بازی ای را که با خروج از برجام آغاز کرده اند، در نزد افکار عمومی جهان، موجه جلوه داده و بهره برداری سیاسی خود را از این ماجرا داشته و بر قدرت چانه زنی خود در آینده در مقابل ایران بیفزایند؛ اما واقعیت این است که این سیاست ها و تهدیدها صرفا در حد حرف باقی مانده و با فروکش کردن بار روانی و تبلیغاتی حادثه، موضع کشورها و قدرت های حامی مذاکره و دیپلماسی برای ایجاد ثبات و امنیت نسبی در خاورمیانه و خلیج فارس را تقویت می کند. 
حادثه روی داده در عربستان را نباید صرفا حمله به عربستان تلقی کرد؛ بلکه حادثه یادشده حاوی این پیام است که هرگونه جنگ و ناامنی در منطقه دارای ابعاد و گستردگی جهانی بوده و هزینه آن برای اقتصاد و سیاست جهانی سنگین و جبران ناپذیر خواهد بود. یکی از بزرگ ترین هزینه ها، اخلال هرچند کوتاه در جریان نفت به بازارهای جهانی است؛ اخلالی که می تواند اقتصاد جهان را برای مدت ها دچار رکود و توقف کند. البته افزایش 10دلاری قیمت نفت (19درصدی) در یک روز به دنبال اعلام کاهش 50درصدی تولید نفت عربستان، واکنش طبیعی بازار قلمداد می شود و انتظار نمی رفت که بازار بیش از این میزان افزایش دچار شوک شود؛ هرچند در این باره باید اذعان کرد که دولت آمریکا و برخی از مصرف کنندگان عمده مانند ژاپن، کره جنوبی و چین با رهاسازی ذخایر استراتژیک نفت خود، در مهار و مدیریت بازار نقش عمده ای ایفا کردند. طبیعتا بازار نفت در روزهای آینده با فروکش کردن التهابات سیاسی ناشی از ماجرا، به شرایط عادی خود بازمی گردد؛ اما تداوم تنش در منطقه، نگرانی ها درباره آینده بازار نفت را همچنان بالا نگه می دارد و هزینه های مدیریت بازار را افزایش می دهد. 
این حادثه آسیب پذیری عربستان سعودی به عنوان یکی از سه تولیدکننده نفت جهان و کشوری را که نقطه اتکای پایدار در بازار جهانی نفت در مقابل دو قدرت تولیدکننده عمده دیگر؛ یعنی آمریکا و روسیه به شمار می رود، اثبات کرده و نشان می دهد بازار جهانی نفت نمی تواند در فضایی سیاسی و امنیتی اقدام به حذف تولیدکنندگان بزرگی مانند ایران و تکیه صرف بر یک یا دو قدرت نفتی به عنوان آلترناتیو کند. عربستان سعودی در زمره کشورهایی بود که پس از تحریم نفتی ایران با خروج آمریکا از برجام صراحتا اعلام کرد قادر به جایگزینی نفت ایران در بازارهای جهانی برای جلوگیری از بروز شوک قیمتی خواهد بود و در این راستا نیز گام برداشت. 
طبیعتا در کوتاه مدت و با هدف مهار فشارهای روانی حادثه، دولت آمریکا و متحدان منطقه ای و بین المللی آن ممکن است مانند ایجاد نیروی ویژه برای حراست از جریان کشتی رانی نفتی در خلیج فارس، دست به تحرکاتی تبلیغاتی در حوزه حراست از تاسیسات نفتی در منطقه به ویژه عربستان سعودی نیز بزنند؛ هرچند این حادثه می تواند زمینه ای برای مظلوم نمایی عربستان سعودی با هدف احیای دوباره مناسبات نظامی با آمریکا که در جریان قتل جمال خاشقجی دچار رکود و توقف شده بود، شود و راه را برای دولت ترامپ برای عرضه بیشتر جنگ افزار و سیستم های تدافعی به عربستان باز کند. بر این مبنا اعلام مقامات عربستان سعودی مبنی بر توقف 50درصدی می تواند غیرواقعی باشد؛ زیرا عربستان سعودی برای حفظ اعتبار و موقعیت امنیتی و حتی نفتی خود می توانست در صورتی که واقعا این میزان کاهش تولید هم به وقوع پیوسته، آن را کتمان کند یا مواضع مبهم در پیش گیرد. البته این حادثه شاید سیاست راهبردی دولت ترامپ برای کاهش یا رفع وابستگی به نفت خلیج فارس را تا حد زیادی تقویت می کند؛ سیاستی که ترامپ با زیرپاگذاشتن بسیاری از تعهدات بین المللی مانند توافق اقلیمی پاریس، با هدف افزایش تولید نفت در آمریکا در پیش گرفته و حتی از ابزار تحریم فروش نفت کشورهایی مانند ایران و ونزوئلا برای تثبیت برتری آمریکا در تولید و صادرات نفت بهره برده است؛ زیرا ترامپ صراحتا به این موضوع اشاره کرده است. تحولات خاورمیانه با حادثه حمله پهپادی به تاسیسات نفتی عربستان، وارد مرحله ای جدید و در عین حال پیچیده شده است. چنان که بیان شد، این حادثه می تواند ظرفیت های دیپلماسی را برای کاهش تنش ها در منطقه افزایش دهد؛ ظرفیت هایی که آثار و نشانه های آن در روزهای آینده و در جریان حضور و مذاکرات سران کشورها در نیویورک و در جریان اجلاس سالانه مجمع عمومی سازمان ملل متحده، به تصویر کشیده می شود.
                