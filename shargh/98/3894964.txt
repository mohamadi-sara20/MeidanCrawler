پنج‌شنبه ۵ اردیبهشت ۱۳۹۸
-----------------------------------------
حرف اول
-----------------------------------------
روزی برای روان شناسی
-----------------------------------------

                    در هر علمی نقاط عطفی وجود دارد که منجر به شکل گیری تاثیرات مهمی در آن علم می شود. یکی از نقاط عطف در تاریخ روان شناسی، روز روان شناسی است که از سال 1387 توسط سازمان ملل مطرح شد. 25 آوریل در ابتدا با هدف اطلاع رسانی به سفیران سازمان ملل، کارکنان آن و دیگر سازمان های غیردولتی به عنوان روز روان شناسی نام گذاری شد تا یادآوری شود روان شناسی چه خدماتی را به سازمان ملل ارائه کرده است. 
به این ترتیب، این روز به فرصتی بدل شد که روان شناسان و دانشجویان این رشته در سراسر جهان به اهمیت آن در سیاست گذاری های سازمان ملل پی ببرند. درحال حاضر هدف از اختصاص یک روز به روان شناسی این است که اهمیت این علم در پرداختن به دغدغه های جهانی نشان داده شود. به این ترتیب سازمان ملل هرساله با کمک تشکیلاتی مانند فدراسیون جهانی سلامت روان، هدفی محوری را برای سیاست گذاران سلامت روان کشورها پیشنهاد داده تا زمینه هم فکری همه جانبه برای پرداختن به آن موضوع فراهم شود. موضوعاتی که از آن سال تاکنون مطرح شده اند به ترتیب عبارت اند از: روان شناسی و مواجهه با بلایا، روان شناسی و عدالت اجتماعی، مذاکره برای صلح و حقوق بشر، اهمیت آموزش زنان و دختران، حقوق بشر در افراد آسیب پذیر، روان شناسی و خشونت، مشارکت روان شناسی در اهداف توسعه پایدار، کاهش نابرابری های حوزه سلامت در کشورها و بین کشورها، از آسیب پذیری تا تاب آوری، ارتقای آسایش در قرن 21، تغییرات جوی، مداخلات روان شناختی، کاهش آلام و  تقویت سازگاری. باوجود آنکه گزارش هایی در دست نیست که مشخص شود برگزاری روز روان شناسی چه نتایج و دستاوردهایی داشته است، ولی قاعدتا پاسداشت این روز، در کشورهایی که آن را در تقویم سالانه خود لحاظ می کنند، می تواند گروه های مهمی را تحت تاثیر قرار دهد. از جمله مهم ترین آنها می توان به این موارد اشاره کرد: 1. سیاست گذاران کلان کشور: به جرئت می توان گفت از بین 195 کشور جهان، هیچ کشوری وجود ندارد که درباره موارد مطرح شده، دغدغه ای نداشته باشد. بر این اساس، برگزاری روز روان شناسی به شکل بالقوه کمک شایانی به دولت و حاکمیت آن کشور است که مرتبط با هدف، از نتایج و دستاوردهای پژوهشی انجام شده در مدیریت کلان کشور سود ببرند. قاعدتا وقتی دولت در جریان قرار بگیرد که برای رفع مسئله ای مشخص چه اطلاعاتی وجود داشته و از آن مهم تر چه اقدامات پژوهشی ای برای رفع آن تجربه شده است، خواهد توانست از پتانسیل موجود برای طراحی و اجرای سیاستی فراگیر، بهره لازم را ببرد. 2. استادان دانشگاهی: استادان دانشگاه ها با مطرح کردن اهداف ذکرشده با دانشجویان خود، زمینه ورود شعارهای مطرح شده را به پایان نامه ها فراهم می کنند. به توجه به اهمیت پایان نامه های دانشجویی و مشخصا تزهای دوره دکترا، روز روان شناسی و از آن مهم تر، شعار سال، زمینه پژوهش های دانشگاهی را فراهم خواهد کرد و چه بسا موجب شود برخی از دانشجویان مسیر حرفه ای خود را انتخاب کنند. 3. پژوهشگران: روز روان شناسی می تواند انگیزه لازم برای پرداختن به موضوعات اجتماعی را در پژوهشگران ایجاد کند. ضمن اینکه بسیاری از مواقع، وزارتخانه ها و سازمان های درگیر، می توانند با ارائه گرنت های پژوهشی انگیزه لازم در پژوهشگران آزاد را برای پرداختن به موضوع روز روان شناسی فراهم می کنند. 4. مترجمان و مولفان: معمولا دسته 
درخور توجهی از مترجمان و مولفان مبتنی بر نیاز جامعه اقدام به تالیف یا ترجمه در حوزه مورد علاقه خود می کنند. شعار مطرح شده در روز روان شناسی، این فرصت را ایجاد می کند که ذهن این گروه، جلب شده و به تولید اثر بپردازند. بدیهی است که این موضوع، زمینه ارتقای دانش تخصصی و عمومی را به دنبال خواهد داشت. 5. هنرمندان: معمولا دسته ای از هنرمندان هستند که دغدغه های اجتماعی دارند. این دغدغه ها گاهی به آثار آنان راه پیدا می کند. داستان نویسان، فیلم نامه نویسان، ترانه سرایان و کارگردان ها هنرمندانی هستند که می توانند به خوبی روح زمانه خود را وارد آثار کرده و آنها را ماندگار کنند. با توجه به توضیحات ارائه شده، روز روان شناسی در کشور می تواند به عنوان یک فرصت، زمینه استفاده از این علم را در سیاست گذاری های عمومی رقم بزند. امسال روز روان شناسی به برابری جنسیتی اختصاص داده شده است: «حالا وقتش است؛ مشارکت های روان شناختی در جهت برابری جنسیتی». این شعار در راستای تمرکز بیش از پیش بر پنجمین مورد از اهداف هفده گانه توسعه پایدار است که برابری جنسیتی نام دارد. شایان توجه است «باوجود دستاوردهای چشمگیری که در سراسر جهان در حوزه برابری جنسیتی به دست آمده است، ولی کماکان زنان در بسیاری از نقاط دنیا از تبعیض و خشونت رنج می برند.
 برابری جنسیتی نه تنها یکی از موارد اساسی حقوق بشر است، بلکه شالوده ای مهم برای شکل گیری دنیایی صلح آمیز، روبه ترقی و پایدار محسوب می شود. 
متاسفانه درحال حاضر در دنیا از بین پنج دختر و زن 15 تا 49 ساله یک نفر در معرض خشونت جسمی یا جنسی توسط یکی از نزدیکان خود قرار گرفته است و در 49 کشور هیچ قانونی در جهت حمایت از آنان در برابر خشونت های خانگی وجود ندارد. البته در دهه های گذشته، برای ریشه کنی مواردی مانند ازدواج کودکان و ختنه دختران پیشرفت هایی عاید شده است، ولی برای محوکردن این موارد، تلاش های فراوانی لازم است» (سازمان ملل). 
با توجه به جمعیت تقریبا 40  میلیونی زنان در ایران، رتبه نگران کننده کشور ما در شاخص شکاف جنسیتی (بین 144 کشور، رتبه 140)، اهمیت برابری جنسیتی را پررنگ تر می کند. روشن است که دستیابی به این مهم، سیاست های اقتصادی، اجتماعی، سیاسی و فرهنگی درازمدتی را می طلبد؛ اما با توجه به شعار امسال که بر مداخلات روان شناختی تمرکز کرده است، نقش روان شناسان و مشاوران آشکارا اهمیتی دوچندان می یابد. 
این استدلال که سلامت روان رشد یافته، موجب می شود افراد در مراودات اجتماعی کمتر یکدیگر را آزار دهند، ارتقای سواد سلامت روان، تاثیر مهمی در برابری جنسیتی خواهد داشت. اگر سیاست گذار مصمم باشد که راهبر کلی ذکرشده را به اجرا درآورد، پیشگیری از خشونت مفهومی خواهد بود که زنان و دختران کشورمان بیشترین سود را از آن خواهند برد، چراکه در جامعه ای که کماکان از مولفه های مردسالارانه برخوردار است، زنان و دختران به راحتی در معرض انواع خشونت قرار خواهند گرفت و در نهایت پیشگیری از خشونت را می توان به عینی ترین شکل ممکن در قالب برنامه مدونی با عنوان مهارت های زندگی رواج داد. 
در پایان مجددا تاکید می شود که با دیدگاهی صرفا تقلیل گرایانه نمی توان انتظار داشت که با مداخلات روان شناختی، مسئله مهمی به نام برابری جنسیتی رفع شود، ولی بنا بر یافته های متقن جهانی، ارتقای سواد سلامت روان، موضوعی است که در کنار بسیاری از نتایج اجتماعی، دختران و زنان کشورمان را به آینده دلگرم تر خواهد کرد، از این رو نقش روان شناسان و مشاوران، در حل یک موضوع اجتماعی نمود می یابد. وجود زنان تاریخ سازی مانند مرحوم مریم میرزاخانی حکایت از آن دارد که فراهم کردن شرایط یکسان برای رشد زنان جامعه، نقش بسیار مهمی در توسعه همه جانبه کشور به دنبال خواهد داشت.
                