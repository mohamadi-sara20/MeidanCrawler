شنبه ۲۳‌شهریور ۱۳۹۸
-----------------------------------------
حرف اول
-----------------------------------------
زمین لرزه های شهری و یک طرح
-----------------------------------------

                    چهل و یکمین سالروز رخداد زمین لرزه مرگ بار طبس گلشن که در 25 شهریور 1357 خورشیدی با بزرگای گشتاوری 3/7 در مقیاس ریشتر در هیاهوی ناآرامی های تابستان 57 با ویرانی شهر طبس گلشن و بیش از 90 روستای تابعه آن، جان ستان حدود 20 هزار نفر از هم میهنانمان شد، دستمایه ای است تا دگربار به کوتاه سخنی به داستان زمین لرزه و پیامدهای اجتماعی و اقتصادی آن و آموخته ها و ناآموخته های برآمده از آن در مدیریت کلان کشور بپردازم. به نظر می رسد زمین لرزه های رخ داده در فاصله زمانی 1318 تا 1356 برخلاف کوچکی نسبی نسبت به زمین لرزه سترگ 1357 پیش از این نیز نشان از یک مهاجرت لرزه ای به سوی شهر طبس داشته اند، نشانی که اگرچه به سبب نبود دانش و ابزار سنجنده در آن روزگار دیدنی نبوده است، با رخداد زلزله طبس، آن هم 10 سال پس از سری زمین لرزه های ویرانگر دشت بیاض و فردوس در 1347 با 25 کیلومتر گسلش سطحی بر صفحه ای ناشناخته گویای جابه جایی لرزه خیزی از شمال خاور به جنوب باختر بود. اگرچه برخلاف گفتاری شفاهی و رایج در میان مردمان منطقه که اشاره به دو بار جابه جایی شهر طبس البته بدون ذکر تاریخ و سبب آن شده است! گزارش مستندی از زمین لرزه تاریخی در آن نواحی دوردست بیابانی در دست نیست ولی وجود نام هایی مانند «شکسته هزار» (در معنی: بسیار شکسته و گسلیده) گویای لرزه خیزی ای است که از آن برای نزدیک به یک هزاره تا هنگامه شهریور 57 نشانی در حافظه تاریخی مردمان باقی نبود. شاید بتوان زمین لرزه 57 طبس گلشن را به سبب نبود یا کمبود داده های مستند از پیشینه لرزه ای فلات ایران، نخستین رخداد شناخته شده از زمین لرزه ناشی از جنبش گسله ای ناشناخته در نزدیکی گستره شهری در دوران معاصر به شمار آورد ولی بی گمان دست کم با توجه به زمین لرزه دی 1382 بم و آشکاری گسلشی نو در میانه شهر آخرین آن نیز نبوده است؛ گسلشی که جنبش مرگ بار آن در سحرگاه سرد پنجم دی سبب ساز ویرانی دهشتناک بم شد. شاید پربیراه نباشد اگر آنچه را از مهاجرت لرزه ای البته پس از رخداد زمین لرزه 57 طبس از دشت بیاض در شمال خاور به طبس در جنوب باختر به نقشه درآمده است با اندک توجه ای بر الگوی رفتاری و مهاجرت لرزه ای سری زمین لرزه های تاریخی و دستگاهی ثبت شده بر دسته گسله های شمالی-جنوبی نایبند در شمال، گلباف، بم و سرانجام سبزواران در جنوب را گواهی بر درخطربودن مناطق جنوبی جبال بارز و به ویژه شهر جیرفت در برابر زمین لرزه احتمالی آینده دانست. بررسی و شناخت گسلش احتمالی به ویژه در گستره شهری به سبب تراکم بالای جمعیت در خطر با توجه به فزونی روزافزون جمعیت شهری و تمرکز اقتصادی و سیاسی برای کلان شهرها به ویژه در کشورهای در حال توسعه نظر به گستردگی و حجم ویرانی زیرساخت ها، خسارات و هزینه های آنی مترتب بر آن از اهداف راهبردی و مستمر مدیریت های شهری و ملی در کشورهای پیشرفته است. گسترش فزاینده و تند پهنه شهری و دست خوردگی های ناشی از فعالیت های انسانی نشانگر اهمیت و سبب دشواری صدچندان اجرای بهنگام پژوهش هایی از این دست است. در ایران نیز با اتکا بر چهار دهه مطالعات انجام شده در مورد گسله های فعال و شناخت سرچشمه های لرزه زا به ویژه در گستره های شهری و پایتخت که در سازمان زمین شناسی و اکتشافات معدنی کشور در چارچوب ماموریت و وظایف حاکمیتی آن البته بدون بهره مندی از تخصیص های بودجه ای خاص انجام شده بود؛ ناباورانه سرانجام در بهار سال جاری ضمن نادیده گرفتن پیشینه و توان سخت و نرم افزاری سازمان زمین شناسی در زمین شناسی زمین لرزه ها با اصلاح جزء یک از بند پ ماده 60 برنامه ششم توسعه وزارت راه و شهرسازی مکلف به مطالعه پهنه و حریم گسل های شهری در شهرهایی با جمعیت بالای 200 هزار نفر شد! طرحی که چون بسیاری دیگر از این دست به استناد قانون مقصدی عالی را با روشی نادرست و در مسیری عجیب هدف گرفته است. اگرچه بسیار شنیده ایم که قانون بد به از بی قانونی است که بی گمان شاید در برخی موارد نیز دست کم برای گروهی نیز چنین باشد ولی نمی توان بر این واقعیت چشم فروبست که چنین تصمیماتی افزون بر هدررفت سرمایه ملی و از آن مهم تر زمان طلایی انجام این گونه مطالعات در تدقیق گسلش شهری از آن شوم تر سبب اغنا و گمراهی و به بیراهه رفتن تصمیمات کلان شهری در برخورد با حوادث طبیعی چون زمین لرزه خواهد شد.به دور از داوری و اینکه مسئولیت انجام چنین مهمی با تمام پیچیدگی های فنی و اهمیت راهبردی آن چه سطحی از زیرساخت سازمانی، دانش و پیشینه حرفه ای و البته بودجه مستمر چندساله را طلب می کند و آیا در اساس چنین ساختار ایدئالی را در شرایط کنونی کشور می توان سراغ گرفت یا نه؟! ولی پربیراه نخواهد بود اگر نسبت به درستی انتخاب کنونی تردید روا داشت. تصمیمی که به راستی به سختی می توان ردی از مصلحت ملی در آن جست! شوربختی آن که به نظر از ویژگی های شوم نهادینه شده در کشورها و جوامع توسعه نیافته یا کمتر توسعه یافته رقابت میان دستگاهی و سازمانی حتی در بدنه دولتی واحد در طلب مسئولیت نه برای تحقق اهداف تعریف شده در برنامه که بیشتر برای بهره مندی احتمالی هر چند محدود و کوتاه مدت از منابع مالی چنین طرح هایی است. الگوی شومی که به گستردگی در کالبد بیمار ساختار اداری کشور از دانشگاه ها و مراکز تحقیقاتی و پژوهشی از یک سو و سازمان ها و نهادهای اجرائی از دگر سو ریشه دوانیده است. بیماری ای که سبب ناکارآمدی انبوه قوانین و شیوه نامه های گاه به روز و پیشرو از تشکیلات سازمانی کشور فقط پوسته ای از یک سازمان سنگین با گستردگی ناهنجار را به دور از درون مایه ای کارآمد به نمایش می گذارد. ایجاد و گسترش چنین فضای رقابتی ناسالمی در درون اجزای دولت فقط با هدف کسب درآمد بیشتر و بخشی نگری، نه تنها سبب ناکامی و تلخکامی هر دو سوی رقابت می شود که موجب پافشاری (بخوانید ناخواسته) بیش از پیش تصمیم سازان بر خطا و دوری گرفتن از روش های علمی آزموده در مقیاس جهانی می شود. تصمیمی که نه تنها آبادانی ملک و نوسازی ساختار و تشکیلات را به دنبال ندارد که ویرانی و مرگ همان کهنه ساختار موجود هرچند پیر و فرتوت را به بهایی سنگین و پرواضح از کیسه مردم در پی خواهد داشت!
                