چهار‌شنبه ۲۶ تیر ۱۳۹۸
-----------------------------------------
سرمقاله
-----------------------------------------
ترکیب شورای نگهبان و 2 انتخابات پیش رو
-----------------------------------------

                    با حکم جدید رهبر انقلاب، سه عضو فقیه شورای نگهبان تعیین شدند. آیت الله یزدی و آیت الله آملی لاریجانی که دوره شش ساله عضویت آنان در شورای نگهبان خاتمه یافته بود، مجددا برابر این حکم برای دوره ای جدید به عنوان عضو فقهای شورای نگهبان منصوب شدند و آقای اعرافی به جای آیت الله مومن به جمع فقهای شورای نگهبان اضافه شد و با این انتصاب، ترکیب شش نفره اعضای فقیه شورای نگهبان کامل شد. آیت الله اعرافی متولد 1338 در شهرستان میبد است. از مشاغل عضو جدید فقیه شورای نگهبان، عضویت در هیئت امنای دانشگاه علوم و معارف قرآن کریم، امامت جمعه شهر میبد، امام جمعه شهر قم، عضو حقیقی شورای انقلاب فرهنگی، مدیر حوزه علمیه قم، مدیر حوزه های علمیه سراسر کشور، عضو جامعه مدرسین حوزه علمیه قم است و از همه مهم تر ریاست دانشگاه بین المللی جامعه المصطفی را از سال 1387 بر عهده دارد. جامعه المصطفی که ترکیبی از مدارس سازمان و حوزه های علمیه خارج از کشور است، به جای مرکز جهانی علوم اسلامی فعالیت برون مرزی خود را گسترش داده است. جامعه المصطفی مهم ترین نهاد آموزشی تشیع به شمار می رود و جدای از آموزش طلاب غیرایرانی در کشورهای مختلف، برنامه درازمدتی در جلب و جذب جوانان به مذهب تشیع دارد. در یکی از مصاحبه ها، آیت الله اعرافی اعلام کرد تاکنون 50 میلیون نفر در سراسر دنیا ازطریق جامعه المصطفی شیعه شده اند. از ایشان آثار مختلفی چاپ شده است: 1. کتاب آرای دانشمندان مسلمان در تعلیم و تربیت و مبانی آن، 2. کتاب تربیت فرزند، سیره تربیتی پیامبر و اهل بیت، 3. کتاب فقه تربیتی در دو جلد. نگاهی به حوزه پژوهشی و تحقیقی عضو جدید شورای نگهبان نشانگر آن است که نگاه عالمانه ای به نحوه تعلیم و تربیت دارد تا بتوان از این راه به نهاد مذهب برای تاثیرگذاری بر نسل جدیدی کمک کرد که در دهکده جهانی باید راه درست را پیدا کنند. از زمانی که ایشان ریاست جامعه المصطفی را بر عهده گرفته، این نهاد آموزشی به بازوی قدرتمند نظام در اشاعه اسلام شیعی در سایر کشورها تبدیل شده است. جامعه المصطفی در شهر قم و در بیش از 60 کشور دنیا شعبه دارد و طلاب علوم دینی در آنجا مشغول به تحصیل اند. جامعه المصطفی از بین افراد غیرایرانی در مقطع دکتری دانشجو می پذیرد. برابر آماری که در سایت این دانشگاه آمده است، 40 هزار طلبه خارجی در سر اسر دنیا در جامعه المصطفی تحصیل می کنند و همین تعداد، یعنی 40 هزار نفر فارغ التحصیل دارد، مدتی است ریاست جامعه المصطفی برعهده آقای علی عباسی است، اما تاثیر حضور آیت الله اعرافی بر جامعه المصطفی انکارناپذیر بوده و این گسترش را مدیون توانمندی های ایشان است. تسلط بر زبان و مکاتبه با اندیشمندان اسلامی در سطح جهانی در کارنامه آیت الله اعرافی است. جوان گرایی بین فقهای شورای نگهبان با حضور آیت الله آملی لاریجانی که متولد 1339 است، با حضور آیت الله اعرافی ادامه پیدا کرد. آیت الله مدرس یزدی هم متولد 1334 است. هم اکنون سه عضو فقیه شورای نگهبان متولدان دهه 30 هستند که نشانگر جوان گرایی در این شورا است. شورای نگهبان مرکب از 12عضو است که شش نفر از آنان فقیه هستند و برابر اصل 91 قانون اساسی از بین فقهای عادل و آگاه به مقتضیات زمان و مسائل روز ازسوی مقام معظم رهبری انتخاب می شوند. با معرفی سه فقیه فعلی، ترکیب بند یک اصل 91 قانون اساسی تکمیل شد، اما دوره سه نفر از حقوق دانان شورای نگهبان هم خاتمه یافته است و باید سه نفری که دوره عضویت آنان رو به اتمام است، برابر بند دو اصل 91 قانون اساسی که مقرر می دارد حقوق دانان شورا باید در رشته های مختلف حقوقی از بین حقوق دانان مسلمانی که ازسوی رئیس قوه قضائیه به مجلس معرفی می شوند و با رای مجلس انتخاب می شوند، به عضویت شورا منصوب شوند. انتخاب فقها چون برعهده رهبر انقلاب است، در عمل چالش به وجود نمی آورد اما انتخاب حقوق دانان از ابتدا بحث برانگیز بوده است.
 نخستین مسئله تعداد حقوق دانان معرفی شده ازسوی رئیس قوه قضائیه است. وقتی سه نفر حقوق دان دوره شان تمام شده است، رئیس قوه قضائیه باید چند حقوق دان را به مجلس معرفی کند. سقف تعداد معرفی شدگان چند نفر است؟ دومین مسئله به حدود اختیارات مجلس در رد یا تایید و قبول حقوق دانان معرفی شده برمی گردد؛ به دیگر سخن رئیس قوه قضائیه باید چند نفر حقوق دان معرفی کند، آیا مجلس حتما باید از بین حقوق دانان معرفی شده تعداد لازم را انتخاب کند یا مجوز آن را دارد که هیچ یک از افراد معرفی شده را انتخاب نکند؟ تکلیف رئیس قوه قضائیه در زمانی که حقوق دانان معرفی شده ازسوی او رد می شوند، چیست؟ آیا می تواند مجددا همان حقوق دانان را معرفی کند؟ در سال 1380 قوه قضائیه نظر تفسیری شورای نگهبان را در موارد فوق الذکر خواستار شد «استدعا دارم نظر تفسیری آن شورای محترم را در رابطه با ذیل بند دوم اصل 91 قانون اساسی اعلام فرمایند. در این اصل تصریح شده است که مجلس موظف است در هر دوره از میان حقوق دانان معرفی شده از سوی رئیس قوه قضائیه عدد لازم را برای عضویت در شورای نگهبان انتخاب کند. ظاهر این تعبیر دلالت دارد که عدد معرفی شده به مجلس باید بیش از عدد لازم برای عضویت در شورا باشد. حال استفسار از این جهت است که آیا مجلس می تواند همه افراد معرفی شده را رد کرده و قوه قضائیه موظف باشد مکررا افراد دیگری را معرفی نماید یا مفاد این اصل آن است که مجلس موظف است به هر حال از میان حقوق دانان معرفی شده عدد لازم را انتخاب نماید».
اما در نظریه شماره 682/21/80 مورخ 10/4/80 شورای نگهبان، خطاب به ریاست محترم قوه قضائیه آمده است: «عطف به نامه شماره 5968/80/1 مورخ 7/4/80 موضوع نامه مذکور در جلسه مورخ 10/4/80 شورای نگهبان مطرح شد و نظریه تفسیری شورا به این شرح اعلام می گردد:
مطابق بند 2 اصل 91 قانون اساسی، اختیار معرفی حقوق دانان شورای نگهبان به تعداد بیش از افراد مورد نیاز به عهده رئیس قوه قضائیه می باشد و مجلس شورای اسلامی موظف است فقط از میان افراد معرفی شده تعداد لازم را انتخاب نماید».
در همین سال اتفاق دیگری هم افتاد و انتخاب دو نفر حقوق دان با اختلاف بین مجلس و رئیس محترم قوه قضائیه؛ یعنی مجلس و قوه قضائیه نتوانستند در انتخاب دو عضو حقوق دان شورای نگهبان به توافق لازم برسند. مقام معظم رهبری در تاریخ 14/5/1380 نامه ای خطاب به آیت الله هاشمی رفسنجانی رئیس وقت مجمع تشخیص مصلحت نظام نوشتند و حل مشکل را با تکیه بر اصل 110 قانون اساسی از مجمع تشخیص مصلحت نظام خواستار شدند. مجمع در پاسخ به نامه مقام معظم رهبری در بخشی از برون رفت از اختلاف بین شورای نگهبان و قوه قضائیه مقرر کرد «در اولین جلسه مجلس شورای اسلامی بر اساس اسامی پیشنهادی ریاست محترم قوه قضائیه، بار دیگر رای گیری به عمل آید و در صورت عدم حصول اکثریت مطلق در همان جلسه مجددا رای گیری شده و در مرتبه دوم اکثریت نسبی برای انتخاب حقوق دانان ملاک خواهد بود».
با تمدید دوره عضویت دو نفر از فقها، آقایان شیخ محمد یزدی و صادق آملی لاریجانی و انتخاب آقای اعرافی به جای آیت الله مومن، ترکیب فقهای شورای نگهبان تکمیل شد و دوره شش ساله عضویت سه حقوق دان شورای نگهبان محسن اسماعیلی، نجات الله ابراهیمیان و سام سوادکوهی به اتمام رسید. رئیس قوه قضائیه در روز چهارشنبه 19 تیرماه در نامه ای به رئیس مجلس آقای دکتر لاریجانی فهرست حقوق دانان پیشنهادی خود را که پنج نفر بودند، اعلام کرد. آقایان علی غلامی، هادی طحان نظیف، محمد دهقان، محمدحسن صادقی مقدم و عبدالحمید مرتضوی معرفی شدند. امروز آخرین روز قانونی عضویت سه نفر حقوق دان عضو شوراست. یکی از حقوق دانان معرفی شده محمد دهقان است که نماینده مجلس دهم بود و استعفای خود را تقدیم کرد چراکه قبل از رای گیری باید استعفای وی اخذ می شد. بهارستان نشینان در جریان نشست علنی روز گذشته سه حقوق دان شورای نگهبان را نیز انتخاب کردند. با رای نمایندگان مجلس، محمد دهقان، طحان نظیف و صادقی مقدم، عضو حقوق دان های شورای نگهبان شدند و علی غلامی یکی از کاندیداها در جلسه بررسی صلاحیت ها از ادامه رقابت انصراف داد. همه این افراد که به عنوان حقوق دان معرفی شده اند در جامعه حقوقی کمتر شناخته می شوند. محمد دهقان دبیرکل جمعیت رهپویان انقلاب اسلامی و نماینده چناران چند دوره سابقه نمایندگی دارد. هادی طحان نظیف عضو سازمان بسیج حقوق دانان است و از سال 1388 دبیری جلسات شورای نگهبان را بر عهده دارد. محمدحسن صادقی مقدم شش سالی است که مشاور عالی آیت الله جنتی در شورای نگهبان است و در دولت محمود احمدی نژاد در معاونت برنامه ریزی و راهبردی ریاست جمهوری کار می کرد. از فردا، شورای نگهبان، ترکیبی یکدست تر خواهد داشت و انتخابات مجلس شورای اسلامی در اسفندماه امسال و در سال 1400 با انتخابات ریاست جمهوری روبه روست. ترکیب فعلی شورای نگهبان، تاثیرگذارترین ترکیب افراد بر شکل گیری مجلس بعدی و نیز ریاست جمهوری سال 1400 به شمار می رود.
                