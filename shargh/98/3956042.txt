چهار‌شنبه ۲۰‌شهریور ۱۳۹۸
-----------------------------------------
یادداشت
-----------------------------------------
بدهی های شهرداری قالیباف یا بازی با ارقام
-----------------------------------------

                    وقتی دوره ریاست 12ساله محمدباقر قالیباف بر شهرداری تهران پایان یافت، او و نزدیکانش کل بدهی های شهرداری را 16 هزار میلیارد تومان اعلام کردند. در همان تاریخ هم دست اندرکاران امور شهری بر این باور بودند که بدهی های شهرداری تهران به مراتب بیش از این عدد است زیرا بخشی از بدهی های شهرداری برمی گردد به بدهی به بانک ها که عدد و رقم این نوع بدهی را به سادگی می توان از این موسسات مالی استعلام کرد. بخشی از بدهی هم برمی گردد به اصل تسهیلاتی که در سال های مختلف و به گفته رئیس کمیته اقتصادی و تنظیم مقررات شورای اسلامی شهر تهران - عموما از سال 93 به بعد - دریافت شده است. عدد این تسهیلات هم روشن است؛ حدود 20 هزار میلیارد تومان. این اعداد آن قدر روشن است که در 18 ماه مانده به پایان دوره او هفت هزار میلیارد تومان از تسهیلات استفاده شده؛ بنابراین 16 هزار میلیارد تومان کل بدهی شهرداری کمتر از تسهیلات اخذشده از سال 93 به بعد یعنی 20 هزار میلیارد تومان است. وقتی پست شهرداری تهران به محمدعلی نجفی رسید، بدهی شهرداری را 52 هزار میلیارد تومان اعلام کرد و همین عدد هم امروز به 69 هزار میلیارد تومان رسیده است.
پرسش این است؛ بازی با اعداد برای چیست؟ آیا رسیدن به عدد واحد کار مشکلی است؟ وقتی قالیباف آن را دروغ بزرگ می خواند؛ آیا حق ساکنان تهران این نیست که بدانند کدام یک از طرفین به اصطلاح دعوی، راست یا دروغ می گویند؟ تا امروز سه شهردار سکان اداره شهر بزرگ تهران را بعد از قالیباف برعهده گرفته اند؛ دوره کوتاه ریاست محمدعلی نجفی که منجر به استعفا شد و دوره ریاست محمدعلی افشانی که برابر قانون منع اشتغال بازنشستگان مجبور به ترک صندلی ریاست شهرداری تهران شد و اکنون پیروز حناچی سکان اداره شهر را برعهده دارد. اختلاف در اعداد و ارقام بدهی ها تا جایی پیش رفت که منجر به شکایت قالیباف از محمود میرلوحی عضو شورای شهر تهران و رئیس کمیته اقتصادی و تنظیم مقررات شورای اسلامی شهر تهران شد؛ شکایتی که خروجی آن محکومیت شش ماهه حبس و 74 ضربه شلاق شد. دسترسی به پرونده اتهامی میرلوحی حداقل برای نگارنده امکان پذیر نیست. لابد مقامات قضائی رسیدگی کننده برای تشخیص راست از دروغ، اعداد و ارقام بدهی ادعاشده را به کارشناس یا کارشناسان رسمی دادگستری ارجاع داده اند و با کشف واقعیت بعد از کسب نظر کارشناسان است که عضو شورای شهر تهران به زندان و شلاق محکوم شده است. اگر کارشناسی انجام و مبالغ بدهی روشن شده است، پس به چه علت در هفته جاری رقم بدهی شهرداری تهران در دوره مدیریت قالیباف از سوی شورای شهر تهران 69 هزار میلیارد تومان اعلام شد و گفته شده که گزارش این بدهی ها را برای رئیس جمهور فرستاده اند. در این صورت وضعیت حکم آقای میرلوحی چه می شود؟ شهروندان تهرانی این حق را دارند که سوال کنند بدهی واقعی شهرداری تهران مانده از دوره ریاست آقای قالیباف چه مبلغی است؟ اگر عدد 16 هزار میلیارد یا کمتر از آن که مورد ادعای آقای قالیباف و نزدیکانش است صحت دارد، چرا چند روز پیش بدهی 69 هزار میلیارد تومانی به رئیس جمهور گزارش شد. اگر عدد 69 هزار میلیارد تومان صحیح است، پس چرا حکم محکومیت آقای میرلوحی عضو شورای شهر به اتهام نشر اکاذیب صادر شده است؟ روز یکشنبه هفته جاری این عضو شورای شهر یک صفحه از اسناد بدهی های شهرداری تهران را که از سوی پیروز حناچی شهردار تهران تهیه و به رئیس جمهور ارائه شده است، منتشر کرد. موضوع بدهی های شهرداری تهران به هر نهاد یا سازمانی که باشد، لابد دارای سند و مدرک بوده و در اسناد شهرداری ثبت است. اختلاف از اینجا ناشی می شود که شهردار اصولگرای سابق یعنی قالیباف عدد نهایی را رسما 16 هزار میلیارد اعلام می کند و اعداد دیگر را دروغ بزرگ می داند و علاوه بر آن انتشار اعداد و ارقامی غیر از عدد اعلامی خود را به شیوه مدیریت شهری مدیران فعلی شهرداری ربط می دهد و می گوید «کار نمی کنند و می خواهند در قدرت بمانند و دروغ می گویند». درباره اینکه قالیباف ماندن در مدیریت شهری را «قدرت» تلقی می کند نه مکان و منصبی برای خدمت به مردم شهری که به مدیریت شهری رای می دهند، متاسفم که بگویم نگاه نهایی بعضی از مدیران به حوزه مدیریتی، نگاه خدمتگزارانه نیست بلکه به صراحت از آن به عنوان صندلی قدرت یاد می کنند. در اختلاف بین شهردار اسبق و اعضای فعلی شورای شهر و نیز سه نفر از شهرداران بعد از او درخصوص بدهی شهرداری با اعداد و ارقام متفاوتی روبه رو هستیم و بعضا نیز استعفای محمدعلی نجفی از شهرداری تهران را بی ربط به اعلام رسمی مبلغ و میزان بدهی های شهرداری و تفاوت دفاتر رسمی و قانونی با مبالغ مورد قبول و تایید آقای قالیباف نمی دانند.
                