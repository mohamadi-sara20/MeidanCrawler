شنبه ۵ مرداد ۱۳۹۸
-----------------------------------------
یادداشت
-----------------------------------------
رفتار زورمدارانه واشنگتن علیه تهران
-----------------------------------------

                    شرایطی که ایالات متحده برای ارتباط سایر کشورها با ایران تعریف کرده و محدودیت ها را به طور جدی دنبال می کند، باعث شده سران آنها در مواردی که حقوق بین الملل به شکل روشنی برای آن تعریف شده نیز ناچار به رعایت برخی احتیاط ها باشند. با توجه به رفتاری که انگلیس و اروپا در زمان توقیف نفت کش روسی که حامل نفت ایران بوده در پیش گرفته اند باید به احتیاط اروپا راجع به ترامپ توجه کرد. کشورهای اروپایی از دیرباز ملاحظاتی درباره آمریکا داشتند و در بین آنها، همواره بریتانیا فراتر از دیگران، این مسئله را رعایت می کند. بعد از حادثه مشکوک حمله به نفت کش ژاپنی آن هم در زمان سفر آبه به تهران، لندن تهران را مقصر دانست و به نوعی خود را تاییدکننده مواضع ایالات متحده نشان داد. در شرایط فعلی کشورها علاقه مند نیستند وارد درگیری با ایالات متحده شوند. در جریان توقیف نفت کش روسی حامل نفت ایران نیز انگلستان رفتاری در راستای نظر آمریکا داشت؛ چرا که با هیچ قانونی، حق توقیف این نفت کش را نداشته است. می دانیم آبراه های بین المللی، راه های آبی ارتباطی هستند که به رودخانه ها، تنگه ها و کانال های بین المللی تقسیم می شوند. عبور ترانزیتی از برخی تنگه ها مانند جبل الطارق، هرمز و باب المندب آزادانه انجام می شود و هیچ کشوری اجازه ندارد از این عبور و مرور جلوگیری کند. البته در شرایط بد جوی برخی محدودیت ها در نظر گرفته می شود؛ در عین حال برخلاف ادعای دولت بریتانیا، مقصد کشتی روسی حامل محموله نفتی ایران، سوریه نبود؛ بندری که به عنوان مقصد نهایی در سوریه نام برده شده است، امکان پهلوگرفتن نفت کشی با این ظرفیت عظیم را ندارد. این نفت کش روسی حامل نفت ایران از آب های بین المللی و از تنگه جبل الطارق گذر می کرد و هیچ قانونی وجود ندارد که به انگلیس اجازه توقف این نفت کش را بدهد؛ اما به نظر می رسد بریتانیا بر اساس خواست ایالات متحده عمل کرده است. بر اساس اصول منشور ملل متحد، همه کشورها باید به تصمیمات یا تاییدیه های شورای امنیت پایبند باشند. ایالات متحده در دوران ترامپ تلاش دارد این گونه نباشد و درباره برجام دیدیم برخلاف منشور ملل متحد و حقوق بین الملل، توافق نامه ای چندجانبه را که علاوه بر حفظ صلح و امنیت بین الملل، دستاورد بزرگ مذاکراتی دولت کشوری مانند ایالات متحده محسوب می شد و چهار عضو دائم دیگر شورای امنیت به علاوه آلمان، کمیسر عالی سیاست خارجی اتحادیه اروپا و آژانس بین المللی انرژی اتمی حامی و ناظر آن بودند، به راحتی زیر پا گذاشت. این رفتاری خلاف عرف بین الملل، حقوق بین الملل و منشور ملل متحد است؛ اما آمریکای ترامپ به دلیل آنکه دارای هژمونی در جهان است، دیگر کشورها واکنش خاصی درباره این رفتار نشان نداده یا به دلیل داشتن  روابط تجاری و فناوری، منافع خود را در درگیر نشدن با این کشور می بینند؛ بنابراین اینکه آنها به خاطر ایران حتی موضع گیری رسمی درباره خواسته ها و رفتارهای اشتباه آمریکا انجام نمی دهند، به این دلیل است. این در دوره های گذشته نیز وجود داشت و مثلا زمانی که رئیس جمهور نئو محافظه کار وقت آمریکا یعنی بوش پسر قصد حمله به عراق را داشت، با وجود مخالفت ها اعلام کرد منافع حیاتی آمریکا را به شورای امنیت واگذار نمی کند؛ چرا که در آن صورت باید منتظر تاییدیه یا همان قطع نامه شورای امنیت می ماند و مشخص نبود این قطع نامه صادر شود. آمریکا و عراق از این اقدام ضربه خوردند؛ اما این کشور کار خود را پیش برد. درباره توقیف نفت کش هم می توان به شورای امنیت سازمان ملل و دیوان بین المللی دادگستری شکایت کرد؛ ولی براساس توضیحاتی که ارائه شد، نظام بین الملل بر مبنای نظرات قدرت های بزرگ عمل می کند و آمریکای ترامپ حتما مانع به نتیجه رسیدن تلاش های ایران خواهد شد. درباره تحریم های آمریکا نیز همین گونه است؛ کشورها نگران هستند که اگر باعث نارضایتی واشنگتن شوند، شرکت های درگیر کار اقتصادی با ایران دچار تحریم های یک جانبه مضاعف شوند و نتوانند در آمریکا به کسب وکار و فعالیت های مالی بپردازند و از مجازات های کاخ سفید در امان نمانند. در این شرایط روسیه هم با احتیاط رفتار می کند. اتحادیه اروپا تعهدات برجامی خود را آن گونه که باید به سامان نرسانده و کشورها وادار به سکوت انفعالی در قبال آمریکا شده اند. هند و چین هم در تبادلات اقتصادی با ایران از روش های کالا به کالا و پرداخت با واحد پول خود یعنی روپیه و یوآن سخن می گویند؛ چرا که دلار را تحریم شده می بینند. این دو کشور اگرچه اعلام کردند فقط به تحریم های شورای امنیت پایبند بوده و تحریم های آمریکا نباید به همه دنیا تحمیل شود...
اما از فضای موجود به سود منافع خودشان بهره می برند و پرداخت با واحد پول همان کشور یا تهاتر را پیشنهاد می دهند. تنها کاری که شاید روسیه و چین به دنبال آن باشند، اعلام حمایت در مجامعی نظیر شورای حکام آژانس یا شورای امنیت است و در آنجا آمریکا را عامل ضعف برجام اعلام کنند که هزینه زیادی برای شان ندارد. در گذشته روس ها در شورای حکام آژانس انرژی اتمی و در شورای امنیت، همسویی با تحریم ایران داشتند؛ اگرچه امروز شرایط تا حدی متفاوت شده و ترامپ به سبب درگیر شدن با چین و برخی دیگر از کشورها، با پاسخ های غیرمستقیم آنها در پرونده هایی نظیر ایران مواجه می شود؛ اما همین کشورها در بعد اقتصادی، تابع منافع خود در خرید نفت ایران هستند. آنچه مشخص است، این است که فضای واقعی و ساختار فعلی نظام بین الملل و نوع ارتباط قدرت ها با هم، باید به صورت مداوم از سوی مسئولان ایران رصد شود و آگاهانه، برای مدیریت فشار آمریکا برنامه ریزی کنند. هدف همه باید آن باشد که کشور را از برخورد خطرناک که منافع حیاتی مردم را به خطر می اندازد، دور بماند. خرد، درایت و کیاست سیاسی حتما راه گشا خواهد بود. برخوردهای مقابله به مثل هم برای مدت مشخصی، می تواند فرصت را برای چانه زنی های دیپلماتیک و کسب منافع بیشتر در مذاکرات برای ملت ایران فراهم کند؛ نه اینکه به یک اصل تبدیل شود.
                