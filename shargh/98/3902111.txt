شنبه ۱۷ فروردین ۱۳۹۸
-----------------------------------------
یادداشت
-----------------------------------------
ابتذال سرسپردگی...!
-----------------------------------------

                    اگر طرح  هر مطلبی در شرایط کنونی با سیاست و سیاست زدگی تفسیر و تلقی نمی شد و ممکن بود بعضی رویدادها و موضع گیری سیاست مداران را همان طور که هست بررسی و بیان کرد، بی شک مطالبی که روز جمعه دوم فروردین 1398 در کنفرانس ظاهرا خبری نتانیاهو، نخست و زیر اسرائیل و مایک پمپئو، وزیر امور خارجه آمریکا در تل آویو پیش آمد و آنچه از زبان این دو نفر گفته و شنیده شد چیزی بیش از نشان کامل «ابتذال» از زبان وزیر امور خارجه آمریکا و بیان «سرسپردگی» حقیرانه از جانب نخست وزیر اسرائیل نمی توانست باشد...! تاریخ کنفرانس مذکور همان روزی بود که رئیس جمهور آمریکا بی توجه به ساده ترین و اصولی ترین قوانین و سنت های بین المللی، جغرافیای منطقه را به خیال خود به هم ریخته و مرزهای تاریخی و قانونی کشور سوریه در بلندی های جولان را با رفتاری خودسرانه و جاهلانه نادیده گرفته و بخشی از خاک سوریه را به اسرائیل واگذار کرده است و به قول معروف «از کیسه خلیقه می بخشد». البته جهانیان می دانند این بذل و بخشش هیچ اعتباری ندارد و حق مردم سوریه به جای خود باقی است و در واقع این بده بستان بیش از مانوری عوام فریبانه برای فریب رای دهنگان آمریکا و اسرائیل در انتخابات پیش رو، اهمیت دیگری ندارد. در همین کنفرانس نخست وزیر اسرائیل فرصت طلبانه روایتی باستانی از تاریخ یهودیان را که برداشت های گوناگون از آن شده و می شود، مطرح کرده و موذیانه آن را با شرایط جهان امروز مقایسه می کند و آنچه برازنده خود و شخصیت متجاوزش است، به بزرگان جمهوری اسلامی ایران نسبت می دهد و در همین فرصت وزیر امور خارجه آمریکا چاپلوسانه ترامپ رئیس جمهور آمریکا را فرستاده خداوند و ناجی یهودیان و اسرائیل معرفی می کند و لابد خود او مبشر این ناجی قلابی است. در اعتقاد موحدان جهان اورشلیم شهر خداوند، شهر صلح و عدالت و مورد اعتماد مردم جهان است. ولی در گذشته ای نزدیک دونالد ترامپ و تیم همکار و هم عقیده اش با انتقال سفارت آمریکا به بیت المقدس درصدد بوده و هستند که مسلمانان، یهودیان، مسیحیان و مردم منطقه را تا زمانی نامعلوم در خصومت و دشمنی همدیگر قرار دهند، وضعیت حساس خاورمیانه را در ناامنی و التهاب دائم نگه دارند و سلطه خود را همچنان محفوظ و ممکن کنند. آنچه دولتمردان آمریکا در بخشش غیرقانونی بلندی های جولان به اسرائیل کرده اند و با انتقال سفارت آمریکا به اورشلیم قداست این شهر را نادیده گرفته اند و در تکمیل عقاید نژادپرستی آشکار خود تضییقات ناعادلانه و فراوانی بر مهاجران روا می دارند، در حالی است که آمریکا و اسرائیل با مهاجرت مهاجران به وجود آمده اند و ترامپ و نتانیاهو هر دو مهاجر به این کشورها هستند و یادآوری همه این موارد نشانه ای است از سلطه خواهی مستکبرانه امپریالیسم جهانی که در حال حاضر سرمایه داری لجام گسیخته آمریکا سکاندار این هجوم ظالمانه است.
دست آخر اینکه ایرانیان با فرهنگ ایرانی همواره با مهاجران و آمدگان به شهرها و اقالیم خود با مدارا و تسامح رفتار کرده و اشاره به حضور یهودیان در تاریخ و جغرافیای کهن ایران نمونه ای گویا از رفتار کوروش پادشاه ایرانی با مهاجران است. تا آنجا که انبیای یهود ستایشگرانه آن را در کتب خود نقل کرده اند؛اشعیاء نبی در باب 45 کتاب خود می گوید: «خداوند به مسیح خود یعنی کوروش پارسی چنین می گوید: دست راست تو را گرفتم تا به حضورت امت ها را مغلوب سازم و کمر پادشاهان را بگشایم تا درها را به حضور تو مفتوح نمایم و دروازه ها دیگر بسته نشود.ای آسمان ها از بالا ببارید تا افلاک عدالت را فرو ریزد و زمین بشکافد تا نجات و عدالت نمو کند و آنها را با هم برویاند...».
                