شنبه ۱۸ آبان ۱۳۹۸
-----------------------------------------
سرمقاله
-----------------------------------------
مذاکره واقعی اینجاست
-----------------------------------------

                    یکی از مسائل کنونی جامعه ایران تعین سیاسی امر اجتماعی است که دولت های بعد از انقلاب به جز دولت میرحسین موسوی همه با این مشکل مواجه بوده اند. دولت دفاع مقدس پیوند تنگاتنگی با ساختار و انقلاب داشت و در آن دوره امر سیاسی و امر اجتماعی چنان درهم تنیده بود که یکی بدون دیگری معنایی نداشت. اگر بخواهیم تصویری واقع بینانه از انسجام اجتماعی در جامعه کنونی ترسیم کنیم، این تصویر چندان خوشایند نخواهد بود. شاهد این مدعا نگرانی جناح های سیاسی از عدم مشارکت حداکثری مردم در انتخابات پیش رو است. چه انتخابات مجلس که به دلیل انگیزه های قومی-ملی باید مشارکت در آن بیشتر باشد، چه انتخابات ریاست جمهوری 1400 که پیش بینی خوشبینانه ای از مشارکت مردم در آن وجود ندارد. وضعیت کنونی حاصل عدم موفقیت دولت های پیشین در تعین سیاسی امر اجتماعی است. به تعبیر ژاک دونزولو در کتاب «ابداع امر اجتماعی»، «جامعه ای که در آن امر اجتماعی محقق شده باشد، هیچ کس کسی را مسئول بدبختی دیگری نمی داند و به جای اینکه جامعه صحنه نبرد قطعیت ها باشد، شاهد به رسمیت شناخته شدن تفاوت ها است. گروهی داعیه فرمانروایی بر آینده جامعه را نخواهد داشت و هرکس به دنبال جایگاهی بر سر میز مذاکره دائمی است که زندگی اجتماعی را سازمان می دهد و به سوی آینده پیش می برد». در این میان ناگفته پیداست که سه شاخصه اصلی دولت مدرن، اطاعت و مشارکت و مشروعیت است. آنچه اکنون کانون ملتهب جامعه است و از آن بسیار سخن گفته می شود «مشارکت» است که در گرو امر اجتماعی است و این هر دو، همبسته آزادی اند. مشارکت، حلقه واسط اطاعت و مشروعیت است. اگر مشارکت صورت نگیرد اطاعت واقعی نیز صورت نخواهد گرفت، مگر اطاعت از اتوریته. همه دولت های بعد از انقلاب گاه همسو و گاه ناهمسو با ساختار درصدد تحقق بخشیدن و راهبردی کردن این سه شاخصه دولت مدرن بوده اند. اما دولت ها بیش از هر شاخصه ای در پی جلب مشارکت مردمی بوده اند که مشروعیت آنها را تضمین کند. معمولا دولت های انقلابی بعد از افول هیجانات سیاسی و ناکامی در تحقق آرمان هایی که از آن سخن گفته اند، به نوعی به سوی واقع گرایی سیاسی گام برمی دارند؛ واقع گرایی سیاسی که از الزامات امر اجتماعی است. دولت هاشمی اولین دولتی بود که درصدد آن برآمد تا در افول هیجانات سیاسی از طریق توسعه اقتصادی دست به نوسازی و بازسازی جامعه ایران بزند و به شیوه خاص خود امر اجتماعی را محقق کند.
 دولت هاشمی با این پیش فرض شکل گرفت که از رهگذر تولید ثروت در میان نخبگان و سرریز آن به طبقات فرودست جامعه ای را شکل خواهد داد که مبنای آن نه توسعه سیاسی، بلکه توزیع منافع و منفعت های اقتصادی خواهد بود. اما آب از دست نخبگان نچکید و ثروت ها در انباشتی غیرمولد در داخل و خارج تجمیع شد. اتمیزه شدن جامعه ایران بعد از دولت هاشمی شکل گرفت. در چنین شرایطی نه تنها امر اجتماعی تعین نخواهد یافت، بلکه جامعه موجود هم آسیب خواهد دید. البته معلوم نیست این تعابیر چقدر واقع بینانه است زیرا تاریخ نشان داده سیاه دیدن جامعه موجود و تبلیغ جامعه روشن ممکن در بسیاری موارد خسارت بار است. در نگاه این چنینی به جامعه است که انقلابیون زاده می شوند. انقلابیونی که جامعه روشن ممکن را وعده می دهند. از خوش اقبالی جامعه ایران بود که بعد از دولت هاشمی، دولت اصلاحات روی کار آمد تا دست بر قضا توسعه سیاسی معطل مانده در هزارتوهای رانت اقتصادی را احیا کند و با نقد خردگرایانه گذشته به امر اجتماعی دست پیدا کند. دولت اصلاحات باور داشت با نقد و کنکاش در خطاهای گذشته است که می توان به جامعه روشن ممکن رسید و این امر با تعین سیاسی امر اجتماعی امکان پذیر خواهد شد. درواقع بعد از دولت هاشمی باید دولت انقلابی احمدی نژاد روی کار می آمد و با این جابه جایی قدرت، جامعه به سوی یک قفل شدگی سیاسی گام برمی داشت. هنوز هم پاسخی برای این پرسش وجود ندارد که برمبنای تئوری احمدی نژاد که حق را به جای حقوق به کار می برد و با اینکه زمانه و شرایط مستعد روی کار آمدن چهره ای همچون او بود، چرا این اتفاق رخ نداد. احمدی نژاد جامعه را توده ای کرد و بعد از آن دولت روحانی با ناکامی در پاسخ گویی به مطالبات مردم این جامعه توده ای را تقویت کرد. در این گونه جوامع، امر اجتماعی تحقق نخواهد یافت. اگر دولت روحانی قادر نیست امر اجتماعی را محقق کند از آن رو است که نسبتش با دولت هاشمی بیش از هر دولت دیگری است. اینک دولت روحانی با انتظارات و سرزنش ها مواجه است و چون در شرایط کنونی خاصه به خاطر تحریم های اقتصادی نمی تواند انتظارات را برآورده سازد یا مدیریت کند، سرزنش ها روزبه روز افزاش یافته و امر اجتماعی را ناممکن ساخته است. عدم تحقق امر اجتماعی و مشارکت مردمی این باور را در مردم برمی انگیزد که دیگر نمی توانند از خود نماینده ای داشته باشند، پس کسی باید بیاید که آنان را نمایندگی کند. ناتوانی مردم در موجودیت سیاسی شان که نشئت گرفته از محرومیت های اجتماعی است، موجب می شود به سوی افراد قدرتمندی بروند تا از آنان حراست کند. اینک که هیجان سیاسی فروکش کرده و توسعه سیاسی در مظان اتهام است، چگونه می توان به تعین سیاسی امر اجتماعی رسید. شاید سال آخر دولت روحانی، فرصت باقی مانده ای باشد که می توان طبقات اجتماعی و نهادهای مردمی را از نو احیا کرد. چه آنکه، مذاکره واقعی بیش از آنکه در بیرون از مرزهای ایران موضوعیت داشته باشد، در بین طبقات اجتماعی ایران کارساز است و این امر مستلزم تلاقی امر سیاسی و امر اجتماعی است. پس میز مذاکره را باید بین مردم و طبقات اجتماعی برپا کرد. 
                