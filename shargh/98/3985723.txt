چهار‌شنبه ۶ آذر ۱۳۹۸
-----------------------------------------
حرف اول
-----------------------------------------
یونسکو و توسعه پایدار!
-----------------------------------------

                    سازمان آموزشی، علمی و فرهنگی ملل متحد (یونسکو) یک آژانس تخصصی از مجموعه دستگاه های وابسته به سازمان ملل است که 74 سال پیش در 16 نوامبر 1945 در نتیجه خسارات و قتل عام های شوم جنگ جهانی دوم با هدف کمک به حفظ صلح و امنیت جهانی از راه توسعه آموزش و نهادینه سازی نهادهای وابسته، علم و فرهنگ، همکاری علمی و فرهنگی میان ملت ها، به منظور اطمینان از احترام جهانی به عدالت، قانون، حقوق بشر و آزادی های اساسی برای همه بدون در نظر گرفتن نژاد، جنس، زبان یا مذهب برابر آنچه منشور سازمان ملل متحد برای همه مردم به رسمیت می شناسد، تاسیس شد. سازمان یونسکو اجتماعی جهانی از متخصصان علاقه مند به نگاهداشت زمین به عنوان تنها زیستگاه شناخته شده انسان است؛ کسانی که زمین را به عنوان جایگاهی بهتر و ایمن تر برای همگان می خواهند. این سازمان و نهاد بین المللی با تشکیل و سازماندهی موسسات علمی-آموزشی، توسعه هم گرایی و هم افزایی منطقه ای و گسترش شبکه ای منظم از اندیشمندان و دانشمندان جوان همسو با اهداف، ماموریت و چشم انداز، به دور از جداسازی و تفکیک های جنسیتی، مرزهای سیاسی و محدودیت های قومیتی بر اراده و خواست خود در ترسیم نقشه راه پیش روی انسان در چارچوب جهان بینی جهان شمول برابر با اهداف و برنامه پیش بینی شده آغازین متعهد باقی مانده است. 
امروزه با توجه به گستردگی و گوناگونی حوزه کارکرد و مشکلات و مسائل پیش روی انسان در سده 21، نقش این سازمان در آموزش، توسعه زیرساخت ها و همین طور طراحی، بهینه سازی و همکاری جامع بین المللی در تمامی حوزه های دانش فنی، تجربی و علوم انسانی، قابل توجه است. ازجمله در مواردی چون مخاطرات طبیعی، محیط زیست، تغییرات آب و هوا، انرژی های نو و تجدیدپذیر یا مواردی مانند آب آشامیدنی، بهداشت عمومی و بیماری های همه گیر با تولید و توسعه مهارت های آموزشی و فنی دانش بنیان فراهم آورنده چشم انداز روشن از مدیریت راهبردی همساز با انتقال دانش و فناوری به کشورهای در حال توسعه است. همچنین با ایجاد ساختار در جوامع و کشورهای کمترتوسعه یافته نقشی کلیدی و راه گشا دارد. حمایت مالی یونسکو از برنامه های گوناگون آموزشی و پژوهشی و پروژه ها، هرچند اندک، با انسجام و تعهد به برنامه، پژوهش را در یک وابستگی منطقه ای و بین المللی ضمانت می کند. بدون شک مهم ترین نتایج شکل گیری و توسعه شبکه ای از کارشناسان جوان در حوزه منطقه ای و مدیران آینده در چنین پروژه هایی سبب توسعه و تفاهم متقابل اجتماعی با توجه به باورها، نیازها و مهم تر از همه پتانسیل علمی و عملی خواهد شد. جوامعی هدفمند که از صلح جهانی حمایت می کنند، با اجرای برنامه هایی که در نهایت راه را به سمت تولید و انباشت ثروت ملی سوق می دهند و همچنین بستر عملی برای حفظ آن را فراهم می کنند. بهره گیری از اصل برابری و پتانسیل و توان نهفته در چنین سازمان های دولت - ملت نهاد بین المللی چون یونسکو نه تنها در گسترش و توسعه عدالت بین المللی و حقوق اساسی و روابط حاکم بر دولت -ملت های شمال و جنوب که در پاسداشت و نهادینه سازی حقوق مترتب بر خرده فرهنگ ها و مالکیت معنوی اقوام در گستره جهانی شش قاره از مهم ترین ماموریت های نهادهای نمایندگی کشورهای عضو به شمار می رود. در این میان با علم و باور بر توان و ارزش های علمی -فرهنگی همه مردمان از هر رنگ و نژاد، پر بیراه نخواهد بود اگر جمهوری اسلامی ایران با تکیه بر پیشینه پربار و درخشان تاریخی و فرهنگی و نقش انکارناپذیر ایرانیان در شکل گیری و توسعه تمدن، ساختار اداری- حکومتی و مفاهیم عالی حقوق اساسی چون عدالت و برابری در مقیاس جهانی از این پتانسیل نهفته در ساختار بین المللی یونسکو در گسترش مبانی توسعه پایدار بیش از پیش بهره مند شود. کارکرد پویاتر و فعال در سازمان آموزشی ، علمی و فرهنگی ملل متحد نه تنها سبب دسترسی آسان به مبانی دانش و فناوری روزآمد خواهد بود که سبب ساز گسترش و توسعه روابط بین الملل و تضمین صلح جهانی در برابر آنچه نه تنها بنیادگرایی کور و دهشتناک در رنگ و اسم های گوناگون چون ملی گرایی های افراطی فزاینده اروپایی یا گروه ها و سازمان های بی هویت تحمیلی چون القاعده و داعش بلکه در برابر آنچه دولت های زورمدار قانون گریز با زیاده خواهی و تکیه بر توان مالی و نه فرهنگی خود سعی بر تحمیل آن بر جامعه جهانی دارند، خواهد بود.
                