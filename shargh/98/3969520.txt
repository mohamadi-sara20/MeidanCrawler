یک‌شنبه ۲۱ مهر ۱۳۹۸
-----------------------------------------
یادداشت
-----------------------------------------
درباره تراکم فروشی
-----------------------------------------

                    تراکم ساختمانی چیست؟ این حق استفاده «هوای بالای زمین مردم»؛ این حقی که هر مالک، از مرکز کره زمین تا ثریا از آن خود می داند، چرا به فروش می رود؟ مگر نه آن است که هر چیزی که به فروش می رود و مبادله می شود، کالا است؟ این کالا کجا تولید می شود که شهرداری حق فروش آن را دارد؟
زمانی که ملک مدنی به شهرداری تهران منصوب شد، برای مقابله با تراکم فروشی که شهرداران پیش از او راه انداخته بودند، گفت که تراکم موضوعی اقتصادی نیست؛ بلکه موضوعی شهرسازانه است (این نکته در مصاحبه های اخیر آقای ملک مدنی تصحیح شده و به مفهوم اصلی آن، یعنی مقوله ای اقتصادی است، بازگشته است).
منظور او آن بود که به تراکم نباید از دیدگاه مالی (Financial) نگاه کرد و از آن راه به درآمدهای شهرداری افزود؛ بلکه تراکم را باید به موضوعی که شکل و سیمای شهر از آن تاثیر می گیرد، با اثرات شهرسازانه آن تبدیل کرد؛ اما در اینجا می خواهم از اتفاق بگویم تراکم موضوعی چندوجهی است و یکی از وجوه با اهمیت آن، امر اقتصادی (Economical) است که البته موضوع مالی را نیز در بر می گیرد. 
تراکم به معنای شدت استفاده از زمین و یکی از مصداق های فضا است. فضا، کالایی است که بنگاهی بزرگ به نام جامعه/شهر آن را تولید کرده و مانند همه کالاها در بازار تراکم/ فضا به فروش می رساند. شهر، چگونه تراکم/ فضا را تولید می کند؟ فضا مانند همه کالاها، محصول کار انسانی است. ارزشی که درون فضا انباشت می شود، ارزشی است که از درون بدن انسان ها خارج شده است؛ اما بر خلاف صورت ظاهر کالاها که تظاهر نفوذ کار در آنها را می توان مشاهده کرد، انباشت کار در فضا، صورتی ذهنی و پدیدارشناسانه دارد. فضا، تا زمانی فضا است که حامل مناسبات انسانی باشد. فضا، به این عبارت، مکان در دسترس و عرصه ای است که بیشترین رویدادها را می توان در آن گرد آورد.
به این ترتیب فضا، مکانی است در دسترس که بر اثر تراکم رویدادها و شدت مناسبات انسانی دچار انحنا شده است و اعتبار آن تا زمانی است که این مناسبات پابرجا باشند. چه چیزی دسترس پذیری فضا را ممکن می کند؟ راه ها، تاسیسات زیربنایی، امکانات شغلی، خانه ها و فروشگاه ها و مراکز خدماتی. همه این عناصر با کار انسانی شکل می گیرند. هر چقدر این کارها انباشته تر باشند، ارزش فضا بالاتر می رود؛ اما ساده انگاری است اگر با اجرای خیابان و تاسیسات و جز آنها، انتظار شکل گیری فضا را داشته باشیم. در این صورت میزان انباشت چنین کارهایی در شهرهای جدید، باید این شهرها را به بازارهای بزرگی از فضا تبدیل کند؛ اما آنچه در این فرایند مغفول است، انباشت کار تاریخی انسان هاست؛ یعنی آنچه به جامعه های انسانی هویت می بخشد، اطمینان می آورد و تاب آور می سازد. فضا، محصول تاریخی انسان ها است و نمی توان با حرکت دفعی به تولید آن پرداخت. به عبارت دیگر، فضا نه تنها محصول کار انسان های زنده موجود است؛ بلکه محصول کار انسان های درگذشته و حتی انسان های آینده است. انباشت کار انسان های مرده، همواره در فضا وجود دارد و آرزوها و آرمان های انسان های کنونی نیز به مثابه کار انسان های آینده، خود را بروز می دهد. فضاهای دست ساخت و اراده گرایانه نمی توانند به سادگی حاوی وجه تاریخی فضا بشوند. نیازمند زمان هستند که در آن زمان، انسان ها، نسل اندر پی نسل، به کنش با یکدیگر، به ضبط حافظه تاریخی، خاطرات، فرهنگ و گذشته بپردازند و بیش از همه باید اثبات کنند که این مکان، استعداد انباشت کارهای انسانی بیشتری را دارد، بر پای خود ایستاده است، از گزند روزگار مصون و محفوظ می ماند و از این رو است که به مکانی برای آرزو، امید و آینده و جایی برای تداوم زندگی بدل می شود.
فضا، کالایی است که انسان های بی شماری بر روی آن کار کرده اند. انسان هایی که مرده اند یا زنده یا هنوز به دنیا نیامده. انسان هایی گمنام، انسان هایی که حتی از تولید آن بهره ای نگرفته اند و انسان هایی که فاصله زیادی با آن دارند و روحشان از تولید آن خبر ندارد. از این رو فضا، کالایی است که جامعه آن را ساخته؛ ولی افراد بر آن سیطره می یابند و آن را از آن خود می کنند و بر عکس، فضا کالایی است که مالک آن، کاری بر روی آن انجام نداده یا اثر کار او بسیار ناچیزتر از آنی است که از آن بهره مند می شود. فضا، کالایی است با منبع عظیمی از درآمدهای کارنکرده (رانت) و به حقی برای تصاحب بخشی از ارزش اضافی فرایندهای تولید در کالاهای دیگر بدل می شود. 
به دلیل وجود فاصله میان تولیدکنندگان و بهره برداران فضا، این کالا در مناسبات قدرت، جایگاهی بس ویژه می یابد؛ 
..زیرا با تصرف فضا، امکان دستیابی به بخشی از ارزش اضافی، صورت حقوقی می یابد. این حق که موجودیتی تاریخی دارد، خصلتی انتزاعی یافته و این گونه به نظر می رسد که سابق الوجود و پیشینی است.
فروش تراکم بر بالای یک قطعه زمین، به معنای میسر شدن دسترسی به آن مکان است؛ به گونه ای که برای آن مکان، همه عوامل دسترس پذیری مانند راه، تاسیسات زیربنایی، خدمات، فضای سبز، کار و زندگی فراهم است. به عبارت دیگر، با افزایش فشار جمعیتی، اقتصادی، اجتماعی، تاسیساتی و حمل ونقل، هیچ گونه تاثیر نامساعدی بر زندگی ساکنان پیرامونی و شهروندان آن شهر وارد نخواهد آمد. آنچه مالکان زمین ها به عنوان حق مالکیت از مرکز زمین تا ثریا از آن نام می برند، حق سلبی است، حق پیشگیری از مزاحمت است و نه حق ایجابی یا حق بهره برداری از آن. زیرا حق بهره برداری، نه در خود قطعه؛ بلکه در بیرون قطعه باید فراهم شود.
آنچه این روزها از مفهوم تراکم برداشت می شود، چه در میان افکار عمومی و صاحبان املاک و چه در میان مسئولان، نگرشی مبتنی بر پیشینی بودن و سابق الوجودبودن تراکم است. با تراکم همان گونه برخورد می کنند که با هر کالای دیگر. از این رو است که پیش از فراهم کردن فضا، آن را می فروشند و پس از آنکه شهرها به معضلاتی مانند فشار بر شبکه معابر، شبکه های تاسیساتی، محیط کار و فراغت و محیط زیست دچار شد، آن گاه به فکر جبران آن می افتند و می کوشند با پل و تونل و جنگل و دریاچه، به جبران مافات بپردازند. این نگرش بر فضا و روش پیش فروش آن، هسته اصلی همه مشکلات شهری در ایران به شمار می رود.
                