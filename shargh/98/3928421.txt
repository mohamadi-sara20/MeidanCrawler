چهار‌شنبه ۱۲ تیر ۱۳۹۸
-----------------------------------------
یادداشت
-----------------------------------------
حال و روز کشاورزی بد است
-----------------------------------------

                    یکی از دوستان کشاورزم با طعنه گفت تو که کشاورز هم هستی، درباره مسائل حقوقی اظهارنظر می کنی و مطلب می نویسی، اتفاقا من هم از خواننده های مطالبت هستم؛ چرا از حرفه آبا و اجدادی ات یعنی کشاورزی که هنوز هم به آن اشتغال داری، نمی نویسی؟ مگر نمی بینی اندک رمق کشاورزی کشور دارد در هزارتوی کاغذبازی دولتی از بین می رود؟ مگر مهاجرت از روستا به شهرها را شاهد نیستی؟ کافی است از شهرها کمی دور شوید و نیم نگاهی به روستاها بیندازید که اتفاقا دولت کوشش کرده امکانات اولیه از برق و آب و بعضا گاز را هم برای آنها فراهم آورد، راه های روستایی هم که قابل استفاده هستند، رادیو، تلویزیون، ماهواره، تلفن همراه و اینترنت نیز هرچند کم سرعت، در روستاها وجود دارد؛ اما چرا صحنه روستاها روزبه روز خالی از سکنه می شود؟ دیگر صدای گرم تراکتور و هی هی چوپان و غروب روستا جاذبه ندارد؟ چرا در کشور ایران با آب و هوای چهار فصل و تنوع محصولات زراعی و قرارگرفتن در کنار بازار بزرگ و پرمصرف کشورهای حاشیه جنوبی خلیج فارس و بازار پرمصرف روسیه در شمال انگیزه ای برای سرمایه گذاری در بخش کشاورزی به وجود نیامده است؟ توسعه بی رویه شهرها و کوچ روستاییان به شهر آرام آرام ساختار تولید کشاورزی را به کلی دگرگون می کند. زمانی ثروت در روستاها بود و تولید ثروت در اراضی کشاورزی، خوانین و مالکان نیز هرچند ساکن شهرها بودند، پهنه روستاها باعث رونق شهرها بود؛ اما امروزه دیگر رغبتی به سرمایه گذاری در اراضی زراعی نیست، شهرها توسعه پیدا کردند و کاخ هایی در شهرها سر برآورده اند که در افسانه های هزارو یک شب هم نمونه آن را نمی شود پیدا کرد، کافی است سری به شمال شهر تهران بزنید، قبح ثروت اندوزی و ثروت را به رخ دیگران کشیدن مدت هاست از بین رفته و کاخ هایی که در مناطق شمالی تهران سر برآورده اند، هریک به قیمت هزاران هکتار اراضی زراعی ارزش گذاری می شوند، سوال این است مالکان این کاخ ها ترسی از به رخ کشیدن ثروت خود در جامعه ای که این سوتر با کلیه فروشی، ودیعه آلونکی در جنوبی ترین نقطه شهر را تامین می کنند، ندارند؟ در پاسخ به دوستم گفتم نوشتن یا ننوشتن دردی را دوا نمی کند، مدت هاست کسی در بخش کشاورزی سرمایه گذاری نمی کند، زیرا تناسبی بین سرمایه گذاری در بخش دلالی و خدمات یا ساختمان سازی یا خرید و فروش ماشین و سکه و ارز با بخش کشاورزی نیست، ظاهرا همه عوامل دست به دست هم می دهند تا کسی حاضر به سرمایه گذاری در بخش کشاورزی نشود و در عوض دلالی و خرید و فروش ارز و سکه و ماشین است که جاذبه دارد؛ برای نمونه در یکی، دو سال گذشته قیمت ماشین چندین برابر شده، درحالی که قیمت زمین کشاورزی راکد است. از طرفی کشاورزی علاوه بر سرمایه ثابت و اولیه برای مرحله کاشت و داشت، به سرمایه هم نیاز دارد و پیچ و تاب عوامل طبیعی از قبیل گرما، سرما، باران، تگرگ، خشک سالی و... ممکن است همه سرمایه ات را از کفت خارج کند، وقتی ورودی یک تالار عروسی 90 میلیون تومان است و یک میهمانی یا عروسی معمولی در این تالارها 600، 700 میلیون تومان برای صاحب تالار به ارمغان می آورد، کدام عقل سلیم می پذیرد که سرمایه اش را در بیابان زیر خاک کند. اینها که گفتم تنها درد بخش کشاورزی نیست، رنجی که بخش کشاورزی از سیستم دولتی می برد، درد جانکاهی است که سالیان سال است چهره کشاورزی کشور را بیمار و رنجور کرده است. واقعه ای را شرح می دهم، مدیر شرکتی ترکیه ای که تولیدکننده کودهای شیمیایی است و نمایندگی معتبری در ایران دارد، در کاتالوگ های خود از کودی نام برده بود که در بخش گلخانه ای از کودهای پرمصرف بود، تصویر گلخانه شرکت را که به تولید گوجه فرنگی اختصاص داشت، در کاتالوگ شرکت آورده بود؛ وقتی با مدیر فروش شرکت صحبت کردم، می گفت در سفری که به روسیه رفته بود، از بازار پررونق گوجه فرنگی در این کشور باخبر شده و مذاکرات اولیه برای فروش را قبل از احداث گلخانه انجام داده بود و قرار گذاشته بودند ظرف شش ماه آینده گوجه مورد نیاز خریدار را تامین کند، در بازگشت به ترکیه مقدمات احداث گلخانه را در مزارع شرکت پیاده کرده بود و کمتر از شش ماه اولین محصول تولیدی شرکت را به روسیه حمل کرده و قرارداد بلندمدتی برای فروش امضا کرده بود، کیلویی 1،5 دلار. صاحب این قلم بعد از مطالعات اولیه و مذاکره و مشاوره با اهل فن و متخصصان مربوطه تصمیم گرفت چند هکتار گلخانه در مزرعه اش احداث کند، یک نفر کارشناس کشاورزی را استخدام کرد تا پروانه های مربوطه را بگیرد، نه نیازی به زمین دولتی نه احتیاجی به آب و برق جدید، همه چیز آماده برای احداث گلخانه، اما اخذ مجوزها سال ها طول می کشد، اولین مانع برمی گردد به قانون مربوط به تغییر کاربری اراضی کشاورزی، وقتی با مسئول بخش کشاورزی منطقه صحبت می کردم، پرسیدم که از نظر شما کشت گلخانه ای چه تفاوتی با کشت در فضای آزاد دارد؟ پاسخ ساده است، شما از کشت سنتی به کشت صنعتی تغییر کاربری می دهید و باید مراحل قانونی آن طی شود. احداث هر نوع بنا در اراضی کشاورزی به دریافت مجوز نیاز دارد؛ بنابراین باید خون گریست؛ سرمایه گذاری پیدا می شود که در اراضی ملکی خود گلخانه احداث و گوجه صادراتی کشت کند، مانع تراشی می کنند. تفاوت تناژ تولید در فضای باز با گلخانه قابل تصور نیست و ماندگاری گوجه تولیدی در گلخانه هم قابل مقایسه با گوجه تولیدی در فضای باز نیست؛ با این تفاوت که در همه فصول می توان از گلخانه برداشت محصول کرد و پای هر قراردادی را برای عرضه محصول امضا کرد؛ اما مسئولان کشاورزی کشور نوع کشت گلخانه ای را وارد فاز بوروکراسی پیچیده ای کرده اند که اخذ جواز گلخانه در خوش بینانه ترین وضع و اگر سنگ اندازی های گاه و بیگاه کارمندان نباشد، هر سرمایه گذاری را فراری می دهد. روی سخنم با مسئولان است که دم از خودکفایی در تولید می زنند. چرا اجازه نمی دهید علم وارد مزارع سنتی که در حال تعطیلی هستند، بشود. اگر صنعتی مانند پرورش گل، کاشت گلخانه ای و امثال این تولیدات وارد دنیای کشاورزی و تولید بشود، معادله کوچ از روستا به شهرها ممکن است معکوس نشود؛ اما متوقف می شود. خشک سالی دامنه دار و متوالی و حفر چاه های غیر مجاز و خشکاندن قنات هایی که سابقه چندساله داشتند، دیگر اجازه کشت سنتی را نمی دهد. در اینجاست که باید از علم روز و روش نوین تولید که با آب کم و فضای مناسب بیشترین تولید و برداشت را دارد، سود برد. دامداری ما هنوز مربوط به هزاره اول میلادی است؛ اما امروزه با دگرگونی در شیوه دام پروری دیگر نیازی به ادامه شیوه سنتی نیست. در فضایی کم می توان هزاران دام از نوع اصلاح نژادشده را نگهداری کرد و علاوه بر شیر و لبنیات، از گوشت آن استفاده کرد. اولین مانع در راه پرورش نژادهای اصلاح شده به سنگ اندازی دوایر مربوطه در منابع طبیعی و کشاورزی برمی گردد. هفت خان رستم را باید با کفش آهنی و عمر نوح و صبر ایوب طی کرد تا مجوز پرورش دام اصلاح نژادشده در اراضی ملکی خود را از مراکز فلاحتی پیشا مشروطه کشور اخذ کرد. از بازار تره بار و انواع محدودیت هایی که بخش دلالی از گذشته های دور بر بازار میوه و تره بار حاکم کرده، همگان اطلاع دارند. وقتی از گیلاس کیلویی 40 هزار تومان و بیشتر در فروشگاه ها صحبت می شود، باید پای درددل فلان باغداری که عمرش را پای چهار تا درخت ارثیه خانوادگی گذاشته، نشست که نه راه پس دارد و نه راه پیش، وقتی قیمت های بالا را در فروشگاه ها می بیند و از قیمت فروش محصولات خود به دلالان خبر دارد، به همه موانع نفرین می فرستد. وقتی هلو در فروشگاه ها بالای 30 هزار تومان است و هلوی دستچین و سورت شده را در مزرعه کمتر از چهار هزار تومان در بهترین حالت می خرند، این تفاوت قیمت بین باغ و فروشگاه آزاردهنده است. مهم تر از آن در ایران کسی حاضر به سرمایه گذاری روی صنایع تبدیلی کشاورزی به هزار و یک دلیل نیست و یکی از دلایل همان هفت خان صدور مجوز احداث کارخانه است. بخش عمده محصولات باغی به علت خام خوری و خام فروشی از بین می رود؛ در حالی که در دیگر کشورها کنار باغات میوه صنایع تبدیلی و کنستانتره محصولات باغی خریدار محصولاتی است که امکان عرضه را به بازار تازه خوری ندارد. 
درآمد اصلی کشاورز و باغدار در صنایع تبدیلی است که هم مانع هدررفتن نزدیک به 30 درصد از محصولاتی که امکان عرضه به بازار تازه خوری را ندارد، می شود و هم اینکه در بخش صنایع تبدیلی ارزش افزوده ای است که به مراتب بیش از بخش تازه خوری درآمدزایی دارد. حال و روز کشاورزی ایران خراب است، کلنگ اول خرابی را مقررات دست وپاگیر اداری بر فرق بخش کشاورزی می کوبد و امکان توسعه کشاورزی صنعتی را از مزارع و باغات کشور گرفته است. قصه پرغصه نظارت بخش دولتی بر بخش کشاورزی به حکایتی می ماند که فردی کریه المنظر، کودکی را بغل کرده بود و کودک از وحشت قیافه و سیمای مرد گریه و زاری می کرد و آن مرد با هزار وعده و وعید می خواست کودک ترسان را ساکت کند؛ اما کودک ترس بیشتری داشت، عاقلی شاهد صحنه بود و از مرد خواست کودک را زمین بگذارد تا آرام گیرد، حالا قصه توقف و ورشکستگی بخش کشاورزی است که مسئولان امر کودک کشاورزی را بغل کرده اند و اشک او را درآورده اند. کاش او را زمین بگذارند تا با پای خود لنگان لنگان طریقه راه رفتن را بیاموزد؛ مگر دیگر کشورها با بخش کشاورزی خود چه کردند؟ دولت های کوچکی مانند دانمارک و هلند و بلژیک که همه به وسعت یکی از استان های ایران هستند؛ اما سهم بالایی در تولید غذای جهانی دارند، با مقررات دست و پا گیر به وضع امروزی رسیدند؟ حال اینکه کشور چهار فصل ایران واردکننده اقلام غذایی است، حال و روز کشاورزی ما خراب و خراب تر می شود. آیا فریادرسی خواهیم داشت.
                