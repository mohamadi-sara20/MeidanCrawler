دو‌شنبه ۳ تیر ۱۳۹۸
-----------------------------------------
یادداشت
-----------------------------------------
ضرباهنگ توسعه قضائی
-----------------------------------------

                    در هفته قوه قضائیه، با استقبال از فراخوان رئیس جدید برای تکاپوی فراگیر حوزه عمومی به سوی سازمان قضاوتی شایسته تر، رخصتی باید تا مطالبات عمومی در تراز ملت ایران در افق گام دوم انقلاب مطمح نظر قرار گیرد. ضرباهنگ امیدواری به عدالت در ایران به شدت نیازمند تقویت است و نسل نورسته و سرمایه انسانی ارزنده، حق خرسندی خردمدار و توسعه کرامت مند و نوگرایی قرین با عدالت و شایسته سالاری بدون تنازل را برای ایرانی مدرن تر، برابری خواهانه تر و آزادتر به انحای مختلف مطالبه می کند؛ صدایی که باید شنیده شود و خواسته ای که باید در سپهر پاسخ گویی تسکین یابد. بدیهی است که ارتقای شاخص بهره مندی از سعادت و خوشبختی جز در پرتو تثبیت دادگستری شایسته و تقویت دادرسی منصفانه بر مدار تکریم حقوق بشر و ارتقای حقوق انسانی، مطالبه ای نافرجام است. هویت تاریخی و شخصیت ملی ایرانیان قرین با عدالت خواهی و تضمین گری آزادی به سوی مردم سالاری، پیشرفت و کارایی است. حق بر زیست کرامت مدار، حکمرانی خوب، دادگستری شایسته و بهره مندی از دادرسی منصفانه را باید «به مثابه حق ادعا» با صدای رسا مطالبه کرد و از اقبال گاه نیک پی وطن، از باب دل باختگی به منافع عمومی و خیر ملی با تاکید بر تعالی اخلاقیات و تکریم انسانیت، رویای ایرانی انسانی  و مهربانانه، حقوق بشرگرا و خشونت پرهیز، روادار و مردم سالار، رفاه مند و فسادستیز را بپرورانیم. موارد ذیل باید مورد توجه قوه قضا قرار گیرد؛ اصلاح ساختاری در دستگاه قضائی با هدف افزایش اثربخشی به فراست و شجاعت مبتنی بر تجارب جهانی و کارنامه نقادی چهار دهه اخیر نیاز دارد. لازم است ساختار مزبور ضمن کارایی افزون تر، بازچینی و بهسازی شود. آنچه در بازنگری قانون اساسی سال 1368 در تبدیل سیستم شورایی مدیریت قضائی به سیستم متمرکز محقق شد، عملا دو صلاحیت متمایز نهادهای دادستانی و دادرسی با اختیارات اجرائی را در یک کانون قدرت مجتمع کرد. پیامد نارسایی استقلال نداشتن نهاد مدعی العموم و دادستانی از نهاد دادرسی ضمن تفکیک نشدن نهاد اجرای احکام از جمله سازمان زندان ها و اقدامات اجرائی محول شده نظیر ثبت و کاداستر و... خارج از اصل تخصص مرجع عمومی سازمان قضاوتی است و خطر تمرکز قدرت در این قوه را تشدید می کند. راه حل اصلاح ساختاری با تاکید بر تفکیک قوا و صلاحیت های تخصصی هر یک از قوا طبق کارکردهای مورد انتظار اصل 61 و 156 قانون اساسی است. دیوان عالی کشور شان نظارتی فائقه دارد و توجه به صلاحیت نظارتی دیوان عالی کشور و استفاده از ظرفیت مشورتی قضات دیوان عالی و تلاش برای اثربخشی نظارتی دیوان، ضامن ارتقای کیفیت قضا بوده و حذف طرق فوق العاده ای نظیر ماده 18 یا 2 یا 477 که رویه های مخل دادرسی متعارف را باژگون می کند، ضرورت دارد. پایان دادن به نگاه انتظامی سوءظن گرایانه و تقابلی به نهاد وکالت و وکلای فعال حقوق بشر و شهروندی سزاوار است. اصرار بر استقلال کانون وکلا یک مولفه زاید تشریفاتی- وارداتی نیست. تقلای وکلا برای استقلال ناشی از میل انحصارطلبانه و منفعت مآبانه صنفی نیست؛ هویت وکیل به استقلال گره خورده و تمرکز وکیل و قاضی در یک نهاد قطعا مخل حق مردم در تضمین حقوق و آزادی های عمومی است. بنیاد نظری و معرفت شناختی این استقلال ریشه در پاسداشت حقوق بشر و حق دفاع شهروندان دارد و درک این مراتب با لحاظ تجارب تاریخی عدالت خانه بایسته است. این هشدار را باید جدی گرفت و تاثیر تبعات نقض آن را بر شاخص کیفی دادرسی منصفانه رصد کرد و محک زد. آیین نامه مرکز مشاوران قوه قضائیه که در روزهای پایانی مسئولیت رئیس پیشین قوه قضائیه ابلاغ شد، ناقض استقلال وکیل و کانون وکلا بوده که تاثیر دراز دامن آن موجد منقصت دادرسی منصفانه است. تبصره ماده 48 قانون آیین دادرسی کیفری در تنافی با حق انتخاب آزاد وکیل و عدالت محاکماتی و موجب تبعیض ناروا میان وکلای دادگستری است و بدون سیر قانونی و توجه به موازین جزای عمومی و استانداردهای دادرسی منصفانه ثلمه ای بر پیکره رژیم حقوقی ایران وارد کرد. این ضربه سزاوار توقف فوری در اجرا و اقدام جبران ساز نسبت به پیامدهای آن است. حمایت از فعالان مدنی افشاگر فساد یک راهبرد در تضمین حکومت قانون است. اطمینان به اینکه قوه قضا از گردش آزاد اطلاعات و شفافیت دفاع کرده و کنشگران را مورد حمایت و اقدام تامینی قرار می دهد، ضروری است. با توجه به قاعده اولویت در مبارزه با فساد ضرورت دارد حسگرهای هشداردهنده قوه روی خیر عمومی وحقوق عامه مردم تنظیم شود. نهایی سازی لایحه حقوق عامه و شناسایی، تضمین و پایش این حقوق از سوی دادستان ها ضرورت دارد. هیچ نقاد مشفقی نباید روی حبس ببیند و قوه باید از آزادی بیان و درک و اندیشه حمایت کند. همیشه باید مجرای تزریق بیداری و هوشیاری وجدانی در جامعه تضمین شود. مطالبه شهروندان با صدای بی لکنت و رسا شنیده شود. قلم عدالت خواه و نفس حقیقت طلب و وجدان آزاده و شرافت مدار درک شود و حسن نیت قرین با مکافات کیفری نشود. استقبال از نهاد ملی حقوق شهروندی و لایحه مربوطه آن حائز اهمیت و نقش قوه قضا درخصوص تثبیت نهاد تضمین گر و پایشگر حقوق شهروندی بنیادین است. اعلام موضع روشن حضرتعالی در این راستا مورد مطالبه است. نهاد دادستانی مستقل از قوه قضا کارایی و استقلال را تثبیت می کند. گهگاه سوءاستفاده از اقدامات تامینی حمل بر اعمال صلاحیت سلیقه ای ناقض حقوق شهروندان شده و انتظار می رود دادستان ها در جهت احیای حقوق عامه و تکالیف خود در مسیر استیفای حقوق عمومی تجهیز شوند. اصلاح و استفسار نسبت به ماده 610 قانون مجازات اسلامی و معین بودن ارکان مادی جرم قطعا باید مطمح نظر باشد. 
تقویت خط مشی مطالبه گرانه قوه در الزام نهادهای حکمروایی به رعایت حقوق و آزادی های اساسی خصوصا پیش بینی دادگاه قانون اساسی در راستای ارتقا و بهبود نظام حقوق شهروندی و درک مراتب و موضوعات حقوق عمومی و صیانت و پایش آنها در مسیر نفع عمومی و خیر و منفعت عمومی و مراقبت و کنترل دائم مرزهای تفکیک قوا ضرورت دارد. نظارت قضائی بر تصمیمات رئیس قوه قضائیه حسب اصلاح تبصره ماده 12 قانون تشکیلات و آیین دادرسی دیوان عدالت اداری در سال 1392 به محاق رفت و با این وصف، کلیه تصمیمات، بخش نامه ها و آیین نامه های رئیس قوه، از دامنه شمول رسیدگی دیوان عدالت اداری خارج شد. این روند باید اصلاح شود و پاسخ گویی و نظارت قضائی باید به قوه قضا بازگردد. علنی بودن محاکم، رکن حیاتی دادرسی منصفانه است و ملاحظات ناروا و تخصیص های مکرر موجب لوث شدن این حق شهروندی در روند دادرسی می شود. علنی بودن نقاط ضعف و قوت را مشخص می کند و مهم ترین رکن برای مبارزه با فساد و نفوذ در قوه است. محروم کردن انسان ها از این حق خلاف قانون اساسی است. تمامی محاکمات باید در معرض دید افکار عمومی قرار گیرد تا مردم بتوانند در جریان محاکمات قرار گیرند و آن را نقد کنند. دستگاه قضائی باید پناه مردم باشد، به خصوص در جایی که صاحبان قدرت به حقوق آنان تعرض می کنند. حفظ استقلال قضائی مهم ترین وظیفه دستگاه قضاست.
                