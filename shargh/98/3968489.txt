پنج‌شنبه ۱۸ مهر ۱۳۹۸
-----------------------------------------
حرف اول
-----------------------------------------
نجات مراتع در گرو عزم ملی
-----------------------------------------

                    مرتع زمینی با پوشش گیاهان خودروی یک یا چندساله بوته ای و بعضا درختچه ای است. اگر عرصه 165 میلیون هکتاری نیمه خشک کشورمان را از نظر ارزش اکولوژیکی تقسیم بندی کنیم، مراتع چه بسا گسترده ترین بستر حیات کشور به شمار می آیند. گرچه تلقی عموم از مزیت مراتع چرای دام است، اما ظرفیت ها و مزیت های آن از قبیل حفظ ثبات و حاصل خیزی خاک، جلوگیری از رسوب گذاری در منابع آب سطحی و تولید ریزگرد ناشی از بیابانی شدن، ذخیره نزولات آسمانی در سفره های زیرزمینی، مقاومت در برابر تخریب سیل و... بسیار بیشتر از بهره برداری دامداران است. اما این عرصه از حیات، بیش از چند دهه است که در زیر چرخ های غفلت عمومی، افزایش نامتناسب جمعیت، گسترش ناپایدار و بی محابای شهری، تعادل نداشتن دام و مرتع، واگذاری های بی توجیه اراضی منابع ملی به بهانه اشتغال زایی، تغییرات اقلیمی و افزایش خشک سالی و... در حال نابودی و زوال منابع خاک قرار دارد؛ فاجعه ای که تنها عامل آن دخالت نامعقول انسانی است. تخریب اراضی مرتعی موجب تشدید فرسایش شده و خسارات عمده ای به منابع آب و خاک و منابع مالی کشور وارد می کند. فرسایش آبی در سه دهه اخیر در کشور روند صعودی داشته است. در این مدت علاوه بر افزایش میزان، وسعت مناطق دارای فرسایش آبی و در نتیجه میزان رسوب دهی حوزه های آبخیز نیز روند افزایشی داشته است. با بررسی آمار رسوب معلق بیش از 200 ایستگاه رسوب سنجی در سراسر کشور، متوسط رسوب دهی معلق سالانه رودخانه ها 350 میلیون تن در سال گزارش شده است. با 16.45 تن در هکتار، مقدار کل فرسایش خاک سالانه کشور در سطح 125 میلیون هکتار حوزه های آبخیز بالغ بر دو میلیارد تن و در مقایسه با میانگین جهانی شش تن در هکتار است. در چند دهه اخیر بررسی اقتصادی فرسایش خاک، با روش «هزینه های جایگزین» در بسیاری از کشورها انجام شده که در جمع بندی آنها، ارزش اقتصادی خاک از دست رفته در هر هکتار حدود 130 دلار برآورد شده است. اگر فقط چنین محاسبه ای را مبنا قرار دهیم، سالانه بیش از 16 میلیارد دلار، تنها ناشی از فرسایش این ثروت ملی را از دست می دهیم. البته برآورد سالانه خسارت فرسایش جنگل ها، با حدود سه هزار دلار در هکتار جای خود را دارد و نیازمند تحلیل و نوشتاری دیگر است. 
سطح مراتع با 86 میلیون هکتار بیش از نیمی از مساحت کشور را در بر می گیرد. اما فقط هشت تا 10 درصد از این عرصه را مراتع با «تراکم مناسب» تشکیل می دهد. در حال حاضر مجموع علوفه خشک قابل چرا در مراتع کشورحدود 10 میلیون تن در سال و برابر با 5.5 میلیون تن ارزش علوفه ای (TDN) برآورد شده است. مقایسه آمار سطوح مراتع در سال 1374 با 1383 نشان می دهد که فقط در این مدت حدود چهار میلیون هکتار از سطح کل مراتع کشور کاسته شده است. در این روند، حدود دو و نیم میلیون هکتار یا 34 درصد از مراتع مرغوب و 40 درصد از مراتع متوسط کاسته شده و در عوض 30 درصد به سطح مراتع فقیر افزوده شده است. به نظر می رسد این روند فرسایشی کماکان و به صورتی ناایستا همچنان ادامه دارد. همان طور که اشاره شد، ازجمله عوامل مهم تخریب مراتع، جمعیت دو تا سه برابری دام نسبت به ظرفیت مراتع است. گسترش خشک سالی و تغییر کاربری سطح قابل توجهی از مراتع موجب هجوم دام و دامداران به مراتع باقی مانده و در نتیجه به افزایش شتاب تخریب آنها منجر شده است. در شرایطی که در سال های بارندگی نرمال ظرفیت چرای مراتع کشور 37 میلیون واحد دامی است، در حال حاضر 86 میلیون واحد دامی بر این سفره شکننده فشار می آورند. تنگناهایی که در برابر پایداری مراتع کشور قرار دارد، بسیار بیش از آنچه است که به آن اشاره شد. به نظر می رسد مهم ترین چالش ها، محدودیت امکانات و اختیارات مدیریت در این عرصه گسترده باشد؛ مدیریتی که برای هر یک از کاستی های موجود می تواند به محدودیت های پرشماری استناد کند که گره گشایی آنها در دستانش قرار ندارد. به باور نگارنده، برای حراست از پایداری و احیای مراتع از دست رفته، در نخستین گام، به عزم ملی هماهنگ در قوای سه گانه کشور و نیز تشکل های فعال زیست محیطی و شوراهای شهر و روستا نیاز است. با وجود آنکه مراتع گسترده ترین جلوه بستر حیات کشور هستند اما سازمان محیط زیست در این دهه های تخریب، فقط نظاره گری بی تفاوت خود را نشان داده و در پشت خاک ریزهای تشکیلاتی خود مانده است. وزارت جهاد کشاورزی باید صیانت از پایداری مراتع را به موازات تمرکز در امر تولید مورد توجه و بازنگری قرار دهد. دستگاه قضائی کشور به عنوان پشتوانه ای قدرتمند و در مشارکتی تنگاتنگ با دستگاه های مسئول در برابر هر تخریبی و حتی اهرم های بانفوذ قرار بگیرد. بدون تردید تنظیم تعادل دام و مرتع، با توجه به واکنش های احتمالی بهره برداران و بعضا عشایر، بدون حمایت دستگاه قضا هرگز میسر نخواهد بود. استفاده از گونه های گیاهان دارویی خودرو باید تنها برای استفاده از اصلاح و زراعی کردن آنها محدود شود. بازنگری در اخذ بهره مالکانه دولت از مراتع و استفاده از این منابع مالی برای غنی سازی و احیای مراتع، از جمله انبوه پیشنهادهایی است که در آن باید عزم ملی، با حضور صاحب نظران به طرح جامع و قاطعی بینجامد.
                