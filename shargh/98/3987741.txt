دو‌شنبه ۱۱ آذر ۱۳۹۸
-----------------------------------------
حرف اول
-----------------------------------------
حوادث طبیعی در بحبوحه تحولات سیاسی
-----------------------------------------

                    رخداد حوادث طبیعی در هنگام، بلافاصله قبل یا بلافاصله بعد از تحولات مهم اجتماعی همیشه از دیدگاه مدیریت بحران و نحوه واکنش و کیفیت رسیدگی به بازماندگان مورد توجه هستند. زمین لرزه 25 شهریور 1357، هشت روز بعد از حادثه جمعه خونین 17شهریور 57 در میدان ژاله تهران رخ داد؛ بازه زمانی ای که حکومت وقت، قابلیت و امکان رسیدگی به بازماندگان را به دلیل عدم تسلط در حکمرانی نداشت. در سال اول بعد از انقلاب نیز دو رخداد مهم در پاییز 1358 شاخص است. زلزله 23 آبان 1358 کوریزان، خواف با بزرگای 6.8 در ساعت 9:21 صبح رخ داد که در آن420 نفر جان باختند و چندین روستا ویران شد. کمتر از دو هفته بعد در شمال پهنه زلزله 23 آبان، زمین لرزه دوم در ساعت 20:40 شب هنگام 6 آذر 1358، در محدوده روستای کولی-بنیاباد قائن با بزرگای 7.1 منطقه قائنات رخ داد. نگارنده در پژوهشی که در دهه 1370 شمسی در این پهنه انجام داد، به این نتیجه رسید که زلزله دوم بر اثر چکانش و تحریک گسل اردکول قائن در زلزله 23 آبان و در شمال آن در امتداد شرقی گسل دشت بیاض رخ داده است. زمین لرزه 6 آذر 1358 کولی-بنیاباد در شرق رومرکز زلزله 9 شهریور 1347 دشت بیاض رخ داد. از آنجا که کانون این زلزله در منطقه ای بسیار کم جمعیت بود، تلفات محدودی برجا گذاشت اما در گستره بزرگی خسارات زیادی به بار آورد. تلفات کم را البته می توان به رخ دادن زلزله در ساعات ابتدایی شب نسبت داد؛ چراکه بیشتر مردم هنوز بیدار بوده اند. زمین لرزه 23 آبان 1358 کوریزان خواف، روستاهای کریزان، استند و بهن آباد را ویران کرد و آسیب گسترده ای در منطقه زیرکوه به بار آورد. بیشتر کشته شدگان این زلزله را کودکان تشکیل می دادند، زیرا در ساعت وقوع زلزله، اکثر افراد بزرگ سال برای برداشت محصول زعفران به مزارع رفته بودند. این زلزله 10 روز بعد از اشغال لانه جاسوسی آمریکا در 13 آبان 1358 از سوی دانشجویان پیرو خط امام رخ داد و روز 14 آبان زنده یاد مهندس مهدی بازرگان استعفای دولت موقت را اعلام کرد. دولت موقت 275 روز پس از انقلاب، در یک بازه 9ماهه در شرایط ماه های اول انقلاب و در زمان انتقال از حکومت قبلی به استقرار جمهوری اسلامی اداره کشور را بر عهده داشت. 
از 14 آبان 1358 که مرحوم مهندس بازرگان استعفا داد تا 29 تیر 1359 که با برگزاری انتخابات ریاست جمهوری و تشکیل مجلس شورای اسلامی شورای انقلاب منحل شد، «دولت شورای انقلاب» شکل گرفت و ایران به صورت شورایی اداره می شد. شورای انقلاب ، پس از استعفای دولت موقت چون نقش دولت را هم ایفا می کرد، به چهار کمیسیون تفکیک شد که هر یک از آنها از طرف شورای انقلاب ، یک رئیس داشت و یکی دو نفر از اعضای دیگر شورای انقلاب به اضافه چند نفر از وزیران اعضای این کمیسیون ها بودند. بعد از زمین لرزه 23 آبان کوریزان، امام خمینی، در فرمانی از شورای انقلاب خواست تا به زلزله زدگان کمک فوری شود: «‏‏‏شورای انقلاب جمهوری اسلامی‏، به طوری که تاکنون اطلاع داده اند، فاجعه زلزله خراسان، مصیبت بزرگی ‎‏به بار آورده است که محتاج به سرعت عمل است. لازم است تمام سازمان ها و نیروهای ‎‏امدادی با هماهنگی به کمک بشتابند و برادران و خواهران خود را نجات دهند. دستور به ‎‏تمام سازمان ها دهید به طور ضربتی عمل کنند و هماهنگی را مراعات نمایند». به نظر می رسد که زمین لرزه های آبان و آذر 1358، اولین رخدادهایی بوده که در مراحل بازسازی آنها، بنیاد مسکن، مداخله داشته است. بنیاد مسکن نهاد انقلاب اسلامی است که براساس فرمان 21 فروردین 1358 امام خمینی به منظور تامین مسکن محرومان به ویژه روستاییان تشکیل شد. مطالعه و بررسی در زمینه تشخیص و تعیین نیازمندی های مسکن محرومان ، تهیه طرح مجتمع ها و واحدهای مسکونی ارزان قیمت و اجرای آنها و تهیه زمین مورد نیاز طرح ها از وظایف این نهاد انقلابی عنوان شد. 19 سال بعد از زلزله 23 آبان 1358 زمین لرزه اردکول قائن در اثر جنبایی همان گسل زمین لرزه ای در بزرگای 7.1 موجب خسارت فراوان و تخریب مجدد بناهای ساخته شده پس از زمین لرزه 1358 شد. ظهر شنبه 20 اردیبهشت 1376 ساعت 12 و 28 دقیقه زلزله در مناطق زیرکوه و زهان موجب کشته شدن هزارو 468 نفر و ویرانی 128 روستای منطقه شد. این زلزله بیش از 12 هزار واحد مسکونی را تخریب و 60 هزار نفر را بی خانمان کرد و چهار هزارو 359 نفر مجروح شدند. اتفاقا زمین لرزه 1376 قائن هم 12 روز قبل از انتخابات ریاست جمهوری دوم خرداد 1376 رخ داد و فضای مدیریتی کشور در این زمان نیز به شدت سیاسی بود و در ماه های بعد از زلزله کشور در حال انتقال مدیریتی از دولت مرحوم آیت الله رفسنجانی به دولت آقای خاتمی بود. این رخدادها هر سه در بحبوحه تحولات مهم سیاسی رخ داده اند. تلفات نسبتا کم این سه رخداد (سرجمع کمتر از دو هزار نفر) علاوه بر کم جمعیت بودن نسبی به رویداد دو تا از آنها در روز و یکی در ساعات اولیه شب مربوط است. ولی مدت زمان بازسازی فیزیکی کامل بعد از این زمین لرزه ها، در هر سه رخداد طولانی و در بازه ای بین دو تا سه سال بعد از رخدادشان انجام شده است. البته به ویژه در رخدادهای 1358، کمک ها و امدادرسانی مردمی به دلیل فضای انقلابی جامعه بسیار پررنگ بوده است. باید توجه داشت در کشور ما که همواره محل رخداد زمین لرزه ها و سوانح دیگر طبیعی بوده و همچنان خواهد بود، تحولات سیاسی و مدیریتی و تعویض دولت ها به تضعیف نظم مستقر و طولانی شدن روند بازسازی می انجامد. این موضوع همیشه با افزایش آسیب پذیری همراه است. برای چنین وضعیتی باید تدبیری سازنده اندیشید.
                