پنج‌شنبه ۲۸ آذر ۱۳۹۸
-----------------------------------------
سرمقاله
-----------------------------------------
متهمان آلودگی و تعطیلی شهرها
-----------------------------------------

                    پدیده وارونگی هوا در دهه گذشته، فقط در شهرهای بزرگ صنعتی شاخص کیفیت هوا را به مرز هشدار رسانده و بعضا کار را به تعطیلی می کشاند. اما زمستان سال 98 وضع با دیگر سال ها متفاوت بوده و آلودگی هوا به شهرهای کوچک هم سرایت کرده است. اگر شرایط جغرافیایی تهران و واقع شدن در دامنه جنوبی البرز، امکان حرکت هوا را از این شهر گرفته است و انباشت هوای آلوده و وارونگی آن در سال های گذشته فقط تهران را تعطیل می کرد، اکنون شهرهای کوچکی که با کوه احاطه و محاصره نشده اند نیز با شاخص کیفیت هوای ناسالم برای همه گروه ها دست به گریبان اند. شهری مانند ساوه که در دشت واقع است و اطراف آن کوهی که باعث تراکم هوا باشد، وجود ندارد نیز بر اساس تصمیم کمیته اضطرار آلودگی هوا تعطیل شد. نگاهی به شهرهایی که به اجبار و به علت آلودگی هوا تعطیل شدند، یک واقعیت تلخ را نشان می دهد؛ عوامل تاثیرگذار بر آلودگی هوا شهر کوچک و بزرگ نمی شناسد! از منظر حقوقی، آسیب دیدگان حوادث اخیر می توانند از مقصران این اتفاقات شکایت کنند. برابر آمارهای منتشر شده از ناحیه راهنمایی ورانندگی در کل کشور بیش از 20 میلیون خودرو شماره گذاری شده اند که یک پنجم آن یعنی بیش از چهار میلیون خودرو در تهران شماره گذاری شده است. این عدد غیر از خودروهای عبوری و نیز خودروهای نمره شهرستان است که به صورت دائم یا موقت در تهران تردد می کنند. هرروز هزارو 33 خودروی جدید در تهران شماره گذاری می شود.. یعنی هر ساعت 43 خودرو به جمع خودروهای موجود اضافه می شود! آمار خروج خودروهای فرسوده و از رده خارج شده را کمتر اعلام می کنند. سرانه عبور و مرور خودرو در مناطق شهری 25 مترمربع است. یعنی هر خودرو به 25 متر فضا برای تردد نیاز دارد. وقتی روزانه هزارو 23 خودرو به جمع خودروهای موجود در تهران اضافه می شود، باید روزی 25 هزار مترمربع به وسعت معابر تهران اضافه شود. گره ترافیک تهران روزبه روز کور و کورتر می شود. وسعت کل معابر تهران دوهزارو 912 کیلومتر است که نسبت به مساحت مورد نیاز تردد خودروها و سرانه معمولی آن در جهان به مراتب کمتر است و بنا بر آمارهای موجود تعداد خودروهای تهران هشت برابر ظرفیت معابر فعلی شهر است. موتورسیکلت های موجود هم برابر آمار اداره راهنمایی ورانندگی بیش از سه میلیون موتورسیکلت است. سهم خودروهای خارجی که وارد شبکه ترافیکی ایران می شود، با توجه به مقررات حاکم بر نحوه ورود اتومبیل خارجی فعلا نزدیک به صفر است. مسئله ذرات معلق در هوا نشان می دهد نوع سیستم سوخت خودروها، عامل اصلی شاخص کیفیت هوای ناسالم است. مصرف سوخت یکی از اصلی ترین فاکتورها برای خودرو است، هرچند در ایران به خاطر محدودبودن گزینه ها و ممنوعیت تقریبی ورود اتومبیل های خارجی چاره ای جز خرید اتومبیل های تولید داخل وجود ندارد! محصولات ایران خودرو که دارای لیسانس پا به سن گذاشته ای است و شرکت تولیدکننده به علت نبود بازار رقابت انگیزه ای برای به روزرسانی میزان سوخت محصولات تولیدی خود ندارد. در اکثر موارد میزان مصرف سوخت خودروها را اعلام نمی کنند و اگر هم اعلام کنند، این اعداد واقعی نیستند. جدولی هم که در اینترنت قابل رویت است و به وسیله شرکت های تولیدکننده ارائه شده است، به طنز بیشتر شبیه است تا واقعیت. مثلا پژو پارس برابر جدول، مصرف سوخت شهری هر صد کیلومتر 13/8 لیتر و مصرف سوخت جاده ای آن هفت لیتر است یا سمند برابر جدول مصرف سوخت جاده ای آن 8/6 لیتر است. وقتی این عدد را به دوستانی که سمند سوار می شوند، نشان دادم، با خنده پاسخ دادند و گفتند لابد منظور 8/6 لیتر جمع شش لیتر و هشت لیتر یعنی 14 لیتر بوده که اتفاقا این عدد هم واقعی نیست! برابر جدول آماری شرکت سایپا مصرف سوخت اتومبیل پراید 44/6 در هر صد کیلومتر است که این عدد هم واقعی نیست اما در مورد اتومبیل های خارجی، میزان مصرف سوخت هر اتومبیل در شناسنامه آن آمده است و اگر بیشتر از میزان اعلام شده مصرف کند، صاحب اتومبیل می تواند از شرکت سازنده شکایت کند.
به مصرف سوخت بعضی از اتومبیل های خارجی توجه کنید؛ آلفارومئو، 6/4، آئودی، 8/4، بی ام و دیزلی 8/3، و بنزینی 2/5 تا 8/6، تویوتا کرولا هیبریدی 1/4 و بنزینی 1/6.
نگارنده در سال 2006 که تازه ورود اتومبیل های خارجی آزاد و رونق پیدا کرد، یک دستگاه اتومبیل کرولا خریداری کردم که تا امروز از آن استفاده می کنم و شهادت می دهم با وجود گذشت بیش از 12 سال از ساخت اتومبیل و کارکرد بیش از 400 هزار کیلومتر مصرف این ماشین در آغاز کمتر از هفت لیتر در صد کیلومتر و امروزه بعد از 400 هزار کیلومتر کارکرد همان هفت لیتر است. مقام معظم رهبری چند ماه قبل از تغییر قیمت بنزین از مصرف بیش از 105 میلیون لیتر بنزین در ماه گلایه کردند. متاسفانه سران سه قوه به جای اینکه شرکت های تولیدکننده را وادار به تغییر فرمول سوخت خود کنند که با داشتن 20 میلیون خودرو و مصرف 105 میلیون لیتر که میانگین مصرف هر خودرو پنج لیتر است چاره اندیشی کنند، قیمت بنزین را افزایش دادند، هرچند مسئولان امر هر یک آمار جداگانه ای از میزان مصرف سوخت بعد از تغییر قیمت بنزین ارائه می کنند، رئیس پلیس راهور از افزایش مصرف بنزین بعد از تغییر قیمت یاد می کند و دیگران از کاهش مصرف، هرچند اگر کاهش مصرفی مشاهده شود، برمی گردد به عملکرد آن دسته از دارندگان اتومبیل که به اجبار به علت افزایش قیمت بنزین عطای استفاده از ماشین را به لقای آن بخشیدند یا به حداقل استفاده بسنده کردند، می ماند بخش پنهان واقعیت تلخ بنزین های تولیدی در داخل کشور که ظاهرا به علت تحریم ها کیفیت بنزین تولیدی قابل دفاع نیست و عمده افزایش شاخص کیفیت بد هوا برمی گردد به همین واقعه تلخ، گازوئیل هم قصه پرغصه دیگری است که گازوئیل عرضه شده به گفته تعمیرکاری که مسئولیت تعمیر ماشین آلات مزرعه نگارنده را برعهده دارد، گازوئیلی که عرضه می شود از چنان کیفیت نامرغوبی برخوردار است که هزینه تعمیر وسایل گازوئیل سوز را به نسبت سال های گذشته چندبرابر کرده است. اصلا گازوئیلی را که عرضه می شود نمی توانم گازوئیل بگویم، این گفته متخصصی است که سالیان سال است تعمیرکار وسایل گازوئیل سوز است. پرسش این است؛ مسئولان چه وقت به فکر تغییر وضع موجود می افتند؟ آیا پذیرفتنی است اتومبیلی که تولید آن از سال 1985 یعنی 34 سال پیش به علت غیراستانداردبودن، متوقف شده است باید در ایران تولید شود که از نظر سوخت و مهم تر از نظر استحکام به ارابه مرگ معروف باشد.
 شایعه ای در سال های نخستین انقلاب، آن زمان که در ایران کمتر از دو میلیون خودرو موجود بود بر سر زبان هاست که یکی از کشورهای عمده تولیدکننده اتومبیل جهان پیشنهاد داده بود حاضر است همه ماشین های موجود را با ماشین جدید و نو تولیدی خود بدون دریافت مبلغی تعویض کند و دولت تنها مابه التفاوت سوخت اتومبیل های موجود با اتومبیل های جایگزین را بپردازد. نمی دانم این شایعه چقدر به واقعیت نزدیک بود، اما حقیقت تلخ موجود که باعث تعطیلی شهرهایی شده است که سرانه تردد اتومبیل در آنها به نسبت شهرهای بزرگ کم است، زنگ خطر را به صدا درآورده که تا چه وقت به تنها حربه؛ یعنی تعطیلی شهرها در شرایط بحرانی باید بسنده کرد؟ تعطیلی ای که خسارات آن علاوه بر بیماری و هزینه های درمان غیر قابل تصور است. آیا کماکان باید از شرکت های ماشین ساز داخلی که با سوخت غیراستاندارد خود هم مصرف سوخت را به سقف صد میلیون لیتر در روز رسانده اند و سرانه مصرف پنج لیتر برای هر اتومبیل را در کارنامه خود دارند و سالانه بیش از 17 هزار نفر در جاده ها به علت تولید غیراستاندارد اتومبیل های داخلی کشته و چندده هزار نفر مجروح و در نهایت عده زیادی با نقص عضو و حتی قطع نخاع روبه رو می شوند باید حمایت کرد؛ وضعی که پاییز سال 98 با کیفیت شاخص آلودگی هوا کشور را به تعطیلی کشانده است! باید مسئولان و دست اندرکاران را به فکر واداشت که هزینه های بارشده بر جان و مال مردم با تولید اتومبیل های غیراستاندارد داخلی شایسته این مردم نیست. همه کشورها زمستان دارند، پاییز دارند، همه شهرها در فصل پاییز و زمستان وارونگی هوا دارند. کدام کشور با سرنوشتی که برای این مردم با حمایت از تولید خودروهای داخلی رقم زده ایم روبه روست؟ دادستان کل کشور به عنوان مدعی العموم حقوق عمومی می تواند وارد عمل شود وگرنه بعد از این باید علاوه بر تعطیلاتی که در تقویم سالانه وجود دارد، منتظر تعطیلات آلودگی هوا هم بود!
                