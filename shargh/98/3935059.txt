پنج‌شنبه ۲۷ تیر ۱۳۹۸
-----------------------------------------
سرمقاله
-----------------------------------------
آسیب شناسی نظام انتخاباتی
-----------------------------------------

                    با عنایت به ویژگی های ضروری برشمرده برای یک انتخابات آزاد، رقابتی و عادلانه و با توجه به لوازم یک سامان سیاسی منسجم و کارآمد، می توان مشکلات و خلاهای زیر را برای نظام انتخاباتی موجود در جمهوری اسلامی ایران برشمرد:
1  فقدان ساختار حزبی انتخابات:
احزاب از لوازم اجتناب ناپذیر نظام های مردم سالار هستند. دلایل آن علاوه بر تجارب حاصل از کنش های سیاسی نظام های مردم سالار، در مطالعات و پژوهش های سیاسی اندیشمندان و نظریه پردازان سیاسی اجتماعی به نحو مفصل و همه جانبه مشخص شده است. کارکرد احزاب نیز به طور مستقیم و جدایی ناپذیر در فرایندهای انتخاباتی و نهادهای منتخب مردم جریان می یابد. انتخابات در نظام های مردم سالار پیوندی ارگانیک و حقوقی با نظام های انتخاباتی آنان دارد؛ به این معنی که در انتخابات سهم بالایی از کرسی های نهادهای انتخاباتی به احزاب تخصیص داده شده است و مردم به احزاب و فهرست نامزدهای معرفی شده از سوی آنان نیز رای می دهند. این امر علاوه بر آثار مثبت و سازنده ای که در سامان سیاسی و ارتقای نظام مدیریتی کشور دارد، به سامان نظام انتخاباتی هم کمک شایانی می کند؛ ازجمله می تواند ثبت نام های گسترده و بی ضابطه نامزدهای انتخاباتی را سامان مند و ضابطه مند کند و در تبلیغات انتخاباتی نیز تحول سازنده و بهینه ای ایجاد کند و بر میزان و کنترل هزینه های تبلیغاتی موثر واقع شود... 
اما نظام انتخاباتی در جمهوری اسلامی فاقد این امر ضروری است و نتایج ناگوار آن علاوه بر کاستی ها و ناکارآمدی های نهادهای برآمده از انتخابات، در بی هنجاری ها و ناکارآمدی های سامان سیاسی کشور نیز مشاهده می شود. از جمله کثرت و تعدد بسیار زیاد تشکل های سیاسی که گاهی هیچ گونه مبنا و پایه سیاسی و اجتماعی ندارد و به جای تعالی و کارآمدی سامان سیاسی موجب اختلال در آن می شود. همچنین فعال شدن و اثرگذاری افراد و جریان های خاکستری، باندی و غیرشفاف در روندهای سیاسی کشور که منجر به بروز انواع رانت ها و فسادهای سیاسی، اجتماعی و اقتصادی شده و می شود.
2  نحوه نظارت بر انتخابات:
نظارت استصوابی به گونه ای که در نظام انتخاباتی موجود تفسیر و عمل می شود، مهم ترین و اساسی ترین مسئله فرایندهای انتخاباتی است و آسیب هایی را به نهادهای انتخابی وارد کرده و می کند که توضیح کلی آن در ویژگی اول انتخابات، یعنی «رقابتی بودن» آمده است.
3  ضرورت تفکیک زمانی «ثبت نام برای رای دادن» و «رای دادن»
یکی از لوازم سلامت و حتی سهولت و شفافیت انتخابات به جدا بودن زمان ثبت نام برای رای دادن و زمان رای دادن مربوط می شود. نهاد اجرائی انتخابات حداقل دو هفته قبل از روز اخذ رای باید برای مراجعه و ثبت نام رای دهندگان مکان های خاصی را تعیین و اعلام کند و شهروندان ضمن مراجعه و ثبت نام برای رای دادن، کارت انتخابات را که در آن شعبه اخذ رای مشخص شده است، دریافت می کنند و روز اخذ رای با مراجعه به شعبه از پیش تعیین شده و ارائه کارت انتخاباتی، رای خود را به صندوق می اندازند. این امر ضمن ساماندهی و سهولت مهم ترین بخش انتخابات، یعنی اخذ رای از شهروندان، باعث جلوگیری از بخش مهمی از تخلف ها و تقلب های احتمالی می شود. متاسفانه در نظام انتخاباتی موجود، ثبت نام برای رای دادن و رای دادن هم زمان است و برای هیچ کس هم از قبل شعبه خاصی برای رای دادن مشخص نمی شود. مهم ترین دلیل مطرح شده درباره عدم تفکیک زمانی ثبت نام برای رای دادن و رای دادن، به دو بار مراجعه رای دهندگان و نگرانی از احتمال کاهش مشارکت مردم مربوط می شود؛ اما اهمیت این امر از یک سو و اهمیت امر انتخابات از سوی دیگر و تبلیغ و ترویج این اهمیت برای شهروندان می تواند رافع نگرانی یادشده باشد. البته برخی کارشناسان راه حل دیگری را مطرح می کنند که منجر به دو بار مراجعه رای دهندگان نشود و آن اینکه نهاد اجرائی انتخابات از قبل برای هریک از شهروندان، شعب اخذ رای خاصی را مشخص و اعلام کند به گونه ای که هر شهروند مجاز باشد صرفا در آن شعبه ثبت نام کند و رای دهد؛ اما این امر مستلزم دراختیارداشتن اطلاعات و محل سکونت همه شهروندان و دسترسی نهاد اجرائی به آنان است که حتی در صورت فراهم بودن زیرساخت های لازم آن، در عمل با مشکلات مختلف از جمله اطلاع رسانی مطمئن به شهروندان مواجه خواهد شد. این در حالی است که تاکنون مرکز جامع آماری و به روز شده شهروندان شکل نگرفته است.
4- تبعیض های گسترده سیاسی و تبلیغی
شرایط سیاسی و تبلیغی کشور با برخی تبعیض ها مواجه است که مستقیما در نظام انتخاباتی اثرگذار است و یکی از آسیب های جدی نظام انتخاباتی را تشکیل می دهد. علاوه بر نحوه نظارت انتخاباتی که منجر به ایجاد فرصت ها و شرایط سهل و بی دغدغه و برابر برای همه جناح های سیاسی و چهره ها و فعالان سیاسی نمی شود و موجب محدودشدن و ازدست رفتن فرصت ها و ایجاد شرایط بسیار دشوار برای یک جناح سیاسی دیگر و برخی چهره ها و فعالان سیاسی دیگر شده است، نحوه استفاده از فرصت ها و امکانات دستگاه ها و ارگان های گسترده تبلیغی کشور که از اموال عمومی استفاده می کنند، به گونه ای است که رانت های گسترده ای را برای یک جناح و برخی افراد فراهم می کند، این امر محدود به زمان انتخابات نیست، بلکه در پیشاانتخابات هم جاری است.درحالی که دستگاه ها و ارگان های تبلیغی و خبری عمومی کشور حق ورود به سوگیری های جناحی و اقدام له یا علیه جناح ها و احزاب و افراد را ندارند و علاوه بر آن میزان برخورداری عمومی جناح ها و احزاب و افراد از امکانات و فرصت های آن دستگاه ها و ارگان ها باید برابر و عادلانه باشد و درخصوص استفاده انتخاباتی نیز صرفا باید براساس قانون عمل شود.
5- فقدان شفافیت لازم 
پیش تر گفته شد که همه فرایندهای انتخاباتی به ویژه اخذ رای، شمارش و تجمیع و اعلام آرا باید در مرئی و منظر عمومی قرار بگیرد و امکان نظارت عمومی بر آن فراهم باشد. به جز سه مورد پیش گفته؛ یعنی دلایل قانونی ردصلاحیت نامزدها - که صرفا باید به خود نامزد اعلام شود- و رای شهروندان که باید مخفی باشد و وضعیت آرا در هنگام اخذ رای از شهروندان که باید مخفی بماند، همه مراحل انتخابات باید کاملا شفاف و آشکار باشد. علاوه بر ایجاد سازوکارهای مناسب اطلاع رسانی و فراهم کردن امکان مشاهده همه مراحل و روند انتخابات توسط احزاب و نامزدها و رسانه های ارتباط جمعی، استفاده از امکانات پیشرفته ماشینی از لوازم ایجاد شفافیت انتخاباتی است؛ اما نظام انتخاباتی موجود از این جهت نیز با کاستی هایی مواجه است.
                