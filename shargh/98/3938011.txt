پنج‌شنبه ۳ مرداد ۱۳۹۸
-----------------------------------------
type_unknown
-----------------------------------------
نامه ایران به شورای امنیت
-----------------------------------------

                    گروه سیاست: ماجرای توقیف نفت کش انگلیسی همچنان خبرساز است و طرف های مختلف مشغول موضع گیری و گفت وگو در این باره هستند. در آخرین تحولات در این زمینه، ایران نامه ای به شورای امنیت ارسال کرد، مالک نفت کش موفق به تماس با خدمه و باخبرشدن از وضعیت آنها شد، سفیر روسیه از تلاش برای ارتباط با خدمه روس نفت کش گفت و نماینده رئیس جمهور روسیه نیز خواستار جلسه شورای امنیت شد.
 نامه ایران به شورای امنیت درباره توقیف نفت کش انگلیسی
نمایندگی دائم ایران در نامه ای به شورای امنیت برخی اطلاعات درباره کشتی انگلیسی توقیف شده را تشریح کرد. به گزارش ایسنا، به نقل از خبرگزاری صداوسیما در این نامه آمده این نفت کش روز جمعه 28 تیر 1398 در تنگه هرمز با یک کشتی ماهیگیری ایرانی برخورد و به آن خسارت وارد کرده است و حال تعدادی از خدمه و ماهیگیران صدمه دیده کشتی ایرانی نیز وخیم است. در این نامه همچنین آمده است کشتی انگلیسی پس از این حادثه، هشدارهای مسئولان ایرانی را نادیده گرفت و با خاموش کردن سیستم های ناوبری خود، در اقدامی خطرناک، مسیرش را تغییر داد و با حرکت در جهت مخالف، در تلاش برای فرار بود که نیروهای ایرانی آن را توقیف کردند.
در این نامه اعلام شده است اقدام ایران برای برقراری نظم، قانون و حفظ امنیت دریانوردی در تنگه هرمز ضروری بود و براساس قوانین بین المللی صورت گرفته است. این نفت کش که دستور توقیف آن را مقامات قضائی محلی صادر کردند، متعاقبا به بندرعباس هدایت شد. نمایندگی دائم ایران در نامه خود اعلام کرده است: «بر اساس دستور مقامات قضائی، تحقیقات درباره تخلفات این نفت کش از جمله خساراتی که به محیط زیست دریایی و کشتی ماهیگیری ایرانی و خدمه و ماهیگیران آن وارد کرده، در حال انجام است». نمایندگی دائم ایران با استناد به این اطلاعات، ادعاهای اخیر انگلیس به شورای امنیت درباره نفت کش استنا ایمپرو را رد کرده است.
 مالک استنا ایمپرو: خدمه در امنیت هستند
مالک نفت کش «استنا ایمپرو» بعد از نخستین تماس با خدمه کشتی اش اعلام کرد، آنها در امنیت هستند. بی بی سی گزارش داد «استنا بالک»، شرکت مالک این کشتی که 23 نفر خدمه داشته است، سه شنبه توانست با کاپیتان کشتی تماس برقرار کند. به گفته این شرکت، کاپیتان ضمن تایید امنیت نیروها گفته است هماهنگی خوبی با ایرانیان برقرار است. این شرکت همچنین اعلام کرده است به اعضای خانواده خدمه که هندی، روس، لتونیایی و فیلیپینی هستند، از تحولات و اتفاقات این کشتی خبررسانی می شود و از آنها حمایت کامل می شود. اریک هنل، مدیرعامل این شرکت ابراز امیدواری کرده که تماس تلفنی با خدمه نشانه این است که «به زودی شاهد پیشرفت های مثبت بیشتری از سوی مقامات ایران خواهیم بود». همچنین سخنگوی این کشور نیز گفته قدم بعدی استنا بالک این است که تلاش کنند کسی را روی عرشه نفت کش بفرستند تا وضعیت خدمه را بررسی کند. در همین رابطه و به گزارش ایسنا، وزارت خارجه لتونی اعلام کرد، خدمه لتونیایی این نفت کش موفق به تماس با خانواده اش شده و در خطر نیست.
 سفیر روسیه: از دوستان ایرانی خواهش می کنیم با مسکو همکاری کنند
سفیر روسیه در ایران از مقام های کشورمان درخواست کرد تا امکان تماس با سه تبعه روس نفت کش توقیف شده انگلیسی فراهم شود. لوان جاگاریان در گفت وگو با ایلنا گفت: «سه ملوان روس در این کشتی تحت پرچم بریتانیا هستند و ما چندین بار تلاش کردیم تا با آنها تماس بگیریم». او ادامه داد: «در همین راستا از وزارت امور خارجه ایران درخواست کردیم اما تاکنون موفق به کسب اطلاع نشده ایم». جاگاریان افزود: «من گلایه نمی کنم اما خواهش دارم در این مسئله به سفارت روسیه کمک شود تا با اتباع خود تماس داشته باشیم و از حال آنها مطلع شویم». سفیر روسیه در ایران گفت: «خانواده این افراد نگران حال آنها هستند و بارها با ما تماس گرفته اند». او افزود: «این سه ملوان شهروندان روسیه هستند و ما امکان تماس با آنها را نداریم. از دوستان ایرانی انتظار داریم با کشور دوستشان، روسیه بیشتر همکاری کنند». جاگاریان تاکید کرد: «صحبت من انتقاد نیست، گلایه هم نیست و فقط اظهار امیدواری می کنم تا از حال هم وطنان خود مطلع شوم».
 روسیه خواستار جلسه شورای امنیت شد
میخائیل بوگدانف، نماینده رئیس جمهوری روسیه در امور خاورمیانه و شمال آفریقا گفت: «در سازمان ملل طرح امنیت گروهی پیشنهادی روسیه برای منطقه خلیج فارس را مطرح خواهیم کرد». او ادامه داد: «در نظر داریم که یکی از نشست های شورای امنیت را به بررسی اوضاع خلیج فارس اختصاص دهیم تا امکان تشدید تنش ها در منطقه داده نشود و برعکس بتوان به رفع تنش ها پرداخت و در سطح سازمان ملل درباره تلاش های منسجم برای تامین امنیت و ثبات در این منطقه مهم و استراتژیک برای کل جامعه جهانی فکر کرد».
                