چهار‌شنبه ۲۵ اردیبهشت ۱۳۹۸
-----------------------------------------
سرمقاله
-----------------------------------------
صف بلند قربانیان ترامپ
-----------------------------------------

                    در این سه سالی که دونالد ترامپ در جایگاه ریاست جمهوری ایالات متحده آمریکا قرار گرفته، همه ساختارها و بنیان های جهانی را درهم ریخته و هیچ گونه سازندگی در کارنامه او شاید نه به نفع منافع و امنیت ملی دراز مدت آمریکا و نه به نفع حفظ صلح و آرامش جهانی دیده نمی شود. هرج ومرج در نظام جهانی، سست شدن یا فروریختن ساختارهای سیاسی، اقتصادی و امنیتی جهان که خود آمریکا اغلب طراح و معمار آنها در 70 سال گذشته بوده، بلاتکلیفی متحدان غربی آمریکا، ایجاد بی اعتمادی و فضای نامطمئن در عرصه بین المللی، بی اعتباری سازمان ملل متحد و سازمان های وابسته به آن و در حاشیه قرارگرفتن اصول و حقوق بین الملل و از جمله حقوق معاهدات که سنگ بنای اعتماد جهانی به شمار می رود؛ از جمله آثار این فرمان های نامعقول است. سیاست های ترامپ صرفا مایه خشنودی تندروهای راست افراطی در داخل آمریکا و در اسرائیل، سوءاستفاده عربستان و گروه او از این فرمان ها برای سرکوب مردم یمن یا لشکرکشی علیه ایران است. متخصصان و کارشناسان عالی رتبه آمریکایی عموما مخالف این فرمان های غیرنرمال دونالد ترامپ بوده و آن را روش قلدرمآبانه و زورگویانه در عرصه بین الملل می دانند که اگرچه در کوتاه مدت منافع آمریکا را تامین می کند؛ ولی در میان مدت و درازمدت حتما بی اعتمادی جهان به آمریکا را که سنگ بنای 70 سال گذشته بوده، برای آمریکا به ارمغان خواهد آورد. چرا ترامپ به چنین سیاستی روی آورده؟
 پاسخ به این سوال نیازمند یک تحلیل مفصل و دقیق اقتصادی است تا نشان داده شود آمریکا از ترس پایین افتادن از «اول بودن» با فرار به جلو و تضعیف هر رقیبی در عرصه جهانی سعی دارد آمریکا را «اول» نگه دارد. استراتژی جهانی آمریکا در سه دهه گذشته بر این تعلق گرفته بود که مرکز فرماندهی سیاسی، نظامی و امنیتی خود را از خاورمیانه به خاور دور منتقل کند تا به مهار چین بپردازد؛ اما امروز آمریکای دونالد ترامپ سعی دارد با عقب زدن رقبایی مانند ایران خود را در صف اول صادرکنندگان نفت به خاور دور قرار دهد؛ یعنی رقابت را از سطح جهانی به سطح منطقه ای کشانده است. آمریکای ترامپ به جای رقابت در سطح یک ابرقدرت، درصدد یارگیری در خاورمیانه و جهان با کشورهای بدنام است تا در ایام فترت، متحدان او به شمار آیند؛ زیرا اروپایی ها متحدان قابل اعتماد چنین آمریکایی نیستند. به عبارت دیگر آمریکا به جای پیشروی، تصمیم گرفته قبل از اینکه دیر شود، با سرکوب رقبا، درصدد حفظ جایگاه خود برآمده که مرحله ای محافظه کارانه در سلسله مراتب مدیریت جهان است. آمریکای دونالد ترامپ در صدد تقویت راست گرایی افراطی در همه جهان بوده تا ایده ها و آرزوی خود را محقق کند و متحدان جدیدی در جهان، اطراف خود به وجود آورد؛ اما آمریکا قبل از اینکه خیلی دچار فترت شود، هنوز 70 درصد قدرت ارز جهان را در اختیار دارد. هنوز قدرت عظیم اقتصادی و نظامی را در اختیار دارد و می تواند با یک تحریم من درآوردی و خلاف حقوق بین الملل، کشورهای ریز و درشت را به اطاعت از خود وا دارد و بخواهد که هیچ کس با ایران تجارت نکند. آمریکا هم زمان اروپا، روسیه، چین و ترکیه را هم مورد تحریم قرار داده و تهدید می کند بقیه کشورهای غیر مطیع را هم در فهرست تحریم ها قرار خواهد داد. پس با چنین آمریکایی چه باید کرد؟ آمریکایی که می خواهد جهان را به هم بریزد و قائل به اصول و مقررات و حقوق بین الملل نیست و می خواهد با زورگویی، منافع، امنیت، حاکمیت و تمامیت ارضی بقیه ملل را فدای منافع آمریکا کند. این یعنی قانون جنگل! به نظر می رسد قدرت های بزرگ در قبال آمریکا دچار انفعال تاریخی شده اند. درست است که هیچ کدام نمی توانند منافع اقتصادی خود با ایالات متحده را نادیده بگیرند؛ ولی این حفظ منافع اقتصادی با آمریکا تا کجا؟ آمریکایی که درصدد فروپاشی اتحادیه اروپاست و بارها بریتانیا را اغوا می کند که پروسه برگزیت را به اتمام برساند تا سراب امضای قرارداد تجارت آزاد با آمریکا به عمل درآید. اگر دونالد ترامپ برای یک دوره دیگر انتخاب شود، مسلما ریشه اتحادیه اروپا را با حمایت مالی و سیاسی از راست گرایی افراطی در اروپا، خواهد خشکاند و دیگر نام و نشانی از اتحادیه نخواهد بود. روسیه هم  تحت فشار تاریخی و سنتی آمریکا قرار دارد و هر رئیس جمهوری در آمریکا بر سر کار بیاید، خصومت با روسیه را در دستور کار خود قرار خواهد داد. چین سوژه اصلی است و آمریکا می خواهد سر به تن این کشور نباشد. همه این سازوکارها برای این است که چین 2025 تا 2035 نتواند در تولید ناخالص ملی و در زمینه های سیاسی، اقتصادی و نظامی از آمریکا پیشی بگیرد و زمان نه گفتن به آمریکا فرا برسد. چرا این قدرت های بزرگ نظیر سناریوی قلعه حیوانات جورج اورول یک به یک زیر ساطور آمریکا می روند؛ در حالی که آینده برای آنها روشن است؛ ولی هیچ اقدام پیشگیرانه ای انجام نمی دهند؟ اگر امروز ایران زیر ساطور آمریکاست، قدرت های بزرگ شکی نباید داشته باشند که نوبت آنها هم رسیده و در ساختار ترامپی هیچ جایگاهی برای آنها جز تضعیف بیشتر تعریف نشده است. تعجب آور است که این قدرت ها به ویژه روسیه و چین هنگامی که بر سر میز مذاکره با آمریکا می نشینند، به جای اتخاذ روشی برای حفظ صلح و امنیت بین المللی و مهار آمریکای ترامپی، درصدد برمی آیند با کارت ایران صرفا بخشی از مشکلات خود را حل کنند؛ درحالی که در غیاب یک مدیریت سنجیده، معقول و جهان گرا در آمریکا، دیگر قدرت ها باید در قبال زورگویی، زیاده طلبی، عدول از اصول و حقوق بین المللی، افزایش تصاعدی در ایجاد تنش در کل جهان و به ویژه در خاورمیانه، جبهه ای مشترک تشکیل دهند. اگر آنها در زمینه اقتصادی حریف آمریکا نیستند، نباید نشست و نظاره کرد که صلح و امنیت بین الملل بر اثر تندروی های آمریکای ترامپ به خطر بیفتد و پای جنگی پیش بینی نشده به خاورمیانه باز شود که قطعا آثار و تبعات آن کل جهان را در بر خواهد گرفت. اروپا از نظر اقتصادی توانایی رویارویی با آمریکا را ندارد و از متحدان منکوب شده توسط آمریکا به شمار می رود؛ ولی پتانسیل رهبری چنین جبهه ای را از نظر سیاسی و حقوقی در سطح جهان دارد که روسیه و چین با آن همکاری و بقیه جهان با آن همراهی کنند. اجلاس حاضر سران اروپا برای بررسی خطر درگیری آمریکا و ایران را می توان در این راستا ملاحظه کرد. از سوی دیگر روسیه و چین بیش از یک دهه است با تشکیل بریکس به جهان پیام دادند که قصد دارند با همراهی برزیل، هند و آفریقای جنوبی، پشتیبان نظم جهانی باشند و به عنوان بازیگر کلیدی در نظم بین المللی مطرح خواهند بود.  کمترین صدا و کمترین ابتکار از این بلوک نوظهور مشاهده شده و خود در قبال نمایش های تک قطبی ترامپ دچار انفعال کامل است. به نظر می رسد اتحادیه اروپا کماکان این پتانسیل را در اختیار دارد؛ چون هم برای حفظ اتحادیه و هم به خاطر تعهد بیشتر به نظام جهانی، انگیزه مهار یا مقابله با ترامپ را دارد.
                