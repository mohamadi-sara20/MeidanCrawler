دو‌شنبه ۱۴ مرداد ۱۳۹۸
-----------------------------------------
یادداشت
-----------------------------------------
تاثیر گفتمان اصلاحات بر نظام حقوقی ایران
-----------------------------------------

                    «گفتمان اصلاحات» تاثیرات عمیقی بر حوزه سیاست داخلی و بین المللی ایران داشته و آثار آن دوران تا به امروز نیز مشهود است؛ دوره ای از تاریخ سیاسی ایران - حد فاصل سال های 1376 تا 1384- که سیدمحمد خاتمی، رئیس جمهور؛ آیت الله هاشمی رفسنجانی، رئیس مجمع تشخیص مصلحت نظام؛ سیدیحیی رحیم صفوی، فرمانده کل سپاه پاسداران و دکتر حسن روحانی دبیر شورای عالی امنیت ملی بود. در دستگاه دادگستری آیت الله محمد یزدی (تا سال 1378) و پس از او آیت الله هاشمی شاهرودی ریاست قوه قضائیه را عهده دار بودند، علی اکبر ناطق نوری رئیس مجلس پنجم (تا سال 1379) و پس از او مهدی کروبی چهار سال رئیس مجلس پرتنش و جنجالی ششم بود. در عمر هشت ساله دولت اصلاحات و به ویژه در دو سال پایانی، نام شخصیت نه چندان شناخته شده ای مانند محمود احمدی نژاد نیز در صدر وقایع و رویدادها قرار گرفت و غلامعلی حدادعادل ریاست مجلس هفتم را که تقریبا از اصلاح طلبان تهی شده بود، بر عهده داشت.
نگارنده این سطور که باور دارد در فرایند تحلیل این دوران باید بین «گفتمان و اندیشه اصلاح طلبی» با «جریان سیاسی، احزاب و سیاست مداران اصلاح طلب» تفکیک قائل شد، به مطالعه ای نه چندان تفصیلی در حوزه قوانین مصوب مجلس شورای اسلامی در سال های 1376 تا 1384 پرداخته و در صدد پاسخ به این پرسش است که آیا گفتمان و اندیشه اصلاح طلبی بر نظام حقوقی ایران تاثیراتی داشته است؟
این نوشتار قصد تحلیل رفتارهای سیاست مداران اصلاح طلب در آن دوره را ندارد و منصرف از آن در صدد بررسی میزان تاثیرپذیری قانون گذار از «گفتمان اصلاح طلبی» از مبدا سال 1376 بوده است. اگرچه نمی توان منکر شد که پیش از سال 1376 نیز اندیشه اصلاح طلبی در کشور وجود داشته، اما فرصت و بستر بروز این گفتمان در هیچ مقطعی حتی پیش از انقلاب نیز مهیا نبوده و اگر در مقاطعی سیاست مدارانی با اندیشه اصلاح و رفرم در عرصه سیاست داخلی ایران حضور داشته اند، عمر دولت هایشان بیش از چندماه نپاییده است.
با بررسی فهرست وار مصوبات مجلس شورای اسلامی، پیش و پس از استقرار دولت اصلاحات به نظر می رسد اندیشه اصلاحات به عنوان گفتمان غالب آن دوران بر فرایند تقنین و اصلاحات ساختار قضائی نیز تاثیر گذار بوده است. در سال 1376 گرچه مجلس پنجم به ریاست ناطق نوری -رقیب انتخاباتی آقای خاتمی- اداره می شد، اما از مجموعه قوانین تصویب شده، به ویژه در سه ماهه سوم سال، خط آغاز اثرگذاری عینی گفتمان اصلاحات به وضوح مشهود است. قانون تقسیم استان خراسان و تاسیس استان گلستان، اصلاح موادی از قانون صدور چک، قانون استفاده اجباری از کمربند و کلاه ایمنی در رانندگی و قانون سرباز قهرمان مصوباتی است که با تدقیق در آن خط فکری و اندیشه اصلاح ساختاری و آرام کشور ملاحظه می شود. این فرایند در سال های 1377 تا 1379 با همکاری مسالمت آمیز مجلس پنجم و دولت هفتم با شیب نسبتا آرامی ادامه می یابد و مصوباتی چون قانون الحاق دولت جمهوری اسلامی ایران به کنوانسیون منع مواد روان گردان، اصلاح قانون مبارزه با مواد مخدر، اصلاح برخی از مواد قانون مجازات اسلامی، قانون تشکیل شورای عالی اشتغال، اصلاح برخی مواد قانون معلمان، پزشکان و پیراپزشکان، قانون تشکیلات شورای نگهبان قانون اساسی، اصلاح موادی از قوانین ارتش جمهوری اسلامی ایران، سپاه پاسداران انقلاب اسلامی و نیروهای مسلح، اصلاح برخی مواد قانون دیوان عدالت اداری، قانون آیین دادرسی دادگاه های عمومی و انقلاب در امور کیفری، اصلاح برخی مواد قانون تامین اجتماعی، اصلاح برخی مواد قانون محاسبات کشور، اصلاح برخی مواد قانون مطبوعات، قانون آیین دادرسی دادگاه های عمومی و انقلاب در امور مدنی و نظایر آنها به تصویب می رسد که نشان می دهد قانون گذاران حتی اگر علقه و وابستگی به جریان سیاسی اصلاحات نداشته اند، دغدغه فکری شان اصلاح امور جاری و بسترسازی حقوقی و قضائی بهتر برای کشور بوده است.
این فرایند که با حمایت هاشمی رفسنجانی در راس مجمع تشخیص مصلحت نظام و حضور هاشمی شاهرودی در راس دستگاه قضائی و اصلاحات ساختاری نظام قضائی شتاب گرفته بود، پس از تشکیل مجلس ششم و باوجود برخی مزاحمت ها با سرعت بیشتری دنبال شد و مجلس ششم مصوباتی را گذرانده و موضوعاتی را در دستور کار قرار داد که هیچ تردیدی در متاثر بودن آنها از اندیشه و نگرش اصلاح طلبانه و گفتمان اصلاحات وجود ندارد. گرچه لوایح بسیار مهمی مانند «لایحه تبیین اختیارات رئیس جمهور «و «لایحه اصلاح قانون انتخابات» امکان تصویب در مجلس شورای اسلامی را نیافت و از دستور کار مجلس خارج شد، اما تصویب موافقت نامه ها و تفاهم نامه های گسترش همکاری های سیاسی، فرهنگی و اقتصادی با کشورهایی مانند (تونس، عمان، اردن، مقدونیه، یمن، لبنان، عربستان سعودی، بلاروس، یونان، کره جنوبی، روسیه، مغرب، ترکیه، سودان، سوریه، بوسنی و هرزگوین، کرواسی، لهستان، لیتوانی، اسلونی، رومانی، سریلانکا، اسلواکی، سوئیس، پاکستان، قطر، آفریقای جنوبی، هند، اوکراین، کویت، جمهوری چک، ارمنستان، مجارستان، ویتنام، چین، ازبکستان، بلغارستان، بنگلادش، کوبا، ونزوئلا، افغانستان، ترکمنستان، تاجیکستان، ایتالیا، گرجستان، تایلند، غنا، جیبوتی، کره شمالی، بحرین، اتریش، آلمان، قبرس، اندونزی، کنگو و اسپانیا) سیاست حقوقی- بین المللی ایران را متاثر از تفکر تنش زدایی و گفتمان اصلاحات تغییر داد و به گسترش روابط بین المللی و تعمیق حوزه اثر اندیشه صلح طلبانه ایرانی در شرایط خطیر حمله تندروها و رادیکال های وهابی و سلفی به غرب و واقعه 11 سپتامبر و حکومت طالبان در افغانستان منجر شد که با ارتقای جایگاه ایران در عرصه مناسبات بین المللی موجبات تشویق و حضور سرمایه گذاران خارجی در بازار ایران را فراهم کرد؛ فرایندی که با تصویب دیگر قوانین متاثر از این دیدگاه مانند (قانون تشکیل بنیاد فرهنگی هنری رودکی، اصلاح برخی مواد قانون نقل و انتقال قضات، اصلاح موادی از قانون انتخابات مجلس شورای اسلامی، اصلاح قانون صلاحیت دادگستری ایران برای رسیدگی به دعاوی مدنی علیه دولت های خارجی، قانون اجازه تاسیس بانک های غیر دولتی، اصلاح قانون ایمنی راه ها و راه آهن، اصلاح برخی از مواد قانون مدنی، قانون معافیت موسسات انتشاراتی و کتاب فروشان از پرداخت مالیات، قانون ممنوعیت بازداشت کسانی که مصدومان را به مراکز درمانی منتقل می کنند، اصلاح قانون نظام هماهنگ پرداخت کارکنان دولت، اصلاح قانون تاسیس سازمان تربیت بدنی، اصلاح برخی مواد قانون استخدامی وزارت اطلاعات، اصلاح برخی مواد قانون گذرنامه، اصلاح برخی مواد آیین نامه داخلی مجلس شورای اسلامی، قانون تاسیس سازمان نظام مهندسی کشاورزی و منابع طبیعی، قانون پذیرش اصلاحیه کنوانسیون حقوق کودک، قانون تصویب کنوانسیون ممنوعیت و اقدام فوری برای محو بدترین اشکال کار کودکان و توصیه نامه آن، قانون انتقال زندان ها و مراکز اقدامات تامینی و تربیتی به خارج از شهرها، قانون ایجاد سازمان نظام پرستاری، اصلاح موادی از آیین نامه معاملات شهرداری تهران، اصلاح موادی از قانون مالیات های مستقیم، اصلاح قانون کارشناسان رسمی دادگستری، قانون تشویق و حمایت از سرمایه گذاری خارجی، قانون تشویق سرمایه گذاری در طرح های آب کشور، اصلاح قانون تشکیل دادگاه های عمومی و انقلاب، قانون حمایت از کودکان و نوجوانان، قانون تشکیل سازمان نظام روان شناسی و مشاوره، قانون نحوه اهدای جنین به زوج های نابارور، اصلاح موادی از قانون تشکیلات، وظایف و انتخابات شوراهای اسلامی شهر و روستا، قانون تجارت الکترونیکی، اصلاح قانون مجازات جرائم نیروهای مسلح، اصلاح قانون تاسیس و اداره کتابخانه های عمومی کشور، اصلاح قانون هیئت منصفه، قانون نظام صنفی کشور، اصلاح قانون تعریف محکومیت های موثر در قوانین جزائی، قانون جامع حمایت از حقوق معلولان، قانون تشکیل سازمان شیلات، قانون ساختار نظام جامع رفاه و تامین اجتماعی، قانون مدیریت پسماندها، اصلاح قانون تاسیس سازمان صنایع دستی، قانون مبارزه با قاچاق انسان، اصلاح قانون نظام پزشکی، قانون تاسیس صندوق ضمانت سرمایه گذاری صنایع کوچک، قانون تنظیم بازار غیر متشکل پولی، قانون سقط جنین قبل از چهارماهگی، قانون استفاده از منابع مالی خارجی، قانون کنوانسیون حراست از میراث فرهنگی و نظایر آن)، در تلاش برای اصلاح آرام ساختاری و رفرم در جمهوری اسلامی ایران بوده است. این در حالی است که ایران با پیوستن به بسیاری از کنوانسیون ها و معاهدات بین المللی توانست از تهدیدات جدی خارجی ناشی از جنجال غرب بر سر برنامه هسته ای و حضور خصمانه آمریکا در غرب و شرق کشور عبور کند.
ذکر این فهرست که نگارنده ناگزیر به اشاره به آنها بوده است و از پرداختن به همه آنها احتراز کرده، بدین سبب است که یادآوری کند «اندیشه اصلاحات» و «گفتمان اصلاح طلبی» بر همه اجزا و عناصر اجتماع ایران و به ویژه نظام حقوقی کشور تاثیر بلندمدت گذاشته و با عدم توفیق «جریان سیاسی و سیاست مداران اصلاح طلب» نیز این درهم تنیدگی از تار و پود جامعه ایرانی قابل جداسازی نیست. اینکه ما امروز می توانیم رئیس جمهور، رئیس مجلس، رئیس قوه قضائیه و عالی ترین مقامات کشور را با نقد صریح به چالش کشیده و مطالبه گرانه از آنها بخواهیم پاسخ گو باشند، نتیجه گفتمان اصلاح طلبی است، گرچه عملکرد «سیاست مداران اصلاح طلب و جریانات سیاسی اصلاح طلبی» از همان آغاز تا به امروز محل بحث و نقد بوده و هست و موارد ناکامی سیاست مداران در نیل به اهداف وعده داده شده کم شمار نبوده اند. اینجانب بر این باور است که به فرض حذف کامل همه سیاست مداران، احزاب و جریانات اصلاح طلب و خانه نشین شدن آنها نیز چیزی از ارزش خدمات «گفتمان اصلاح طلبی» به جامعه ایرانی و به ویژه ساختار نظام حقوقی کشور کاسته نخواهد شد.
                