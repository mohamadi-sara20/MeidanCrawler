شنبه ۱۲ مرداد ۱۳۹۸
-----------------------------------------
یادداشت
-----------------------------------------
بیداد بی برنامگی در حوزه مسکن
-----------------------------------------

                    رشد انفجاری قیمت مسکن در یک سال و نیم گذشته از یک سو تاثیر عمیقی در قدرت خرید خانوارهای کم درآمد و فاقد مسکن بر جای گذاشت و بسیاری از مستاجرها را وادار به مهاجرت از کلان شهرها به شهرک های اقماری کرد و از سوی دیگر نشان داد که متولیان امر مسکن تدبیری برای کاستن از شدت گرفتاری شهروندان ندارند.
برای درک بهتر مطلب، فقط کافی است به دو خبر زیر توجه کنیم:
1 - وزیر راه و شهرسازی روز دوم مرداد افزایش قیمت مسکن را مصداق گران فروشی دانسته و مردم را به نخریدن مسکن دعوت کرد. او چند روز قبل از آن نیز در یک برنامه تلویزیونی گفته بود: «مردم در این شرایط که حباب بزرگی در قیمت مسکن ایجاد شده، نباید اقدام به خرید کنند».
2 - رئیس کل بانک مرکزی روز بیستم خرداد گذشته یعنی تقریبا 40 روز قبل از رهنمود اخیر وزیر راه و شهرسازی، از «خبرهای خوب» در بخش مسکن سخن گفته بود. این خبر خوب از نوع افزایش میزان تسهیلات مسکن برای تقویت بنیه متقاضیان و جبران آثار منفی افزایش قیمت مسکن بود.
به این ترتیب از یک سو با افزایش تسهیلات متقاضیان را تشویق می کنیم تا وارد بازار شوند و مسکن موردنیاز خود را حتی با قیمت گزاف بخرند و سال های طولانی اقساط این وام را بپردازند. از سوی دیگر آنان را از ورود به بازار برحذر می داریم؛ چون قیمت به طرز مصنوعی بالا رفته است! در چند دهه گذشته و در شرایطی که حجم نقدینگی بر اثر سیاست های ناکارآمد دولت های مختلف به شدت بالا رفته و نرخ بالای تورم را به اقتصادمان تحمیل کرده است، بارها و بارها شاهد تهاجم نقدینگی به بازار املاک و مستغلات بوده ایم. به بیان دیگر بخش مهمی از نقدینگی افزایش یافته به صورت تقاضای سفته بازانه وارد بازار املاک شده و موجبات افزایش قیمت مسکن و تشدید فشار بر اقشار کم درآمد را فراهم کرده است. افزایش اخیر قیمت مسکن نیز که ابعاد سرسام آوری به خود گرفت، ناشی از همین تقاضای سفته بازانه و انتقال نقدینگی از دیگر بازارها به بازار املاک بود؛ زیرا در بخش واقعی اقتصاد شاهد تغییری در بازار مسکن نبودیم که چنین رشد قیمتی را آن هم به صورت انفجاری دامن برند. بااین حال این بار نیز متولیان امر مانند دوره های گذشته، با بی عملی محض به تماشای رشد سریع قیمت مسکن و تخریب بنیان معیشت خانوارهای کم درآمد نشستند و تدبیری برای جلوگیری از رشد بی رویه تقاضای سفته بازانه به کار نبستند.
همان گونه که با جاری شدن سیل در یک منطقه، انتظار عمومی از مسئولان این است که با سرعت دست به کار شده و با منحرف کردن مسیر حرکت سیلاب مانع ورود آن به شهر و مناطق مسکونی بشوند، حداقل انتظار از متولیان بخش مسکن و اقتصاد کشور این بود که مانع ورود سیلاب نقدینگی به مناطق مسکونی شوند و اجازه ندهند متقاضیان واقعی مسکن و مستاجران که جزء دهک های پایین درآمد جامعه هستند، جور کارآمدنبودن بازار سرمایه و نبود فرصت های مطلوب سرمایه گذاری در اقتصاد کشور را بکشند؛ زیرا نبود چنین فرصت های جذابی همواره موجب شده است صاحبان نقدینگی به فکر «سرمایه گذاری» در بخش املاک و مستغلات بیفتند.
سیلاب نقدینگی که در پاییز سال 96 و به دنبال تشدید بحران موسسات مالی و اعتباری «غیرمجاز» در اقتصاد کشورمان جاری شد، اگر وارد هر بخشی از اقتصاد می شد، طبعا خساراتی را وارد می کرد؛ اما بی تردید ورود این سیلاب به بخش مسکن توانست بیشترین خرابی و خسارت را به کشور تحمیل کند؛ زیرا با افزایش قیمت مسکن از یک سو جمعیت کثیری به زیر خط فقر رانده شدند و از سوی دیگر، موتور تورم برای سال های متمادی به حرکت افتاد.
نکته تامل برانگیز در این میان، سخنان یک ماه پیش وزیر راه و شهرسازی است که گفت: «دولت در تعیین نرخ اجاره بها هیچ زمانی مداخله نکرده است؛ چرا که به لحاظ قانونی حق ندارد برای بازار اجاره، سقف قیمتی تعیین کند». این سخنان پاسخ وزیر محترم به توقع جمعیت مستاجر بود که در انتظار تدبیری از طرف دولتمردان برای کاستن از اندازه گرفتاری هایشان بودند.  
طرح هایی که گاه و بی گاه از جانب متولیان امر معرفی و رونمایی می شوند؛ مانند افزایش سقف وام مسکن، راه اندازی شیوه اجاره داری حرفه ای، ترویج ساخت وساز صنعتی و به تازگی برنامه ویژه برای تامین مسکن کارمندان دولت، هرچند هرکدام به تنهایی اقدامی ارزشمند و مثبت هستند؛ اما نمی توانند مشکل بخش مسکن را حل وفصل کنند.
براساس گفته وزیر، در برنامه تامین مسکن کارمندان بناست تمهیداتی اندیشیده شود که هر کارمند جدید با ورود به بدنه دولتی، بخشی از حقوق دریافتی خود را کنار گذاشته و با گذشت زمان معینی مثلا پنج سال یک واحد مسکونی تحویل بگیرد. فارغ از اینکه چنین برنامه ای چگونه و با استفاده از چه امکاناتی قرار است اجرا شود، باید به این نکته خاص پرداخت که این برنامه از یک سو استخدام دولتی را به رانت بزرگ مبدل می کند که مفسده های خاص خود را به دنبال خواهد داشت و از سوی دیگر مگر کارمندان جدید دولت چند درصد از نیازمندان واقعی مسکن را تشکیل می دهند که طراحی برنامه برای حل مشکل آنان، کمکی به حل بحران مسکن بکند؟به باور نگارنده، گام اول برای حل معضل مسکن پالایش بازار هم در جانب تقاضا و هم در جانب عرضه است؛ به گونه ای که سهم تقاضای سفته بازانه در آن به پایین ترین حد ممکن برسد و فقط متقاضیان واقعی در بازار حضور داشته باشند و نیز تولید صنعتی و مدرن با رعایت اصول و ضوابط فنی و مدیریت کارآمد جای تولید سنتی پرهزینه فعلی (نظام بساز بفروشی) را بگیرد. بدیهی است تا زمانی که متولیان امر مصمم به اخراج تقاضای سفته بازانه از بازار مسکن نیستند، اجرای برنامه های دیگر مشابه مواردی که در بالا نام برده شدند، نمی تواند کمکی جدی به فروکش کردن بحران مسکن بکند.
                