سه‌شنبه ۱۴ آبان ۱۳۹۸
-----------------------------------------
حرف اول
-----------------------------------------
چهره ها در شاهنامه
-----------------------------------------

                    چهره های آغازین: کیومرث، سیامک، هوشنگ و تهمورث
در این مجموعه برآنم زندگی، رفتار و نقش های چهره های شاخص شاهنامه، خواه ایرانی و خواه غیرایرانی را بازآفرینی کنم و بر این باورم آشنایی با این حماسه پرشگفت و بشکوه از این طریق دلنشین تر خواهد شد. طبعا نگارش آن وجوهی که به حیات ایرانیان شاخصیت می بخشد، فراموش نخواهد شد و در بینابین شرح حال ها آن شاخصیت ها تا آنجا که بینش کم ژرف این قلم اجازه دهد، از آن دریای ژرف ناپیدا نکته خواهد چید و در قالب مقالاتی مستقیم عرضه خواهد کرد.
حکیم توس از زبان دهقانی دنیادیده و سردو گرم چشیده که زبان پهلوی می داند و داستان های شاهنامه را در سینه دارد، درباره کیومرث چنین سخن می گوید: نخستین کسی که آیین تاج و تخت را بنیان نهاد، کیومرث بود و او را شاه خواندند و نخستین کسی بود که در شکاف کوه برای خود جایی ساخت و جامه پلنگ به تن کرد و پلنگینه پوش شد که پوشیدنی تازه ای بود و خوراکی های تازه را به مردمان معرفی کرد: 
چنین گفت کایین تخت و کلاه/ کیومرث آورد و او بود شاه/ کیومرث شد بر جهان کدخدای/ نخستین به کوه اندرون ساخت جای
کیومرث در جهان 30 سال پادشاهی کرد و همانند خورشیدی بود که بر آسمان جهان می درخشید و همه حیوانات، خواه وحشی و خواه رام و اهلی، در کنار او آرام می گرفتند و در سایه تخت او جفت جفت می شدند و به همین روی شکوه و فر او اوج گرفت و این حیوانات به ستایش و نیایش به نزد کیومرث می آمدند و او آیین زیستن را به آنان می آموخت:
دد و دام و هر جانور کش بدید/ ز گیتی به نزدیک او آرمید/ دو تا می شدندی بر تخت او/ از آن بر شده فره و بخت او/ به رسم نماز آمدندیش پیش/ وزو برگرفتند آیین خویش
کیومرث پسری خوبروی داشت که مانند پدر صاحب خرد و هنر بود و او را سیامک می خواندند و کیومرث دلبسته او بود و پیوسته او را نزد خود نگه می داشت؛ در گیتی او را دشمنی نبود، مگر دیوی بدسرشت که فرزندی گرگ صفت و درشت اندام به نام خروزان داشت و این بچه دیو برای خود گروهی از دیواندیشان را گرد آورده، دعوی برتری بر کیومرث می کرد. 
سروشی بسان پری پلنگینه پوش خبر ددمنشی ها و برتری جویی های آن فرزند دیوخوی را به کیومرث داد:
کیومرث زین خود کی آگاه بود/ که تخت مهی را جز او شاه بود/ یکایک بیامد خجسته سروش/ به سان پری پلنگینه پوش
سیامک چون از گزافه گویی های آن دیوخوی آگاهی یافت، به خشم آمد و چرم پلنگ به تن کرد؛ زیرا در آن زمان آهن را نمی شناختند و جنگ افزاری وجود نداشت. چون سیامک با آن دیو سیاه درگیر شد، دیو چنگ در سیامک افکند و قامت او را دو تا کرد و شاهزاده را زمین زد و کمرگاه او را چاک داد و بدین گونه سیامک به دست خروزان کشته شد و کیومرث چون از مرگ فرزند خویش آگاهی یافت، جهان در نگاهش تیره وتار شد و همه پیرامونیان کیومرث به سوگ نشستند و ویله کردند و دد و مرغ نیز ناله سر دادند و آنگاه همان سروش پریوش پلنگینه پوش از سوی یزدان پاک پیام آورد که بیش از این خود را مخراش، سپاهی گرد آور و با آن دیو بدکنش به مبارزه بپرداز و او را از گیتی محو بگردان. پس کیومرث به یاری یزدان پاک امید بست و به انتقام خون سیامک نشست. سیامک فرزندی داشت که هنگام مبارزه با خروزان بسیار کوچک بود و او را هوشنگ می خواند که سراپا هوش و فرهنگ بود و کیومرث هوشنگ را در دامن خویش بپرورید و او را فرزند خود دانست و چون هوشنگ به قامت پرورده و به نیرو بالنده شد، کیومرث همه آنچه بر پدرش گذشته بود، بازگفت و هوشنگ را از اندیشه خویش آگاه گرداند که سودای آن دارد سپاهی از دد و دام و گرگ و ببر تشکیل دهد و هوشنگ فرماندهی این سپاه را عهده دار شود و کیومرث خود پشت و پناه سپاه را خواهد داشت.
هوشنگ پذیرای اندیشه نیای خود شد و بدین گونه با سپاه خروزان درگیر شدند و در این نبرد خروزان با سپاه دیوان در برابر دد و دام و هوشنگ شیروش، تاب نیاوردند و آن دیو نستوه از پای درآمد. هوشنگ دست های او را ببست و سر از تنش جدا و تنش را به خواری بر خاک رها کرد.
کوتاه زمانی پس از آن که کین سیامک گرفته شد، کیومرث این جهان را وداع گفت. 
چو آمد مرا آن کینه را خواستار/ سرآمد کیومرث را روزگار/ برفت و جهان مر دری ماند از اوی/ نگر تا که را نزد او آبروی
چون کیومرث با این جهان وداع کرد، هوشنگ خردورز به جای نیای خویش بر تخت شهریاری تکیه زد و با تکیه بر هوش ذاتی و خرد برخاسته از تجربه، جهان را آباد گرداند و بیداد را از گیتی محو و داد را جایگزین کرد. نخستین آنکه آتش در روزگار او و با یک حادثه کشف شد و آن حادثه چنین بود که هوشنگ با عده ای از یاران در مسیری کوهستانی پیش می رفت و به ناگاه ماری بزرگ و تیره رنگ که چشمانی به رنگ خون داشت، نمایان شد و چون آنان را بدید، آتشی از دهان بردمید.
هوشنگ سنگی برگرفت و با قدرت و توان خویش که از خاندان کیانی به میراث داشت، مار را هدف گرفت. مار از سنگ هوشنگ جان به در برد ولی از برخورد سنگ با سنگی دیگر جرقه ای جهیدن گرفت و بوته خاری از آن جرقه به آتش کشیده شد. 
فروغی پدید آمد از هر دو سنگ/ دل سنگ گشت از فروغ آذرنگ/ نشد مار کشته ولیکن ز راز/ از این طبع سنگ آتش آمد فراز/ جهاندار پیش جهان آفرین/ نیایش همی کرد و خواند آفرین/ که او را فروغی چنین هدیه داد/ همین آتش آن گاه قبله نهاد
هوشنگ این فروغ را ایزدی دانست و آن را نمادی از یزدان پاک خواند و همگان را به ستایش این نماد دعوت کرد و از آنان خواست که هرگز اجازه ندهند نماد ایزدی خاموش شود و از آن پس ایرانیان نه پرستنده آتش بلکه از آتش پرستاری کردند تا خاموشی نگیرد.
و چون شب فرا رسید و آن آتش زنده نگه داشته شد و از روشنا و گرمای آن بهره مند شدند، هوشنگ جشنی به پا کرد و باده نوشیدند و آن جشن فرخنده را «سده» نام کردند.
چون آتش گرم شد، تحولی عظیم در حیات بشری رخ داد و از میان سنگ، آهن را بیرون کشیدند و از آن پس آهنگری پیشه کردند و از آهنگری اره و تیشه ساخته شد. آنگاه هوشنگ مسیر رودخانه ها را تغییر داد و به جوی ها آب روانه گرداند و رنج انسان ها را در رسیدن به آب، اندک کرد و بدین ترتیب چراگاه ها آغاز شد و کشاورزی گسترش یافت و گرسنگی کاستی گرفت. هوشنگ به مردم آموزش داد تا از حیوانات چون گاو، خر و گوسفند برای کار و خوراک بهره گیرند، سپس بافندگی از موی حیوانات را آموزش داد و از پوست روباه، قاقم و سنجاب برای پوشاک استفاده شد و به کارگیری چرم در پوشاک مرسوم شد و چون جهان سامان گرفت، چشم بر جهان فروبست.
چو پیش آمدش روزگار بهی/ از او مردری ماند تخت مهی/ زمانه ندادش زمانی درنگ/ شد آن هوش هوشنگ با فر و سنگ
هوشنگ پسری به نام تهمورث داشت که با دیوان و اهریمن خویان می جنگید و او را تهمورث دیوبند می خواندند و چون هوشنگ به دنیای دیگر کوچید، بر جای پدر نشست و نوید داد که همچنان دست دیوان را کوتاه خواهد کرد و راه پدر را در بهبود زندگی مردمان پی خواهد گرفت و ریسیدن پشم را آموزش داد و برای این کار به مردم اندرز داد تا میش و بره را نزد خود پرورش دهند و آنان را با سبزه، کاه و جو پروار کنند و از میان ددان، سیاه پوش و یوز و از میان پرندگان باز و شاهین را تربیت کرد تا برای او شکار کنند. سپس ماکیان را برای خورد و خوراک به مردمان نشان داد. تهمورث، بزرگمردی به نام شهرسب را در کنار گرفت که نماد پاکی بود و تهمورث را از هر نادرستی و کژی بازمی داشت؛ به همین روی تهمورث بسیار محبوب همگان شد. او بود که سواری بر اسب را آموزش داد. دیوان چون محبوبیت تهمورث را دیدند، بر او خشم گرفتند و انجمن کردند تا او را باژگونه کنند. تهمورث گروهی از آنان را با سخن خود رام و آنان را که رام نشدند، سوار بر اسب با گرزی گران شکست داد و درهم شکست و دیوان چون با شکست مواجه شدند، به زینهارخواهی آمدند و گفتند ما را نکش تا هنری نو به تو آموزیم و تهمورث به آنان زینهار داد و آنان نیز در مقابل نوشتن را به تهمورث آموختند و نه یک شیوه نوشتن که 30 شیوه به او آموزش دادند. 
از ایشان دو بهره به افزون ببست/ دگرشان به گرز گران کرد پست/ کشیدندشان خسته و بسته خوار/ به جان خواستند آن زمان زینهار/ که ما را مکش تا یکی نو هنر/ بیاموزی از ما کت آید به بر/ کی نامور دادشان زینهار/ بدان تا نهانی کنند آشکار/ چو آزاد گشتند از بند او/ بجستند ناچار پیوند او/ نبشتن به خسرو بیاموختند/ دلش را به دانش برافروختند
و از این روی است که عبارت امور دیوانی باب شد؛ زیرا در دیوان ها نوشتن به کار آید و دواوین جمع عربی بی ریشه ای است که از دیوان فارسی جعل شده است.
                