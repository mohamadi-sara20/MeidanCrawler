دو‌شنبه ۲۷ خرداد ۱۳۹۸
-----------------------------------------
type_unknown
-----------------------------------------
نیمه پنهان حقوق های نامتعارف
-----------------------------------------

                    
مقاومت در برابر انتشار اطلاعات دستمزدی مدیران کشور، باوجود گذشت دو سال از تصویب قانونی که اعلام این اطلاعات را به عموم مردم اجباری می کند، نشان دهنده عمق غیرپاسخ گو بودن و پنهان کاری در دستگاه هایی است که با اموال عمومی و منافع همه مردم ایران سروکار دارند. مقاومتی آشکار که تاکنون هیچ راه حلی برای پایان دادن به آن یافته نشده و آن طور که یک اقتصاددان برجسته به «شرق» می گوید تنها نوک کوه یخ پنهان کاری های متنوع در دستگاه های گوناگون کشور است؛ کوه یخی که مجموعه ای از منافع و رانت ها را در سطوح گوناگون دولت و قوای دیگر دربر می گیرد و تلاش ها برای شکستن آن تاکنون بی نتیجه مانده است. درحالی که دو سال از تصویب قانون انتشار دستمزد مدیران می گذرد، انتقال مسئولیت سامانه جمع آوری اطلاعات دستمزدی مدیران و کارکنان دولت، از سازمان امور اداری و استخدامی به خزانه داری کشور، گره این جدال را کورتر کرده و به نظر نمی رسد در کوتاه مدت، امیدواری برای انتشار این اطلاعات ممکن باشد.                   
 نوک کوه یخ
مقاومت در برابر قوانین شفافیت موضوع تازه ای نیست اما مقاومت در برابر یکی از ساده ترین و دم دستی ترین نمونه های آن، بسیار معنادار است. وحید شقاقی شهری، اقتصاددان، در همین باره به «شرق» می گوید: سامانه انتشار دستمزد مدیران و کارکنان دولت حداقل انتظارات در زمینه شفافیت اطلاعات و در واقع نوک کوه یخ پنهان کاری های متنوع در دستگاه های گوناگون است. در واقع حق عموم برای اطلاع از اینکه مدیران کشور چقدر دستمزد می گیرند، حداقل شفافیت است و اجرا نشدن آن در دو سال گذشته نشان دهنده مقاومت جدی در برابر شفافیت است. این نکته از آن جهت اهمیت دارد که بدانیم اعلام دستمزد مدیران حداقل انتظار جامعه است و مقاومت در برابر آن، این سوال مهم را ایجاد می کند که اگر این مقاومت در برابر موضوع ساده ای مانند انتشار دستمزد مدیران وجود دارد، آنگاه مقاومت در شفافیت گلوگاه هایی که رانت های عظیم در آن جابه جا می شوند، چقدر خواهد بود؟ زیرا همگی می دانیم که علاوه بر دستمزد، رانت های دیگری مانند رانت صدور مجوزها، رانت اطلاعات، رانت امضاهای طلایی و... هم برای مدیران دولتی وجود دارد که در صورت ایجاد شفافیت از بین می روند و قطعا مقاومت در برابر شفاف شدن آن گلوگاه ها بسیار بیشتر از مقاومت در برابر شفافیت دستمزدها خواهد بود. این اقتصاددان ادامه می دهد: اگر نگاهی به گذشته کنیم، می بینیم که اقتصاد رانتی نفتی ما خودش را در دولت رانتیر از ابتدای دهه 50 به بعد نشان می دهد. وقتی شما با دولت رانتیر روبه رو هستید، قطعا حداقل شفافیت را خواهید داشت؛ زیرا دشمن دولت رانتیر، شفافیت است و طبیعی است که در برابرش مقاومت کنند. به همین دلیل در نیم قرن گذشته بانک های اطلاعاتی شفاف کننده عملکرد دولت ها پا نگرفته اند و میلی برای ایجاد آنها وجود نداشته است. شقاقی شهری ادامه می دهد: نباید انتظار داشت مدیران دولتی به سمت شفافیت بروند و قطعا نفع دولت رانتیر در پنهان کردن اطلاعات است؛ بنابراین این پیگیری باید از جانب طرف های ذی نفع دیگر مانند عموم مردم انجام شود و علاوه بر 15 یا 16 دستگاه نظارتی کشور، اصحاب رسانه و گروه های اجتماعی مختلف باید پیگیرانه برای مجبورکردن مدیران به شفاف کردن فضای عمومی دستگاه ها و انتشار اطلاعات فعالیت کنند.
 قانونی که همچنان خاک می خورد
اگرچه انتشار اطلاعات دستمزدی مدیران دولتی در صورت شفاف بودن عملکرد مسئولان، هرگز نیازمند قانون گذاری نبود اما مقاومت در برابر این شفافیت، باعث شده نه تنها قانونی برای آن نوشته شود بلکه اصرار فعالان مدنی، رسانه ها و حتی نمایندگان مجلس برای اجرای آن نیز بی پاسخ بماند. قوانینی که با بی توجهی و تجاهل مشمولان آن روبه رو شده و نمایانگر قانون گریزی در بین مدیران دستگاه های گوناگون کشور است.
ماده 29 قانون برنامه ششم توسعه صراحتا می گوید: «دولت مکلف است در سال اول اجرای قانون برنامه برای راه اندازی سامانه ثبت حقوق و مزایا اقدام کند و امکان تجمیع همه پرداخت ها به مقامات، روسا، مدیران همه دستگاه های اجرائی شامل قوای سه گانه جمهوری اسلامی ایران اعم از وزارتخانه ها، سازمان ها و موسسات و دانشگاه ها، شرکت های دولتی، موسسات انتفاعی وابسته به دولت، بانک ها و موسسات اعتباری دولتی، شرکت های بیمه دولتی، موسسات و نهادهای عمومی غیردولتی (در مواردی که آن بنیادها و نهادها از بودجه کل کشور استفاده می کنند)، موسسات عمومی، بنیادها و نهادهای انقلاب اسلامی، مجلس شورای اسلامی، شورای نگهبان قانون اساسی، بنیادها و موسساتی که زیر نظر ولی فقیه اداره می شوند و همچنین دستگاه ها و واحدهایی که شمول قانون بر آنها مستلزم ذکر یا تصریح نام است؛ اعم از اینکه قانون خاص خود را داشته یا از قوانین و مقررات عام تبعیت کنند، نظیر وزارت جهاد کشاورزی، شرکت ملی نفت ایران، شرکت ملی گاز ایران، شرکت ملی صنایع پتروشیمی ایران، سازمان گسترش نوسازی صنایع ایران، بانک مرکزی جمهوری اسلامی ایران، سازمان بنادر و کشتی رانی جمهوری اسلامی ایران، سازمان توسعه و نوسازی معادن و صنایع معدنی ایران، سازمان صدا و سیمای جمهوری اسلامی ایران و شرکت های تابعه آنها، ستاد اجرائی و قرارگاه های سازندگی و اشخاص حقوقی وابسته به آنها را فراهم کند؛ به نحوی که میزان ناخالص پرداختی به هریک از افراد فوق مشخص شود و امکان دسترسی برای نهادهای نظارتی و عموم مردم فراهم شود». علاوه بر آن، نمایندگان مجلس در قانون بودجه سال 98 حتی شرکت های دولتی را نیز مشمول این شفافیت کردند و در ماده واحده قانون بودجه تصویب کردند: «دولت مکلف است حداکثر در مدت یک ماه از زمان ابلاغ این قانون درباره تعیین، ابلاغ و اعلام حقوق و مزایای مدیران عامل و اعضای هیئت مدیره موظف و غیرموظف شرکت های دولتی و وابسته به نهادهای عمومی در سه سطح کوچک، متوسط و بزرگ اقدام کند و همه شرکت های مشمول موظف اند حقوق و مزایای مصوب را از ابتدای سال 1398 مطابق آن پرداخت کنند. تخلف از این بند در حکم تصرف غیرقانونی در اموال عمومی است».
 می گوییم؛ اما فقط به خودمان!
با این حال با وجود تاکیدات قانونی، هیچ یک از دستگاه های کشور تاکنون درباره انتشار دستمزد مدیران خود اقدام نکرده اند و درحالی که سازمان امور اداری و استخدامی تاکید دارد، این دستگاه ها باید مستقلا اطلاعات مدیران خود را در سامانه های خود منتشر کنند، حتی سوالات «شرق» از برخی دستگاه های کشور برای اجرای این قانون نیز بی پاسخ مانده است. نکته جالب تر آنکه وزارت امور اقتصادی و دارایی، یکی از 10 دستگاهی که در ماه های گذشته از طرف «شرق» مورد سوال قرار گرفت و حاضر به انتشار دستمزد مدیرانش نشد، جوابیه ای برای روزنامه ارسال کرد که در آن مدعی شده بود اطلاعات حقوق و مزایای کارکنان و مدیران وزارتخانه منظما منتشر می شود و تاکید کرده بود: «اداره کل امور مالی وزارت امور اقتصادی و دارایی در راستای ماده 29 قانون برنامه ششم توسعه، هر ماه، اطلاعات مربوط به همه پرداخت ها به کارکنان مشمول وزارت متبوع را در سامانه ثبت حقوق و مزایای کارکنان دولت، سازمان امور اداری و استخدامی کشور بارگذاری کرده است». در واقع وزارت امور اقتصادی و دارایی اعلام دستمزد مدیران و کارکنان خود به دولت و سامانه ای را که برای هیچ یک از عموم مردم در دسترس نیست، معادل اعلام این اطلاعات به مردم دانسته و مانند دیگر دستگاه های کشور از اجرای قانون خودداری کرده بود. در این بین انتقال مسئولیت اجرای این قانون از سازمان امور اداری و استخدامی به خزانه داری کشور مشکلات جدیدی نیز ایجاد کرد و عملا همه تجربیات اندوخته شده در سازمان امور اداری و استخدامی را از بین برد تا بازی درخواست پیاپی برای دریافت اطلاعات، عدم انتشار آن برای عموم مردم و انداختن توپ پاسخ گویی به زمین یکدیگر، از نو شروع شود.
                