یک‌شنبه ۱۸ فروردین ۱۳۹۸
-----------------------------------------
سرمقاله
-----------------------------------------
سیل 98 و آموزه های آن
-----------------------------------------

                    سیل سنگین و کم سابقه فروردین ماه امسال، هرچند با پیامد های تلخی همراه بود، اما درس های آموزنده ای داشت. در صورتی که پدیده سیل بررسی همه جانبه شود، می تواند مبنای اصلاح برخی مشکلات در ابعاد مدیریتی، اعم از مدیریت کلان و مدیریت بحران، در کشور باشد و موجبات کاهش خسارات در سوانح طبیعی را فراهم کند. 
الف: آنچه کشور ما بیش از پیش از آن رنج می برد، اختلاف در سطوح بالای مدیریت، چندگانگی و در نتیجه ضعف انسجام، اقتدار و اعمال حاکمیت است. حکومت گرچه قدرت زیادی دارد، اما اقتدار در اداره کشور ارزش دارد و به کار می آید. همین ضعف در اعمال حاکمیت در مدیریت بحران حوادث سیل اخیر هم بازتاب یافت و مردم ما شاهد ناهماهنگی های آشکار در قول و فعل مسئولان بودند که دور از انتظار بود. امروز کشور بیش از هر زمان دیگری به انسجام و وحدت ملی نیاز دارد. شایان ذکر است طبق قانون، نهادهای نظامی موظف اند در مقابله با حوادث طبیعی، با همه امکانات و توان و البته هماهنگ با قوه مجریه و تحت امر ستاد مدیریت بحران، کمک و همکاری کنند.
ب: تجربه نشان داده است مردم ایران، در مشکلات و به ویژه در حوادث و بلایای طبیعی، به جد و با فداکاری به کمک هم وطنان خود می شتابند و وحدت ملی به اوج خود می رسد. زلزله بم و زلزله کرمانشاه به خوبی این حس وطن دوستی و نوع دوستی ایرانیان را به نمایش گذاشت. انتظار می رفت با توجه به گستره و ابعاد سیل اخیر موج همکاری ها و کمک رسانی در بستر سازمان های مردم نهاد و خیریه ها بیش از گذشته سامان یابد، اما به نظر می رسد دستگاه های مسئول، چندان استقبال نکرده اند. مسدود شدن حساب یکی از خیرین مسئولیت پذیر پیام خوبی به مردم و خیرین نبود. شایسته است دولت نه تنها این نهادهای کمک رسان را حمایت و البته بر آنها نظارت کند، بلکه به حضور بیشتر نیز تشویق کند؛ زیرا مشارکت مردم و تعامل و توانمندسازی متقابل جامعه و حکومت امری ضروری و رافع مشکلات است.
 ج: کشور ما در منطقه ای سانحه خیز قرار گرفته است و انواع بلایای طبیعی در آن رخ می دهد؛ بنابراین باید در مدیربت بحران به بعد مدیریت پیشگیرانه توجه بیشتری شود. همه بخش های حاکمیتی و اجرائی باید در این زمینه به ماموریت ها و وظایف خود عمل کنند و در افزایش آگاهی، آمادگی و جلب همکاری مردم در معرض بحران و اقدامات پیشگیرانه اهتمام جدی داشته باشند؛ از جمله نقش وزارت نیرو در مدیریت بحران سیل و ماموریت های پیشگیرانه بس مهم است.  طبق قانون، وظایف وزارت نیرو در بخش آب «حفاظت، کنترل و بهره برداری از منابع آب های سطحی و زیرزمینی (رودخانه ها، سواحل، تالاب ها، دریاچه ها، چشمه ها، نهرها، کانال های آب، قنوات، چاه ها و سایر منابع آب) و «سیاست گذاری در مدیریت سواحل و رودخانه ها» است. از اهم وظایف نظارتی و کنترلی وزارت نیرو، حفاظت از بستر و حریم رودخانه ها، نهرها، کانال های آب، آبراه ها و تالاب ها است. وزارت نیرو نباید اجازه دهد در حریم و به ویژه بستر رودخانه ها، نهرها و کانال ها و تالاب ها تصرفات غیرقانونی انجام شود و موظف به ساماندهی و در مواقع لزوم لایروبی انهار و رودخانه ها است. اگر در تنگه الله اکبر شیراز رودخانه، جاده شده است، آیا وزارت نیرو و شرکت آب منطقه ای استان فارس در همان زمان به نقش نظارتی خود عمل کرده است؟ 
آیا تذکر کتبی داده است؟ و اگر اعتنا نشده آیا تخلف دستگاه های مجری را به دستگاه قضائی ارجاع داده است؟ در سیل گلستان، لرستان و خوزستان وزارت نیرو چه تدابیر پیشگیرانه و چه تمهیداتی اتخاذ کرده است تا رودخانه ها سیل را عبور دهند و طغیان نکنند؟ این ها مواردی است که باید در کمیته ای بررسی شده تا مبنای سیاست های جدید شوند. همین موارد در خصوص وزارت راه و شهرسازی هم در زمینه نظارت بر ساخت و ساز در مسیل ها و نیز ساختن راه ها، پل ها، آب گذرها و آب نماها باید مورد مداقه و سوال قرار گیرد. البته باید به ماموریت دیگر بخش ها هم توجه شود. د: وزارت کشور و استانداری ها دو نهاد حاکمیتی و فرابخش هستند و مسئولیت سنگینی دارند. وزارت کشور در جایگاه مدیریت ستاد بحران باید نقش هماهنگی بین بخشی، هم در امر پیشگیری و هم در مراحل بروز و تبعات بحران را به خوبی ایفا کند.  استانداری ها در استان ها علاوه بر دیگر مسئولیت های راهبردی، مسئولیت ستاد بحران استان را دارند؛ بنابراین استانداران باید در قامت یک مدیر بحران و مدیر استراتژیک، همه نهادهای حکومتی و نهادهای مردمی را هماهنگ و مدیریت کنند. اعمال حاکمیت در حفظ بستر و حریم رودخانه ها و جلوگیری از تصرفات غیرقانونی حتی در حریم کیفی این عرصه ها از اختیارات و وظایف استانداران است. ه: برخی کارشناسان اعم از ذی نفع یا بی طرف در این فرصت این گونه تبلیغ می کنند که این سیل ثابت کرد باید بی هیچ مانعی نهضت سدسازی ادامه یابد. درست است که سدهای کرخه و دز تعداد معتنابهی از شهرها و روستاهای خوزستان را از خطر سیل و ویرانی مصون نگه داشت، اما نمی توان درباره سدسازی حکم مطلق داد. باید توجه کرد که سد به خودی خود نه مفید و نه مضر است. برای ساخت هر سدی باید به اقتضای موقعیت و شرایط اقلیمی، زیست محیطی و اجتماعی تصمیم گیری شود.
                