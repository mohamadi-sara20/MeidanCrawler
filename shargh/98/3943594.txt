چهار‌شنبه ۱۶ مرداد ۱۳۹۸
-----------------------------------------
سرمقاله
-----------------------------------------
راه حفاظت از خزانه ارزی کشور
-----------------------------------------

                    چند روزی است محاکمه برخی مسئولان بانک مرکزی به دلیل مسائل ارزی در جریان است. بر اساس آنچه در رسانه ها منتشر شده، اتهامات مختلفی به این افراد ازجمله به معاون ارزی وقت بانک مرکزی نسبت داده شده است. احکام صادرشده برای افراد یادشده، علی القاعده متناسب با تخلفات یا تقصیرات ایشان خواهد بود و نه ضرورت دارد و نه ممکن است که در اینجا به مسائل حقوقی مرتبط با این امر بپردازیم؛ در واقع می خواهیم بدانیم خزانه ارزی ما آیا صرفا از این دست اقدامات آسیب دیده یا مسائل دیگری نیز در جریان است و اتهامات یادشده چه درصدی از حجم خزانه ارزی را دربر می گیرد. در همین رابطه، به تازگی صحبت هایی از فردی روحانی منتشر شده است و ایشان با حمله به معاون ارزی اسبق بانک مرکزی می گوید ایشان به هر نفر پنج هزار دلار ارز باارزش را که خون اقتصاد کشور است، فروخته و افراد بدنام، فاسد و ضد انقلاب آن را خریده اند و علیه کشور به کار برده اند. ضمن همفکری با ایشان و انتقاد از عمل بانک مرکزی، باید گفت خریداران از اقشار مختلف جامعه بوده اند و احیانا افراد صالحی نیز پنج هزار دلار ارز خریداری کرده اند. این امر را نیز می توان بررسی کرد که خزانه ارزی چند درصد از این اقدام متضرر شده است. حال می خواهیم بدانیم آیا سیاست های مجموعه حکومتی، با خزانه ارزی در سال های متمادی چه کرده است؟ به طور کلی بانک مرکزی تحت سیاست های تصویب شده از سوی مجلس یا دولت یا سیاست های خود بانک مرکزی، ارز کشور را چنین مصرف کرده است:
1- فروش ارز برای واردات کالاها ازجمله کالاهای لوکس و مصرفی و البته کالای اساسی و قطعات و مواد اولیه مورد نیاز تولید.
2- فروش ارز به مسافران و تشویق تلویحی آنان به سفرها ازجمله سفرهای تفریحی و غیرضرور و فروش به خطوط هوایی بین المللی.
3- فروش ارز در بازار آزاد برای آنکه به اصطلاح قیمت ارز را در بازار آزاد کنترل کنند که این ارز عمدتا برای واردات قاچاق استفاده شده است.
4- فروش ارز برای خرید طلا و فروش سکه در بازار به افراد ازجمله آنکه فردی 38 هزار عدد سکه خریداری کرده است.
ملاحظه می شود برخلاف کشوری مانند نروژ، ارز ابزاری برای پول درآوردن دولت و مدیریت کشور بوده است و خزانه ارزی تنها بر اثر یک عمل تهی نشده، بلکه نوعا سیاست های ارزی باعث این امر شده است. البته کشوری مانند نروژ، بر اساس فرهنگ سکولاریسم، ارز خود را حفاظت می کند و در ایران اسلامی بدون در نظر گرفتن اینکه این ارز متعلق به خداوند و رسول خداست، چنین هزینه می شود. در اینکه این ارز با فروش نفت و میعانات گازی و... به دست آمده و آنها ازجمله انفال هستند و انفال طبق آیه صریح قرآن متعلق به خداوند و رسول خداوند است، هیچ تردیدی نمی توان کرد.
جنگل ها، رودخانه ها، تالاب ها، آب های زیرزمینی، خاک، نفت و گاز و آنچه شبیه به آنهاست از انفال و متعلق به خداوند و رسول خداست. ما که به قرآن ایمان داریم، به خود بگوییم با اموال خدا و رسول چه کار کرده ایم؟ امام امت نیمی از آب لیوان را که نخورده بودند، دور نمی ریختند؛ زیرا به چشم مال خدا و رسول به آن نگاه می کردند. ارز هم ازجمله انفال است؛ زیرا حاصل فروش نفت است که آن هم با مشقت شناسایی، استخراج و حمل می شود و گاه مانند کشتی سانچی به مثابه یک بمب شناور حرکت می کند و مشتعل می شود تا اندکی ارز حاصل شود.
متهمان اخیر بر اساس نظریه دادستان خطاکار هستند و عمل آن معاون ارزی اسبق که پنج هزار دلار ارز به هر نفر فروخته از نظر این نویسنده نادرست بوده است؛ اما باید چنین نگریست که آیا مسئولان کشور علی العموم یا مسئولان بانک مرکزی علی الخصوص به مسئولیت خود که حراست از خزانه ارزی کشور است، عمل کرده اند یا خیر و اگر چنین استدلال کنیم که اقتضا و مصلحت روز موجب سیاست های هدردهنده ارز بوده، آن وقت نباید مسئولان ارزی را متهم کنیم و لازم است فقط جرم های مشهود و خیانت های ضد قانون را تحت پیگرد قرار دهیم؟ این استدلال دقیقا موجب گمراهی صاحبان مدیریت در بانک مرکزی و تداوم سیاست های هدردهنده ارز کشور می شود. در حقیقت، ارز یا حاصل استخراج و صدور نفت است یا حاصل صادرات کالای غیرنفتی که با مواد اولیه داخلی و استفاده از منابع داخلی به دست می آید. حال ببینیم در گذشته و حال سیاست های ارزی چگونه بوده است. 
در یک کلام، سیاست های ارزی در راستای به دست آوردن ریال برای دولت بوده است؛ یعنی به جای آنکه ارز صرف توسعه و ارتقای تکنولوژی و پشتیبان صادرات باشد، برای رفع نیازهای مالی دولت صرف می شده و می شود و همگان، یعنی همه مسئولان از این سیاست ها خبردار بوده اند. این سیاست ها که کم و بیش در همه دولت ها جاری و ساری بوده، عبارت اند از:
1- فروش ارز به واردکنندگان کالا، اعم از کالای اساسی- قطعات تولیدی صنعتی، مواد اولیه، اشیای لوکس و... .
2- فروش ارز در بازار آزاد که نوعا قاچاقچیان کالا خریداری و کالای قاچاق با آن وارد کشور می کنند، با استدلال تعادل بخشی به قیمت ارز در بازار
3- فروش ارز به مسافران و شرکت های هواپیمایی خارجی و تشویق تلویحی برای مسافرت به خارج برای سفرهای تفریحی و غیرضروری
4- خرید طلا با ارز و فروش سکه های حاصل در بازار آزاد
البته آنچه ذکر شد، سیاست های رسمی (و در بسیاری موارد غیر اعلان رسمی) و فلسفه به کارگیری آن بود. به طور مثال بانک مرکزی هرگز فروش ارز در بازار آزاد را اعلان نمی کرد و نمی کند؛ بلکه براساس ضرب المثل «اسمش را نیاور، خودش را بیاور» عمل می کردند و کلا این سیاست؛ یعنی سیاست هدر دادن ذخایر ارزی کشور به عقیده قاصر این جانب مورد تایید همه از جمله روسای سه قوه و مجلس بوده و هیچ کس در جلوگیری از آن اقدام نمی کرد.
ذکر این نکته ضروری است که طبق قاعده عمل به سیاست های یادشده با حساب و کتاب بوده و به طور مثال هرگز ارز بدون ورود کالا به کشور پرداخت نمی شد؛ زیرا از طریق گشایش اعتبار اسنادی این امر صورت می گرفت. اما در سال های اخیر پدیده های جدیدی در مسئله ارز پیش آمده است. بارها در رسانه ها مطرح شده که فلان مقدار ارز داده شده؛ ولی کالا وارد نشده یا وزیر بهداشت می گوید ارز برای فنر قلب داده شده و جای آن کابل وارد شده و بانک مرکزی هم سکوت در پیش گرفته است. برای نگارنده که سال ها در بخش های اقتصادی و صنعتی فعال بوده ام، اصلا نه آن حرف ها و نه این سکوت معنی پیدا می کند؛ مگر آنکه عالما و عامدا ارز به افراد خاص داده شود که کالا وارد نکنند. اگر کار آن خریدار ارز ناپسند باشد، سکوت و توضیح ندادن بانک مرکزی به مراتب بدتر است و البته وقتی با وجود کارشناسان متعدد و خبره ارزی در کشور، فردی که الفبای ارز و بانک را نمی داند، معاون ارزی بانک مرکزی می شود، طبعا هر نوع شکی به این مسئله روا می شود. به تازگی آقای رئیس جمهور درباره فردی که به عنوان مدیرعامل یک سازمان صنعتی دولتی مطرح شده بود و سابقه کافی و مفید برای کار داشت، نوشته اند که از افراد جوان تر استفاده شود. آیا درباره معاون ارزی بانک مرکزی که شاهرگ روابط اقتصادی کشور با کشورهای دیگر را در دست دارد، نظراتی درباره شایسته گزینی و حساسیت برای انتصاب فرد مناسب داده اند؟ همه اینها در شرایطی است که مسئولان ظاهرا کاسب های تحریم نیستند؛ و گرنه چه بسیار افرادی که مایل اند تحریم ها شدید و شدیدتر شود تا کاسبی بهتری پیدا کنند و جانشین شایسته ای برای آن مجرم محکوم به اعدام باشند که دست کم 5/2 میلیارد دلار پول نفت را به کشور برنگردانده است. اگر دادگاه متهمان ارزی حتی به اعدام آنان رای دهد، کاری در حفاظت از خزانه ارزی کشور نکرده است. هنر آن است که سیاست های ارزی کشور در راستای حفاظت از خزانه ارزی باشد؛ هرچند بعید است با توجه به نیاز فراوان دولت به پول و ادامه سیاست های ولخرجی و دست و دل بازی های مجلس و دولت و تداوم یارانه های آشکار و پنهان بریده شدن شاهرگ اقتصادی کشور تداوم پیدا نکند.
                