یک‌شنبه ۲۹ اردیبهشت ۱۳۹۸
-----------------------------------------
عرض حال
-----------------------------------------
راه کاهش تنش ایران و آمریکا
-----------------------------------------

                    در این چند هفته ای که از زمان اعلام سپاه پاسداران به عنوان یک سازمان «تروریستی» از سوی آمریکا می گذرد، تحولاتی شگرف را شاهد بودیم که به نظر می رسد نقش تعیین کننده ای در جهت گیری نهایی سیاست اعلامی هیئت حاکمه آن کشور در قبال تهران ایفا کند و منجر به رمزگشایی از پشت پرده آن شود. سیاست اعلامی ترامپ دایر بر «تغییر رفتار» ایران است. اما دقیقا روشن نیست که مقصود از «رفتار» چیست. آیا تغییر رفتار همزاد تغییر نظام سیاسی کشور است یا از آن خفیف تر است و اگر این طور است تا چه حدی خفیف تر؟ حرکات زیگزاگی، اتخاذ مواضع متناقض، درشت گویی و رجز خوانی با بعضا تکذیب و حتی در مواقعی تلطیف، نوعی سردرگمی را موجب شده و احتمال عملیات فریب را بیش ازپیش افزایش داده است. شاهد مدعا آنکه روزی ناو هواپیمابر راهی خلیج فارس می شود، فردای آن روز، بمب افکن های راهبردی B52 در پایگاه نظامی آمریکا در قطر مستقر می شوند، روز سوم این خبر داغ می شود که ترامپ قصد جنگ با ایران را ندارد و این بولتون و پمپئو هستند که در شیپور جنگ می دمند، روز بعد کاخ سفید شماره تماس می دهد و برای ابلاغ رسمی آن به تهران، دست به دامان سوئیسی ها می شود، روز بعد تر، کاخ سفید ضمن مردودشمردن اختلاف بین ترامپ و وزیر خارجه و مشاور امنیتی اش، بر اینکه او گوش به زنگ تماس ایرانی هاست، تاکید می کند و قس علیهذا! در صدر یادداشت حاضر از وقوع تحولاتی شگرف که می تواند هیئت حاکمه آمریکا را به اتخاذ تصمیم نهایی درباره ایران رهنمون کند، سخن گفته و اشاره شد این مهم ضرورتا موجب رمزگشایی و به عبارتی، شفافیت مواضع دوپهلو و گمراه کننده واشنگتن به شرح پیش گفته می شود. حال پرسش این است که چه تحولی در این مدت کوتاه رخ داده که تا این حد تعیین کننده است؟ پاسخ را باید در چند رویداد ظاهرا مخرب و خطرناک که منطقه یکی بعد از دیگری شاهد آنها بود، سراغ گرفت. حمله به یکی از سکوهای نفتی در خلیج فارس که خبر آن رسانه ای نشد، حمله به بندر فجیره و تخریب حداقل چهار نفت کش بزرگ در جایی که نه در خلیج فارس بلکه در دریای عمان واقع است و بستن احتمالی تنگه هرمز به آن خللی وارد نمی کند، حمله پهپادی گسترده به محل انتقال نفت از طریق لوله در عربستان در عمق خاک این کشور که دور از دسترس حوثی هاست.
 آن چنان سهمگین بود که تحلیل ها و محاسبات انجام شده تا قبل از آن رویدادها را نیازمند بازتحلیل و محاسبه مجدد کرد. فارغ از جنجال های رسانه ای و احیانا محکوم کردن این تحرکات، آنچه از این تهدید فرصت می سازد، ناظر به این جمع بندی و نتیجه گیری است که جنگ با ایران نه تنها ساده و کارساز نیست بلکه می تواند پایان ناپذیر باشد.
ضربات وارده به تاسیسات نفتی دو کشوری که در منازعه تهران-واشنگتن نقش هیزم کش را بازی می کنند، هرچند بهتر بود اصلا واقع نمی شد و به جای آن تعاون و همکاری بین آنها و سایر کشورهای منطقه ازجمله ایران برقرار می بود، ولی عدو سبب خیری شد که جنگ افروزان و قدرالسهم داران سهام جنگی را از خواب رویایی بیدار و آنها را به درک واقعیات میدانی وادار کند.
آمریکا از این به بعد ناچار است روشن کند آیا لشکرکشی به منطقه در راستا و در ادامه جنگ روانی برای خالی کردن دل طرف مقابل و واداشتن آن به تسلیم بدون جنگ نظامی است یا نه، واقعا قصد درگیری نظامی، ولو محدود در کار است. اگر مراد جنگ روانی است، بعید است آمریکایی ها دیگر به اهداف خود برسند؛ چراکه تحولات اخیر باید این پیام را به آنها داده باشد که سطح تنازع از مرحله «رقص ژئوپلیتیکی» عبور کرده و ظرفیت ورود به فاز قهرآمیز را پیدا کرده است. واشنگتن در صورتی وارد این فاز می شود که درگیری نظامی، محدود باشد. اما این دیگر دست آنها نیست؛ چراکه به قول سناتور سندرز جنگ با ایران، آغاز جنگ بی پایان است.
آمریکا هرچند به سیاست های نظامی گری خود رنگ و لعاب دیپلماسی مدرن مانند دیپلماسی اجبار داده است، در واقع سیاست های مزبور تداعی کننده همان سیاست قایق های توپدار قرون وسطایی است که دیپلماسی محلی از اعراب نداشت. واشنگتن برای برون رفت از این بن بست خودساخته باید ضمن دست برداشتن از تهدید و ارعاب، به تدابیر اعتمادزا (confidence building measures) روی آورد. پیشنهاد وولفگانگ ایستینگر، رئیس بزرگ ترین اندیشکده آلمان، کنفرانس امنیتی مونیخ، ناظر به برگزاری یک کنفرانس بین المللی صلح به رهبری 1+5 به منظور کاهش تنش بین ایران و آمریکا، شاید عملی ترین، موثرترین، آبرومندانه ترین و در عین حال کم هزینه ترین راه برون رفت از شرایط حاد و خطرناک کنونی باشد. میزان استقبال از چنین ابتکاری محک خوبی برای ارزیابی استقبال از صلح و شناخت موافقان و مخالفان آن است. یقینا آنها که کسب وکار جنگی دارند و به دنبال رشد سهام جنگ(war stock) در بورس هستند، نمی خواهند منطقه و کلا جهان رنگ صلح و آرامش به خود ببیند.
                