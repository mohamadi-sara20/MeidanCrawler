شنبه ۱ تیر ۱۳۹۸
-----------------------------------------
یادداشت
-----------------------------------------
مدیریت سیاسی بازار نفت
-----------------------------------------

                    بازار جهانی نفت این روزها، شرایط خاصی را تجربه می کند؛ شرایطی که در گذشته کمتر تجربه شده است. «مدیریت سیاسی بازار» شاید بهترین تعبیری است که می توان بر این شرایط اطلاق کرد. این تعبیر بیانگر آن است که نقش عوامل سیاسی و اهداف سیاسی در بازار نفت افزایش یافته است؛ درواقع روندهای کنونی حاکم بر بازار نفت بر مبنای اراده های سیاسی در حال رقم خوردن است . این شرایط اگرچه می تواند جلوه ای از تاثیر متغیر ژئوپلیتیک بر بازار نفت باشد، اما از جلوه های سنتی این متغیر متمایز است. تمایز عمده نیز پیگیری و پیشبرد اهداف عمدتا سیاسی در فرایند دخالت و مدیریت سیاسی بازار نفت است که می تواند در نوع خود جدید نیز باشد. بر این اساس، نوسان قیمت نفت در بازارهای جهانی نه ناشی از سازوکارها و قواعد عادی و طبیعی اقتصادی و تجاری بلکه تحت تاثیر اراده سیاسی دولتمردان است. در شرایط کنونی، این متغیر نه تنها عوامل و قواعد اقتصادی را از فرایند قیمت گذاری بازار به حاشیه برده است، بلکه عوامل سنتی ژئوپلیتیکی را نیز خنثی کرده و حتی تحت کنترل درآورده است؛ چنان که بعد از ماه ها فعالیت موثر متغیرهای ژئوپلیتیکی در بازار نفت مانند (تحولات ونزوئلا و شمال آفریقا)، مدتی است تب این تحولات خوابیده و در عین حال بروز برخی تحولات مانند حملات اخیر به نفت کش ها در خلیج فارس و دریای عمان و حتی مسئله تقویت احتمال بروز جنگ میان ایران و آمریکا در منطقه، نه تنها به افزایش قیمت ها دامن نزده است، بلکه به نوعی به عاملی برای کاهش قیمت نفت در بازار جهانی نیز منجر شده است؛ به این معنا که برخی دولتمردان مانند ترامپ از تحولات اخیر در منطقه به عنوان ابزاری برای اثبات قدرت کنترلی خود بر بازار نفت استفاده می کنند. شاید به همین دلیل است که اخیرا رئیس جمهوری آمریکا در یک موضع گیری غافلگیرانه اعلام کرد که «دیگر خلیج فارس و دریای عمان برای آمریکا مانند گذشته مهم نیست». بسیاری از تحلیلگران این سخن ترامپ را به تمایل نداشتن او به جنگ با ایران تفسیر کردند، اما این سخن او، تفسیر دیگر و چه بسا مهم تری هم داشت و آن بی اهمیتی نفت خلیج فارس و موقعیت جغرافیایی آن در معادلات نفتی آمریکا و اقتصاد جهان است که عملا این مسئله با سیاست های نفتی آمریکا در دوره ترامپ و تبدیل شدن این کشور به یکی از صادرکنندگان عمده نفت عملی شده است. ترامپ با تکیه بر سیاست افزایش تولید نفت شیل، ایجاد چالش اقتصادی و تجاری با قدرت های اقتصادی به ویژه با چین و کمک به کاهش رشد اقتصادی و درنتیجه کاهش قیمت نفت، اعمال تحریم های نفتی علیه ایران و ونزوئلا و اعمال فشار بر قدرت های نفتی مانند عربستان سعودی برای همراهی با سیاست های نفتی و منطقه ای آمریکا، در سال های اخیر اقدام به مدیریت سیاسی بازار نفت کرده است. این سیاست ها و اقدامات که ازنظر ترامپ در راستای منافع آمریکا ارزیابی می شود، بازار نفت را که در دو دهه اخیر مبتنی بر قواعد تجاری، سیر قاعده مندی را تجربه می کرد، دچار چالش جدی کرده و به عبارتی آن را به گذشته برگردانده است. این شرایط اگرچه در کوتاه مدت می تواند به تحقق اهداف سیاسی ترامپ کمک کند، در بلندمدت برای اقتصاد جهانی، اقتصاد ایالات متحده و حتی کشورهای نفتی زیان بار خواهد بود. با این ملاحظات، اکثر کشورهای نفتی و حتی عربستان سعودی با سیاست های آمریکا در این بازی، همراهی کامل و لازم را ندارند. به طور طبیعی اوپک به عنوان بازیگر سنتی و مهم بازار نفت، می تواند نقش مهم و تعیین کننده ای در مواجهه با مسئله مدیریت سیاسی نفت  بازی کند. اصولا این شرایط فرصت بزرگی برای اوپک است تا با تقویت همکاری میان کشورهای عضو از یک سو و کشورهای نفتی غیراوپک و ایجاد اجماع نفتی، سیاست های دولت آمریکا در بازار نفت را خنثی و زمینه ایجاد تعادل در بازار را فراهم کند. بر این مبنا، اجلاس آینده وزیران نفت اوپک و سیاست کشورهای عضو مانند ایران می تواند مهم ارزیابی شود.
                