پنج‌شنبه ۲۱ آذر ۱۳۹۸
-----------------------------------------
حرف اول
-----------------------------------------
هلال احمر نیازمند مدیر ملی
-----------------------------------------

                    1- بنا بر قولی، روزی که آیت الله حائری، موسس حوزه علمیه قم، به تاسیس حوزه دینی همت گماشت، در تاسیس جمعیت شیر و خورشید سرخ قم هم پیش قدم شد. گویا تصور ایشان بوده که در کنار نهاد علمی- دینی، نهاد مدنی دیگری باید تاسیس شود که کمک به مردم کم توان و آسیب دیده را سروسامان دهد. ازآن روز 96 سال بر هلال احمر که ادامه شیر خورشید سرخ بوده، گذشته است. آیا دستی که خود، زخمی است، می تواند باز هم یاری کننده باشد؟
2- هزار نکته باریک تر از مو درباره حداقل یک دهه اخیر هلال احمر که نه یک رئیس جمعیت که یک سیستم اشتباه میدان ندیده بر بدنه هلال احمر سوار کردند، وجود دارد. نهاد واسط مدنی ما را که در دنیای کنونی مهم ترین تجمع افکار خیر و عمل انسانی برای زندگی شهروندان یک کشور است، به سیستمی بیمار که تخصص و تجربه و کارنامه ندارد، مبدل کرده است. نمی توان در یادداشت کوتاهی به این مسئله پرداخت؛ اما عجالتا از نظر حقوقی انتخابات اعلام شده و فوری شورای عالی برای ادامه حیات همان سیستم اشتباه که کارنامه هلال احمر را از توفیق بم به زخم کرمانشاه رساند، زخم را ناسور می کند.
به اجمال عرض شود انتخابات زودرس شورای عالی با شرایط غامض و مبهم حتما فسادزاست. از نظر حقوقی یاد کتاب «زنده باد فساد» علی ربیعی می افتیم که فساد سیستمی چگونه یک نهاد را فلج می کند. این انتخابات زودرس لازم نیست، در صورت موافقت رئیس جمهور با استعفای رئیس قبلی جمعیت و تغییر ترکیب شورای عالی توسط مجمع یا رئیس جمهوری، امکان راه گشایی سالم برای برون رفت از بحران فراهم می شود. هلال احمر شعبه هیچ وزارتخانه ای نیست و شرایط خاص انتخاب تخصصی خود را دارد. در غیر این صورت این دوره رنج با انتخاباتی عجول باز هم تکرار خواهد شد. همین دوستان در دور قبل این شرایط را استمرار دادند. 
3- از نظر احتجاج حقوقی به رئیس جمهور و مجمع عمومی و شورای محترم عالی عرض می شود:
الف: در بسیاری موارد مسئله شکلی بر محتوا سبقت می گیرد... 
برای مثال آیین نامه دادرسی بر قانون مجازات اسلامی پیشی می گیرد و مجازات نه از سوی قانون مجازات بلکه از سوی آیین دادرسی است. این مثال برای آن است که شرح داده شود آیین نامه داخلی می تواند اساسنامه قانونی را مختل کند. در مثال آیین دادرسی مصوب مجلس است ولی آیا آیین نامه غیرقانونی شورای عالی، مصوبه مجلس را دارد؟
ب: تعمد قانون گذار در اساسنامه جمعیت، بر وسعت داوطلبان ریاست و انتخاب شدن یکی از آنها با رای مثبت شوراست؛ بنابراین شروط تحدید کاندیداتوری افراد که به تازگی اعلام شده، خلاف اصول هفت گانه نهضت است. مرجع قانون گذار تعمدا دست اساسنامه را از یک سو و دست شورای عالی را برای انتخاب آزاد باز گذاشته است؛ بنابراین ضمن آنکه تفسیر اساسنامه به صورت شکلی و تعیین حداقل ها راهی جز رای دادن در این اساسنامه ندارد، ابداع حقوقی مذکور یک نوع انتخاب پیشینی است، درصورتی که مطابق قانون اساسنامه انتخاب شورای عالی از نوع انتخاب دو نفر از کاندیدا ها، پسینی است. 
ج: تمامی استنادهای صورت گرفته، خارج از نص و تفسیر موسع از قانون است. این تفسیر با این شرط که «مرجع قوانین عادی، مجلس شورای اسلامی است» در تضاد است. همچنین شبیه انتخاب پیشینی است. درست مانند شرایط بعضی مناقصات فاسد که شرایط شکلی را طوری تعریف می کنند که فلان شرکت برنده مناقصات شود! باید این شرط پیشینی خارج از نص که تاسیس حقوقی است، برطرف شود.
4- هلال احمر برای بازگشت به جایگاه اصلی خود نیازمند مدیری با اولویت درک پرسنل و از میان خودشان است. اگر این میسر وجود ندارد، حداقل یک سیستم منظم فعال شود که در راس جمعیت، یک مدیر ملی آشنا با مدیریت بحران و دارای ظرفیت تعامل با دولت و سایر دستگاه ها و ساختارهای اجتماعی و سیاسی کشور بر مسند بنشیند. فردی که بتواند سیستم مدیران وارداتی و فساد ناشی از کنارزدن مدیران متخصص را درمان کند نه اینکه تنها تجربه او پزشکی در یک بیمارستان بوده باشد. نکته ناراحت کننده این است که پس این همه تعجیل برای تشکیل جلسه شورای عالی، با انتصابی بر همان روال 10ساله اخیر، بازهم فرصت نشستن هلال احمر در جایگاه اصلی خود از دست برود.
                