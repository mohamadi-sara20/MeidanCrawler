سه‌شنبه ۲۰ فروردین ۱۳۹۸
-----------------------------------------
type_unknown
-----------------------------------------
از زلزله کرمانشاه تا سیل 98
-----------------------------------------

                    هر قدر که وارد سال جدید می شدیم و بر شدت بارش ها افزوده می شد، احساس می شد تیغ ها علیه دولت روحانی تیزتر می شوند. سیل که در گلستان به راه افتاد، نخستین انتقادات آن بود که چرا استاندار در خارج از کشور به سر می برد و در منطقه حضور ندارد. ابعاد سیل که گسترده شد و به لرستان و سپس خوزستان رسید، انتقادات هم کلی تر و سخت تر شد؛ از جمله اینکه چرا دولت پیش بینی سیل را نکرده بود؟ چرا پیشگیری های مناسب را مسئولان دولتی تدارک ندیده بودند؟ و بالاخره بی کفایتی، بی توجهی، ناکارآمدی ستاد بحران و ضعف دولت در امداد رسانی به سیل زدگان. دولت به سیبل تبدیل شد و طیف گسترده ای از منتقدان و مخالفان در داخل و خارج از کشور برای حمله به دولت و نشان دادن بی کفایتی آن در بحران سیل، صف آرایی کردند. مسابقه ای به راه افتاد میان طیف گسترده ای از مخالفان رادیکال دولت در داخل کشور از یک سو و از سوی دیگر، مخالفان در داخل و خارج از کشور در بی اعتبار نشان دادن دولت و برملاکردن بی کفایتی مسئولان اجرائی و استانی در مواجهه با سیل و از آن بدتر، در امر کمک رسانی به سیل زدگان. البته اهداف این طیف نا متجانس یکسان نبود. منتقدان داخلی در حالی که ناکارآمدی مسئولان اجرائی را منعکس می کردند؛ اما از سوی دیگر تبلیغ می کردند که ارگان ها، دستگاه ها و جریانات نزدیک به آنها چگونه به کمک مردم شتافتند و بر خلاف مجموعه های بی کفایت دولتی، آنها همه توان و امکانات را برای مقابله با سیل و نجات سیل زدگان به میدان آوردند؛ اما هدف و انگیزه مخالفان و براندازان در بی کفایت نشان دادن همکاران روحانی، به مراتب از گروه اول فراتر می رود. آنها مثل گروه اول نمی خواستند صرفا دولت را بی اعتبار جلوه دهند تا بلکه ارگان نزدیک یا منتسب به آنها، پررنگ شود. براندازان بی کفایتی قوه مجریه در مواجهه با سیل را به کل نظام تسری می دهند. از دید این جریان و شبکه های فارسی زبان مبلغ آنها، سیل در گلستان و سپس لرستان و خوزستان، فقط سوء مدیریت دولت روحانی را نشان نمی داد؛ بلکه حاکی از ناتوانی کل مجموعه های اداره کننده کشور بود. 
انگیزه های سیاسی اعم از براندازی یا رقابت های جناحی در بهره برداری از سیل، دارای تبعات سیاسی و اجتماعی بسیار نامطلوبی برای کشور است. البته هیچ کس منکر بسیاری از کاستی ها و ناکارآمدی ها چه در زمینه پیشگیری و چه در زمینه کمک رسانی نمی شود؛ اما اگر خواسته باشیم منصفانه و غیر سیاسی به عملکرد قوه مجریه بنگریم، چه نمره ای در کارنامه دولت می توان درج کرد؟ نخست آنکه ابعاد فاجعه، هم بسیار ناگهانی هم بسیار وسیع بود. چه کسی واقعا فکر کرده بود کشوری که سال ها با خشک سالی نگران کننده و خالی شدن سد ها روبه رو بوده، در مدت یک هفته همه سد های آن لبریز شوند؛ به نحوی که مسئولان مجبور شوند دریچه های سد ها را بگشایند؟ چه کسی فکر می کرد دریاچه ارومیه ای که متجاوز از 10 سال به طور منظم به سمت خشک شدن پیش می رفت و همه تلاش ها توانسته بود صرفا چند سانتی متر بر آب آن بیفزاید، در چند روز نزدیک به نیم متر به تراز آب آن افزوده شود. در برآورد هلال احمر آمده که 300 روستا و شهرهای بزرگ و کوچک، در مدت یک هفته با سیلابی مهیب مواجه شده اند. بسیاری از آنها حتی مجبور به تخلیه خانه های خود شده اند. اگر ساکنان این 300 شهر و شهرستان را به طور متوسط 10 هزار نفر در نظر بگیریم، در مدت یک هفته نزدیک به سه میلیون نفر به کمک رسانی نیاز پیدا کرده اند. البته مراد نگارنده از طرح ابعاد بحران سیل، به هیچ روی رفع و رجوع کردن کاستی ها و گاهی سوء مدیریت های دولت نیست. یقینا اگر عملکرد مسئولان اجرائی به طور «منصفانه و بی طرفانه» ارزیابی شود، ضعف ها و ناکارآمدی های متعددی را می توان نشان داد و در صدد چاره جویی برای آینده بر آمد. در جریان زلزله کرمانشاه، این ناکارآمدی ها و مشکلات امدادرسانی خود را نشان دادند؛ اما مع الاسف نه مجلس و نه خود دولت در مقام چاره جویی بر نیامدند. مسئولانی که عملکرد آنان در زلزله کرمانشاه باید به طور جدی ارزیابی می شد، همچنان سر جای خود باقی مانده اند و حتی درس و تجربه ای هم از آن حادثه تلخ نگرفتند. یکی از دلایل این امر، دقیقا همین پدیده ای است که امروز در بحران سیل به رخ کشیده شده است: «بهره برداری های سیاسی و جناحی از آلام مردم در سیل اخیر». مخالفان دولت به جز سوء استفاده از شرایط موجود، هیچ اشاره ای به اقدامات مثبت وزارتخانه ها و سازمان های دولتی نمی کنند. آنان یکسره تصویری سیاه از قوه مجریه ارائه می دهند. این برخورد باعث می شود دولت نیز همه انتقادات را به یک چوب براند؛ در نتیجه انتقادات سازنده و منصفانه ای که به هیچ روی با انگیزه، اغراض و اهداف سیاسی صورت نگرفته اند هم زیر حجم سنگین حملات سیاسی و جناحی لاجرم مدفون مانده و دیده نمی شوند. در نتیجه هیچ اصلاح و تغییری هم صورت نمی گیرد. همچنان که ضعف ها و کاستی های مدیریت بحران در جریان زلزله کرمانشاه نادیده گرفته شد و مع الاسف، مرتکبان آن همچنان سر مسئولیت ها باقی ماندند. در زلزله کرمانشاه، پدیده ای به نام فعال شدن سلبریتی ها رخ داد. بنا به دلایلی در سیل اخیر، استقبالی از حضور آنان صورت نگرفت؛ اما همه مدال های امداد رسانی و بازسازی زلزله کرمانشاه بر سینه سلبریتی ها آویخته شد. در آن زلزله نزدیک به 15 هزار خانه روستایی تخریب شد و تکلیف سنگین و پرهزینه بازسازی آنها نه بر عهده سلبریتی ها و نه هیچ ارگان و نهاد دیگری بود. خانه ها را بنیاد مسکن که یک نهاد حاکمیتی است، ساخت. شماری از آنها امروز کامل شده و برخی هم در مراحل متعدد تکمیل هستند. جمع خانه هایی که سلبریتی ها، خیرین و دیگران ساختند، با وجود همه آن مدال ها، به 300 واحد هم نمی رسد. به عبارت دیگر 14هزارو 700 واحد مابقی بر عهده بنیاد مسکن بوده است. البته بودجه بنیاد مسکن را نظام تامین می کند؛ اما بحث بر سر نکته دیگری است. وقتی دولت؛ یا به نظر براندازان «نظام» دیده نمی شود یا بدتر از آن، وقتی به دلیل انگیزه های سیاسی و جنگ قدرت، فقط جنبه های منفی اقدامات برجسته می شوند؛ در آن صورت فرض بر آن قرار می گیرد که همه انتقادات و خرده گیری ها سیاسی بوده و مسئولان هم هیچ انگیزه ای برای بهبود و پیشرفت نشان نمی دهند.
                