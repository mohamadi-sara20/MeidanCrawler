شنبه ۲ آذر ۱۳۹۸
-----------------------------------------
حرف اول
-----------------------------------------
استقبال از عفو 2 زندانی در غرب کشور
-----------------------------------------

                    هم زمان با میلاد پیامبر رحمت (ص) گروهی از زندانیان کشور عفو شدند. در فهرست پیشنهادی عفو رئیس قوه قضائیه نام دو نفر از محکومان وابسته به یکی از احزاب در غرب کشور نیز به چشم می خورد. این دو زندانی پیش از این ابتدا به اعدام محکوم و سپس با یک درجه تخفیف به حبس ابد محکوم شده بودند. یکی از این دو زندانی، 29 سال و دیگری 21 سال در زندان به سر برده بود. اعلام عفو این دو زندانی بازتاب اجتماعی زیادی در استان های آذربایجان غربی و کردستان داشت و موجب رضایت گروه زیادی از شهروندان شد. این نخستن باری است که محکومان امنیتی در فهرست عفو قرار می گیرند و در نهایت پس از عفو از زندان آزاد می شوند. تلاش برخی معتمدان و شخصیت های اجتماعی در آزادی این افراد موجب شد ریاست قوه قضائیه نام این دو زندانی گمنام و فراموش شده را در فهرست عفو قرار دهند. ماه ها پیش موضوع این دو زندانی را با آقای محمد هادی فر، مدیرمسئول خبرگزاری کردپرس، در میان گذاشتم و ایشان وعده داد که برای آزادی این دو زندانی رایزنی هایی را انجام دهد. در پی سفر رئیس قوه قضائیه به غرب کشور رایزنی شخصیت ها و معتمدان، از جمله مدیر مسئول خبرگزاری کردپرس موجب شد موضوع این دو زندانی به اطلاع مقامات ارشد قوه قضائیه برسد...
 ومقدمات بررسی و اتخاذ تصمیم در این باره مهیا شود و در نهایت پس از دخالت رئیس قوه قضائیه در این فرایند، زمینه قرار گرفتن نام این دو نفر در فهرست افراد عفو شده فراهم شد و در سالروز میلاد پیامبر اسلام، آنها عفو و در نهایت در روزهای گذشته از زندان آزاد شدند. در چند دهه گذشته به نقش معتمدان و شخصیت های مورد وثوق محلی در حل و فصل مسائل جاری کشور کمتر توجه شده بود. حتی در جریان مسائل اخیر پس از افزایش قیمت بنزین نیز توجه به معتمدان و شخصیت های اجتماعی کم بود و این ظرفیت اجتماعی مغفول ماند. در هفته گذشته اگر در برخی شهرستان های غربی و جنوبی کشور از این ظرفیت اجتماعی به خوبی و به شکل کارشناسی شده ای استفاده می شد، میزان خسارات انسانی و اقتصادی را می شد به نحو چشمگیری کاهش داد، اما متاسفانه این ظرفیت همچنان مورد غفلت قرار گرفته است. عفو و سپس آزادی این دو زندانی نشان داد که ظرفیت معتمدان محلی نقش بسزایی در ترمیم زخم ها و مسائل اجتماعی، فرهنگی و سیاسی دارد و نباید نظام تدبیر در کشور از این ظرفیت بزرگ ملی غافل شود. از زاویه دیگر، آزادی این دو زندانی امنیتی این امید و انتظار را ایجاد کرد که اقدامات صورت گرفته در دوره مدیریت رئیس جدید قوه قضائیه برای مبارزه با فساد، افزون بر استمرار به دیگر حوزه ها از جمله آزادی زندانیان امنیتی و سیاسی نیز وارد شود. استمرار اقدامات امیدآفرین دیگری از این دست موجب می شود تا اعتماد اجتماعی تقویت شود و سرمایه اجتماعی شکل گرفته صرف تقویت امنیت ملی و هم افزایی عمومی شود. ترمیم بخشی از زخم های وارده بر پیکره همبستگی اجتماعی و ملی و اعتماد اجتماعی نیازمند استمرار رویکردهایی از این دست است. اعلام عفو این دو زندانی را به فال نیک می گیریم و چشم به راه اقدامات بیشتری در این حوزه می مانیم. امید است در 22 بهمن شاهد عفو و آزادی فهرست بلندتری از زندانیان باشیم. 
                