شنبه ۲۲ تیر ۱۳۹۸
-----------------------------------------
type_unknown
-----------------------------------------
دفاع پورمحمدی از همفکران و دوستانش قابل فهم است
-----------------------------------------

                    
در پی بازنشر گفت وگوی حجت الاسلام والمسلمین مصطفی پورمحمدی با نشریه «مثلث» در روزنامه «شرق» سه شنبه 18 تیر 1398 که در بخشی از آن به موضوع مهم قتل های زنجیره ای در سال 1377 پرداخته شده است، محمد نیازی، رئیس سازمان قضائی نیروهای مسلح در زمان رسیدگی به پرونده قتل های زنجیره ای، پاسخی به روزنامه فرستادند. او در ابتدای این پاسخ نوشته اند: از آنجا که بخش هایی از مطالب ایشان درباره این موضوع دقیق نبوده و با واقعیت منطبق نیست، لازم است توضیحاتی در این زمینه ارائه شود. پاسخ جناب آقای نیازی به این شرح است:  
بدوا مطالب جناب آقای پورمحمدی آورده می شود:
«آقای خسرو تهرانی نخست وزیری بود، اما آقای عالیخانی از بچه های سپاه بود. در بحث قتل های زنجیره ای که شما بحث خاصتان خودسربودن بود، نه؛ آن بخش وزارت اطلاعات هیچ خودسر نبودند. شاید مدیرانش یک سری تصمیمات بد می گرفتند. ما داشتیم جاهایی که خود من موضع و انتقاد داشتم که بی خود کردید این تصمیم را گرفتید... اما این جور نبود که از دست رها باشد.
حتی این داستان قتل های زنجیره ای در سیستم اتفاق افتاد.
جانشین امنیت، یعنی معاون امنیت، جانشینش مدیر این پروژه بود که گرایش چپ داشتند؛ یعنی جایی نبود که پنج نفر خودسرانه آمده باشند دست به این کار زده باشند. اینها برای خودشان تحلیلی داشتند و فکر می کردند طبق آن تحلیل باید به نظام خدمت کنند و اصلاح طلبان را از ورطه خطرناکی که در آن خواهند افتاد، نجات بدهند. تحلیلشان هم این بود که ضد انقلاب دارد به اصلاح طلب ها می چسبد و ما ناچاریم دوباره حوادث سال 60 و جنگ های خیابانی را تکرار و تجربه کنیم. اینها گفتند ما عملیات پیش دستانه انجام بدهیم تا این اتفاقات نیفتد و اتفاقا مدیران اصلی این تصمیم گرایش چپ داشتند؛ یعنی نسبت به آقای خاتمی که رئیس جمهور شده بود، نظر مثبت داشتند و طرفدار آقای خاتمی بودند.
[سوال:] یعنی مدیر این پروژه سعید امامی نبود؟
[آقای پورمحمدی:] این که مشخص بود. آنهایی که دستگیر شدند و اعتراف کردند، گفتند آقای سعید امامی مشاور وزیر بود و نهایتا به عنوان مشاور از ایشان استفاده کرده بودند. مدیر پروژه که نبود، مدیر تصمیم گیری نبود. نه مقام تصمیم گیری داشت، نه مقام طراحی و اجرا داشت؛ حداکثر با ایشان مشورت کردند که ما از ایشان سوال کردیم، گفت نه من در این کار نبودم تا آخرین لحظه هم حرفش این بود که من نبودم. به آن آقایان که می گفتیم، تعبیری که می کردند، می گفتند ما اجازه هم داریم که هرچه تلاش کردیم، ما اجازه ای ندیدیم؛ ولی تلقی و نظر خودشان این بود که ما رفتیم و اجازه هم داریم و از این حرف ها.
ما گفتیم کیست و بعد هم چنین چیزی که توانستند اجازه بگیرند، ثابت نشد. اینکه فکر کنیم جماعتی همین جوری خودسر آمدند و انجام دادند، به این شکل نبود. اینها تحلیل داشتند. حالا اینکه در تحلیل اینها نفوذی وجود دارد، این هم ثابت نشد. ما که نمی توانیم صرفا روی تحلیلمان کار کنیم. آدم هایش موجودند، محاکمه شدند، زندان رفتند و همه شان تحمل حبس طولانی کردند. اینها که موجودند. بعد هم اینکه وزارت کار کردند هیچ ردی که مشخصا القای مستقیم باشد نبود. شاید برخی فضا سازی ها تاثیر غیرمستقیم روی تصمیم گیری ها بگذارد، بعید نیست.
الان هم یکی از شگردهای قوی دستگاه اطلاعاتی این است که فضا را جوری طراحی می کنند که آدم ها بر اساس آن طراحی به تصمیماتی می رسند. القای غیرمستقیم می تواند چنین چیزهایی باشد؛ ولی اینکه مستقیما طبق ادعایی که برخی از این آقایان کردند؛ یعنی شبکه جاسوسی و نفوذ و اینها، هیچ کدامشان ثابت نشد و این حادثه هم اتفاق افتاد. از این جهت می توان گفت وزارت اطلاعات مجموعه گسترده ای با احساس مسئولیت، فداکاری، جان نثاری و پای کار بودن است و البته محیط های قدرت پنهان محیط های خطرناکی است؛ محیط های اشتباه خیزی است. محیط هایی که اگر کنترل نشود، مشکل ساز خواهد شد...».
پاسخ:
1 این گفته آقای پورمحمدی که آقای عالیخانی از بچه های سپاه بود، صحت ندارد (منظور مهرداد عالیخانی، معروف به صادق، متهم ردیف دوم در پرونده قتل های زنجیره ای است که با حکم قطعی دادگاه به اتهام آمریت در قتل ها به چهار فقره حبس ابد محکوم شد). البته عالیخانی تلاش کرد وارد سپاه شود؛ ولی موفق نشد. طبق سوابق موجود، وی در شهریور 1362 برای استخدام در کمیته انقلاب اسلامی اقدام کرد و سپس از این طریق به واجا (وزارت اطلاعات) وارد شد.
2 ایشان می گوید: «حتی این داستان قتل های زنجیره ای در سیستم اتفاق افتاد و عوامل آن خودسر نبوده اند» و برای اثبات این ادعا می افزاید: مدیر این پروژه جانشین معاون امنیت بود (منظور آقای مصطفی کاظمی، معروف به موسوی، متهم ردیف اول در پرونده قتل های زنجیره ای است که با حکم قطعی دادگاه به اتهام آمریت در قتل ها به چهار فقره حبس ابد محکوم شد).
چند سوال از جناب آقای پورمحمدی:
اولا، اگر قتل ها در سیستم اتفاق افتاد و عوامل اصلی این جنایت خودسر و محفلی نبودند، چرا در پروژه ای با این اهمیت جانشین معاون امنیت آن را مدیریت کرد نه خود معاون امنیت؟ اگر تصمیم سیستم بود چرا مسئول اصلی، یعنی معاون امنیت، از اجرای آن بی اطلاع بود؟ (هرچند معاون امنیت وقت نیز از این جهت زیر سوال است).
ثانیا، چرا عناصری از برخی معاونت های دیگر، ازجمله معاونت اطلاعات مردمی، درگیر قتل ها شدند، بدون آنکه معاونت مربوطه در جریان قرار گرفته باشد؟
ثالثا، آقای مصطفی کاظمی در جلسه دادگاه اعلام کرد که سوژه ها را خودم انتخاب می کردم و قتل همسر فروهر را همان زمانی که نیروها برای اجرای عملیات رفته بودند و چند ساعت قبل از شروع عملیات، تصمیم گرفتم.
جناب آقای پورمحمدی! آیا سیستم این گونه برای قتل انسان ها تصمیم می گرفت؟ آیا این اتهامی بزرگ به وزارت اطلاعات نیست؟
3 جناب پورمحمدی درباره انگیزه عوامل اصلی جنایت مطالب عجیبی بیان کرده اند؛ ازجمله اینکه آنان براساس تحلیل خودشان فکر می کردند باید به نظام خدمت کنند و اصلاح طلبان را از ورطه خطرناک نجات دهند و نگذارند که ضدانقلاب به آنان بچسبد و ما ناچار باشیم حوادث سال 60 و جنگ های خیابانی را تکرار کنیم و ما عملیات پیش دستانه انجام دادیم... و اتفاقا مدیران اصلی این تصمیم گرایش چپ داشتند.
آیا آقای پورمحمدی خودشان به وجود چنین انگیزه ای باور دارند؟
اگر پاسخ مثبت است، به این سوال پاسخ دهند که چگونه از طریق قتل آقای داریوش فروهر با آن وضعیتی که از نظر جسمی و نقش سیاسی داشت (مقام معظم رهبری فرمودند آقای فروهر دشمن ما بود ولی خطری نداشت) و با قتل همسر او، آن هم شبانه و با وضع بسیار فجیع (کاردآجین)، چگونه اصلاح طلبان از ضدانقلاب جدا می شدند؟
یکی از عوامل اصلی جنایت در پاسخ به سوال یکی از مباشرین قتل ها که چرا باید با این شیوه به قتل برسند و این مسئله مشکل ایجاد خواهد کرد، گفته بود باید قتل ها به گونه ای انجام شود که در دنیا صدا کند. چگونه با این قتل های جنایت آمیز، که برای نظام و امنیت ملی ما چالش ساز شد و ضربه جبران ناپذیری بر پیکر وزارت اطلاعات وارد کرد، خدمت به نظام صورت می پذیرد؛ آن هم از سوی کسانی که به قول آقای پورمحمدی اهل تحلیل بودند و علی الاصول پیامدهای خطرناک این جنایات را می دانستند و پیش بینی می کردند؟
در اینجا مناسب است بیانات مقام معظم رهبری در زمینه انگیزه قتل ها آورده شود تا وزن توجیه جناب آقای پورمحمدی سنجیده شود: «... یکی از این مقتولان دوست قدیمی دوران مبارزات و همکار دوره بعد از انقلاب اسلامی و در این اواخر هم دشمن بی ضرر ما بود. او از مخالفانی بود که واقعا کمترین ضرری برای نظام نداشت. بنابراین این طور نبود که ما فرض کنیم یک انگیزه طرفدارانه از نظام موجب شد که اینها بروند و فلان کس را که هیچ ضرری برای نظام نداشت بکشند...».
22/12/79 در جلسه پرسش و پاسخ دانشجویان دانشگاه صنعتی امیرکبیر
«... اما مرحوم فروهر و مخصوصا عیالش آدم های نانجیبی نبودند. حالا شما فکر کنید کسی که مثل فروهر را می کشد، آیا می تواند دوست نظام باشد؟! می تواند برای نظام کار کند؟! چنین چیزی معقول است؟! من این را باور نمی کنم.
آشنایی من با مسائل سیاسی این 20 ساله و قبل از این در دوران انقلاب، آشنایی با اشخاص، جریانات سیاسی و با توطئه های گوناگونی که از اطراف دنیا همیشه در جریانش بوده ایم، اجازه نمی دهد که من باور کنم این کار عناصری است که با نظام مسئله ای ندارند و نمی خواهند علیه نظام کار کنند.
... بعضی از این دو، سه نفر نویسنده ای هم که متاسفانه در این حادثه کشته شدند، اسمشان را بنده هم نشنیده بودم... . آن دستی که به فکر می افتد، بیاید اینها را تصفیه کند و به قتل برساند _ یا در داخل خانه هایشان، یا در میان راه، یا در خیابان، یا در بیابان _ مگر می تواند بیگانه نباشد و تابع یک نمایشنامه از پیش طراحی شده نباشد؟!...».
خطبه های نماز جمعه 18/10/77
سایت مقام معظم رهبری
چپ یا راست بودن عوامل اصلی قتل ها نیز با واقعیت تطابق ندارد، هر چند برخی از آنان تظاهر به اصلاح طلبی و برخی تظاهر به اصولگرایی می کردند. اگر مدیران اصلی قتل ها اصلاح طلب و طرفدار آقای خاتمی بودند، چرا پس از موضع گیری آقای خاتمی درباره قتل فروهر و جنایت نامیدن آن، قتل های مختاری و پوینده را انجام دادند؟ و اگر آقایان سعید امامی و مهرداد عالیخانی اصولگرا و راست بودند، چرا آقای مصطفی کاظمی که مدعی اند «چپ تند» بود، سال ها از مدیران اصلی آقای سعید امامی بود و با آقای عالیخانی همکاری بسیار نزدیک داشت در حدی که مشترکا پروژه ای به این اهمیت و حساسیت را پیش برده و مدیریت کنند؟
4 جناب پورمحمدی نقش آقای سعید امامی را به مشاور عوامل اصلی جنایت کاهش داده است. درباره نقش نامبرده در قتل های زنجیره ای سال 1377 (صرف نظر از اتهامات دیگر او که موضوع بحث ما نیست) توضیحات زیر ارائه می شود:
الف: آقای پورمحمدی حداقل پذیرفته اند که سعید امامی به عوامل اصلی جنایت برای انجام آن مشورت داده است. البته آقای پورمحمدی قبلا گفته بود: «سعید امامی از جریان قتل ها خبر نداشت حتی من خودم به او گفتم اگر تو هم دست داری بگو تا شر این غائله کنده شود. او جواب داد نقشی نداشته ام. از موسوی هم پرسیدم گفت نقشی نداشت و اطلاع هم نداشت ولی شاید حدس بزند». (روزنامه انتخاب 31/2/79. جالب است که ایشان برای اثبات ادعای خود به اظهارات سعید امامی و موسوی قبل از دستگیری آنان استناد می کند).
آقای سعید امامی در این زمان مشاور وزیر بود. چرا باید در این پروژه با او مشورت می کردند؟ ممکن است آقای پورمحمدی پاسخ دهند می خواستند از تجربه او در دوران تصدی معاونت امنیت استفاده کنند. پاسخ این است که افراد دیگری هم بودند با همین شرایط، چرا از آنان مشورت نگرفتند؟
ب: چرا آقای سعید امامی که حداقل به قول آقای پورمحمدی طرف مشورت برای انجام قتل ها بود، در روز اول در دادسرا و در پاسخ به سوال دادستان که به نظر شما چه کسی این قتل ها را مرتکب شده، اظهار کرد: اگر خودی ها انجام داده باشند کار سپاه پاسداران است (اظهارات کتبی آقای سعید امامی در این زمینه موجود است).
ج: اما واقعیت مطلب درباره نقش سعید امامی در قتل ها از منظر حقوقی:
نامبرده در آن زمان چون سمت اجرائی نداشت نمی توانست دستوردهنده باشد و آمر قتل تلقی نمی شود. او در اجرای قتل ها نیز دخالت نداشت پس مباشر قتل تلقی نمی شود. بلکه او با توجه به زمینه چینی، تحریک، ترغیب دیگران و تسهیل امر معاون در قتل ها محسوب می شود. در پرونده نیز همین اتهام به او تفهیم شد و با همین اتهام برای او قرار نهایی صادر شد؛ البته معاونی که محور عمل و اقوی از مباشر است. اظهارات کتبی او در مرجع قضائی وجود دارد که در زمان مناسب منتشر خواهد شد، ان شاءالله.
5 توضیحات درباره مسائل دیگری که جناب پورمحمدی مطرح کردند، از جمله مسئله بسیار مهم نفوذ را به فرصت مناسب دیگری موکول و تنها به یک جمله بسنده می کنم: چه ایشان بپذیرند یا رد کنند، فتنه قتل های زنجیره ای و فتنه ی 18 تیر 78 و فتنه سال 88 تردیدی باقی نگذاشت که نفوذ دشمن در دهه های گذشته و در برخی از مراکز مهم و حساس و برخی از مراکز تصمیم گیری قطعی است و غیر قابل انکار.
6 درباره مسائل طرح شده، اسناد و مدارک کافی و غیرقابل انکار در پرونده محاکماتی در سازمان قضائی نیروهای مسلح وجود دارد. به جناب آقای پورمحمدی توصیه می کنم هر زمان که خواستند درباره ماجرای قتل های زنجیره ای سال 1377 اظهارنظر نمایند حداقل اطلاعاتی از پرونده محاکماتی و صورت جلسات دادگاه آن تحصیل فرمایند، هر چند دفاع ایشان از همفکران و دوستان قدیم شان را قابل فهم می دانم!
                