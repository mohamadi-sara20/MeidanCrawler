شنبه ۴ خرداد ۱۳۹۸
-----------------------------------------
یادداشت
-----------------------------------------
روزه داری و رهایی بخشی
-----------------------------------------

                    در روزهای قدر قرار داریم و فرصت نگاهی دیگر به رفتارهای دینی فراهم است. یکی از مشترکات ادیان الهی وجود ساحت و قلمرو شریعت است. ادیان الهی سه ضلعی معرفت، اخلاق و شریعت را دارند که البته صورت یا حالتی ثابت از نظر کمی و کیفی در همه ادیان نیست بلکه در برخی ادیان ساحت اخلاق فربه است و در برخی دیگر ساحت شریعت. اما ظاهرا آنچه قابل استفاده از آموزه های این ادیان است، خدمتگزاری دو ساحت معرفت و شریعت -با همه تفاوتی های کمی و کیفی- برای ساحت اخلاق است. فلسفه وجودی مناسک و قالب های دینی می تواند دو ساحت داشته باشد: ساحت هویت ساز و ساحت تعالی بخش و کمال آفرین؛ برجسته تر کردن هر یک از این دو ساحت می تواند ساحت دیگر را دچار مشکل کند. این دو ساحت می توانند حالتی سیال داشته باشند و در زمانه و زمینه ای ساحت هویت ساز اهمیت بیابد و در دیگر زمانه ساحت کمال بخشی و تعالی بخشی این مناسک اولویت بیابد، اما نمی توان در مجموع این واقعیت را نادیده انگاشت که اهتمام به هریک از این دو، ساحت دیگر را نحیف می کند و گاه تا سرحد تشکیک در ارزشمندی یک قالب پیش می رود. چندی است پاره ای از اندیشمندان دینی و دین پژوهان تلاش هایی ستودنی در مقولاتی مانند کاربردی کردن آموزه های دینی و دریافت های آن دارند، چرا که به درستی از فراوانی ناهنجارهای اخلاقی در جامعه ای که قالب های دینی در آن پرحضور و پرهیمنه اند آگاه اند. 
هویت سازی مناسک و قالب های دینی: نخستین نکته ای که درباره قالب های دینی و مناسک آن به ذهن می رسد ساحت و جنبه هویت سازی آن است. به نظر می رسد نتوان در اصل این کارکرد قالب های دینی تردیدی داشت، بلکه چون نخستین کارکردی است که به ذهن تداعی می کند، گاهی به اشتباه مهم ترین و اصلی ترین کارکرد نیز قلمداد می شود. اگر ساحت سیطره یافته بر یک جامعه نگاه هویتی به قالب ها باشد و جنبه تعالی بخشی قالب های دینی یا فراموش شوند یا نحیف، آسیب های زیادی بروز می کند. 
معنادهی به زندگی با کمک قالب های دینی: دومین انتظار از قالب های دینی تعالی بخشی و معناآفرینی آنها است. این رتبه متاخر بودن -یعنی دومین بودن- حکایتگر تقسیم ارزشی نیست، بلکه اگر قرار باشد تقسیم ارزشی کنیم، نخستین نکته متوجه قالب های دینی معناآفرینی و کمال آفرینی آن است. معنادهی پیامدهایی دارد که از آن جمله می توان به شخصی بودن، سیال بودن، کارآبودن و... اشاره کرد. در آموزه های دینی آن اندازه که بر این ساحت مورد انتظار از قالب ها با صراحت تاکید شده، بر جنبه هویتی آنها تاکید نشده است. قرآن که اصلی ترین و اصیل ترین منبع دین است به معناآفرینی روزه که یکی از قالب ها و موضوع این نوشته است، پرداخته و می گوید: یاایها الذین آمنوا کتب علیکم الصیام کما کتب علی الذین من قبلکم لعلکم تتقون. تشریع این قالب در راستای معناآفرینی و تعالی بخشی دانسته شده است تا هویت سازی که شاید به یک دلیل عمومی و برون متنی قابل اثبات باشد. روزه قرار است پرهیز را به دنبال داشته باشد و پرهیز یک معنادهی به زندگی است که البته به صورتی طبیعی در رفتار های انسانی خود را نشان می دهد. پرهیز از بی اخلاق و بداخلاقی با تمام صورت ها و ساحت های قابل تصور آن از یک سو و پرهیز از ناهنجاری و بدهنجاری های رفتاری و اجتماعی از سوی دیگر. 
چالش هویت و معنا در قالب های دینی: در زمانه ای قرار گرفته ایم که پرسشی ذهن بسیاری از متدینان را به خود مشغول کرده است؛ فراوانی قالب های دینی از یک سو و فراوانی ناهنجاری ها یا بدهنجارهای اخلاقی از سوی دیگر. همان اندازه که مظاهر عباداتی مثل نماز و روزه و... در جامعه دیده می شود، متاسفانه مظاهر بداخلاقی و بی اخلاقی هم دیده می شود. اصحاب اندیشه لازم است به این گونه موارد ورود پیدا کرده و نسبت به این گونه مقوله ها که می تواند در درازمدت به آسیب زدن به بنیاد دین بینجامد، اتخاذ موضع کند. آیا نمی توان این چالش ها را با تفکیک دوگانه ذاتی و عرضی، اصلی و تبعی، ثابت و متغیر و... پاسخ داد؟ آیا نمی توان گفت جنبه های هویت سازی قالب ها ساحت متغیرات است و جنبه معناآفرینی قالب ها است که در ساحت ثوابت دینی قرار می گیرد و بنابراین نباید گذاشت دچار مشکل شود؟ آیا نمی توان ساحت هویت سازی قالب ها را عصری و در زمانه دید و ساحت معنادهی این قالب ها را فراعصری دانست تا هم چالش بی توجهی به تیپ های انسانی از یک سو و امکان عصری کردن معطوف به نیازهای معنوی انسان ها از سوی دیگر لحاظ شود؟ سخن پایانی اینکه درک این چالش و پذیرش آن، نخستین گام برای تدبیر این چالش است. متاسفانه در پاره ای موارد دیده شده است که متولیان به جای تلاش برای تدبیر بحران هایی از این سنخ، به پاک کردن صورت مسئله پرداخته و از اساس وجود چنین چالشی را انکار می کنند. 
                