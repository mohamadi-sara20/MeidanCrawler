شنبه ۲۹ تیر ۱۳۹۸
-----------------------------------------
type_unknown
-----------------------------------------
یک میلیارد یورو ارز دولتی گم شد
-----------------------------------------

                    
شرق: بر اساس نامه ای که به دست «شرق» رسیده، محمود واعظی، رئیس دفتر و سرپرست نهاد ریاست جمهوری، در نامه ای خطاب به چهار وزیر، از آنها خواسته در مورد «تعهدات ارزی ایفانشده دریافت کنندگان ارز واردات دارو و کالاهای اساسی»، توضیحاتی ارائه دهند. در این نامه که مخاطبان اصلی آن، رضا رحمانی، وزیر صنعت، معدن و تجارت، محمود حجتی، وزیر جهاد کشاورزی، سعید نمکی، وزیر بهداشت، درمان و آموزش پزشکی و محمد شریعتمداری، وزیر تعاون، کار و امور اجتماعی است، با قید فوریت «آنی» سوال شده: «دستگاه های دولتی و شرکت های دولتی فورا پاسخ دهند که چرا تخلف شده است؟». در پیوست این نامه به دو جدول در دو حوزه دارو و کالاهای اساسی اشاره شده است که در این گزارش نیز به آنها اشاره می شود. بر اساس این نامه، 10 شرکت حوزه دارو و 10 شرکت در امور کالاهای اساسی، از جمله شرکت هایی هستند که با وجود آنکه متعهد شده اند کالا را بر اساس ارز تخصیص داده شده، وارد کشور کنند اما بخشی از آنها را وارد کشور نکرده اند.
 نتیجه نامه ای که نیمه کاره ماند
تعهدات ارزی ایفانشده در حوزه دارو، چیزی در حدود 130 میلیون یورو است که در نامه سیدکامل تقوی نژاد، معاونت توسعه و منابع وزارت بهداشت، درمان و آموزش پزشکی در تاریخ 24 تیرماه امسال، خطاب به شانه ساز، سرپرست سازمان غذا و دارو، به آنها اشاره و تاکید شده: «با توجه به حساسیت موضوع، مراتب در اسرع وقت مورد رسیدگی و این معاونت را از نتیجه اقدامات انجام شده مطلع نمایید». بااین حال هنوز ادامه این روند با وجودی که «شرق» با مهرعلیان، مدیرکل داروی سازمان غذا و دارو گفت وگویی انجام داد، به طور کامل محرز نشده است و منطقی است که برای شفافیت در این زمینه، یکی از مقام های مسئول دراین باره توضیحاتی را ارائه دهند.
 حدود یک میلیارد یورو، مجموع تعهدات ارزی ایفانشده
با جمع تعهدات ارزی ایفانشده که طبق این دو جدول، به آنها اشاره شده، حوزه کالاهای اساسی در قبال حدود 848 میلیون و 909 هزار یورو، کالای متعهدشده را وارد کشور نکرده است که مجموع رقمی در حدود 979 میلیون و دو هزار و 569 یورو را نشان می دهد.
 همتی به روحانی نامه نوشت
در پیوست این نامه، به نامه رئیس کل بانک مرکزی خطاب به حسن روحانی، رئیس جمهور، اشاره شده است. در متن این نامه آمده : «علی رغم تلاش های به عمل آمده و تخصیص و تامین ارز برای واردکنندگان مورد تایید (دارای ثبت سفارش) دستگاه های یادشده متاسفانه حسب اطلاعات سامانه رفع تعهدات ارزی این بانک به نظر می رسد بخش قابل توجهی از تعهدات ارزی موید ورود کالا به کشور، علی رغم تامین ارز و انقضای مهلت های قانونی، به صورت رفع تعهدنشده بود و اسناد و مدارک مثبته مبنی بر ورود و ترخیص قطعی کالاهای مورد اشاره در سامانه به ثبت نرسیده است». در انتهای این نامه آمده: «بدیهی است وفق قوانین و مقررات ذی ربط بانک های عامل به معرفی گیرندگان ارزهای مزبور به سازمان تعزیرات حکومتی در صورت عدم واردات کالا ظرف مهلت مقرر و عدم برگشت ارز دریافتی اقدام می نمایند».
 آیا مشکل سازمان غذا و دارو برطرف شد؟
در پیگیری های «شرق» در تماس با برخی مسئولان محرز شد که برخی از این عدم تعهدات ارزی مربوط به تخلفاتی است که وزیر بهداشت نیز به آنها اشاره کرده. سعید نمکی در جمع اصحاب رسانه گفته بود: «افرادی در این وزارتخانه با ارز دولتی که برای واردات دارو و لوازم پزشکی اختصاص دارد، اقلام دیگری از جمله کابل برق وارد کرده اند». او گفته، برخی از افراد، بازداشت شده و در حال بازجویی هستند، اما به گفته غلامحسین اسماعیلی، سخنگوی قوه قضائیه، سه متهم این پرونده با قرار وثیقه آزاد هستند. با وجودی که یکی از منابع آگاه در وزارت بهداشت، درمان و آموزش پزشکی، بخشی از این تخلفات را تایید کرده، اما غلامحسین مهرعلیان، مدیرکل داروی سازمان غذا و دارو، در گفت وگویی کوتاه با «شرق» با تایید ضمنی این نامه خبر داد: «تمام این اقدامات انجام شده و مستندات آن نیز موجود است. نامه آن را هم آقای نمکی به آقای واعظی تقدیم کرده اند». از این مقام مسئول خواستیم تا این مستندات را در اختیار روزنامه قرار دهند، اما با امتناع او مواجه شدیم. بااین حال، صحت وسقم رسیدگی به این مورد را باید از مقام های مسئول پرسید و ضروری است که نسبت به شفاف سازی این مسئله اقدامات لازم انجام گیرد.

 کالاها هنوز برگ سبز گمرک نگرفته اند
حمید ورناصری، مدیرعامل شرکت پشتیبانی امور دام، نیز در گفت وگوی کوتاهی با «شرق» با رد تخلفات صورت گرفته از سوی این شرکت می گوید: «کالاها به بنادر ایران آمده و باید نسبت به ترخیص آنها اقدام شود و برگه سبز گمرک تحویل بانک شود تا رفع تعهد ارزی انجام گیرد». ورناصری البته در ادامه به ورود بخشی از کالاها به بنادر ایران اشاره می کند که با وجود آنکه به بنادر وارد شده، اما ارز به آنها تخصیص داده نشده تا نسبت به ترخیص آنها اقدام شود. پیگیری های «شرق» در این زمینه از سازمان تعزیرات حکومتی بی نتیجه ماند و باید دید مقام های مسئول مرتبط با این موضوع، چگونه شبهات تخلف را رونمایی خواهند کرد.

                