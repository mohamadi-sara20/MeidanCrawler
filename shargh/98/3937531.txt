چهار‌شنبه ۲ مرداد ۱۳۹۸
-----------------------------------------
یادداشت
-----------------------------------------
چین و فتیله روشن تظاهرات هنگ کنگ
-----------------------------------------

                    
چندروز پیش که قرعه کشی بازی های مقدماتی جام جهانی انجام شد، نام هنگ کنگ به عنوان تیمی که در گروه ایران جا گرفته بر زبان هم وطنان فوتبال دوست جاری شد. قرار است نوزدهم شهریور امسال، تیم های ملی ایران و هنگ کنگ رو در روی هم قرار گیرند. همین شاید بهانه ای باشد تا نگاهی به گردو خاک های سیاسی ای بیندازیم که در این اقلیم هفت میلیون نفری بر پا شده است. بهتر است برای تفهیم این غبار سیاسی، کمی عقب تر رفت.
سال 1997میلادی، انگلستان پس از حدود 150 سال، حکمرانی هنگ کنگ را به دولت چین واگذار کرد زیرا هنگ کنگ با سرخط «یک اقلیم با دو نظام» اداره می شود؛ چین پذیرفته است که این قلمرو به شیوه خودمختار اداره شود اما سایه سلطه شمالی، مردم کوچه و بازار را به شدت می آزارد. نکته ظریف در اینجاست که پس از رهایی از سلطه انگلیس،  نمایندگانی به شورای قانون گذاری راه یافتند که درد مردم داشتند. آنها با آگاهی و شرافتمندی، خشت اول قانون را به نیکی نهادند تا آزادی های سیاسی و اجتماعی حاکم شود و مهم تر آنکه استقلال قضائی به درستی در آنجا اجرا شود؛ موهبتی که ساکنان پر جمعیت چین از آن همچنان محروم هستند. هیچ سرزمینی از رسیدن به حقوق فردی و اجتماعی بدش نمی آید بلکه با دستانی گشوده به استقبال قوانینی می رود که پایه های خودکامگی را در کشور سست کند. چینی ها در چند دور، اعتراضاتی بر حکومت داشته اند که در مقاطع گوناگونی در 30 سال اخیر به وقوع پیوسته است اما پرورش نیروهای سرکوبگر از میان لایه های زیرین، سبب شده جو امنیتی غلیظی بر میهنشان سایه افکند. این توضیحات به این دلیل داده شد که میزان ترس قدرت مرکزی از تحرکات یک سرزمین کوچک به نام هنگ کنگ که در آن سوی دیوار قرار گرفته، به سادگی روشن شود. ماجرای تازه در هنگ کنگ از کجا آغاز شد؟ باید گفت بیش از یک ماه است در آن سرزمین، لایحه استرداد مظنونان به دولت چین مطرح شده است و همین حکم، موجی از مخالفت های خیابانی را به راه انداخته است. باوجودآنکه دولت هنگ کنگ اعلام کرد تصویب این لایحه را به حال تعلیق درآورده ولی این اعلام، اعتراضات را به خاموشی نکشانده است.
تظاهرات کنندگان، با کدام پیش زمینه روانی، اصلاحات دموکراتیک را خواستار شده اند؟ استعفای  رئیس اجرائی هنگ کنگ هم در میان صداها شنیده شده است. تعداد معترضان کف خیابان را تا دو میلیون نفر هم تخمین زده اند. آنها در یکی از روزهای گذشته با شکستن موانع راه، به دیوان عالی قضائی پا گذاشتند. راهپیمایی ها به مناطق دیگر سرزمین هم کشیده شد. برای نمونه در شهر «شاتین» که در شرق هنگ کنگ و نزدیک مرز چین قرار گرفته، پلیس از گاز اشک آور و شوکر برای متفرق کردن معترضان استفاده کرده و هنوز هم هیچ نشانه ای از کاهش یا توقف اعتراضات دیده نمی شود. برخی از تظاهرکنندگان، پلاکاردهایی در دست گرفتند که روی آنها جملات تندی به چشم می خورد؛ «هنگ کنگ را دوباره آزاد کنید» و «قدرت های جهانی! از قانون اساسی ما حمایت کنید!». چون مردم می دانند قانون خوب نوشته شده است، تنها دغدغه آنها اجرای مو به موی قانون است. تظاهرکنندگان با میله های فلزی و سطل های زباله خیابان ها را می بندند. اعتراض به آنچه بدرفتاری پلیس با خبرنگاران عنوان شده نیز سبب شد تظاهرات مردمی کش پیدا کند. شاید برخی فکر کنند که بسیار خب، ماجرا تمام شد؛ دیگر چه می خواهند؟...
اما پدیده سیاه سلطه، گاهی می تواند سال های سال، یک جامعه چشم بادامی را چنان بیازارد که تنها خواندن پیام یکی از این به جان آمده ها می تواند عمق این درد را بیان کند؛ «مردم عزیز هنگ کنگ، مبارزه ما زمان بر است، پس باید مراقب باشیم اراده مان سست نشود. باید پافشاری کنیم تا این لایحه به طور کامل از میان برداشته شود، دولت که اعتراضات ما را «شورش خام» خوانده باید حرفش را پس بگیرد، معترضان بازداشت شده آزاد شوند، «کری لم» کناره گیری کند و پلیس به شدت مجازات شود. آرزوی من وانهادن این زندگی محقر به پای این خواسته هاست؛خواسته های شما دو میلیون نفر!». این پیام یک زن 21ساله در هشتم تیر امسال است که روی دیوار راه پله یک مجتمع مسکونی در محله «فانلینگ» هنگ کنگ نوشته شد؛ جایی که ساکنان آن از طبقه زحمتکش و فرودست پر شده است. دست خطی با دست لرزان از نویسنده ای عادی که ممکن است مصمم باشد اما از وضع موجود بسیار خسته است. پس از نوشتن این پیام، خانم «لو هیو یان» خودش را از پنجره پاگرد ساختمان نیمه ویران به زمین پرت کرد تا صدایش شنیده شود. این نمونه ای بود تا معلوم شود که خواسته گسترده و عمومی را  نمی توان حرکتی اتفاقی خواند. نشریه فایننشال تایمز نوشت رئیس اجرائی هنگ کنگ اعلام کرده با دیدن این اعتراضات حاضر است از سمت خود استعفا دهد اما دولت چین، این خواسته را رد کرده است؛ زیرا قدرت مرکزی اصرار دارد خانم کری لم  بر سر قدرت بماند تا به زعم آنها خرابکاری های چندروزه را که خودش نیز سهمی در آتش افروزی آن دارد، جمع و جور کند. ریاست اجرائی هنگ کنگ که رهبری آن اقلیم بر عهده او قرار می گیرد، با نظر جمعی کمیته ای انتخاب می شود که اعضایش بالغ بر هزارو 200 نفر است اما  افسوس که برخلاف اسلاف شرافتمند خود، بیشتر کرسی نشینان فعلی، «بیجینگ فیل» هستند؛ یعنی بدون اجازه پکن، آب نمی نوشند! آنها فقط با نظر کمتر از 10 درصد از واجدان شرایط رای دهندگان به این کمیته راه یافته اند. ازآنجاکه قدرت مرکزی در مرزهای شمالی با برگزاری یک انتخابات واقعی و نامزدی افراد مستقل، مخالفتی سنتی دارد، همین تصمیم نابخردانه از سوی افراد محافظه کار پکن، می تواند روغن چراغی شود که فتیله تظاهرات هنگ کنگ را همچنان روشن نگه دارد. چون بیشتر اوقات رفتار مستبدانه می تواند نتیجه ای عکس به بار آورد.
                