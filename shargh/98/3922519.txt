شنبه ۱ تیر ۱۳۹۸
-----------------------------------------
حرف اول
-----------------------------------------
شلیک به پهپاد و آینده منطقه
-----------------------------------------

                    پهپاد یا هواپیمای صرفا جاسوسی ایالات متحده، پس از دو، سه ساعت پرواز در ساعت چهار صبح برای قدم زدن به منطقه نیامده و نزدیک شدنش به پایگاه پدافندی ایران اتفاقی نبوده است؛ فقط مسئولان نظامی آمریکا واکنش پدافند ایران را باور نداشته اند. حق دفاع به شرط وقوع جرم بر فراز آب های ساحلی ایران محفوظ است که به احتمال قوی از لحاظ فنی قابل اثبات است؛ البته اگر کشورهای دیگر زیر بار بروند. غرب به دلایل 40 ساله، دچار چالش هایی با جمهوری اسلامی است. پس از انفجارهای فجیره و دو نفت کش در دریای عمان، همین محافل غربی انگشت اتهام را به سمت ایران گرفتند و به قصد آماده سازی افکار عمومی برای ضدیت بیشتر با ایران، بازی با خطر را دنبال می کنند. نباید اجازه ایجاد بن بست در فضای روابط بین الملل داده شود که بدیل آن جنگ است. در این شرایط صحبت از «حق» و بدعهدی غربی ها در هیاهوی تبلیغاتی رسانه های غربی گم می شود و عنوان کردن در تیررس بودن امارات، بحرین، عربستان و اسرائیل نیز همان چیزی است که علاقه مندان به درگیرکردن ایران در جنگ می خواهند. تاکید بر دفاع از مرزهای جغرافیایی ایران و مذاکره با همه طرف های درگیر، یک اصل اساسی است. اتفاق ساقط کردن پهپاد جاسوسی آمریکا، نشان دادن خطر نابودی به همسایگان عرب ایران است که شاید حساب کار خودشان را بکنند و به شعار مقاومت ملی تا آخرین قطره خون سربازان آمریکایی دلخوش نباشند؛ اما مسئله ما حل نمی شود. درست است که سیاست باید خودش را به حقوق نزدیک کند؛ اما محور در عرصه سیاست امروز جهان حق نیست؛ بلکه منافع ملی بر مبنای قدرت است. احتمالا اسرائیل بیشترین تلاش را برای ایران هراسی ادامه می دهد و تهدید ایران علیه خود را جدی تر عنوان می کند.
 هرچند مسئله در درجه نخست مسئله عرب- اسرائیل بوده است؛ اما در سال های اخیر عرب ها خودشان را عقب کشیده و همه تلاش خود را می کنند تا ایران را به دام جنگ با غرب بیندازند. اگر ایران در روزهای آینده تجدید فعالیت هسته ای فراتر از تعهدات برجام را اعلام کند، ممکن است فضا به سمت یک درگیری جدی حرکت کند. در این شرایط اگرچه حقوق قانونی ایران در پاسخ به نقض حریم هوایی خود یک اصل بین المللی است؛ اما هم زمان باید با عقلانیت دیپلماتیک پیش رفته و تغییر لحن و نشانه های سازگاری غرب و حتی ترامپ را یک فرصت دانست. مذاکره بر سر مسئله اصلی را با واسطه یا بی واسطه می توان دنبال کرد. به نظر می رسد با تاکتیک رفتارهای جمعی در قبال فلسطین، سوریه و یمن و همراه کردن کشورهای اسلامی باید در منطقه مانور دیپلماتیک داد و بر تعداد کشورهای همراه ایران افزود. نشانه خطر جدی هنگامی است که آمریکا نیروهای خود را از خلیج فارس دور کند. باید فضا را به سمت گفت وگو برای حل مسائل اصلی بین ایران و غرب پیش برد.
                