سه‌شنبه ۱۱ تیر ۱۳۹۸
-----------------------------------------
یادداشت
-----------------------------------------
ماموریت ویژه زنگنه در وین
-----------------------------------------

                    نشست 176 وزیران انرژی اوپک بر خلاف پیش بینی های انجام شده از دستور کار آن، روند متفاوتی را تجربه کرد. پیش از این، عمده تحلیل ها و مباحث در سطوح مختلف سیاسی، رسانه ای و اقتصادی بر توافق یا عدم توافق وزیران نفت اوپک بر سر تداوم کاهش تولید نفت اعضا یا حتی کاهش بیشتر تولید نفت از سوی اعضا متمرکز بود، اما توافق های دوجانبه و چندجانبه کشورهای عضو و حتی کشورهای غیرعضو و اظهارات رسمی و غیررسمی مقامات نفتی این کشورها، این موضوع را پیش از اجلاس 176 مسجل کرد که توافق بر سر تداوم کاهش تولید نفت قطعی است و کشورهای حاضر در این نشست مشکلی برای آن ندارند. البته در این زمینه اختلافاتی در میزان کاهش و سهمیه کشورها در فرایند کاهش تولید وجود داشت اما اصل کاهش مورد اجماع همه کشورهای تولیدکننده اوپک و غیراوپک بود. مسئله مهم  در این میان اما حفظ جایگاه و موقعیت اوپک در عرصه مناسبات و تعاملات نفت و انرژی اوپک بود که خیلی زود به ماموریت اصلی و ویژه نماینده ایران در اجلاس تبدیل شد. بهانه این مهم نیز توافق سران عربستان و روسیه بود که چند روز قبل از اجلاس اوپک در حاشیه نشست سران گروه 20 در اوزاکای ژاپن بر سر تداوم کاهش تولید نفت صورت گرفته بود. در کنار این متغیر، البته متغیر دیگری هم وجود داشت که از مدت ها قبل آثار و نشانه های آن به صورت فعال وجود داشت و آن تحرکات دولت آمریکا در ابتدا برای همراه کردن اوپک با سیاست های نفتی واشنگتن به ویژه در راستای تحریم نفتی ایران و در ادامه خنثی کردن تحرکات و سیاست های اوپک  به دلیل عدم همراهی کامل این نهاد بین المللی با ایالات متحده بود. دولت آمریکا سیاست خنثی کردن اوپک را به شیوه های مختلف از جمله نفوذ در اوپک و اعمال فشار بر برخی کشورهای عضو که سابقه اتحاد راهبردی با آن را دارد، مانند عربستان و امارات متحده همچنان دنبال می کند اما به دلیل تضاد منافع این دست از متحدان با آمریکا در حوزه های اقتصادی و بعضا سیاسی، دولت آمریکا توفیقی تاکنون در این زمینه نداشته است؛ بنابراین تحرکات ضداوپکی دولت ترامپ همچنان فعال است و در آینده ممکن است به دلیل همراهی برخی کشورهای نفتی غیراوپک، تشدید نیز شود. اما ماجرای تضعیف اوپک فقط به آمریکا باز نمی گردد؛ خطر واقعی برای اوپک نه از جانب آمریکا که از ابتدای تشکیل این سازمان بنای ناسازگاری با آن را داشت، وجود دارد بلکه این خطر عمدتا از سوی برخی کشورهای عضو است که دانسته یا ندانسته به دلیل برخی منافع سیاسی زودگذر دوجانبه، سابقه، اعتبار و جایگاه اوپک را در عرصه بین المللی به خطر انداخته اند. ماندگاری اوپک و تداوم حضور فعال آن در عرصه جهانی متناسب با منافع اعضای سنتی آن در گرو حفظ ساختار و وحدت سازمانی آن است؛ موضوعی که برخی اعضا در ماه های اخیر به آن بی توجهی کرده اند. 
توافق سران روسیه و عربستان در حاشیه اجلاس گروه 20 در اوزاکا، تاثیری در تصمیم اوپک در نشست 176 نداشت، چراکه اعضا از قبل تصمیم به توافق گرفته بودند؛ اما در سطح سیاسی به معنای دورزدن اعضا و ترک تشریفات سنتی تصمیم گیری در اوپک تلقی شد که نمی تواند برای اوپک و اعضای آن پذیرفتنی باشد. هماهنگی و همکاری روسیه با اوپک در دو سال گذشته تا حد زیادی در راستای منافع طرفین بوده و به نوعی با نگرانی آمریکا همراه شده اما این همکاری نمی تواند با هر هزینه ای، به ویژه بازی با اعتبار و جایگاه اوپک، همراه باشد؛ موضوعی که برای برخی کشورهای عضو اوپک، ازجمله ایران، بسیار گران آمد. این شرایط سبب شد تا وزیر نفت ایران بلافاصله و باوجود مناسبات ویژه با روسیه در حوزه های نفتی و غیرنفتی، در دفاع از جایگاه و اعتبار اوپک ظاهر شود و با استفاده از اعتبار سیاسی و رسانه ای خود، ضمن برجسته کردن ابعاد منفی ماجرا برای دیگر اعضا، اعضای خاطی اوپک را که در این مسیر گام گذاشته اند، به چالش بکشد. ماموریت ویژه ایران در اجلاس اخیر در قالب دیپلماسی نفتی که  بازتاب گسترده ای نیز داشت، حراست از اعتبار و جایگاه اوپک بود که به نظر می رسد با توفیق بالایی نیز همراه شد. منطق ایران در این راه نیز تاکید بر رعایت سازوکارها و الزامات تعیین شده در چارچوب اوپک بود که از ابتدای شکل گیری این سازمان رعایت شده است. این رویکرد تضادی به همراهی دیگر کشورها همچون روسیه ندارد. در واقع طرف ایران در این چالش روسیه محسوب نمی شود بلکه اعضای اوپک مانند عربستان است که در سیاستی غیرمحترمانه نسبت به دیگر اعضا، تلاش دارد خود را به عنوان نماینده اوپک معرفی کند و از سوی اعضای این سازمان با دیگر کشورها وارد تعامل شد؛ اقدامی که به طور قطع از سوی اکثریت اعضای اوپک قابل پذیرش نیست و نخواهد بود. بدیهی است تحرکات و تلاش های ایران در حراست از اعتبار و جایگاه اوپک در تاریخ این سازمان ثبت خواهد شد. 
                