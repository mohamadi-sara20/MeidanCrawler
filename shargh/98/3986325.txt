دو‌شنبه ۲۷ آبان ۱۳۹۸
-----------------------------------------
سرمقاله
-----------------------------------------
استفاده هدفمند از درآمد افزایش نرخ بنزین
-----------------------------------------

                    افزایش قیمت بنزین برای بخش سهمیه ای آن، 50 درصد است و برای بخش غیرسهمیه ای 300 درصد؛ صرف نظر از شیوه تصمیم گیری و نوع کار کارشناسی، تصمیمی است که در فاز اجرائی قرار گرفته است. بنزین به دلیل ماهیت استراتژیک آن، وضعیتی بسیار متفاوت نسبت به سایر حامل های انرژی دارد. با ایجاد نظام سهمیه بندی برای حمل ونقل درون شهری اعم از تاکسی های اینترنتی و البته آژانس ها و...، جای سوالی جدی باقی است که تکلیف مسافربرهای شخصی که برای فرار از بی کاری، به امرار معاش از طریق خودروی ارزان قیمت خود می پرداختند چه می شود؟ نگارنده پیش از این بارها پیشنهاد داده بود برای کاستن از فشار سنگین بودجه ای بر دولت بر اثر تحریم ها و کاهش جدی صادرات نفت خام ایران، گسترش پایه های مالیاتی می تواند اولین اقدام موثر باشد. به بیان دیگر، با شناسایی دقیق افراد ثروتمند و نهادهایی که فرار مالیاتی می کنند و حجم آن حدود 40 هزار میلیارد تومان برآورد می شود، بسیار بیش از 31 هزار میلیارد تومان حاصل از افزایش اخیر قیمت بنزین، امکان بهره برداری برای دولت وجود داشت و این میزان دغدغه و حاشیه نیز ایجاد نمی شد. در عین حال، تکلیف قانونی حذف یارانه ثروتمندان نیز یکی از مواردی بود که منابع درآمدی پذیرفته شده ای برای دولت ایجاد می کرد و این شیوه نادرست پرداخت یارانه به همه را اصلاح می کرد. از روش های اصلی شناسایی اقشار پردرآمد، استفاده از داده های سازمان امور مالیاتی است و طبق قانون باید همه اطلاعات مالی و ثروت افراد در اختیار سازمان امور مالیاتی باشد. از این طریق، دولت هم می تواند اقشار گوناگون را شناسایی کند و هم از اقشار پردرآمد مالیات بگیرد. همچنین دولت می توانست با استفاده از بانک های اطلاعاتی، از امکان های قانونی خود در راستای حذف یارانه و مالیات ستانی از ثروتمندان به نحو احسن استفاده کند. دولت با استفاده از روش هایی مانند برآورد میزان حساب های بانکی یا مجموع درآمد افراد، کار قطع یارانه ها را پیش می برد. تاکید و توافق همه نهادهای کشور برای پیاده سازی نظام یکپارچه مالیاتی، راه عبور از شرایط دشوار فعلی است. همچنین هرچه میزان دریافت کنندگان یارانه ها کمتر شود، مبالغ بیشتری به افراد نیازمند اختصاص می یابد یا صرف حوزه عمرانی کشور یا ارائه تسهیلات به بنگاه های کوچک و شرکت های دانش بنیان برای ایجاد اشتغال پایدار خواهد شد. پرداخت یارانه نقدی هدفمند، شیوه ای شناخته شده در همه دنیاست که می توان برای جلوگیری از به انحراف کشیده شدن آن، از روش حمایت کالایی استفاده کرد؛ به این معنی که صرفا اقشار نیازمند برای تامین برخی کالا های ضروری و اساسی حمایت شوند که این حمایت نیز می تواند به چند شکل انجام شود. مسئله بنزین و قیمت آن نیز می توانست در فضای کارشناسی شده ای تعیین تکلیف شود؛ اما اکنون زمزمه های باز توزیع مبلغ حاصل از افزایش قیمت بنزین میان 18 میلیون خانوار ایرانی مطرح می شود. در اینکه بخش هایی از کشور حتما نیازمند حمایت جدی هستند، تردیدی نیست. حتی برخی از اقشاری که در آمارها شاغل محسوب می شوند، وضعیت نابسامانی دارند. 
عمر قراردادهای کار به یک ماه رسیده و برخی کارفرمایان حقوقی بسیار ناچیز و کمتر از نرخ مصوب وزارت کار، به کارگران پرداخت می کنند. این دستمزد با تورم بالای 40 درصد که از این پس افزایش بیشتری هم خواهد یافت، هرگز تکافوی هزینه ها را نمی کند. سیاست های نادرست توزیعی، آسیبی است که از دوران احمدی نژاد آغاز شد و مشخص نیست دولت روحانی با ادعای درک درست از اقتصاد، چرا در همان مسیر گام برمی دارد؟ عدد اعلامی 31 هزار میلیارد حتما به جای توزیع تام و تمام، می تواند در بخش های مولد اقتصادی برای ایجاد اشتغال یا خدمات هدفمند بهداشت و درمان، به کار انداخته شود و البته بخشی از آن نیز صرف دهک های پایین درآمدی شود که به درستی شناسایی شده اند. اگرچه با اعلام افزایش نیافتن قیمت گازوئیل و سوخت خودروهای گازسوز، افزایش هزینه کالا و خدمات شتاب کمتری خواهد داشت، بااین حال خوش بینی بیش از حد درباره آن نیز اشتباهی محاسباتی است. در عین حال علاوه بر تورم ناشی از این افزایش، بازتوزیع نقدی درآمد حاصل از آن نیز می تواند به افزایش تقاضا در جامعه و بار تورمی بینجامد. تصمیم گیری دراین باره حتما باید به دور از شتاب زدگی، برای کمک به اقشار واقعی نیازمند و در عین حال کمک به بخش عمرانی بودجه در راستای تکمیل طرح های نیمه تمام اقتصادی و افزایش تولید و اشتغال دنبال شود.
                