سه‌شنبه ۲۷ فروردین ۱۳۹۸
-----------------------------------------
type_unknown
-----------------------------------------
خرج دلار خزانه محرمانه است؟
-----------------------------------------

                    شرق: عبدالناصر همتی، رئیس کل بانک مرکزی چهارم مهر سال گذشته در برنامه گفت وگوی تلویزیونی در مقابل مردم حاضر شد و گفت: «فهرست تمام دریافت کنندگان ارز دولتی از ابتدای سال و نیز فهرست اشخاص حقیقی و حقوقی که تاکنون از سامانه نیما ارز دریافت کرده اند، به همراه میزان و نرخ ارز دریافتی آنها برای اطلاع عموم مردم منتشر شود. از این پس نیز به طور روزانه فهرست دریافت کنندگان ارز سامانه نیما و نیز دریافت کنندگان ارز کالاهای اساسی و ضروری اطلاع رسانی خواهد شد». هفت ماه از این وعده می گذرد و در تارنمای رسمی بانک مرکزی فقط سه فهرست اولیه از تخصیص ارزهای نیمایی و دولتی موجود است و خبری از به روزرسانی فهرست هایی که رئیس کل بانک مرکزی وعده اش را  داده بود، نیست.                           
سال پیش همین روزها بود که سر کیسه ارزی شل شد. ارز چها هزارو 200 تومانی میان انبوهی از واردکنندگان توزیع شد؛ در حالی که نرخ دلار در بازار آزاد تا 18 هزار تومان هم پیش رفت. شکاف میان نرخ ارز دولتی و آزاد آنچنان فریبنده بود که برای اهالی سود حداکثری تبدیل به یک چشمه خروشان شد. در مدت چهار ماه ابتدایی سال 20 میلیارد دلار ارز دولتی توزیع شد؛ ارزهایی که یا به کالا تبدیل نشدند یا به قیمت آزاد در بازار فروخته شدند. فهرست های ارزی منتشر و گره از چندین و چند پرونده فساد از خودرویی ها گرفته تا کاغذ و موبایلی ها باز شد و به دادگاه کشانده شدند؛ اما به این سوال همچنان پاسخی داده نشده که چند درصد از حجم فساد صورت گرفته افشا و با آن برخورد شد؟ حالا یک سال بعد از همه این ماجراها، ارز چهارهزارو 200 تومانی همچنان زنده است و برای تامین آن امسال 14 میلیارد دلار اعتبار پیش بینی شده؛ اما این دلارها را چه کسانی می گیرند و چه کالایی وارد می کنند؟ چند شرکت متخلف در جریان ارزی سال گذشته در سال جاری از فهرست خط خورده اند؟ آیا تغییر نام و فعالیت داده اند؟ اینها پرسش های بی پاسخی است که تصویر تاری از سرنوشت 14 میلیارد دلار تامین کالاهای اساسی امسال به جا گذاشته است.
توفیق اجباری انتشار فهرست ارزی
به گزارش «شرق» بانک مرکزی بامداد یکشنبه، 10 تیر 97، فهرست هزارو 482 شرکت دریافت کننده ارز دولتی را منتشر کرد؛ اقدامی که به درخواست رئیس جمهور انجام شد، وزیر وقت صمت گفت انتشار نام سفارش دهندگان ارز دولتی به معنای «رفتن به جنگ با بخش خصوصی» است و از سوی محمدجواد آذری جهرمی، وزیر ارتباطات، در توییتی پاسخ گرفت که «بخش خصوصی پاکدست از انتشار فهرست ارزبگیران حمایت کرده و خواهد کرد». حساب توییتری حسن روحانی این توییت را «لایک» کرد و نهایتا بانک مرکزی پس از نیمه شب این فهرست را منتشر کرد؛ فهرستی که به گفته بانک مرکزی بر مبنای درخواست وزارت صنعت، معدن و تجارت بوده و این نهاد آنچه را که وزارت صنعت، معدن و تجارت گزارش داده، منتشر کرده بود. بعد از انتشار همین فهرست ها بود که پرده از بسیاری فسادها با گزارش های تحقیقی رسانه ها برداشته شد.
بهترین مثال ها برای یادآوری حجم فساد صورت گرفته شرکت هایی مانند هانا تجارت پرلیت و خدمات پشتیبانی صنعت ساحل پرشیا است؛ دو شرکتی که مجموع دریافتی ارز دولتی آنها 60 درصد کل ارز تخصیص داده شده به واردات کاغذ بود. اولی 14 میلیون یورو ارز گرفته است و دومی 8.8 میلیون یورو. این 22.8 میلیون یورو، دریافتی دو شرکت واردکننده کاغذ، دو برابر مجموع ارز دریافتی 20 شرکت دیگر واردکننده کاغذ است و البته یک تفاوت اساسی با آنها دارد؛ هیچ کس در بازار کاغذ کسانی را که دو برابر همه بازار، ارز برای واردات کاغذ روزنامه گرفته اند، نمی شناسد. 22 میلیون یورو ارز دولتی برای واردات بیش از 30 هزار تن کاغذ؛ کاغذی که خبری از آن نیست. این پرونده افشا شد و متهمان آن متواری شدند؛ اما محمل فساد در بازار کاغذ همچنان پابرجا است. دیروز رئیس اتحادیه فروشنده کاغذ و مقوا اعلام کرد قیمت این محصولات نیز در بازار دو نرخی شده است. رشد قیمت کاغذ مانند دیگر بازارها به واسطه رشد قیمت دلار از سال گذشته آغاز شد و در مقطعی برای واردات کاغذ ارز چهارهزارو 200 تومانی نیز در نظر گرفته شد؛ اما نکته درخور توجه آن است که برخی افراد معتقد هستند که کاغذ با ارز چهارهزارو 200 تومانی دریافت کرده اند؛ اما محصول نهایی آن به بازار وارد نشده است.
صدها نمونه دیگر هم می توان مثال زد؛ شرکتی که قرار بوده تابلوهای برق تولید کند، یک میلیون یورو ارز دولتی برای واردات ذرت برای خوراک دام دریافت کرد، شرکتی با هدف فعالیت در خدمات طراحی مهندسی و تامین تجهیزات در سال 86 ثبت شده و در بلبشوی ارزی، یوروی دولتی گرفت تا خوراک دام وارد کند. داروسازها هم از خودرویی ها و تجهیزاتی ها عقب نمانده اند و گویا واردات بخارشو برای شان بیشتر از دارو صرفه داشت؛ ثبت سفارش کرده و وزارت صمت هم نه نگفته است. یک شرکت داروسازی 645 هزار یورو و شرکت دارویی دیگری 90 هزار یورو ارز گرفته تا بخارشو وارد کنند.
موتور توزیع رانت همچنان شماره می اندازد؟
صفحات فهرست های ارزی اولیه را هرچه ورق می زدیم و جست وجو می کردیم، به ده ها شرکتی می رسیدیم که آدرسی از آنها موجود نبود، فعالیت دیگری برایشان در ثبت شرکت آمده و حالا کالایی بی ربط به فعالیت وارد می کردند و کسانی مانند مالک شرکت ماشین سازی تبریز که ارز دولتی گرفته بود و آزاد فروخته بود؛ اما آیا این موارد دیگر به پایان رسیده؟ امسال چه کسانی در حال دریافت ارز دولتی هستند؟ آنهایی که سال گذشته تخلف کردند، همگی مشخص شده و با آنها برخورد شد؟ آیا آنها دیگر جزء ارزبگیران دولتی نیستند؟ هر واردکننده ای چه میزان ارز دولتی دریافت می کند و در ازای آن چه میزان کالای اساسی وارد می کند؟ 14 میلیارد دلار امسال به چه کسانی تعلق می گیرد؟ اگر کالاهای اساسی با ارز دولتی در حال ورود به بازار است، پس چرا نرخ کالاها در بازار را ارزهای آزاد قیمت گذاری می کنند؟ برای هیچ کدام از این پرسش ها به پاسخ روشنی نمی توانیم برسیم؛ چراکه نه فهرستی از ارزهای دولتی منتشر می شود و نه قیمت کالاهای اساسی هفتگی از سوی بانک مرکزی گزارش می شود.
در اوایل تابستان سال گذشته، دولت تحت فشار افکار عمومی فهرست های ارزی را، هرچند ناقص، منتشر کرد و اطلاعات آن نظم توزیع رانت را برای بسیاری روشن کرد.
امسال هم شاید فقط چنین اهرمی می تواند دستگاه های مربوطه را وادار کند چگونگی هزینه کرد 14 میلیارد دلار برای واردات کالاهای اساسی را منتشر کنند. در روزهایی که اقتصاد کشور از سویی با تحریم ها و کاهش درآمدهای نفتی و از سوی دیگر با خسارت جانی و مالی تحت تاثیر سیلاب در چندین استان درگیر است، شاید شفافیت در گزارش های خرج ارزهایی که جزء دارایی های عمومی محسوب می شوند، بتواند در کنار ایجاد اعتماد عمومی، حساب دخل و خرج دولت را شفاف کند و مردم هم بدانند هر یک کیلو برنج هندی چرا به قیمت 11 هزار تومان به سر سفره های شان می رسد.
                