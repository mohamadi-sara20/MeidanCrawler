پنج‌شنبه ۳۰ خرداد ۱۳۹۸
-----------------------------------------
عرض حال
-----------------------------------------
دوگانه مقابله با فشار حداکثری آمریکا
-----------------------------------------

                    سیاست فشار حداکثری که آمریکای ترامپ به منظور کشاندن ایران به میز مذاکره از طریق اعمال بیشینه تحریم های اقتصادی و مالی در پیش گرفته، باعث دوگانه عجیبی شده است. در ادبیات علوم سیاسی و روابط بین الملل، به این سیاست که در واقع نوه سیاست معروف به هویج و چماق (carrot and stick) و فرزند سیاست اجبار (coercive policy) است، سیاست تسلیم (capitulation) می گویند؛ چراکه این سیاست تا آنجا که به ژن «نرم تنانی» (جزء تشویقی) آن دو (سیاست) مربوط می شود، نه از پدربزرگ و نه از پدر هیچ نشانی ندارد. در توضیح این مطلب باید گفت یکی از دو بخش ترکیبی سیاست هویج و چماق و جزء اندکی از سیاست اجبار، مشوق یا به عبارتی شکلات است؛ حال آنکه سیاست تسلیم حتی همین اندک مشوق را هم ندارد. در سپهر سیاست وقتی پای مذاکره بین دو کشور که باهم سر ستیز دارند به میان می آید، طرفی که زوردارتر و زورمدارتر است، به طرف مقابل بسته تشویقی پیشنهاد می کند. مثلا بسته آمریکایی ها در این قبیل مذاکرات، ایجاد تسهیل در دسترسی به نظام بانکی و به طورکلی نظام مالی پیشرفته این کشور برای آن طرف است. فلسفه وجودی این نوع مشوق ها خیلی زیباتر از ظاهر شکلاتی آن است. این فلسفه، ریشه در «حفظ وجاهت» طرف مقابل دارد که به آن، face saving گفته می شود. حفظ وجهه و آبروی طرف ضعیف تر، از تحقیر (humiliation) آن جلوگیری می کند و نمی گذارد احساس حقارت باعث عقده شود و چون آتشی زیر خاکستر برود و روزی حتی در آینده ای بسیار دور، تظاهر بیرونی پیدا کند.
سیاست فشار حداکثری هیئت حاکمه کنونی آمریکا از قماشی است که همزاد سیاست تسلیم است؛ چراکه هیچ نشانی از انعطاف و پرهیز از یک جانبه گرایی صرف ندارد. به عبارت دیگر، فاقد عنصر خوش خیم تشویقی و دارای بدخیمی محض تنبیهی است، از این رو برای طرف ایرانی تا در بر روی این پاشنه می چرخد، راهی جز دست رد زدن بر سینه این نوع مذاکره تحمیلی باقی نمی ماند که این به معنای تداوم بخشیدن به همین راهی است که تهران در حال حاضر می رود و آن، مقابله با تسلیم است. اما آیا این پایان داستان است؟ پاسخ منفی است؛ چراکه به شکست انجامیدن تحریم ها هرچند میمون و مبارک است اما می تواند آمریکا را بیش از پیش جری کند و آن را در راستای تشدید فشارها روی ایران به سمت جنگ افروزی، به عنوان حربه آخر (last resort) بکشاند. اینجاست که پای دوگانه مقابله با فشار حداکثری به میان می آید؛ به گونه ای که اگر در قبال سیاست فشار حداکثری ایستادگی حداکثری به خرج دهیم، باید به تحمل جنگ هم بنگریم! بنابراین، این پرسش اساسی پیش می آید که با چنین وضعیت پارادوکسیکالی چه باید بکنیم؟ این در حالی است که از سوی دیگر این را هم نباید نادیده گرفت که ممکن است روزی طاقت طرف ایرانی که هم اکنون زیر سخت ترین فشارهای تحریمی است، طاق شود و دست به اقدامی نظامی بزند؛ همان کاری که ژاپنی ها بعد از تحمل 16 ماه تحریم توسط آمریکا در جریان جنگ جهانی دوم مرتکب شدند و پرل هاربر را به خاک و خون کشیدند.
مطالب پیش گفته حکایت از این می کند که بر خلاف گفته بعضی مفسران و تحلیلگران مبنی بر اینکه توپ در زمین ایران است و بنابراین این ایران است که باید دعوت آمریکا به مذاکره را لبیک گوید، نه توپی در زمین ایران است و نه اصولا آمریکا روزنه ای حتی کوچک برای مذاکره روی ایران باز گذاشته است. از این رو اگر بگوییم توپ در زمین آمریکاست، سخن به لغو نگفته ایم. به شهادت تاریخ آنها که در شرایط نابرابر به مذاکره با آمریکا روی آورده اند، تا به تسلیم کامل تن نداده اند، آن کشور دست بردار نبوده است. امپراتور ژاپن در پایان جنگ جهانی دوم چکمه فرمانده آمریکایی را بوسید و تسلیم شد. توجیه امپراتور از این اقدام خفت بار این بود که نمی خواهم ژاپن تجزیه شود. اما آمریکایی ها همین را نقطه ضعف ژاپنی ها دانستند و هشت سال بعد ترتیب کنفرانسی از کشورهای آسیب دیده از آن جنگ را دادند تا آنها با ارائه درخواست غرامت های سنگین از ژاپن، راه را برای تجزیه این کشور هموار کنند. 
آمریکا با خروج پیمان شکنانه از برجام و وضع و اعمال تحریم های وحشی (تحریم های غیرقانونی و یک جانبه) و ایجاد شرایط انسداد کامل دیپلماتیک، راهی جز تسلیم شدن یا نابودشدن برای ایران باقی نگذاشته است. این را نه صرفا نگارنده که ممکن است به دلیل علقه به مام میهن از سوگیری در امان نباشد می گوید، بلکه ناظران آگاه بیرونی هم، هرچند با گویش خود، بر آن مهر تایید می زنند. نظر
 Gerard Araud، سفیر سابق فرانسه در آمریکا و عضو هیئت امنای گروه مدیریت بحران درباره ایران در توییت چهار روز پیش (16 ژوئن 2019) او شاهد مثال است:
«ببر را به گوشه رینگ نبرید مگر آنکه بخواهید او را بکشید. اگر نمی خواهید یا نمی توانید او را بکشید، مفری پیش پایش بگذارید. به این نقطه در خلیج (فارس.م) نزدیک شده ایم: کشتن یا مذاکره کردن. ببر گیر کرده در گوشه رینگ بیشتر و بیشتر عصبی و خطرناک می شود».
کوتاه سخن، تا زمانی که آمریکا سیاست متصلب کنونی را دنبال می کند و راه را برای دیپلماسی به معنای صحیح و غیرمجعول آن (نه اختراع آمریکا موسوم به دیپلماسی اجبار coercive diplomacy) هموار نمی کند، مسئولیت اخلاقی، انسانی و قانونی هر رویداد ناگوار احتمالی بر عهده آن کشور است.
                