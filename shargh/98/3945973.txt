چهار‌شنبه ۲۳ مرداد ۱۳۹۸
-----------------------------------------
سرمقاله
-----------------------------------------
فرصت ترمیم رابطه کشورهای منطقه
-----------------------------------------

                    شرایط و تصاعد تنش ها در منطقه خاورمیانه، جایی که کشورهایی با دین و اشتراکات فراوان کنار یکدیگر قرار گرفته اند، اهمیت دخالت علمای این بلاد برای حل مسائل ایجادشده را دوچندان کرده است. به دلیل اینکه بعضی از این حکومت ها بر اساس ایدئولوژی خود عمل می کنند و از طرفی اختلافاتی که در مسائل اعتقادی از سوی آنان دامن زده شده به حوزه سیاست هم کشیده شده است، حرکت در مسیر رفع تنش ها دشوار به نظر می رسد. اما می توان دو راه برای رفع تخاصم پیشنهاد کرد؛ نخست اینکه این کشورها تلاش کنند بر اساس عرف سیاسی و ارتباطات دیپلماتیک، رفتار کنند. در غرب نیز میان فرقه های مسیحیت، اختلافاتی وجود دارد اما مسئولان این کشورها این اختلاف ها را در روابط فی ما بین دخالت نمی دهند. راه حل دوم، تفاهم بر سر مسائل کلی و اشتراکاتی است که میان مذاهب اسلامی وجود دارد. در هزارواندی سال بعد از هجرت پیامبر، این اختلافات نه تنها حل نشده بلکه عمیق تر هم شده است. طالبان، القاعده، داعش و مذاهب و ملت ها به این اختلافات دامن زده و خاورمیانه را به کام خود کشیده اند. به باور نگارنده برای کاهش اختلافات سیاسی باید از هرگونه تنش آفرینی مذهبی و دخالت دادن آن در دیپلماسی دوری کرد. باید فرقه های مذهبی بر سر مبانی بی شمار به هم نزدیک شوند که شرایط منطقه نشان داده کار بسیار دشواری است. در منطقه، علاوه بر اختلاف بین برخی علمای اهل تسنن با برخی شیعیان، میان فرقه های اهل سنت و اخیرا هم بین گروه های تکفیری درگیری هایی وجود دارد. اگر علمای اسلام به معنای عام مسئله سر میز گفت وگو بنشینند و تساهل و تواضع نسبت به یکدیگر داشته باشند، می توان به کاهش تنش ها امیدوار بود. کاری که در شورای مشورتی واتیکان 2 انجام شد؛ آنان پذیرفتند هر فرقه ای از مسیحیت قابل نجات است و این گونه نیست که دیگری در ضلالت و گمراهی باشد. علمای قم، الازهر، مفتی های برخی کشورهای عربی و... می توانند سالی یک بار در یک نشست جدی شرکت کنند و آن وقت اختلاف میان سران سیاسی هم کمتر می شود. اختلاف شدید میان مذاهب، کار را به جنگ های نیابتی و طایفه ای کردن منطقه کشانده و تکفیر یکدیگر، به امری رایج تبدیل شده است. کشورهای اسلامی مثل ترکیه، سوریه، مصر، ایران، عربستان و... حتما می توانند بر پایه اشتراکات دینی، درحالی که دنیا روی مسئله اخوت و حسن هم جواری حرکت می کند، با هم تفاهم کنند. می توان به اصول اولیه قرآن بازگشت و تذکر داد که اسلام درباره امت واحده چه می گوید. امروز مرزهای اسلامی با خطر جدی مواجه است و اسرائیل و ایالات متحده از آن لذت می برند. هر لحظه ممکن است جرقه نابخردی زده شده و منطقه به کام جنگ کشیده شود. ضروری ترین اقدام در شرایط فعلی این است که علما هر نوع اختلافی را کنار بگذارند و سران کشورهای اسلامی بر اساس بازتعریف منافع مشترک و پرهیز از ورود به حوزه های یکدیگر، با هم تفاهم کنند. اینکه چه کسی پیشگام مذاکره شود یا موضع آن چه باشد، در شرایط فعلی باید توسط همه طرف ها کنار گذاشته شود. با برخی تهدیدها، شعارها و مسابقه نظامی گذاشتن مشکل منطقه حل نمی شود. شرایط موجود به بهبود تولید زرادخانه های سلاح آمریکا منجر می شود که سران آن صراحتا اعلام می کنند می خواهند برخی کشورهای عربی را بدوشند. متاسفانه بودجه عمده این کشورها که باید خرج عمران و رفاه مردم شود هزینه ساخت تسلیحات یا خریدهای گزاف تسلیحاتی کشورهای منطقه می شود. از اهداف آمریکا و اسرائیل توسعه نیافتن خاورمیانه و روی خوش ندیدن مردمان آن است. حال که بعد از چندین سال درگیری و گسترده شدن دامنه آن به برخی کشورها در حوزه میدانی، شنیده شده که عربستان و امارات، پالس هایی برای بهبود رابطه به ایران فرستاده اند، حتما باید طرفین با حسن نیت برای یک بار هم که شده تصمیم بگیرند با وجود داشتن رابطه با کشورهای غربی، مسائل منطقه ای - اسلامی را از دریچه باورهای واقعی دینی ببینند.
مسائلی مانند یمن، عراق، سوریه و فلسطین حتما می توانند به شکلی که هیچ طرفی احساس شکست نکند، با یک مدل مشارکتی حل وفصل شوند و قبلا این نوع تفاهم ها در سطح دنیا امتحان خود را پس داده است. می توان از تنش ها دوری و تلاش کرد منطقه به سمت توسعه و ثروت حرکت کند و منابع خدادادی فراوان آن به جای هزینه شدن در جنگ برای رفاه، آبادانی و آسایش مردمان مصرف شود.
                