شنبه ۲۴ فروردین ۱۳۹۸
-----------------------------------------
type_unknown
-----------------------------------------
تقویت دموکراسی، مطالبه اصلی اصلاح طلبان باشد
-----------------------------------------

                    با سلام و تحیات، اظهارنظر اخیرتان در دیدار با شماری از اعضای فراکسیون امید مبنی بر اینکه «مردم دیگر به توصیه ما مبنی بر شرکت در انتخابات توجهی نخواهند کرد»، مبین بحران عمیقی است که جریان اصلاحات مدت ها گرفتار آن شده و رهبری اصلاحات نیز هیچ گامی برای مواجهه با آن برنداشته است. در اینکه اصلاح طلبان بخش قابل توجهی از محبوبیتشان را از دست داده اند، تردیدی نیست. بسیاری از اقشار تحصیل کرده و جوان تر، مدت هاست این باور که انتخابات می تواند تغییری به وجود آورد را از دست داده اند. مع ذالک بسیاری از آنها در دو انتخابات 94 و 96 به اصرار و ترغیب اصلاح طلبان شرکت کردند؛ اما عملکرد فراکسیون امید و از آن بدتر عملکرد آقای روحانی سبب شده که آنها دیگر در انتخابات شرکت نکنند. ریختن همه تقصیرها بر گردن مجلس و آقای روحانی، ندیدن ابعاد گسترده تر بحران اصلاح طلبان است. علی رغم آنکه بیش از دو دهه از شکل گیری اصلاحات می گذرد؛ اما بسیاری از رای دهندگان نمی دانند خواسته های این جریان کدام هستند و اساسا چه تفاوتی میان آنان با اصولگرایان وجود دارد. آیا مسئولیت ظهور شعار «اصلاح طلب، اصولگرا دیگه تمومه ماجرا» بیش از همه بر عهده خود ما نیست؟ واقعیت تلخ آن است که اصلاح طلبی خلاصه شده در مشتی شعارهای زیبا و کلی؛ شعارهایی که مشابه آنها را اصولگرایانی هم تکرار می کنند. بعد از گذشت 20 سال ما هنوز نتوانسته ایم یک هویت مشخص ترقی خواهانه برای خودمان خلق نماییم. خواسته های مشخص اصلاح طلبان که آنها را در جایگاه یک جریان دموکراتیک و ترقی خواه قرار می دهد، کدام هستند؟ بی هویتی جریان اصلاحات را نه می توانیم بر گردن اصولگرایان بیفکنیم، نه روحانی، نه شورای نگهبان و نه نظارت استصوابی. ما هنوز نتوانسته ایم یک شعار استراتژیک برای اصلاح طلبی که به صورت شناسنامه و هویت آن درآمده باشد، ایجاد نماییم. جناب آقای رئیس، ریشه همه مصیبت های کشور، اعم از سیاسی، اقتصادی، اجتماعی، قومیتی، زنان و... در کم رنگ بودن آزادی خلاصه می شود؛ بنابراین آزادی خواهی و تلاش در تقویت دموکراسی می بایستی در راس مطالبات اصلاح طلبان قرار بگیرد؛ به گونه ای که دموکراسی خواهی به تدریج بدل به بارزترین هویت جریان اصلاحات شود. 
                