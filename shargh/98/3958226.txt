سه‌شنبه ۲۶‌شهریور ۱۳۹۸
-----------------------------------------
سرمقاله
-----------------------------------------
گردشگری؛ ثروت پنهان ایران
-----------------------------------------

                    درباره گردشگری در ایران آن قدر مطلب در فضای مجازی نوشته شده که نیازی به بازگویی نیست. ایران یکی از بااستعدادترین کشورهای جهان در این زمینه است اما متاسفانه تاکنون آنچنان که باید گام اساسی در این صنعت یا هنر بالقوه برداشته نشده، اگرچه تا بخواهید درباره آن گفته شده ولی این ثروت پنهان، همچنان کم استفاده باقی مانده است. یکی از دلایل عقب ماندگی ایران در برنامه ریزی و اجرای برنامه توسعه گردشگری، وابستگی به درآمد نفت بوده که امروز این درآمد به دلیل محاصره اقتصادی بسیار کاهش یافته است. تفاوت پایه ای اقتصاد متکی بر نفت با اقتصاد جهانگردی و گردشگری، «تمرکز» صنعت نفت در مقابل «پراکندگی» صنعت توریسم یا جهانگردی در مقیاس بین المللی و گردشگری در مقیاس ملی است. اقتصاد نفت در دست دولت است و اقتصاد جهانگردی و گردشگری در دست مردم. تمرکز بیش از حد اقتصاد بر نفت، ایدئال کشورهایی است که با یک مانور ساده کشورهای نفت خیز را در چنگال خود می گیرند و فشار می دهند. نمونه های کنونی و داغ آن محاصره اقتصادی (مورد ایران) یا حمله موشکی به تاسیسات نفتی (مورد اخیر عربستان) است که اقتصاد کشور را بحرانی می کند، کنترل آن را از دست دولت در این کشورها در می آورد و در چنگال قدرت های غربی قرار می دهد. چون هر دو مورد هم اکنون در خاورمیانه رخ داده است، نیازی به فلسفه بافی و نظریه پردازی بیش از این ندارد. 
امتیاز اقتصاد گردشگری و جهانگردی این است که نقش مردم را در رونق اقتصادی افزایش و نقش دولت را کاهش می دهد، زیرا زمینه این صنعت به دلایل تاریخی به بهترین شکل بالقوه در کشور موجود است. استان های مرکزی ایران به دلیل قدمت تاریخی در جهان به خوبی شناخته شده اند. وضعیت تاریخی استان های کناری یا مرزی کشور برای کشورهای همسایه کاملا روشن است. آثار تاریخی و ویژگی های اقلیمی هر استان هم کاملا شناخته شده هستند. ایران در این زمینه در بالاترین رده بندی های جهانی جای دارد. اما از این آثار به دلایلی تاکنون به صورتی که باید بهره برداری نشده است. میان سازمان های مسئول هماهنگی وجود ندارد. نمونه بارز این ناهماهنگی تخریب روزافزون شهرها به جای آبادانی نظام مند آنهاست. شهرسازی در ایران، با همه سروصدا و تبلیغات دستگاه های مسئول، به جای ساخت شهر با معیارهای علمی عملا به تخریب شهرها و محیط زیست آنها پرداخته است، اما مسئولان مربوطه از هر فرصتی برای موجه نشان دادن کارهای ناشایست خود استفاده می کنند. نمونه بارز ناتوانی در شهرسازی در ایران از 70 سال گذشته رونق بخشیدن به صنعت خودروسازی است. به جای ایجاد زمینه های شادابی و تندرستی در شهرها و روستاهای ایران، صنعت خودروسازی آنها را به گورستان تبدیل کرده است. اما مسئولان امر به پروژه هایی مانند «مال»سازی می بالند که با تقلید از جزایر خلیج فارس، رونق کاذبی در نقاطی از شهرها به وجود آورده است. تهران با همه طبیعت زیبا و کم نظیری که دارد و با وجود همه ادعاهایی که نسبت به حسن مدیریت آن شده و می شود، یکی از آلوده ترین شهرهای جهان است. در همین حال، مسئولان شهر با نصب مجسمه های زیبا و شعارنویسی در مسیر بزرگراه ها تصور می کنند که شهر را زیبا و آباد کرده اند. مشهد با همه تقدسی که دارد و نیز تبریز و اصفهان دست کمی از تهران ندارند. 
بی توجهی به تندرستی مردم و زائران در شهری مانند مشهد خیره کننده است، در حالی که این شهر یکی از بااستعدادترین شهرهای ایران برای توسعه پایدار و رونق اقتصادی است. اکنون که ایران در فشار محاصره اقتصادی غرب قرار گرفته، بهترین و ساده ترین راه گذر از اقتصاد نفتی به اقتصاد مردمی بازکردن راه توسعه زمینه های جهانگردی و گردشگری تا کوچک ترین مقیاس آنها یعنی بوم گردی است. در این راستا دولت باید چند گام ارزشی بردارد و شرایط جوی را در کشور برای ورود جهانگرد فراهم کند. نخستین گام رونق دادن به روابط همسایگی است. کشورهای اطراف ایران از گذشته های دور یا بخشی سیاسی و جغرافیایی از ایران بوده اند، یا در حوزه تمدنی ایران بوده و روابط فرهنگی و اقتصادی قوی با ایران داشته اند. جدایی بیشتر آنها توسط ابرقدرت های دوران های مختلف اتفاق افتاده که آخرین آنها جداشدن بحرین در رژیم پهلوی بوده است. رفت وآمد جهانگردان موجب رونق تولید، بازرگانی و خدمات خواهد شد. باید نسبت به ارزش های مذهبی دقت بیشتری شود. دوم اینکه باید میان مسئولان شهرسازی، گردشگری، روستاسازی و محیط زیست (وزارتخانه های راه و مسکن، میراث فرهنگی، جهاد سازندگی، بهداشت و درمان و نیز سازمان حفاظت محیط زیست) ارتباط قوی و همکاری مستمر صورت گیرد. نباید گفت که مسئولان همه وزارتخانه ها در هیئت دولت کنار هم می نشینند و از اهداف و دردهای یکدیگر آگاه اند. خودروهایی که به دلیل آلودگی بیش از حد اجازه حرکت در تهران را ندارند، به راحتی جذب شهرها و روستاهای اطراف می شوند. وزارت جهاد سازندگی و سازمان حفاظت از محیط زیست تاکنون چه اقداماتی در این زمینه انجام داده اند؟ ایران در حال حاضر به دلیل روشن نبودن افق اقتصادی نمی تواند به سبک کلاسیک برنامه ریزی بلندمدت داشته باشد. اما می تواند گام به گام حرکت کند مشروط بر اینکه برداشت واقع بینانه ای از آنچه هست و رویدادها داشته باشد.
                