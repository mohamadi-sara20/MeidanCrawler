چهار‌شنبه ۲۸ فروردین ۱۳۹۸
-----------------------------------------
یادداشت
-----------------------------------------
ماندگاری بزرگان
-----------------------------------------

                    نخستین تغییر پرسر وصدای نام یکی از خیابان های پایتخت به نام یکی از افراد صاحب نام، در دوره جدید شورای شهر تهران به اسفند سال 1396 بازمی گردد؛ مصوبه ای در شورای شهر تهران که نام خیابان نفت را به اسم یکی از نخست وزیران گذشته ایران، یعنی دکتر محمد مصدق که رهبر نهضت ملی شدن صنعت نفت ایران در 29 اسفند 1329 بود، تغییر داد. صبح روز گذشته نیز 15 عضو شورای شهر تهران به اتفاق آرا، در جلسه مربوط به بررسی تغییر نام معابر و اماکن عمومی شهر تهران، تغییر نام خیابان سپند در منطقه یک به نام عزت الله انتظامی، بلوار فلامک جنوبی و شمالی در منطقه دو به نام محمدرضا شجریان، خیابان کوکب در منطقه دو به نام غلامحسین امیرخانی (خوشنویس)، خیابان نیلوفر در منطقه دو به نام علی نصیریان، خیابان معارف به نام داوود رشیدی و 24 متری سعادت آباد را به نام محمدعلی کشاورز تصویب کردند. نگارنده به این حرکت نوین شورای محترم شهر تهران از نوعی دیگر می پردازد؛ از جمله نکات قابل افراز مهمی که می تواند پس از گذر از 40 سالگی انقلاب اسلامی ایران مورد توجه جدی قرار گیرد، شیوه اداره شهر و کشور در یک نظام دینی به لحاظ نظری و تئوریک و نیز از حیث ساختاری و عملی است. در همین راستا، سرفصل های چگونگی تعامل مردم و مسئولان، مسئولان با یکدیگر، مردم با مردم، شیوه تعریف و تشخیص غیرشرعی یا شرعی بودن بسیاری امور در مناسبات اجتماعی- فرهنگی، از سوی دیگر جریان مدیریت درآمدها و هزینه ها، ماهیت و شاکله نظارت ها و بازرسی ها، شیوه برقراری و توسعه عدالت، تبلیغ و ترویج، شاکله برخوردها بر مبنای اخلاق و قانون و در نهایت چگونگی تعامل با سایر دولت ها، ملت ها و به ویژه جمعیت بزرگ ایرانیان خارج نشین از جمله مهم ترین سرفصل هایی است که نحوه درست یا نادرست بودن یا میزان آن را در مقام نظر و عمل مشخص می کند. حال بازگردیم به مصوبه شورای شهر تهران. تردیدی وجود ندارد که درباره شخص دکتر مصدق و هریک از استادان بزرگی که نامشان زینت بخش تعدادی از خیابان های پایتخت شده است، اگر بخواهیم به غیر از آنچه که نام این افراد را در ارائه خدمت یا خدمت هایی درخور که به هم وطنان خود و این مرز و بوم کرده اند و در میان مردم، به بهانه آن بزرگ، برجسته و قابل احترام و تقدیر شده اند، اقدام به کنکاش کنیم، مورد یا مواردی را خواهیم یافت که با دیدگاه های بخش هایی از جامعه همخوانی ندارد یا حتی از این بالاتر، با برخی روش های کلان که تا کنون رایج بوده نیز همسو نباشد. با این حال، عقل سلیم و شیوه اداره درست شهر بر مبنای حسن تعامل با مردم، احترام به خدمت- هنر- فرهنگ و همچنین دوراندیشی ایجاب می کند این دست سیاست های اداره یک شهر نه تنها مورد حمایت و تقدیر قرار گیرد بلکه به عنوان الگویی کارا، در شیوه اداره و مدیریت در بخش های مختلف کشور مدنظر جدی قرار گیرد.
 در پایان ذکر این نکته بجا خواهد بود؛ یکی از خصوصیات مومنان در آموزه های اخلاقی و دینی این است که انسان در تعامل و  معاشرت با دیگران، کارها و سخنان را بدون دلیل عقلی و نقلی زیر ذره بین نمی برد و در آن عمیق نمی شود. در همین راستا، خوانندگان محترم یادداشت به مطالعه خطبه همام امام علی(ع) ارجاع داده می شوند که در این روزگار، برای حرکت در راستای تعالی یا تصحیح اداره شهر و کشور تمسک به آن بسی راه گشا خواهد بود.
                