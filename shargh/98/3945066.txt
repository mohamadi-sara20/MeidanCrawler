یک‌شنبه ۲۰ مرداد ۱۳۹۸
-----------------------------------------
حرف اول
-----------------------------------------
«قربانی»؛ سنتی دینی با کارکردهای مختلف
-----------------------------------------

                    جریان منتهی به شکل گیری عید قربان هرچه باشد و خاستگاه آن هر تحلیلی داشته باشد، نتیجه آن به سنتی ختم شده است که یکی از پیامدهایش کاستن از رنج برخی انسان ها از یک سو و تقویت روابط انسانی و اجتماعی از سوی دیگر است. این سنت بر رویاگونه ای استوار است که قرآن می گوید بر پیامبر خدا حضرت 
ابراهیم (ع) حادث شد و او از آن تلقی به یک حکم الهی کرد و آن گاه با فرزندش در میان گذاشت و به گفت وگو پرداخت؛ چراکه رای وی را می خواست «فانظر ماذا تری» تا فرجام آن را رهاوردی دوسویه بنامد.از تحلیل این واقعه و پاره ای ابهام ها و چالش های عصری می گذرم و فقط به این واقعه از منظر کارکردگرایی انسانی اشاره می کنم؛ اما معتقدم پرونده این واقعه را باید کماکان گشوده دید، چراکه مانند بسیاری از آموزه ها و وقایع بازتاب یافته در متن اسلامی مسلمانان، نباید به ختم آنها حکم داد و از نگاه های عصری جلوگیری کرد. واقعه قربان و قربانی را مسلمانان می توانند مدیریت کرده و آن را در جهان جدید به یک سنت با کارکردهایی مانند گذشتن از سرمایه های مالی در راستای کاستن از رنج انسان ها و جلوگیری از گسست های اجتماعی تبدیل کنند. سنت قربانی کارکردهایی از جنس فردی و اخلاقی و کارکردهایی از جنس اجتماعی و انسانی دارد که پرداختن به همه آنها در این فرصت نمی گنجد.
کاستن رنج فقر از جامعه انسانی: در منابع روایی اسلامی ضرورت قربانی کردن که پیامد حداقلی آن بهره مندی فقراست و از زبان پیامبر این گونه بازتاب یافته است: «من کان له سعه و لم یضح فلا یقربن مصلانا/ کسی که مال داشته اما قربانی نکند به مصلای ما نزدیک نشود» یا در سخنی دیگر شرارت و اهل خیر بودن یک مسلمان را به قربانی گره می زند: «خیار امتی یضحون و شرار امتی لایضحون/ بهترین امت من کسانی هستند که قربانی می کنند و بدترین امت من کسانی هستند که قربانی نمی کنند».
در برخی دیگر از منابع روایی نیز ضمن آنکه بر اهمیت قربانی کردن تاکید شده است، از قول امام باقر علیه السلام آمده: «ان الله عزوجل یحب اطعام الطعام و اراقه الدماء/ خداوند عزوجل قربانی کردن و طعام دادن را دوست دارد». این اهمیت تا آنجاست که ام سلمه از قول پیامبر نقل می کند که فرموده اند: «فستقرض فانها دین مقضی/ آری قرض کن زیرا قرض برای قربانی ات ادا خواهد شد». این همه تاکید را نمی توان تنها در حد یک تکلیف شرعی قالبی کاست، بلکه از گره خوردن این سنت دینی به شرارت و اهل خیربودن یک انسان مسلمان می توان نتیجه گرفت دغدغه دین در تشریع این قالب دینی فراتر از جنبه قالبی آن است، به گونه ای که گویا شارع محترم سودای کاستن رنج فقر از برخی انسان ها را داشته است که به دلایل مختلف به فقر مبتلا شده اند. 
کمک به ترمیم روابط انسانی: در این سنت علاوه بر کمک به کاستن رنج فقر در جامعه دینی بر یک امر دیگر هم تاکید شده که با پاره ای از سنت های دیگر متفاوت است و آن هم نکته ای است که در سخن امام صادق علیه السلام آمده است: «و کآن علی بن الحسین و ابو جعفر «ع» یتصدقآن بثلث علی جیرآنهم و بثلث علی السوال و بثلث یمسکآنه لاهل البیت/ جدم امام سجاد(ع)و پدرم امام باقر، قربانی را سه قسمت می کردند؛ یک قسمت برای همسایگان، یک قسمت برای فقرا و قسمت دیگر برای خانواده خود نگه می داشتند».  اینکه حضرت همسایگان را در این امر شریک می کنند، علاوه بر جنبه عمومی کاستن رنج برآمده از فقر مالی و مادی، به ضرورت ترمیم روابط انسانی و تلاش در کاستن رنج عاطفی نیز اشاره می کند. یکی از ساده ترین روش های ایجاد الفت و علاقه اجتماعی، شریک کردن نزدیکان و همسایگان در معاش و معیشت خویش است؛ امری که در حالت عادی کمتر اتفاق می افتد؛ اما این تشریعات می توانند آن را جبران کنند. سنت «قربانی کردن» ظرفیت این را دارد که از یک سو هزینه فقرا شود و از دیگر سو هزینه همسایگان نیز شود تا روابط انسانی گرم شود و گسست اجتماعی رخ ندهد، چالشی جدی که جامعه پیرامونی ما با آن درگیر است. 
                