دو‌شنبه ۱۷ تیر ۱۳۹۸
-----------------------------------------
سرمقاله
-----------------------------------------
بازی انگلیس و آمریکا با برجام
-----------------------------------------

                    داستان برجام در دولت روحانی به آرامی شکل گرفت، اما با رسیدن ترامپ به ریاست جمهوری ایالات متحده آمریکا، از دو سال پیش حالت دیگری به خود گرفته است؛ به گونه ای که امروز، مسئله به صورت یک خطر جهانی درآمده است. دلیل شدت گرفتن تنش، خروج آمریکا از این معاهده و مانورهای سیاسی و نظامی در منطقه است. در مقیاس بین المللی، در میان امضاکنندگان برجام فقط آمریکا با عزم و اراده قوی از آن خارج شده است و انگلیس در همین راستا این دست و آن دست می کند. در این زمینه پرسش های فراوانی در محافل روشنفکری مطرح می شود و هر یک تفسیری برای خود دارند. نخستین پرسش این است که آیا رویدادهای اخیر، خطر تنش نظامی را بالا برده است؟ دومین پرسش این است که چرا پس از خروج آمریکا از برجام و آغاز تهدیدهای آن کشور به جنگ با ایران، انگلیس با حمایت از آمریکا، ایران را تهدید به خروج خود از برجام می کند؟ در حالی که دیگر اعضای اتحادیه اروپا و روسیه و چین ادامه برجام را برای حفظ صلح جهانی ضروری می دانند؟ 
در پس پرده نیز قرینه هایی وجود دارد که در سرنوشت برجام موثر است، اما کمتر از آنها سخنی به میان می آید؛ نخست اینکه ترزا می، نخست وزیر کنونی انگلیس، در قدرت طلبی دست کمی از ترامپ ندارد، اما او هم مانند ترامپ در سراشیبی سقوط قرار گرفته است. جالب تر اینکه در ظاهر، آمریکای دونالد ترامپ و انگلیس ترزا می نزدیک ترین دوست در میان کشورهای غربی هستند. هم زمانی مشاجرات برجام با جشن های سالگرد استقلال آمریکا در چهارم جولای نشان می دهد در حالی که آمریکا جشن مذکور را اغراق آمیزتر از گذشته برگزار کرده و برای نخستین بار رژه نظامیان را به صورت بخشی از مراسم این جشن در آورده، اشک از دیدگان ترزا می برای همین رویداد -یعنی استقلال آمریکا از امپراتوری انگلستان در 243 سال پیش- جاری شده است. در آن زمان، بریتانیای کبیر چنان وسعتی داشت که «آفتاب در آن غروب نمی کرد». بریتانیا نه تنها پنجه بر قاره آمریکا که از اقیانوس اطلس تا اقیانوس آرام و آلاسکا گسترش داشت، انداخته بود، بلکه هندوستان و چین -دو سرزمین بزرگ شرق جهان- را زیر پنجه استعماری خود خرد کرده بود. امروز آمریکا در حرکت سلطه یابی بر جهان رقیب انگلیس است. خروج انگلیس از اتحادیه اروپا هم نشان قدرت طلبی و آرزوی بازگشت انگلیس به یک قدرت مسلط است. حتی ملی شدن صنعت نفت ایران در دوران دکتر مصدق چیزی نبود جز چنگ زدن آمریکا به منافع انگلیس که تا آن تاریخ در چنگال انحصاری بریتانیا بود. ایران به دلیل بی عرضگی حکومت های وقت در دوران قاجار همواره پذیرای قدرت های بزرگ بوده؛ جداشدن قفقاز و کشورهای شرق ایران کنونی نمونه هایی از چنگ اندازی قدرت های آن زمان بر سرزمین و امکانات کشورهای ضعیف و توسری خور بوده است. اینکه ایران پس از انقلاب اسلامی شعار «نه شرقی و نه غربی» را سرلوحه سیاست خارجی خود قرار داده، نمونه ای از واکنش به حرکت زورمندان جهانی است. 
اما نکته جالب دیگر بحران های داخلی در آمریکا و انگلیس است. از دید شهروندان این دو کشور، قدرت طلبی و مبارز طلبیدن این دو کشور، اسراف منابع ملی برای جنگ در راستای سلطه طلبی است. نماد روشن این بحران ها، محبوبیت نسبی برنی سندرز در آمریکا و جرمی کوربین در انگلیس است. با مخالفت نظام قانون گذاری در هر دو کشور، فاتحه ادامه زمام داری کنونی در آمریکا و انگلستان خوانده شده است. اینکه آیا برنی سندرز و جرمی کوربین موفق به کسب رای کافی از مردم آمریکا یا نمایندگان پارلمان انگلیس می شوند، مسئله بعدی است؛ زیرا هر دوی آنها در انتهای دست چپ سیاست اقتصادی کشور خود قرار دارند. سندرز یک سوسیالیست-دموکرات دوآتشه و با ریشه مهاجرت از اروپای شرقی است و جرمی کوربین از همان دوران جوانی یک سوسیالیست بوده است. اگر بر فرض این دو نتوانند در آمریکا و انگلیس رای کافی داشته باشند، به دلیل نداشتن محبوبیت در میان اقشار میانی و پایین دست نیست، بلکه به دلیل وجود ابزار بسیار قوی تبلیغاتی برای جلب آرای مردم است. 
در آمریکا، آن یک درصد موسوم به «اصحاب وال استریت»، 99 درصد ثروت ملی را در چنگ خود دارند و با پول های هنگفتی که خرج تبلیغات انتخاباتی و رقصاندن مردم می کنند، میزان قابل توجهی از آرای مردم را به چنگ می آورند. در مقابل، چاره دموکرات ها جمع آوری کمک های انتخاباتی اندک از تعداد بزرگی از مردم عادی است. ناشی گری کاندیداهایی مانند کامالا هریس در آمریکا، در سرکوب کردن سرشناس ترین رقیب انتخاباتی اش، یعنی جو بایدن (که هر دو از حزب دموکرات هستند)، اشک شوق را از چشمان جمهوری خواهان جاری کرده است. این خانم که با همه هوش و استعداد به جای پریدن به داوطلبان جمهوری خواه و حفظ اتحاد میان دموکرات ها، با هم حزبی های خود در افتاده، امید به پیروزی هرچند رقیق ترامپ را زنده نگه داشته است. درباره خطر جنگ آمریکا با ایران که مورد بحث در محافل مختلف سیاسی است، ذکر چند نکته می تواند به روشن شدن قضیه کمک کند: ترامپ در آخرین مانور سیاسی خود اعلام کرد که پس از ساقط کردن پهپاد آمریکایی به دست ایران، قصد حمله به ایران را داشته، اما 10 دقیقه پیش از آغاز عملیات نظامی به دلیل تلفات بالقوه غیرنظامیان ایرانی از اجرای آن خودداری کرده و به جای آن، ادامه سیاست فشار اقتصادی به ایران را برگزیده است. این موضع گیری، نگارنده را به یاد رویدادی انداخت که چند سال پیش برای خودم اتفاق افتاد. یکی از همکاران دانشگاهی کتابی را برای ترجمه توصیه کرد که آن را دو اسرائیلی نگاشته بودند. کتاب را خواندم اما به دلایلی از ترجمه آن صرف نظر کردم. در این کتاب نوشته شده بود که پس از سقوط شوروی و استقلال مقدماتی جمهوری های جداشده از آن، رهبران آن کشورها پی بردند که شوروی سلاح های اتمی خود را بسته به نوع، در انبارهای مخفیانه جمهوری های شوروی نگهداری می کرده، اما قطعات حساس آنها در جای دیگری مخفی شده بودند. با سقوط اتحاد شوروی، زمام داران جدید کشورهای جداشده این سلاح ها را محرمانه در معرض فروش قرار داده بودند. 
این کتاب را ترجمه نکردم زیرا اگر ادعای نویسندگان خلاف واقع می بود، مترجم و ناشر ناخودآگاه به صورت ابزار تبلیغاتی رژیم اسرائیل درمی آمدند، اما نمی دانم که آیا این کتاب تا کنون به فارسی ترجمه شده است یا نه. احتمال دارد که کتاب مذکور به عربی منتشر شده باشد. حتی اگر محتوای کتاب ساختگی باشد، هدف نویسندگان کتاب ایجاد نگرانی در میان رقبای منطقه ای ایران ازجمله عربستان سعودی و امارات است. این نگرانی موجب خرید انبوهی از سلاح های پیشرفته ازسوی کشورهای منطقه می شود. در این صورت آنها ضمن خرید سلاح، از آمریکا خواهند خواست که تهدیدات خود را به درجه ای نرساند که آنها را درگیر جنگ با ایران کند. گفتن جملاتی نظیر اینکه در صورت بروز جنگ، فاتحه اسرائیل نیم ساعته خوانده می شود درراستای تقویت اهداف نویسندگان کتاب مورد اشاره است. آمریکا و غرب بدون جنگ اما با ایجاد تنش به اهداف اقتصادی خود رسیده اند، نیازی به جنگ ندارند. دلارهای بی حساب عربستان هم ته کشیده و سیاست کاهش وابستگی به درآمد نفت را پیش گرفته است. بازگشت کارگران مهاجر از عربستان نیز آغاز شده است. پس همه آنچه غرب به دنبال آن است، بدون جنگ محقق شده است. تشدید فضای روانی، هدف آمریکا و انگلیس علیه ایران است. 
                