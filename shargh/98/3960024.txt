شنبه ۳۰‌شهریور ۱۳۹۸
-----------------------------------------
حرف اول
-----------------------------------------
گران فروشی و تضییع حقوق مصرف کننده
-----------------------------------------

                    1. دلار ارزان می شود ولی قیمت ها پایین نمی آید؛ نرخ تورم پله پله تا ثریا هر نفس نو نو شده ولی ارزان شدن و بازگشت قیمت در کار نیست. در این میان صاحبان درآمدهای ثابت هر روز فقیرتر می شوند و اقشار ضعیف جامعه و مادون طبقه ها نفس در سینه حبس می کنند تا مبادا وضعیت شکننده تورم بیش از این بر سفره کوچک شده معیشت ایشان آواری طاقت سوز شود. در این بین تعهدات برخی خدمات دهندگان و فروشندگان از تنظیم و تعادل خارج و گاهی موجب خسارت و صعوبت برای شهروندان شده است. آیا کنترل این بحران نشدنی است؟! مسئولیت این شرایط بر عهده کیست؟
2. سازمان تعزیرات حکومتی و ستاد تنظیم بازار و ستاد قاچاق کالا و ارز و سازمان حمایت از مصرف کننده و تولیدکننده، بازرسان صنفی و وزارت صمت و دادستانی در این راستا تکالیفی بر عهده دارند. چقدر این سامانه منسجم و اثربخش کار می کند؟! کافی است سری به بازار بزنیم و پای درددل مصرف کنندگان که این روزها گاهی فقط تماشاگر هستند، بنشینیم.
3. اگر کارکرد دولت در اقتصاد را به سه دسته اعمال تصدی، امور مالیاتی و تنظیم گری تقسیم کنیم، به واقع باید اهمیت نقش تنظیم گری را در صدر اولویت های دولت برای ایجاد برابری و رفاه همگانی ممتازتر دانست. تنظیم گری را فعل یا فرایند کنترل به وسیله مقررات یا محدودیت ها تعریف می کنند. دولت رسالت اجتماعی و تکلیف ملی تنظیم گرانه دارد؛ یعنی باید سازوکاری تمهید کند که بازار عرضه و تقاضا به نفع خیر همگانی متعادل شود.
4. مداخله تنظیم گرانه و کنترلی دولت برای اصلاح عملکرد ناکارآمد یا ناعادلانه بازار توجیه می شود. تنظیم گری، پاسخی به تقاضای عموم است. در این راستا نظام حکمروایی شامل هر سه قوه باید از یک منظر سیاست گذاری عمومی، مجموعه ای از فعالیت ها و تصمیم هایی را اتخاذ کنند که با هدف حل مسئله ای عمومی طراحی شده اند و آن کنترل گرانی و ثبات نسبی در بازار عرضه و تقاضا ضمن تمرکز بر حقوق رفاهی همه شهروندان است.
5. در واقع انتظار از متکفلان امر عمومی است که به دفاع و پشتیبانی از منافع جامعه بپردازند، کمک به سالم سازی کسب و کار مردم، کنترل مفید و قانونمند بر توزیع و برخورد قانونی و قاطعانه با تخلفات، از جمله وظایف و اهداف نهاد عمومی محسوب می شود. 
درباره گران فروشی، دو حوزه تصمیم ها و نظارت ها نیازمند تمرکز هدفمند است. این بخش در کشور ما نارسا و ناگیرا عمل می کند. گاهی احساس می شود نظارت رها و سیال است و ضمانت اجرائی برای کنترل و مهار تورم و پاسخ گوسازی متصور نیست.
6. چنانچه در ماده 9 قانون حمایت از مصرف کننده آمده «به منظور ساماندهی مشارکت مردمی در اجرای سیاست ها و برنامه های حمایت از حقوق مصرف کنندگان، انجمن های حمایت از حقوق مصرف کنندگان تاسیس می شود؛ در تبصره یک این ماده آمده که انجمن تشکل غیرانتفاعی، غیردولتی و دارای شخصیت حقوقی مستقل می باشد که پس از ثبت در وزارت بازرگانی رسمیت می یابد». با این وصف به نظر می رسد نهادهای مدنی حمایتگر مصرف کننده که گزارشگری تورم یا نقص خدمات را بر عهده دارند، ضعیف یا قوام نیافته اند و توانایی کافی برای حمایت از حقوق شهروندان را ندارند.
7. تنظیم بازار و تثبیت قیمت گذاری کالاهای اساسی و گروه بندی کالاها وظیفه دولت است؛ گمرک نیز باید اقلام مورد نیاز وارداتی را در کمترین زمان ممکن به دست مصرف کننده برساند. الزامات ناشی از تنظیم گری ایجاب می کند سازمان تعزیرات نظارت ها را به شیوه ای اثربخش تر اعمال کند. به موازات آن در یک حکمروایی همکارانه، ضمن جلب کمک های حوزه عمومی غیردولتی نمایندگان اصناف و بازرسان، بازار را رصد کرده و با هرگونه افزایش قیمت بالاتر از نرخ های مصوب، برخورد تعزیری کنند و پرونده گران فروشی تشکیل دهند.
8. بسته سیاستی کنترلی و تعادل بخش قیمت ها شامل انواع مداخلات دولت به منظور تحقق اهداف ملی به ویژه آن چیزی است که در اصل سوم و فصل سوم و اصل 43 قانون اساسی درج شده است. منفعت عمومی، کنترل جمعی، نظم فراگیر و رفاه همگانی ایجاب می کند ابزارهای توانمندساز برای کنترل قیمت به ویژه به نفع اقشار آسیب پذیر به کار گرفته شود. کیفیت تنظیم گری منوط به توانمندی دولت در تدوین و اجرای مقررات و سیاست های صحیح به نفع حقوق رفاهی، عدالت توزیعی و تسهیل دسترسی شهروندان به کالاها و تامین نیازهای اساسی مردم به ویژه گروه های خاص است.
9. برای تحقق «حکمرانی مطلوب» در کشور باید ضمن طراحی مدلی کارا در کنترل و پایش اقتصاد، نقش نظارتی دولت به عنوان نهاد تنظیم گر را حائز اهمیت دانست. اگر اولویت دولت حمایت از مصرف کننده نباشد، هر عرضه کننده ای به خود اجازه سوداگری به قیمت گزاف تضییع حقوق مردم می دهد.  به ویژه در وضعیت تحریم و جنگ اقتصادی که زمینه احتکار و سوداگری افزون تر است، بستر بدعهدی و جفا به مصرف کننده تشدید می شود.  چنانچه در نظام دارو و درمان یا خودرو و مسکن شاهد آشفتگی قیمت ها و تصمیم های بی ثبات کننده و سوداگرانه به ضرر حقوق اکثریت مردم بودیم.
10. صلاحیت های قضائی، اداری، انتظامی و صنفی مانند صدور و ابطال مجوزها، وضع مقررات جریمه، تعلیق بانک ها و موسسات، جرم انگاری های کنترل کننده و بازدارنده می تواند در زمره ضمانت اجراهای کنترلی دولت باشد. نکته مهم اقدامات نیابتی اصناف با ماهیت غیردولتی و مشتمل بر ذی نفعان واقعی و نه صرفا متکی به سیاست های دستوری از بالا برای کنترل بازار عرضه و تقاضا به نفع گروه های محروم و مصرف کنندگان است. بدیهی است تنظیم گری کارکرد دستوری دارد و در صورت اطاعت نکردن از دستور، واجد ضمانت اجراست؛ اما نقش فرهنگ سازی و آموزش و تداعی قبح عمومی و وجدانی نسبت به گران فروشی و نقص و عیب در عرضه محصولات و خدمات مهم به نظر رسیده و باید یک بازدارندگی اجتماعی، ضمانت اجرای وجدان عمومی نسبت به گران فروشی و اخلال سوداگرانه در کالا و خدمات باشد. بهبود این وضعیت آشفته از مقررات گذاری تا مقررات زدایی، از تنظیم گری تا مشارکت جویی اصناف و فرهنگ سازی، عزم جدی تر دولت و قوه قضا را می طلبد. اعتماد مردم و ثبات بازار در گرو برنامه ریزی جازم دولتی و استمرار روند ثبات شکن به ضرر عموم شهروندان است. حقوق مصرف کننده را پاس بداریم.
                