دو‌شنبه ۲۴ تیر ۱۳۹۸
-----------------------------------------
حرف اول
-----------------------------------------
از ولاسکو و کی روش تا رنو
-----------------------------------------

                    ژائو زیانگ، نخست وزیر و دبیر کل حزب کمونیست چین، اواخر دهه 1980 که در همکاری نزدیک با دنگ شیائو پینگ رهبری اصلاحات اقتصادی را بر عهده داشت، معتقد بود دولت چین نباید صرفا بر افزایش رشد اقتصادی تاکید کند، بلکه اولویت اصلی باید افزایش کارایی اقتصاد باشد. او بر این باور بود که شیوه های تولید باید مدرن شود و چین با بهره گیری از تکنولوژی پیشرفته، کارایی و بهره وری عوامل تولید را افزایش دهد تا بتواند به رشدی مداوم و پایدار دست یابد. راهکار اصلی نیز اعمال سیاست درهای باز، فراهم آوردن زمینه برای دسترسی به تکنولوژی مدرن و ورود به بازارهای صادراتی رقابتی بود. چین با پیگیری اصلاح ساختارهای اقتصادی و تاکید بر تداوم سیاست درهای باز به جایگاهی رفیع دست یافته و از کشوری فقیر و عقب مانده به کشوری توانمند و رقیبی قدرتمند برای کشورهای صنعتی جهان تبدیل شده است. بخش بزرگی از صنایع ایران در نیم قرن گذشته در پس دیوارهای بلند تعرفه و به دور از فشار رقابتی فعالیت کرده اند و در گذر زمان به صنایعی کهنه و ناتوان تبدیل شده اند. مدیران ارشد و میانی و حتی نیروی کار در صنایع بزرگ کشور گاهی براساس روابط و ارتباطات خاص به کار گمارده می شوند و کارایی و توانمندی، ملاک اصلی انتخاب کارکنان نیست. ناکارآمدی مزمن در بیشتر صنایع کشور که به رقابت ناپذیری و عدم امکان حضور در بازارهای صادراتی منجر شده، بی تردید انعکاسی از سیاست های نادرست و متناقضی است که تداوم آن به افول بیش از پیش صنایع کشور منجر خواهد شد. همان گونه که صنایع فرسوده و ناکارآمد چین در پی اعمال سیاست درهای باز متحول شد، ایران نیز برای اصلاح ساختار صنعتی خود به ارتباط با صنایع پیشرو جهان نیازمند است. تجربه ارتباطات محدود برخی صنایع کشور با شرکت های معتبر بین المللی موید این ادعاست.همکاری شرکت رنوپارس با سایپا و ایران خودرو در دهه 1370 تحولی جدی در این شرکت ها به وجود آورد. نمایندگان رنو که نسبت به حفظ اعتبار برند خود در ایران حساس بودند، برای کار در ایران با مهندسان ایرانی مصاحبه کردند و توانمندترین کارکنان را برای سطوح مختلف، از مدیران ارشد و میانی تا نیروی کار فنی برگزیدند. گروهی که با شرکت رنو مستقیم همکاری و ارتباط داشتند، در عمل آموزش دیدند و به کارکنانی حرفه ای و کارآمد مبدل شدند. 
حتی پس از توقف همکاری رنو با سایپا و ایران خودرو، کسانی که آموزش دیده بودند و به سازمان های دیگر منتقل شدند، مهارت هایی را که فراگرفته بودند، به دیگر سازمان ها انتقال دادند.مشابه همین تاثیر مثبت را در عرصه های ورزشی نیز به وضوح می توان دید؛ برای مثال در ورزش والیبال و فوتبال استفاده از مربیان بین المللی در سه دهه گذشته تداوم یافته و کار مربیان کارآمد با تیم های ایرانی سبب رشد چشمگیر این تیم ها شده است. مربیان خارجی کمتر به فشارهای بیرونی مختلف تن می دهند، پس بهترین بازیکن ها را انتخاب می کنند و ملاک اصلی آنها توانایی بازیکن ها برای یاری رساندن به تیم است. نتایج خوب تیم های والیبال و فوتبال ایران تاثیر به کارگیری مربیان کارآمد بین المللی را نشان می دهد. در والیبال و فوتبال مربیان ارزشمندی مانند ولاسکو، کولاکوویچ، برانکو، کی روش و... برای همکاری دعوت شدند. با گذشت مدتی از حضور این افراد کاربلد، دیگر امکان کار با مربیان کم تجربه و ناکارآمد وجود ندارد. اگر در صنعت نیز همکاری با شرکت های معتبر بین المللی تداوم پیدا کند، روند بازگشت به عقب اگر نه غیرممکن، بسیار دشوار خواهد بود. 
همکاری های بین المللی سبب تحولات بزرگی در زمینه های مختلف از شفافیت در مقررات و فرایندهای کاری تا افزایش بهره وری عوامل تولید می شود و صنایع را به افزایش کارایی و حضور در بازارهای رقابتی جهانی هدایت خواهد کرد. متاسفانه ارتباط خودروسازان و دیگر صنایع ایران با شرکت های معتبر خارجی محدود و موقت بوده است. تعامل گسترده با جهان و افزایش ارتباط میان صنایع ایران با شرکت های معتبر بین المللی از راهکارهای اصلی برای مقابله با ناکارآمدی مزمن و ایجاد تحولی ساختاری در بخش صنعت ایران است. در فضای بسته و بدون دسترسی به تکنولوژی و دانش و تجربه شرکت های بزرگ بین المللی، ایجاد صنعتی پویا و کارآمد در ایران امکان پذیر نخواهد بود.
                