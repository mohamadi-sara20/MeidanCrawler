دو‌شنبه ۱۹ فروردین ۱۳۹۸
-----------------------------------------
یادداشت
-----------------------------------------
کیفیت قضا در افق تحول
-----------------------------------------

                    تقارن سال نو با تغییر رئیس قوه قضائیه و گام دوم 40سالگی انقلاب، نوید بخش تغییر شایسته و توسعه سزاوار ایران در دسترسی به کارایی عدالت قضائی، تضمین حکومت قانون و اثربخشی دادرسی منصفانه در ارتقای حقوق انسانی است. تثبیت حاکمیت قانون و تکریم حقوق بشر به تسریع رشد اقتصادی کشور و کاهش جرم و ثبات اجتماعی کمک می کند و این مولفه ها قرین و رهین دادگستری شایسته است. در برهه کنونی تحریم، ضرباهنگ امیدواری و اعتماد در کشور به شدت نیازمند تقویت است و نسل نورسته و سرمایه انسانی فزاینده، حق خرسندی خردمدار و توسعه کرامت مند و نوگرایی قرین با عدالت و شایسته سالاری بدون تبعیض را برای ایرانی مدرن تر، برابر ، آزاد تر و مولد تر مطالبه می کند. صدایی که باید بدون روتوش شنیده شده و در سپهر پاسخ گویی تسکین یابد. تعالی شاخص بهره مندی از سعادت و خوشبختی جز در پرتو تثبیت دادگستری شایسته بر مدار تکریم حقوق بشر و تضمین حقوق شهروندی تحقق پذیر نخواهد بود. مردم ایران به برکت فضای مجازی و دنیای ارتباطات مرتب شرایط خود را با شاخص های جهانی و وضعیت سایر کشورها قیاس می کنند و روا مباد که عزت ملی و هویت متمدنانه ایرانی به خاطر عملکرد غیرمنطبق با اراده و انتظار مردم خدشه پذیرد. وقتی دیده می شود قاضی مستقل یک کشور خلاف نظر رئیس جمهور آن کشور رای داده و حتی به اعتبار نقض حقوق بشر علیه دولت متبوع خود، موضع محاکماتی گرفته و مجبور به پرداخت غرامت به متهم بی گناه می کند یا بدون تبعیض نسبت به مهاجرین اصدار رای می کند یا شاخص های حریم خصوصی را در خصوص شنود غیرقانونی گوشزد و مسئول خاطی را محاکمه می کند یا حق اعتراض مدنی را نه اقدام علیه امنیت که تضمین کننده حق تعیین سرنوشت می داند یا کنشگر محیط زیست و افشاگر فساد را حمایت می کند یا در روند پیشگیری از وقوع جرم، زندان ها را تبدیل به سالن مطالعه و ورزش می کند یا حقوق اساسی شهروندان را اولی بر هر ملاحظه دستوری می پندارد یا با وسواس به استیفای حقوق کارگران و کارآفرینان و سرمایه گذاران مولد همت می گمارد، حتما این مقایسه ها با نظام داخلی  شدت می گیرد. اما فرصت ها رفتنی و کارنامه هر مسئول برابر دیدگان عمومی است. از باب دلباختگی به منافع عمومی و خیر ملی معطوف به نظریه عدالت در جمهوری اسلامی، رویای ایرانی انسانی و مناسباتی منصفانه، حقوق بشر گرا و خشونت پرهیز، روادار و مردم سالار، رفاه مند و فساد ستیز در تراز تمدن ایرانی و آرمان های اسلامی را باید معیار ارزیابی پنداریم. تحول، «برنامه اقدام» و ماموریت مشخص با تدارک سازمان، برنامه و روش منسجم و هدفمند چاره کار است. گام اول، طراحی شاخص هایی برای توسعه و تحقق پذیری سند تحول قضا ضمن ارزیابی مستمر عملکرد است؛ اینکه به جامعه مدنی مستقل فرصت داد در این زمینه ورود مسئولانه کند. 
توسعه مغزافزاری و خردبنیاد رکن مبنایی حرکت روبه رشد است. تقویت بنیه دانشی متکی بر سرمایه انسانی، اندیشکده ها، دانشگاه و حوزه نیازمند سعه صدر است. سرمایه انسانی جامعه حقوقی کشور، یک فرصت است. مشورت، به کارگیری و استفاده از تجارب بزرگان حقوقی و ظرفیت حوزه عمومی حقوقی اولویت دارد. نگاه تقابلی به نهاد وکالت یا فعالان حقوق بشر و شهروندی، هدم یک موهبت ملی و مصداق اسراف است. دوم تحقق حکومت قانون به عملکرد مطلوب قوه قضائیه به عنوان اصلی ترین نهاد اعمال کننده موازین موضوعه منوط است. بدون حکومت قانون توسعه کشور نا ممکن است. به باور بسیاری صاحب نظران، اصلاحات حقوقی و تحول قضائی پیش نیاز دستیابی کشور به توسعه همه جانبه است. عملکرد قضات و دادگاه ها در دفاع از حقوق فردی و آزادی های عمومی و مالکیت خصوصی و شرکت های غیردولتی مولد در رونق بخش کارآفرین و فعال ساز اقتصاد و بهبود محیط کسب و کار بسیار حیاتی است. نظام عرضه و تقاضای قضائی باید تصویرگر سرعت، عدالت، بی طرفی، اعتمادگستری، تسهیل گری و استقلال کامل باشد. سیاست پرهیز که اجازه ندهد هیچ سطحی از مناسبات قدرت و ثروت در آن منفذی برای اثربخشی باز کند. شتاب گرفتن رشد اقتصادی و افزایش درآمد سرانه ملی همه نسبت مستقیم با عملکرد قوه قضا دارند. نابرابری درآمد و ثروت، درگیری و تضاد اجتماعی، فاصله طبقاتی و تبعیض سیاسی، قرارداشتن سرمایه در معرض ریسک شدید، نبود امنیت شغلی و عارضه های محیط زیستی و تزلزل نظام پولی و بانکی و بورس هرچند اولا و بالذات ریشه حقوقی و قضائی ندارند اما عملکرد  قوه قضا هم مولود آنها و هم متاثر از آنهاست. بازخوانش نقش قوه در این مولفه ها می تواند منتهی به آرایش و پیرایش در رویکردها و کارکردهای قضائی باشد. کیفیت قوه در ارتقای بنیه دانشی ضمن تحفظ شاخصه استقلال که ریشه در پاسداشت حقوق بشر و حق دفاع شهروندان دارد، تعیین کننده است. بازچینی و بهسازی در اصلاح ساختاری دستگاه قضائی با هدف افزایش اثربخشی ضروری است. جدی گرفتن نظارت دیوان عالی کشور، جداسازی مسئولیت های اجرائی اعم از دادستانی و ثبت و زندان ها با کارویژه دادگری، احترام به حضور موثر هیئت منصفه در محاکم سیاسی و رسانه ای ضمن ترکیب غالب جامعه مدنی، عدم اجازه استفاده سیاسی از محاکم و ایجاد اطمینان برای کنشگران شفافیت و گردش آزاد اطلاعات از عدم تعقیب کیفری، حمایت از فعالان حقوق بشر و شهروندی، دومرحله ای کردن دادگاه های حقوقی، تخصصی کردن محاکم و حذف دادگاه های اختصاصی که موضوعیت خود را از دست داده اند، توجه به قاعده اولویت در مبارزه با فساد، تمرکز حسگرهای هشداردهنده روی خیر عمومی، حقوق عامه و محیط زیست و زمین خواری، تقویت خط مشی مطالبه گرانه در الزام نهادهای حکمروایی به رعایت حقوق و آزادی های اساسی، ایجاد دادگاه قانون اساسی، تقویت نقش ستاد حقوق بشر و کمک به تاسیس نهاد ملی حقوق بشر، کاهش مجازات اعدام و حذف برخی مجازات ها، ازجمله این ضرورت هاست.
                