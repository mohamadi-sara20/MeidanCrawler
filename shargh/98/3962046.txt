چهار‌شنبه ۳ مهر ۱۳۹۸
-----------------------------------------
حرف اول
-----------------------------------------
بایدها و نبایدهای خط اعتباری 15 میلیارد دلاری
-----------------------------------------

                    ایران و اروپا اخیرا به توافقی نیم بند و ابتدایی رسیده اند که نهایی شدن آن در گرو رضایت دولت ایالات متحده و ایجاد سازوکارهای اجرائی لازم در قالب اینستکس است. از این منظر که پس از 15 ماه مذاکره و رایزنی و در عین حال فشار، اتحادیه اروپایی حاضر به اقدامی اجرائی برای حفظ برجام و مقابله با سیاست های تحریمی آمریکا علیه ایران شده است و باوجود محدودیت های واقعی اقتصادی و تجاری حاضر به ایجاد و تخصیص اعتباری 15 میلیارد یورویی به ایران شده، این اقدام قابل دفاع است . اما واقع بینانه باید گفت که این اقدام، درمانی برای دردها و چالش های بزرگ اقتصادی ایران که از زمان خروج آمریکا از برجام تشدید شده است، نخواهد بود. تنها کارکرد این اقدام در کوتاه مدت، تاثیر روانی مثبت بر برخی بازارها، به ویژه بازار ارز است.اما ایجاد خط اعتباری 15 میلیارد دلاری، دربردارنده اثرات مثبت برای اقتصاد ایران نخواهد بود: منظر نخست، بدهکاری کشور به خارج و آسیب پذیری آن در آینده خواهد بود. بر اساس طرح فرانسه، ایران اعتباری 15 میلیارد دلاری دریافت خواهد کرد که پس از پایان تحریم ها از طریق فروش نفت اقدام به بازپرداخت آن خواهد کرد. واقعیت این است که چرخ های اقتصاد کشور بر پایه تولید و صادرات نفت می چرخد. تحریم نفتی ایران در 15 ماه گذشته، شرایط سختی را برای صنعت نفت کشور رقم زده است. حیات و پویایی صنعت نفت ایران، وابسته به تولید و صادرات نفت است. موفقیت و پیروزی در جنگ اقتصادی با آمریکا که صنعت نفت در خط مقدم آن قرار دارد نیز در گرو تولید و صادرات است. بدون تولید و صادرات نفت چه رسمی و چه غیررسمی، سخن گفتن از پیروزی در جنگ اقتصادی، صرفا شعار است. دولت زمانی می تواند پرچم افتخار پیروزی در این جنگ را بالا ببرد که توانسته باشد از راه دیپلماسی و مذاکره، بن بست موجود در فروش نفت از کانال های رسمی و عادی را بشکند و به تحریم های نفتی ایران پایان دهد یا حداقل از میزان آن بکاهد. از سوی دیگر، در صورتی که این طرح اجرا شود، ایران مجبور است با پایان تحریم های نفتی، بخش قابل توجهی از نفت تولیدی خود را برای مدتی طولانی بابت بازپرداخت اعتبار تعیین شده بپردازد و عملا عایدی مناسب و لازمی در این زمینه نداشته باشد. توقف سرمایه گذاری های اخیر در صنعت نفت به دلیل تحریم های تحمیلی نیز این امکان را برای صنعت نفت ایجاد نمی کند که پس از رفع تحریم ها، فراتر از ظرفیتی بیش از چهار میلیون بشکه نفت تولید و صادرات کند. قانع کردن اوپک و سایر تولیدکنندگان برای تولید و عرضه بیش از حد هم با توجه به چشم انداز قیمت نفت و ضرورت های کاهش تولید و سهمیه بندی، کاری بس دشوار خواهد بود. از این منظر، به صورت واقع بینانه باید نگرانی و نقد متولیان صنعت نفت کشور را درک کرد و به دغدغه های آنها احترام گذاشت. منظر دوم که بی ارتباط به منظر اول نیست، نحوه هزینه کرد اعتبار احتمالی است که آن هم برای کارشناسان و فعالان اقتصادی جای نگرانی دارد. طبق فرضیات مطرح شده، قرار است ایران از قبل این اعتبار، کالاها و برخی خدمات مصرفی مانند غذا، دارو، نهاده های دامی و شاید برخی اقلامی را که بیش از آنکه مورد نیاز کنونی کشور باشد، مطلوب صادرکنندگان شرکت های اروپایی و غیراروپایی است، آن هم از مبادی و کانال های غیرمستقیم، وارد کند؛ شرکت هایی که با کمترین تشر آمریکا، حتی قبل از خروج از برجام، مناسبات خود با ایران را قطع کردند. سوالی که در این رابطه قابل طرح است، این است که سهم و نقش این اعتبار در رونق تولید داخلی و فعال کردن بخش های واقعی اقتصاد کشور چیست؟ علاوه بر این، آیا افرادی که به این حد اقل رضایت داده اند، اثر اعتبار تخصیصی را در افزایش ریسک سرمایه گذاری در ایران به لحاظ افزایش بدهکاری کشور در آینده در نظر گرفته اند؟ توافق ایران و اروپا یک بعد مهم و حیاتی را باید در برگیرد و آن امکان فروش نفت ایران به خارج است. هر سازوکار و توافقی که نتواند حداقلی از این بعد را شامل شود، نه تنها مفید به حال اقتصاد کشور در شرایط کنونی نخواهد بود، بلکه مخاطرات اقتصادی آینده کشور را افزایش می دهد. آنچه مهم است فعال شدن صنعت نفت در تولید و صادرات نفت از کانال های رسمی است. اگر این امکان در شکل حداقلی آن هم اتفاق افتد یعنی اینکه ایران برای مدت مشخصی و در حد معینی مانند یک میلیون بشکه در روز و حتی کمتر از آن، امکان صادرات نفت بدون فشارهای دولت آمریکا را داشته باشد، بسیار مفیدتر و موثر به حال صنعت نفت و اقتصاد کشور است. طرح مذکور موقعیت و جایگاه صنعت نفت در جنگ اقتصادی با آمریکا را نه تنها تقویت نمی کند بلکه آن را تضعیف نیز می کند.
در صورتی که این امکان فراهم نیست، دولت باید تلاش کند اعتبار ایجادشده را به جای واردات کالاهای مصرفی، صرف تامین کالاهای سرمایه ای مرتبط با بخش تولید برای رونق آن و به ویژه کالاها و خدمات مربوط به توسعه صنعت نفت برای جبران عقب ماندگی سال های اخیر کند که در نتیجه تحریم ها سرمایه گذاری لازم صورت نگرفته است؛ این هم شامل حمایت از بخش های بالادستی است و هم شامل توسعه و نوسازی بخش های پایین دستی.
                