پنج‌شنبه ۲۹ فروردین ۱۳۹۸
-----------------------------------------
سرمقاله
-----------------------------------------
چند عدد برای درک تامین مخارج سیل
-----------------------------------------

                    سرمقاله شماره گذشته روزنامه «شرق»، به قلم جناب آقای بایزید مردوخی، راهکارهایی کاربردی برای تامین مخارج سیل پیشنهاد داده است. به سبب فعالیت های اصولی ایشان که سال ها در سازمان برنامه و بودجه منشا اثرات مثبتی بوده اند، ایشان را می ستایم، اما پیشنهادهای ارائه شده در یادداشت و چاره جویی ایشان به عنوان یک امر کاربردی، با موانع جدی روبه رو است.
خلاصه نظرات ایشان چنین است:
1- دست بردن به صندوق توسعه ملی کار درستی نیست.
2- به استان ها اختیارات قانونی داده شود (یعنی با تصویب مجلس).
3- از استان ها برنامه خواسته شود.
4- ساختار سازمان برنامه اصلاح شود.
5- همه استان ها برای حل مشکلات استان های سیل زده همراهی کنند.
6- این شیوه در اجرا با مشکلات جدی همراه خواهد شد.
7- از بخش خصوصی با مدل های کسب وکار می توان بهره گرفت.
8- برای 14 هزار کیلومتر راه آسیب دیده می توان از بخش خصوصی کمک گرفت و با اخذ عوارض راه یا تضمین دولت، سرمایه گذاری را تامین کرد.
9- برای احیای آبخیزداری و آبخوان داری از اوراق مشارکت استفاده کرد و آن را با آب بهای کشاورزی پرداخت.
10- از کمک های ایرانیان خارج از کشور استفاده کرد.
11- زمان به سرعت سپری می شود و فصل گرما و سپس سرما در کمین سیل زدگان است، باید با سرعت با استفاده از روش های یادشده برای مشکلات ناشی از سیل مهیب اخیر اقدام کرد.
یک نکته مشخص است؛ با توجه به ضعف ساختارها، زمان زیادی برای به نتیجه رساندن کار نیاز است. از سوی دیگر، باید بررسی کرد که وضع مالی کشور برای رفع نیازهای سیل زدگان چگونه است؟ به موارد یک تا شش توجه کنید.
1- امسال حدود 150 هزار میلیارد تومان کسر بودجه وجود دارد.
2- نقدینگی کشور به مرز 2000 هزار میلیارد تومان نزدیک شده است.
3- بانک ها می گویند پولی برای اعطای تسهیلات مالی ندارند.
4- سالانه 900 هزار میلیارد تومان یارانه غیرنقدی پرداخت می شود که بخش بسیار بزرگ آن، یارانه پنهان است.
5- سالانه 48 هزار میلیارد تومان یارانه نقدی به حساب سرپرستان خانوار واریز می شود.
6- روزانه خودروها صد میلیون لیتر بنزین یارانه دار را می سوزانند.
این مبالغ را در نظر بگیرید و سپس بدانید بر اساس برآوردهای صورت گرفته، کل خسارات وارده حدود 30 هزار میلیارد تومان است.
در حالی که به دستور مقام معظم رهبری در بازسازی باید تسریع شود و جمله آخر سرمقاله جناب مردوخی هم به این امر تکیه دارد، نمی توان از مکانیسم هایی استفاده کرد که هر کدام تا حصول امضای آخر (و نه اجرا) شاید بیش از یک سال به طول انجامد و معلوم هم نیست (همان طور که ایشان هم اشاره کرده است) در عمل درست اجرا شود.
توجه شود علاوه بر خسارات عمومی، مردم سیل زده همه چیزشان را از دست داده اند. باید راهکارهای سریع برای حل مشکل مردم به کار گرفته و به طور ضربتی، تامین مالی شود. اگر به شش مورد بالا در بخش های هزینه ای کشور توجه شود معلوم خواهد شد حل این مسئله به راحتی قابل حصول است، اما مسئولان تصمیم گیر مشغول مذاکره نفس گیر و راهیابی های پیچیده هستند و سیل زدگان برای بازسازی مناطق و تامین خسارت ها به آنها دل بسته اند.
                