یک‌شنبه ۱۳ مرداد ۱۳۹۸
-----------------------------------------
یادداشت
-----------------------------------------
نام و ننگ در شاهنامه
-----------------------------------------

                    وقتی لطفعلی خان زند با سپاه درهم شکسته و از سرما آسیب دیده اش به شیراز بازگشت، حاج ابراهیم خان کلانتر که در دستگاه زند به مقام و منصبی رسیده بود، به طمع کسب قدرت بیشتر دروازه های شهر را بر آن شاهزاده جوان شجاع و خوش سیما بست و لطفعلی خان به ناگزیر راهی بم شد. با اندوه باید گفت آن خیانت، به گرفتاری، اسارت و قتل فجیع او به دست آقامحمدخان انجامید و لکه ننگی بر پیشانی تاریخ نشاند که هرگز محو نخواهد شد. همین خیانت موجب شد بخش بزرگی از ایران در دو نبرد و دو عهدنامه با روس های تزاری از دست برود و اگرچه حاج ابراهیم پاداش خیانت خود را از فتحعلی شاه گرفت و خود و خاندانش به دست همان شاه عشرت طلب صدو شصت همسری کشته شدند ولی هیچ کس به نیکی که سهل است، جز به نفرین از حاج ابراهیم یاد نمی کند و نمی دانم کسی را آن قدر وقاحت و جسارت هست که خود را از اعقاب حاج ابراهیم بداند؟ در تردیدم. این را نوشتم تا به اسطوره ها بپردازم و بگویم از دیروز اسطوره ای مان تا امروز تاریخی مان، خدمت و خیانت، پیامدهایی دارد که برای نسل های بعدی نیز افتخار یا شرمساری بر جای می گذارد. شاهنامه عرصه و قلمرو نام و ننگ است. نام و افتخار برای آنانی که دلیرانه در راه وطن مبارزه کردند و با پایبندی به اصول، اخلاقیات، شرافت و کرامت انسانی، نمادی از اخلاق، شرافت و کرامت شدند و ننگ برای آنانی که خیانت ورزیدند و همه آنچه را که انسانیت بر آن بنیاد گرفته بود، زیر پا گذاشتند تا عقده ای بگشایند و ثروتی بیندوزند و به قول حکیم توس: سپنجی روزگار را در راس قدرت بمانند. سیاوش، نامی جاودانه در اسطوره های ایران است؛ چهره ای محبوب و دوست داشتنی، نمادی از نجابت و وفاداری، جلوه ای از پهلوانی و وفای به عهد و نمودی از آن آریایی است که «مردمی سخت کوش، پرطاقت، باانضباط، اخلاقی، درستکار، خلاق، شریف و بااراده»  هستند.  سیاوش اسیر وسوسه های شیطانی سودابه نمی شود. سودابه زن زیباروی پدرش کاووس است که با یک بار دیدن سیاوش دل و دین می بازد و می کوشد تا به هر ترتیب او را به دست آورد و با بهانه به همسری درآوردن یکی از زیبارویان شبستان کاووس، فرصت خوبی برای کشاندن سیاوش جوان به خوابگاه خویش می یابد. نهانی کسی را به نزد سیاوش می فرستد و او را به شبستان فرامی خواند ولی سیاوش به خشم آمده، می گوید که مرد شبستان و حرمسرا نیست و با نیرنگ و ناسپاسی بیگانه است. 
ز ناگاه روی سیاوش بدید/ پراندیشه گشت و دلش بردمید/ چنان شد که گفتی تراز نخ است/ وگر پیش آتش نهاده، یخ است/ کسی را فرستاد نزدیک او/ که پنهان، سیاوش را این بگوی/ که اندر شبستان شاه جهان/ نباشد شگفت ار شوی ناگهان/ بدو گفت مرد شبستان نی ام/ مجویم که با بند و دستان نی ام
اما سودابه عاشق است، شیفته است و محبوب خود را می طلبد و تا از جام وصال او سیراب نشود، آرام نمی گیرد. به کاووس تشبث می جوید و از او می خواهد که سیاوش را به شبستان بفرستد تا با خواهران و خویشان خود دیداری داشته باشد و کاووس ساده لوحانه پیشنهاد به ظاهر خیرخواهانه سودابه را می پذیرد و به سیاوش فرمان می دهد که دیداری از شبستان داشته باشد.  سیاوش با خود می اندیشد که این دیدار بدفرجام است، به همین روی به پدر می گوید: «من شیفته آموختن و کسب دانش هستم، مرا نزد موبدان و خردمندان بفرست و نیز نزد جنگاوران تا آیین رزم بیاموزم». 
مرا موبدان ساز با بخردان/ بزرگان کارآزموده ردان/ دگر نیزه و گرز و تیر و کمان/ که چون پیچم اندر صف بدگمان/ چه آموزم اندر شبستان شاه/ به دانش زنان کی نمایند راه
سرانجام سیاوش با دمدمه های سودابه به شبستان می رود و در دیداری دیگر، سودابه به تمنا سیاوش را می طلبد و آن جوان پاک سرشت، نامادری خویش را هرچند سمن گونه، پس می زند و آن گاه است که خشم سودابه برانگیخته می شود و آن زن مغرور شکسته غرور، سیاوش را متهم به تعرض به همسر شاه می کند که سیاوش برای برائت از این ننگ به آزمون گذر از کوه آتش تن می دهد و به سلامت و شاداب و سرخ چهره، از میان دو کوه آتش می گذرد و به نزد پدر بازمی گردد. 
سیاوش سیه را به تندی بتاخت/ نشد تنگدل، جنگ آتش بساخت/ ز هر سو زبانه همی برکشید/ کسی خود و اسب سیاوش ندید/ یکی دشت با دیدگان پر ز خون/ که تا او، کی آید ز آتش برون
اگرچه سیاوش از آزمون پیروز بیرون آمده بود، می دانست سودابه، دخت شاه هاماوران که آن گونه غرورش شکسته است، او را به خود وانمی نهد به همین روی آن گاه که افراسیاب به مرزهای ایران تخطی کرده، از جیحون می گذرد، شاهزاده جوان برای دورشدن از درگاه کاووس و به تبع آن از شبستان سودابه، داوطلب جنگ با افراسیاب می شود و در نخستین نبرد، قدرت شمشیر خود را به افراسیاب می چشاند.  
 افراسیاب در پی کابوسی هولناک درمی یابد که فرجام زندگی اش تا چه حد تلخ می تواند باشد، پس سخن از آشتی می گوید و سیاوش با بدگمانی درباره آشتی جویی افراسیاب اندیشه می کند اما افراسیاب همه گونه تضمین می دهد که سرزمین های ایران را بازپس داده، متعهد می شود که هرگز به مرزهای ایران تعرض نکند و پیشنهاد سیاوش را برای صد تن گروگان از خاندان نزدیک خویش می پذیرد. آن گاه سیاوش با پیشنهاد افراسیاب موافقت کرده، رستم، مربی و پرورنده خویش را نزد کاووس می فرستد تا بر پیمان صلح و آشتی مهر تایید بگذارد. اما پاسخ کاووس، تندی و خشونت است به گونه ای که رستم از همان راه به زابلستان می رود؛ به خشم و به قهر. 
کاووس از سیاوش گروگان ها را می خواهد تا گردن زند و سیاوش این ناپاک رفتاری و این پیمان شکنی را نمی پسندد، گروگان ها را به توران زمین بازمی گرداند و خود از افراسیاب می خواهد که اجازه دهد از سرزمینش بگذرد و به جایی رود که دور از پدر زودخشم و ستیزه جویش باشد ولی افراسیاب شاهزاده ایران را به توران فرامی خواند؛ به فرزندی. 
سیاوش خود می داند که فرجامی خوش در توران نخواهد داشت ولی وفای به عهد را بر بذل جان برتر می داند و به پیمان خویش پایدار می ماند و سرانجام سیاوش بر سر پاکدامنی و وفای به عهد سر می دهد ولی نامی ماندگار می شود که پدران ایرانی در بزرگداشت نام او، پسران خویش را تا ایران و ایرانی ماندگار است، سیاوش نام می نهند. 
                