یک‌شنبه ۱۶ تیر ۱۳۹۸
-----------------------------------------
حرف اول
-----------------------------------------
حمایت حقوقی از جنگل های هیرکانی
-----------------------------------------

                    1. ثبت جهانی جنگل های هیرکانی انگیزه مضاعفی برای حمایت مسئولانه تر از این میراث ملی و سرمایه زیستی ایجاد کرد. در واقع ما به جهان اطمینان دادیم که سایه شوم نگاه سوداگرانه و تجارت مآبانه را از سر جنگل های شمال مرتفع می کنیم. ما به این درک تاریخی و جغرافیایی و ملی و اخلاقی رسیده ایم که باید بیشتر دلواپس حریم و حقوق جنگل ها باشیم و حالا دنیا ذی قیمت بودن این جنگل ها را فهمید. پیام این واقعه، همسازی اراده سیاسی و عزم عمومی و تضامین حقوقی ناظر بر توقف روند تعرض به جنگل ها، ضمن ارج نهادن به تصمیم زیبنده جهانی است. ارزش گذاری قانونی و اکولوژیک جنگل صرف نظر از بهره برداری یک رسالت محیط زیستی در وضعیت جدید است.
2. پس از مدت ها بررسی، کارشناسان اتحادیه بین المللی حفاظت از طبیعت - با فراست و شایستگی- اهمیت جنگل های هیرکانی را به عنوان دومین میراث طبیعی قابل ثبت ایران بعد کویر لوت شناخته و به همت کمیسیون ملی یونسکو در فهرست میراث جهانی معرفی کردند. هیرکانی یک درصد خاک کشور را شامل می شود و تمرکز اصلی آن در شمال ایران، استان های مازندران و گلستان و بخش محدودی از استان گیلان است و از نظر حیات وحش، حفاظت و پوشش گیاهی و تنوع زیستی و ارتفاع، از ویژگی های منحصربه فرد و متمایزی برخوردار است؛ پارک ملی گلستان، جنگل ابر، افراتخته، جهان نما، بولای دودانگه و چهاردانگه، جنگل الیمستان هراز در آمل، جنگل واز، سرخدار حوزه کجور، چهار باغ چالوس، جنگل خشک داران، گچ رودخان، سیاه رودبار گیلان و منطقه حفاظت شده لیسار در زمره این سرمایه ثبت شده قرار دارند. 
3. درج در فهرست میراث جهانی موجبات حمایت و محافظت مضاعف را فراهم کرده و شناسایی مغتنم و مبارکی است؛ اما آیا رژیم حقوقی ما توانایی حمایت موثر و ادراک سزاوار اهمیت این میراث بشریت را دارد؟! حقیقت این است که حال و روز جنگل های ایران خوب نیست...
 میراث 14 میلیون هکتار اراضی جنگلی در کشور شامل دو میلیون هکتار جنگل های هیرکانی در شمال و حاشیه دریای خزر، در مظان تخریب و تضییع سوداگران و ناباوران اهمیت محیط زیست قرار دارند. کارشناسان بارها درباره بحرانی بودن زیست آنها هشدار داده اند.
4. به نقشه راه متفاوتی نیاز داریم. رژیم حقوقی پاسدار محیط زیست و جنگل ها باید بیشتر از قبل تکاپو کند. فعالان مدنی حامی محیط زیست باید از ظرفیت های کنشگرانه خود بیشتر بهره گیرند. مقررات گذاری شایسته ضمن تضمین پاسداری از این حق از سوی ضابطان و جنگل بانان و محیط بانان بیشتر تقویت شوند. نظام قضائی و دادستان ها و معاونت های احیای حقوق عامه توجه اولویت مند خود را معطوف به پاسداشت این ذخیره زیستی کنند. وقت بازنگری قوانین از حیث ضمانت اجرا و بازدارندگی تعرض به جنگل ها فرا رسیده است. سزای تخریب جنگل باید از مجازات توهین به فلان مسئول به مراتب سنگین تر باشد. قطع درخت باید از نوشتن یک خط نقدآمیز به بهمان سازمان تاوان دارتر باشد. سیاست کیفری و رژیم حقوقی باید متناسب با اهمیت حفظ جنگل های هیرکانی وارد کارزار شود.
5. با شرایط گذشته امکان حفظ طبیعت هیرکانی نیست. حتما فرهنگ سازی و آموزش عمومی و تجهیز جامعه مدنی و حوزه عمومی غیر دولتی برای آگاه سازی شهروندان و ایجاد یک بسیج ملی اولویت نخستین است؛ اما این به معنای سلب مسئولیت از نظام تقنین و قضا برای پیشگیری و برخورد با متخلفان معدود سوداپیشه نیست. آنها که به خاطر منافع شخصی، منافع ملی محیط زیستی را به سخره گرفته و با قانون شکنی یا سوءاستفاده از قانون به جنگ با درختان و منابع حیاتی زیستی جنگل می روند، نباید مکافات نداشته باشند.
6. به ماده یک قانون حفظ و حمایت از منابع طبیعی و ذخایر جنگلی کشور مصوب 5/7/1371 دقت کنیم. از تاریخ تصویب این قانون گونه های درختانی از قبیل شمشاد، زربین، سرخدار، سرو خمره ای و... در سراسر کشور جزء ذخایر جنگلی محسوب و قطع آنها ممنوع و وزارت جهاد سازندگی موظف است مناطق استقرار گونه های یادشده را مشخص و حفاظت کرده و متخلفان را به مراجع قضائی معرفی کند؛ اما ضمانت اجرای تبصره سه این ماده برای ناقضان و متعرضان چنین است «حبس از یک ماه تا شش ماه و پرداخت جزای نقدی برای هر اصله درخت معادل یک برابر و نیم قیمت روز آن و در صورت تکرار به اشد مجازات محکوم می شوند». آیا این مجازات برای تعرض به جنگل های جهانی هیرکانی متناسب و سزاوار است؟
7. مجازات باید چنان باشد که هزینه جرم برای مجرم مقرون به صرفه نباشد. حال آنکه چنین مقرره های ضعیفی بهشت مجرمان سوداگر است. در ماده 2 قانون مزبور تشخیص منابع ملی و مستثنیات ماده دو قانون ملی شدن جنگل ها و مراتع را حسب تعاریف مذکور در قانون حفاظت و بهره برداری از جنگل ها و مراتع موکول به نظر وزارت جهاد سازندگی دانسته که حسب اعلام این وزارت صدور سند مالکیت به نام دولت ایران محقق شود. با فرض اقدام بهنگام وزارت آیا نگهداری از مایملک دولت و کوتاه کردن دست جنگل خواران و درخت خواران آنچنان که انتظار می رود محقق شده است؟!
8. مال ملی متعلق به یکان یکان شهروندان و سرمایه نسل حاضر و میراث نسل های آتیه است. مال ارزشمند نیازمند مراقبت متوازن است. بودجه کافی برای پایش، کنترل و مراقبت و محافظت و تجهیز محافظان به ادوات روز و امکانات مراقبتی اثربخش نیاز مبرم وضعیت موجود است. حفاظت از آتش گرفتن آن با وسایل متناسب و پیش بینی پذیر آیا ملحوظ بوده است؟ صیانت از چشمداشت های سوداگرانه شخصی در تغییر کاربری و سندسازی های معارض حقوق عمومی یک تاراج حق در مقیاس ملی است. چنین ارتکاب جرم هایی باید با سنگین ترین واکنش سزاوار مواجه شود. نه اینکه لاپوشانی و کتمان شود. ارگان های عمومی یا سازمان هایی که به جای مراقبت، تعرض کرده اند به مردم و مراجع قضائی بدون روتوش و سانسور معرفی شوند. سامانه های اعلامی علنی باید فعال شود تا گزارش تعرض به جنگل ها به دادستانی های سراسر کشور ابراز شود.
9. فعالان مدنی و تشکل های حامی محیط زیست و وکلای دادگستری دوستدار طبیعت باید از ظرفیت ماده 66 قانون آیین دادرسی کیفری فعالانه و مقتدرانه استفاده کرده و به مثابه ضابط و شاکی گزارش دهنده راه گریز و ستیز سوداگران دانه درشت و حرفه ای را سد کنند. شورای حفظ حقوق بیت المال در امور اراضی ملی و منابع طبیعی در قوه قضائیه به عنوان مرکز ثقل هماهنگ کننده هر سه قوه باید بسیار فعال تر و قوی تر از گذشته ظاهر شود. 
کارشناسان، فعالان محیط زیست، سازمان های مردم نهاد و سمن ها باید سامانه رصد و پایش فراگیر ایجاد کنند و هر تخلف و جرمی علنی شود. یک همسازی فعالانه اثربخش میان قوه قضا و نهادهای مدنی حامی محیط زیست شکل گیرد و فرصت عرض اندام به جنگل خوار و درخت خوار ندهند.
10. هشدارها برای تغییر الگوی مدیریت جنگل و مدل حمایت قضائی جدی گرفته شود. طرح صیانت از جنگل با تخصیص اعتبارات مناسب از حالت تعلیق درآید. تجدیدنظر در طرح های جنگل داری گذشته که رهاورد منفی داشته و توانمندسازی جوامع محلی ضمن رویکرد مشارکت پذیرانه سازمان جنگل ها در صدر اهمیت قرار گیرد.
از سال 1341 که قانون ملی شدن جنگل ها تصویب شد، مدیریت علمی جنگل دچار چالش شده و افراد مختلف در قالب طرح های جنگل داری وارد جنگل شدند که به ضرر محیط طبیعی بود. این وضعیت باید آسیب شناسی دقیق شود. جرم انگاری متناسب با تخریب محیط زیست، جنگل ها و منابع طبیعی ضمن لحاظ اهمیت گونه های گیاهی و جانوری در معرض خطر، انقراض و ثبت شده رسالت سیاست گذار کیفری است. لازم است آرایش حقوقی خود را با وضعیت ثبت جهانی هیرکانی بازتنظیم و نوخوانی کنیم.
                