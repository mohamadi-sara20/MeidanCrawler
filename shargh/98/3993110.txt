یک‌شنبه ۲۴ آذر ۱۳۹۸
-----------------------------------------
یادداشت
-----------------------------------------
تعقیب نامحسوس ممنوع
-----------------------------------------

                    اصل 156 قانون اساسی جمهوری اسلامی ایران، «اقدام مناسب برای پیشگیری از جرم و اصلاح مجرمان» را به عنوان یکی از وظایف و اهداف قوه قضائیه و به طریق اولی ضابطین قضائی عنوان می کند. در اجرای این بند از قانون اساسی علاوه به قوانین مرتبط، «قانون پیشگیری از جرم» نیز در شهریور 1394 مصوب شد و به موجب آن شورای عالی پیشگیری از جرم باید تشکیل شود. اهمیت این موضوع به اندازه ای است که ریاست این شورا، بر عهده شخص ریاست قوه قضائیه بوده و معاون اول رئیس جمهور، نایب رئیس اول مجلس شورای اسلامی، هفت نفر از وزرا، فرمانده نیروی انتظامی و... دیگر اعضای این شورای 22نفره هستند. این شورا بعد از سه سال از تصویب قانون، اولین جلسه خود را در دوران ریاست جدید قوه قضائیه در خرداد 98 تشکیل داد. 
آنچه در قانون اساسی و قانون پیشگیری از جرم و سایر قوانین مرتبط، مورد تاکید بسیار قرار دارد «نجات مجرم» و «اصلاح مجرم» است و این اصول و قوانین بر «مجرم» و کمک به مجرم «تمرکز» دارد. قانون گذار نگاه پدرانه به مجرم دارد که نمی خواهد بیشتر در اشتباهاتش فرورود و به نقطه برگشت ناپذیر و حبس های بلندمدت محکوم شود. این تاکید ازاین جهت است که گاهی به بهانه کشف جرائم بیشتر از شخص مجرم یا کشف مجرمین احتمالی دیگر، امکان وقوع جرم های دیگر به او داده می شود و اصلاح و کمک به شخص مجرم فراموش شده و اصطلاحا مجرم در سراشیبی سقوط بیشتر و سنگین شدن پرونده اش پیش می رود. 
مثال آن تعقیب نامحسوس یک شهروند متخلف توسط پلیس راهنمایی و رانندگی است که بعد از وقوع اولین تخلف، توسط پلیس متوقف نشده و مورد تعقیب نامحسوس اضافی پلیس قرار می گیرد و در مدت تعقیب نامحسوس اضافی، شهروند مرتکب چند تخلف دیگر می شود و مجموع تخلفات، به حدی می رسد که اصطلاحا «باید» «اعمال قانون» شده و خودرو به پارکینگ منتقل می شود؛ در حالی که اگر پلیس به محض وقوع اولین تخلف او را متوقف می کرد، کار به «اعمال قانون» و توقیف خودرو نمی رسید. 
اصل پیشگیری از جرم و اصلاح مجرم، تاکید دارد که تعقیب اضافی ممنوع است و باید به محض بروز اولین تخلف و جرم، مقصر متوقف شود و برای اصلاح و نجات مقصر، اجازه ارتکاب تخلفات دیگر و سنگین ترشدن پرونده مجرم داده نشود. در هیچ جای قانون، تعقیب نامحسوس مجرم بعد از کفایت ادله داده نشده است و به محض کفایت ادله وقوع جرم، مجرم آن جرم باید دستگیر شود و به بهانه کشف جرائم دیگر یا کشف مجرمین دیگر نباید امکان وقوع جرائم جدید یا مجرم را داد و بعد از دستگیری برای آن جرم، جرائم احتمالی تحقیق و بازجویی شود و آزادگذاشتن مجرم بعد از کفایت ادله، به منظور  کشف مجرمین دیگر، مجاز نیست و تخلف انتظامی و قضائی است. این موضوع در جرائم و مفاسد اقتصادی نیز مصداق دارد و در مقام تحقیق و مراقبت یک شخص در مظان اتهام نیز باید ملاحظه شود و به محض کشف اولین فساد اقتصادی، امکان وقوع فسادهای دیگر سلب شود. 
نگاه پدرانه و اصلاح طلبانه به مجرم باید به عنوان یک اصل انسانی و قانونی در تحقیقات قضائی و اقدامات ضابطین مورد آموزش و تاکید قرار گیرد و مقامات قضائی و نهادهای قانونی مربوطه، بیشتر به آن تاکید ورزیده و با این منطق مجرمین را به محض کفایت ادله، متوقف و اعمال قانون کنند. بنابراین گزارش ضابطین قضائی درباره یک مجرم که بیش از چندصد صفحه است و حکایت از وقوع چندین جرم دارد که برخی از آنها در مدت تهیه گزارش ضابط واقع شده است، برخلاف قانون است و این موضوع زمانی اهمیت پیدا می کند که بر اساس یک اطاله تعقیب، مجرم مرتکب جرم جدیدی می شود که مستوجب اعدام خواهد شد؛ مانند موادفروشی که اولین جرم آن به جهت فروش و نگهداری تریاک است و تعقیب نامحسوس آن  به خرید و نگهداری هروئین می انجامد یا مفسد اقتصادی که از حیف ومیل اموال دولتی یا اختلاس، به اخلال در نظام اقتصادی می رسد و تعقیب نامحسوس بعد از وقوع اولین جرم، او را به نقطه برگشت ناپذیر سوق می دهد و فرصت اصلاح آن قانونا منتفی می شود. 
خداوند کریم در قرآن می فرماید: «هرکس نفسی را حیات بخشد؛ مثل آن است که همه مردم را حیات بخشیده» (آیه 32 سوره مائده). 
                