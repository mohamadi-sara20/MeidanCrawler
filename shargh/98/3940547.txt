چهار‌شنبه ۹ مرداد ۱۳۹۸
-----------------------------------------
type_unknown
-----------------------------------------
هرگز نگو هرگز
-----------------------------------------

                    اظهارات توییتری اخیر دونالد ترامپ، رئیس جمهور آمریکا درباره ایران، بار دیگر خبرساز شده است. ترامپ در این توییت ادعا کرده: ایرانی ها هرگز هیچ جنگی را نبرده اند، ولی هرگز بازنده هیچ مذاکره ای نبوده اند.در سال های اخیر، فعالیت توییتری ترامپ آن قدر متعدد و جنجالی بوده که اکنون کمتر کسی با اظهارات این سیاست مدار ناآرام نامتعارف، شگفت زده و غافلگیر می شود، ولی گاهی، مانند این توییت، آن قدر اوضاع به هم ریخته می شود که دوستان، اطرافیان، حامیان و نمک پروردگان ناگزیر می شوند از راه های مختلف، شیرین کاری های مستر پرزیدنت را رفع ورجوع کنند.برای نمونه، سایت فارسی زبان رادیو فردا، ضمن تحریف در ترجمه مستقیم توییتر ترامپ، دو بار تاکید در کلمه «هرگز» را از متن بیرون کشیده و در توضیح آن، به جای تصریح ترامپ به «ایران»، نوشته: «جمهوری اسلامی»، تا به نوعی شدت و دامنه بی دانشی و ایران نشناسی ترامپ را رفع و رجوع کند.اینکه گفته می شود توییت او نقل قولی از یک مقاله از «جان بولتون»، یار نزدیک و مرشد ترامپ در عرصه ایران ستیزی و ایران هراسی است، چیزی از اهمیت این توییت نمی کاهد. اینکه بسیاری ترامپ را دیوانه ای عاشق توییت کردن افکار لحظه ای می دانند نیز از ضرورت توجه به پیام آن کم نمی کند، چراکه بنا بر ضرب المثل مشهور ایرانی: دیوانه به کار خویشتن هوشیار است.
می توان ساعت ها درباره این اظهارات صحبت کرد، توییت ترامپ را تحلیل محتوا یا نیت خوانی کرد یا دلیل و سند آورد که ایران در طول تاریخ خود در جنگ های بسیاری پیروز شده یا در مذاکرات صلح بسیاری ضرر کرده و به حق خود نرسیده است. این را هر متخصص حرفه ای تاریخ یا تاریخ خوان آماتوری می داند، چنان که بلافاصله شماری از خوانندگان این توییتر به میزان لازم و کافی از خجالت آقای رئیس جمهور درآمده و به درستی، مطالعه درست تاریخ ایران و پیشینه طولانی نبردهای موفق و فتوحات ایران و ایرانیان در طول تاریخ را به ترامپ گوشزد کرده اند.
به گمان من، این توییت نادرست و ظاهرا عجیب را هرگز نباید اقدامی اتفاقی و بدون زمینه دانست. ترامپ از یک سو ایران را از خودداری از مذاکره می ترساند و هم زمان از سوی دیگر تلویحا می خواهد به ایرانیان نشان دهد که در مذاکره لذت و حلاوتی هست که در عدم مذاکره نیست!
برای ترامپ مسئله مذاکره با ایران اهمیت جدی دارد. اینکه بتواند با اعمال فشار و تهدید و لفاظی، ایران را به یک توافق وادار کند، برای او چند فایده دارد: نخست ارضای عقده اصلی زندگی او؛ یعنی رسیدن به همه اموری که باراک اوباما، رئیس جمهور پیشین آمریکا به آن دست نیافته است. دوم، ارضای متحدان جدی ایران ستیز خود، به خصوص رهبران اسرائیل، امارات و سعودی و سوم، کسب برگ برنده ای برای پیروزی در کارزار انتخاباتی 2020 و تضمین دور دوم حکومت خود.
اینکه گفته شده بولتون الهام بخش ترامپ در این توییت بوده را نباید دست کم گرفت. بولتون علاوه بر مشاورت امنیت ملی در دولت آمریکا، لابی جدی گروه مزدور و ضدایرانی موسوم به مجاهدین و ریاست عالیه چند کارزار ضدایرانی و مسئولیت اصلی اندیشکده ایران ستیز صهیونیستی «موسسه گیت استون» را برعهده دارد؛ موسسه بدنام و افراطی که کنسرسیومی از فرقه گرایان، لابی های مجاهدین و سلطنت طلبان افراطی، به همراه شماری از خارجی ستیزان، اسلام هراسان، اسرائیل پرستان و جیره خواران حاکمان کنونی سعودی و امارات در آن قلم می زنند. موسسه ای که رئیس بخش اروپایی آن آقای «امیر طاهری» است که تعمدا و هوشمندانه، اغلب شغل اصلی و فعلی او در حضور روزمره او در رسانه های فارسی زبان پنهان می شود و از او صرفا به نام سردبیر سابق روزنامه کیهان یاد می شود.
از این منظر بی جهت نیست که رسانه ها و نویسندگان ضدایران که مروج ایران ستیزی، جنگ طلبی و تحریم حداکثری علیه ایران هستند، از یک سو به ترامپ برای انتشار چنین توییت هایی برای مخاطب بین المللی مشورت می دهند و از سوی دیگر در بازنشر و ترجمه آن برای مخاطب ایرانی تلاش می کنند تا از بار منفی، مغرضانه و جاهلانه آن بکاهند.
در ایران هیچ کس خواهان جنگ نیست و باب مذاکره هم در شرایط متعادل و محترمانه باز است. ضمنا کم نیستند کسانی که خواهان گفت وگوی مستقیم با آمریکا هستند، ولی باید دانست که مذاکره دیپلماتیک، ابزاری است که در شرایط مناسب به عنوان بهترین راهکار به کار گرفته می شود و نه یک هدف ناگزیر. تحمیل مذاکره به ایران با این «قمه های نابرنده»، (به تعبیر ایرج میرزا) به همراه این تبلیغات ازرده خارج، کارساز نبوده و نخواهد بود. در این وضعیت، چنین گفت وگویی، بدون تغییر موازین گفت وگو، تحمیل خودکشی از ترس مرگ است.
سال ها قبل پروفسور یرواند آبراهامیان، در گفت وگویی درباره دوران ریاست جمهوری جورج بوش پسر گفته بود، در طول هشت سال مهم و سرنوشت ساز حکومت بوش، او یک بار هم از متخصصان اصلی و آکادمیک آمریکایی درباره مسائل ایران و خاورمیانه مشورت و راهنمایی نخواست. در شرایط فعلی به نظر می رسد که اوضاع از این نظر در دوران ترامپ اسفناک تر است. سوای همه نیات و اغراض، «ایران نشناسی» وجه مهم رفتارهای ترامپ، یاران، متحدان و کنسرسیوم ایرانی نمایان حامی و دست پروردگان آنان است.
                