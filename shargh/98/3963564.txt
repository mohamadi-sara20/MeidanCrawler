یک‌شنبه ۷ مهر ۱۳۹۸
-----------------------------------------
حرف اول
-----------------------------------------
تحریم ها عامل افزایش ریسک مبادلات بین المللی
-----------------------------------------

                    تشدید تنش ها در سطح منطقه و جهان، وضع تعرفه های ناگهانی، محدودیت های وارداتی یا تغییر سایر سیاست های تجاری، بروز جنگ یا حالت جنگی، وضع و اعمال تحریم های یک جانبه یا چندجانبه، ریسک های مربوط به تبدیل ناپذیری یا انتقال ارز، مصادره اموال یا دارایی ها در کشور مقصد تجارت یا سرمایه گذاری و بسیاری ریسک های سیاسی دیگر منجر به افزایش پیش بینی ناپذیری سناریوهای تجارت خارجی شده است. احتمال وقوع ریسک های متعدد، شرکت ها را ملزم می کند برای مواجهه با مخاطراتی که خارج از اراده و کنترل خود یا طرف تجاری آنها در کشور خریدار است، آمادگی لازم را داشته باشند و ضمن تفسیر مناسب از این ریسک ها به ابزارهای لازم برای مدیریت ریسک های سیاسی مجهز شوند. این تهدیدات خاص، محصول دوران مدرن نیست اما درجه نفوذ و شدت آنها در دهه اخیر افزایش یافته است. این نبود قطعیت سیاسی نمایانگر یکی از مهم ترین چالش های قرن بیست ویکم است و شرکت ها برای بقا باید ساختارها و برنامه های خود را فارغ از اندازه شرکت و قدرت بازارشان با ویژگی های وضعیت جدید تطبیق دهند. موارد اخیر با تاکید بر رویکردهای انعطاف پذیر در سطح شرکت و تاکید بر لزوم اتخاذ راهکارهای جایگزین در مواجهه و پاسخ به انواع ریسک های سیاسی و به طور عام در پاسخ به پیچیدگی کل سیستم جهانی، باید مورد توجه فعالان حوزه تجارت خارجی قرار گیرد. رویکردهای تحریمی اینک تنها برای تحمیل خواسته های نامشروع یک قدرت یا چند قدرت بزرگ بر کشورهای مستقلی مانند ایران اعمال نمی شود. درگیری تجاری چین و آمریکا نشان داد ریسک های ژئوپلیتیک ناشی از تحریم های چندجانبه به سرعت در حال تکثیر در سرتاسر جهان است. از طرف دیگر دنیا در حال آموختن این حقیقت جدید است که اگر در تحریم های گذشته شرایط به گونه ای طراحی می شد تا ترکش های تحریم تنها بر کشور تحریم شده اصابت کند، اما امروز قواعد بازی تغییر کرده است. ایران نشان داد قاعده بازی برد-باخت را برنمی تابد و پایان محتوم این بازی تنها به برد-برد یا باخت-باخت ختم خواهد شد. به علاوه برخلاف بحران های گذشته ازجمله جنگ تحمیلی و دور قبلی تحریم ها که کشورهای منطقه بیشترین بهره را از این شرایط می بردند، آمارهای جدید نشان می دهد به دلیل بالارفتن سطح تنش ها، کل منطقه از افزایش ریسک های ژئوپلیتیک دچار آسیب خواهند شد. به عنوان مثال بنا بر آمارهای بانک جهانی، حجم اعتبارات صادراتی یا تامین مالی پروژه ای در کشورهای ترکیه، عربستان، امارات و قطر در دو سال اخیر برای اولین بار در 20 سال گذشته کاهش یافته است. افزایش ریسک های سیاسی در سطح منطقه، نرخ پوشش بیمه ای ریسک، هزینه حمل و سایر هزینه های مربوطه را افزایش داده و از طرفی باعث کاهش سرمایه خارجی ورودی و افزایش فرار سرمایه شده است. فارغ از تاثیرات کلان ریسک های سیاسی بر کشورهای منطقه که باید توسط دولت ها مدیریت شوند، شرکت های مدرن در سطح اقتصاد خرد سه حوزه اصلی را به منظور مدیریت ریسک های سیاسی مدنظر قرار می دهند و پیاده سازی می کنند. اولین حوزه را می توان حوزه شناخت نام گذاری کرد که به منظور شناسایی ریسک های محتملی است که می تواند تا دریافت کامل عواید صادرات یا سرمایه گذاری، منافع شرکت را با خطر مواجه کند. با توجه به وجود کانال های ارتباطی کارآمد، باید «فرهنگ مدیریت ریسک» به همه سطوح سازمانی گسترش یابد تا هر کارمند یا مدیر بخش بازرگانی خارجی، نسبت به شناخت ریسک های موجود اقدام کرده و مدیران ارشد را به موقع از مخاطرات احتمالی مطلع کند. حوزه دوم، مربوط به تجزیه و تحلیل اطلاعات سیاسی جمع آوری شده، متناسب با نیازها و برنامه های بنگاه و نهایتا به کارگیری کامل آنها در فرایند تصمیم گیری است. 
مرحله بعد و گام سوم، انجام اقدامات لازم و طراحی ابزار مناسب به منظور کاهش تاثیرپذیری بنگاه در قبال ریسک های شناسایی شده یا مدیریت و کنترل این ریسک هاست. به عنوان مثال دولت ها برای پوشش ریسک های سیاسی صادرات، نهاد خاصی را ایجاد کرده اند که به نام موسسات اعتبار صادراتی یا صندوق ضمانت صادرات شناخته می شوند. با توجه به ماهیت پیش بینی ناپذیر ریسک های سیاسی، بیمه های بازرگانی از ارائه چنین خدماتی ناتوان اند و همین امر باعث شده چنین موسساتی با حمایت دولتی، ریسک های خارج از کنترل صادرکننده و خریدار خارجی را بر عهده بگیرند. افزایش ریسک های سیاسی در سطح جهان موجب افزایش تقاضا برای پوشش این ریسک ها توسط موسسات اعتبار صادراتی شده و سالانه بالغ بر دو و نیم تریلیون دلار از صادرات جهانی توسط این موسسات بیمه می شود. 
در ایران، صندوق ضمانت صادرات به نمایندگی از دولت وظیفه دارد امنیت صادرات را از طریق پوشش ریسک های سیاسی و تجاری تضمین کند. بر این اساس، اگرچه هر بنگاه صادراتی باید راهکارهای مدیریت ریسک اعتباری طرف های تجاری را مد نظر قرار دهد، اما نباید از مدیریت و پوشش ریسک های سیاسی نیز غافل بماند. بنابراین بهترین ابزار برای کاهش این گونه ریسک ها به خصوص در شرایط فعلی و محدودیت های ناشی از تحریم های ظالمانه بیمه کردن مطالبات خارجی نزد صندوق ضمانت صادرات ایران است که هر دو دسته ریسک های سیاسی و تجاری را که اولی به خود خریدار و دیگری به کشور خریدار باز می گردد، در یک بسته، تحت پوشش قرار می دهد.
                