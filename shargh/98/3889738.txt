یک‌شنبه ۲۵ فروردین ۱۳۹۸
-----------------------------------------
سرمقاله
-----------------------------------------
بلای بلایای طبیعی
-----------------------------------------

                    در حالی که هنوز مناطق وسیعی از کشورمان درگیر معضلات ناشی از سیلاب های اخیر است، باید با حوصله، دقت و جامع نگری که لازمه درک چنین پدیده های نادر و ویرانگری است، به صورت مرحله ای درس های مهم این سیلاب ها را مطالعه و ارائه کرد. در مدیریت بلایای طبیعی قانون 20-80 پارتو حاکم است. این به معنای آن است که 90 درصد درس های مهم کشور را در تجارب سیلاب های سال های 1366 گلاب دره و دربند، 1369-1370 سیستان، 1371 غرب و جنوب غربی و 1376 جنوب و غرب کشور و سیلاب های 1398 می توان یافت. جمع بندی جامع این تجارب نیاز به مطالعات یک تیم چند رشته ای در یک دوره چند ماهه دارد. از طرف دیگر توجه به بلایای طبیعی به مرور زمان کاهش می یابد و در این چارچوب با اطلاعات موجود و با تکیه بر 30 سال تجربه حرفه ای و تحقیقاتی در زمینه مدیریت سیلاب و ایمنی هیدرولوژیکی سدهای بزرگ می توان موارد کلیدی زیر را به صورت محتاطانه ارائه کرد:
1. برای مدیریت کارا و اثربخش سیلاب به دیدگاهی درازمدت نیاز است:
در جریان سونامی 2004 اقیانوس هند حدود 300 هزار نفر کشته شدند و بر اساس تجارب جهانی وجود یک سامانه هشدار سونامی مشابه سامانه اقیانوس اطلس می توانست جان ده ها هزار نفر یا چند صد هزار نفر را نجات دهد. در عمل دو سال قبل از وقوع سونامی 2004، پیشنهاد راه اندازی و استقرار یک سامانه هشدار سونامی در این منطقه مطرح شد؛ ولی از آنجاکه پس از سال 1883 سونامی بزرگی در جنوب آسیا به وقوع نپیوسته بود، این پیشنهاد اجرائی نشد. لازم به یادآوری است که هزینه سامانه هشدار سونامی پیشنهادی حدود 70 میلیون دلار برآورد شده بود که هزینه های بسیار ناچیزی برای نجات جان ده ها هزار نفر بود.
عمدتا بلایای بسیار فاجعه بار با فاصله زمانی طولانی در یک منطقه یا کشور روی می دهند و در نتیجه افکار عمومی تا زمان وقوع یک بلای طبیعی فاجعه بار و مهیب حساسیت لازم درباره خطرپذیری و نیاز به کاهش آسیب پذیری را ندارد. در این راستا کارشناسان باید ضمن ایجاد حساسیت لازم درباره خطرپذیری (احتمال+ عواقب + آسیب پذیری) برای جامعه، به تبیین راهبردها و راهکارهای لازم بپردازند و جامعه هم در مسائل تخصصی و پیچیده اهمیت لازم را برای دیدگا ه های کارشناسی که حاصل صدها سال تجارب جهانی و ده ها سال تجربه حرفه ای است، قائل شود. این مسئله درباره سیاست مداران و روزنامه نگاران نیز صدق می کند. ماهیت حرفه ای، آنان را بر گام های چند روزه تا چند ماهه متمرکز کرده است؛ در حالی که گام های زمانی در مهندسی آب دهه و قرن است. در موارد بسیار زیادی در تمام کشورهای دنیا، احداث یک سازه مانند سد یا سیل بند برای یک یا چند دهه ایمنی در مقابل سیلاب را به نحوی چشمگیر افرایش داده؛ ولی بدون کنترل و نظارت سازمان های مسئول، ساخت وسازها در سیلاب دشت افزایش یافته و با تخریب آن سازه یا نبود ظرفیت کافی در سیلاب های بزرگ، خسارت بسیار شدید ایجاد شده است. در این حالت اگر آن سازه از اول احداث نمی شد، خسارات کمتری به وجود می آمد.
2- مشابه عمده کشورهای جهان ریسک سیلاب در ایران روند افزایشی داشته است: در دهه های اخیر با افزایش جمعیت و افزایش شدید دارایی ها در سیلاب دشت ها، تعداد سیلاب های مخرب در جهان رو به افزایش بوده است. تعداد سیلاب های مخرب در یک دوره 60 ساله بیش از 10 برابر شده است. از طرف دیگر با پیشرفت فنون ارتباطی و پیشرفت مدیریت بلایای طبیعی، تلفات انسانی این سیلاب ها به نحو چشمگیری کاهش یافته است. در عین حال خسارت سیلاب از چند میلیارد دلار در سال در دهه 1950 میلادی به حدود 210 میلیارد دلار در سال در دهه 1990 و 160 میلیارد دلار در سال در اولین دهه قرن بیست و یکم رسیده است. بر اساس مطالعاتی که در گستره جهانی انجام شده، ایران نیز جزء کشورهای با خطرپذیری بالای سیل دسته بندی شده است.
 در مطالعات که درباره خطرپذیری سیل در شهرهایی با جمعیت بیش از 750 هزار نفر در سال 2025 انجام شد، 10 شهر بزرگ در نیمه غربی کشورمان در معرض سیل های مخرب قرار دارند. سیلاب های بهار 1398 به وضوح خطرپذیری بالای شهرها در نیمه غربی کشورمان را اثبات کرد.
3- در مدیریت سیلاب فعالیت های برنامه ریزی از فعالیت های واکنشی اهمیت بیشتری دارد: مدیریت سیلاب عبارت است از فعالیت های برنامه ریزی (قبل از سیلاب) و فعالیت های واکنشی (درست قبل از سیلاب، هم زمان با سیلاب و بعد از سیلاب). مدیریت کارا و اثربخش سیلاب نیاز به برنامه ریزی جامع و دقیق دارد که باید در ما ه ها و سال های قبل از سیلاب بر اساس مطالعات فنی، اجتماعی، اقتصادی و... به انجام برسد. طرح های عملیاتی شرایط اضطراری حاصل مطالعات جامعی است که به مدیران در زمان واقعی رخداد سیلاب راهنمایی می کند که چگونه عمل کنند. زمان سیلاب وقت مدل سازی پیچیده و زمان بر نیست! وقت عمل است؛ ولی این عملیات باید بر اساس نتایج مطالعاتی که قبلا در زمان طولانی و با دسترسی به همه اطلاعات انجام شده، صورت گیرد. به عنوان یک مثال ساده، در پشت جلد کتاب های درسی مدارس برخی از شهرهای ژاپن نقشه مناطق امن در سیلاب ها درج شده است تا دانش آموزان راسا بتوانند در جریان سیلاب های بزرگ تصمیم های درستی بگیرند. در جریان سیلاب های اخیر بسیاری از کاستی ها مانند نبود سخنگوی سیلاب نشان دهنده نیاز بیش از پیش به طرح های عملیاتی شرایط اضطراری برای مناطق پرخطر است (در عمل به نظر می رسد قبل از وقوع سیلاب های اخیر مناطق پرخطر هم خوب و کامل شناسایی نشده اند).
4- نیاز به مرکز ملی پیش بینی های منابع آب و سیلاب: براساس تجارب جهانی هم افزایی پیش بینی های درازمدت اقلیمی، هواشناسی و هیدرولوژیکی با پیش بینی های کوتاه مدت می تواند اثربخشی پیش بینی ها را به نحو چشمگیری افزایش دهد. مشکل آن است که این پیش بینی ها در سازمان های مختلفی انجام می شود؛ درباره بارش در سازمان هواشناسی و آبدهی فصلی، سیلاب و اثرات سدها در وزارت نیرو مطالعه می شود. مناسب است مانند کشور استرالیا تمامی پیش بینی ها در یک مرکز ملی متمرکز شود. در سال 1378 سد کرخه یک سال زودتر از تکمیل سرریز اصلی آبگیری شد و این مهم با هم افزایی پیش بینی های فصلی اقلیمی، پیش بینی آورد در بهار و مطالعات دیگر محقق شد.
5- اثر کاهشی سدها در ریسک سیلاب در پایین دست به مراتب بیشتر از ریسک ناشی از تخریب آنهاست: همیشه در آستانه شروع سرریزی از یک سد، به سرعت شایعاتی درباره احتمال تخریب سد در جامعه پخش می شود. در عمل سدهای بزرگ از ایمن ترین ساخته های دست بشر محسوب می شوند و درصورتی که خوب طراحی، احداث و بهره برداری شوند، ایمنی آنان بسیار بیشتر از هواپیماهای مسافربری مدرن است. درعین حال براساس تجارب جهانی اثرات سدها در کاهش ریسک سیلاب در پایین دست بسیار مثبت ارزیابی شده است. در جریان سیلاب 1380 گلستان حداکثر ورودی سیلاب به سد گلستان حدود سه هزار مترمکعب بر ثانیه و حداکثر خروجی از سد 300 مترمکعب بر ثانیه برآورد شده است. درصورتی که سد گلستان وجود نداشت، وقوع فاجعه انسانی با چند هزار کشته محتمل بود. در سیلاب های اخیر هم بدون سدهای بزرگ کارون، کرخه و دز یکی از بزرگ ترین فاجعه های طبیعی جهان رقم می خورد؛ برای مثال سد کرخه پیک سیلاب ورودی هشت هزارو 300 مترمکعب بر ثانیه ای را به دوهزارو 500 مترمکعب بر ثانیه کاهش داد.
6- هم افزایی روش های سازه ای و غیرسازه ای: روش های سازه ای مدیریت سیلاب عبارت اند از سدها، سیل بندها، کانال های انحراف سیل، مخازن تاخیری، مخازن ذخیره ای برای پخش سیلاب و اصلاح و بهسازی مسیر. روش های غیرسازه ای که در دهه های اخیر کاربرد و اهمیت روزافزون داشته اند در دو دسته فعالیت های برنامه ریزی و واکنشی دسته بندی می شوند:
فعالیت های برنامه ریزی: پیش بینی سیلاب، پیش بینی سیلاب های دریایی، مدیریت گسترش سیلاب دشت ها، بیمه سیلاب، مقاوم سازی در مقابل سیلاب، تدوین طرح های عملیاتی شرایط اضطراری، آموزش و جلب مشارکت مردم و مدیریت مخازن سدها.
فعالیت های واکنشی: هشدار سیلاب، مقابله با سیلاب، اطلاع رسانی، مدیریت جوامع محلی، تخلیه، مدیریت مخازن سدها در زمان واقعی و کمک های اضطراری. در عمل باید طیف گسترده ای از اقدامات را با توجه به شرایط به کار گرفت و در بسیاری از موارد کاربرد توامان این روش ها می تواند موجب هم افزایی شود؛ برای مثال در آمریکا جوامعی که قوانین مدیریت سیلاب دشت ها را رعایت کنند، مشمول دریافت بیمه سیلاب یارانه ای می شوند؛ بنابراین انگیزه لازم برای رعایت قوانین توسعه سیلاب دشت ها ایجاد می شود.
7- خطر تلفات جانی حوضه های کوهستانی کوچک بیشترین است: در سیلاب اخیر بیشترین تلفات در شیراز و در اثر تندسیلاب یک حوضه کوچک کوهستانی به وقوع پیوست. 
این امر کاملا مطابق تجارب جهانی است که بیشترین خطر تلفات جانی سیلاب در حوضه های کوچک کوهستانی که زمان تمرکز کمی دارند روی می دهد. سیلاب 1366 گلاب دره و دربند تهران با حدود 300 کشته نیز یک تندسیلاب محسوب می شود.
8- آموزش مردم نقش کلیدی در کاهش تلفات و خسارات سیلاب دارد: در برخی مواقع زمان واکنش چند دقیقه یا چند ثانیه است و آگاهی مردم از خطرات پیش رو می تواند نقشی کلیدی در کاهش تلفات داشته باشد؛ برای مثال در سونامی 2004 اقیانوس هند، آگاهی یک دانش آموز انگلیسی به پس روی دریا در فاز اول سونامی و هشدار او جان چندین نفر را نجات داد.  در سال 1959 بزرگ ترین توفان ژاپن، بیش از پنج هزار نفر را به کام مرگ گرفت. به دنبال این توفان و برنامه ریزی مناسب تا 36 سال بعد و وقوع زلزله کوبه، تعداد کل تلفات این کشور از تمامی بلایای طبیعی کمتر از 100 نفر در سال شد. به نحو مشابه توفانی با تلفات انسانی هزارو 800 نفر در کشور هلند در سال 1959 روی دارد و به دنبال آن پروژه عظیم دلتا در یک دوره 30ساله با هزینه بیش از 12 میلیارد دلار با موفقیت اجرا شد (هزینه کل پروژه در سال 1959، 20 درصد تولید ناخالص ملی این کشور برآورد می شود). سوال اینجاست که چرا زلزله های بویین زهرا، قیر و کارزین، طبس، رودبار و منجیل، بم، آذربایجان و کرمانشاه با مجموع بیش از 100 هزار کشته، موج مدیریت ریسک بلایای طبیعی در کشور (مشابه ژاپن و هلند) را به راه نینداخت؟ آیا ما جامعه ای کوتاه مدت بوده ایم؟ آیا مهم ترین چالش یک ملت ایجاد توازن میان منافع درازمدت و کوتاه مدت نیست و آیا برای ایجاد این توازن به عزم و همدلی ملی نیاز نداریم؟
*نماینده ایران و رئیس کارگروه بین المللی مدیریت تطبیقی سیلاب (ICID)
                