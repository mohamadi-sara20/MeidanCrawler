چهار‌شنبه ۲۵ اردیبهشت ۱۳۹۸
-----------------------------------------
حرف اول
-----------------------------------------
آرزو تا واقعیت قیمت نفت
-----------------------------------------

                    این روزها که تحریم‎های نفتی و فشارها برای کاهش صادرات نفت ایران توسط ترامپ و هم‎پیمانان او، بحران‎آفرینی‎ را به اوج خود رسانده است، گاهی اظهارنظرهایی درباره افزایش شدید قیمت‎های نفت در آینده به دلیل این تحریم‎ها ابراز می‎شود که حتی اگر با نیت‎ خیر کاهش نگرانی‎های عمومی باشد،‍ چنانچه مبنای تصمیم‎گیری سیاست مداران کشور قرار بگیرد، می‎تواند نتایج مخربی داشته باشد. قیمت نفت متاثر از عوامل بسیاری است که کاهش عرضه از سوی یک صادرکننده عمده فقط یکی از این عوامل است. علاوه بر عوامل اساسی بازار مانند عرضه و تقاضای جهانی و سطح ذخایر نفتی، عوامل روانی و تحولات ژئوپلیتیکی که به هیچ وجه نمی توان آنها را پیش‎بینی کرد نیز می‎توانند قیمت‎های نفت را به شدت تحت تاثیر قرار دهند. نقش نشریات و سرویس‎های خبری تخصصی بین‎المللی نفتی در ایجاد و تشدید نوسانات قیمت‎های نفت نیز نباید فراموش شود. دلیل این هشدار خاضعانه تجربه تلخی است که در دو برهه تاریخی با آن روبه رو شده است. در بحبوحه ملی شدن صنعت نفت ایران در 68 سال پیش، بسیاری از مشاوران نزدیک دکتر مصدق بر این اعتقاد بودند که به دلیل نیاز شدید انگلستان به نفت ایران، امکان تحریم نفت ایران وجود ندارد و این در حالی بود که شرکت‎های بین‎المللی نفت از جمله شرکت نفت ایران و انگلیس که در کشورهای منطقه فعال مایشا بودند، به سرعت تولید خود را در کشورهایی مانند کویت، عراق، عربستان و بحرین افزایش دادند که در زمان ممانعت از صادرات نفت ایران کمبودی از نظر عرضه نفت احساس نشد. البته باید در نظر داشت که در آن زمان که خبرهای مربوط به عرضه و تقاضای جهانی نفت بسیار به کندی منتشر می شد و در بسیاری از موارد این اطلاعات از اسرار شرکت‎های نفتی به شمار می‎رفت، ارزیابی خوش بینانه از نیاز جهان به نفت ایران چندان نمی‎تواند جای ایراد داشته باشد؛ اما متاسفانه در دور قبلی تحریم های نفتی علیه ایران در دوره ریاست‎جمهوری اوباما، بارها شاهد بودیم که مسئولان ارشد سیاسی و اقتصادی کشورمان از افزایش قیمت‎های نفت در صورت برقراری تحریم علیه نفت ایران حتی تا 200 دلار صحبت می‎کردند و این در حالی بود که با توجه به انفجار اطلاعات در دهه‎های اخیر که کوچک‎ترین تحولات نفتی دنیا در زیر ذره‎بین است...
 این اظهارنظرها به‎جای ایجاد رعب در دل دشمن، موجب شد به دلیل ایجاد امنیت کاذب در میان مسئولان ارشد اجرائی کشور، با اطمینان از بی‎اثربودن تحریم‎ها و قطع نامه‎های شورای امنیت سخن گفته شود و در ادامه کشور نه تنها با تحریم‎های شدید روبه رو شد، بلکه در شورای امنیت سازمان ملل متحد نیز متهم به ایجاد مخاطره در سطح امنیت بین‎المللی شد. برای برون‎رفت از این بحران خودساخته، با درایت مسئولان ارشد کشور نیاز به مذاکرات چندجانبه احساس شد و بعد از ماه‎ها مذاکرات سخت و نفس‎گیر برجام متولد شد که امروزه به دلیل خلف وعده دولت ترامپ که بسیاری از دستاوردهای مهم بین‎المللی را نیز نقض کرده، کشور مجدد با چالش بزرگی روبه رو شده است. البته با عقلانیت مسئولان کشور از دام‎های گسترده شده توسط بحران‎آفرین‎های دولت آمریکا مانند بولتون و پمپئو و هم‎پیمانان آنها برحذر مانده ایم. تجربه موفق دولت ملی قبل از کودتای 1332 در حرکت به سمت اقتصاد بدون وابستگی به نفت که به دلیل اعتماد و یاری گرفتن از مردم حاصل شد و کودتای ناشی از مجموعه اختلاف های داخلی و دخالت‎های خارجی آن را عقیم گذاشت، نه تنها در این دوران سخت بلکه بعد از رفع آن نیز باید مبنای سیاست اصلی اقتصادی کشور قرار بگیرد. البته این کاهش وابستگی به نفت نباید به معنی کم شدن وابستگی کشورهای نیازمند به نفت و گاز ایران باشد. بلکه برعکس باید با تعمیق روابط استراتژیک با کشورهای بزرگ مصرف‎کننده بزرگ نفت مانند چین و هند با اجرای طرح‎های بزرگ مانند پروژه مشترک چابهار امنیت ملی و اقتصادی کشورمان را تضمین کنیم.
                