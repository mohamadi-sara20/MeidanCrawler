پنج‌شنبه ۲۸‌شهریور ۱۳۹۸
-----------------------------------------
سرمقاله
-----------------------------------------
صداو سیما چرا به این روز افتاده؟
-----------------------------------------

                    از عجایب روزگار این است که تمامی یک ملت هزینه های رسانه عمومی و منحصربه فرد آن کشور، یعنی رادیو و تلویزیون رسمی را بپردازند؛ اما مدیران آن رسانه، ظرفیت آن را نداشته باشند که بدانند رسانه تحت مدیریتشان متعلق به تمامی ملت است نه یک گرایش خاص. مگر نه این است که رئیس جمهور و دولت او برگزیده اکثر مردم ایران و رئیس جمهور و دولت همه ملت ایران است؟ اگر متولیان صداوسیما این اصل بدیهی را می پذیرند، پس این کم انصافی آشکار که رسانه ملی علیه دولت و اکثریت ملت در برنامه های خود جریان داده و به بهانه های مختلف و از طریق ساخت و پخش فیلم، سریال، مستند و... روی آنتن می برد، چیست؟ 
شاید مدیران سازمان صداوسیما ادعا کنند که ما را با همین دیدگاه و روشی که داریم در این مسئولیت قرار داده اند و ما خودمان می دانیم چه کنیم! و در پی این ادعا به هر شخص حقیقی و حقوقی از اعضای دولت و نمایندگان مجلس و افراد معمولی هرچه بخواهند بگویند و علیه هرکسی که مخالف دیدگاهشان باشد، فیلم بسازند، از آن طرف هم هر مخالف تندرو دولت و نمایندگان مجلس و جناح اصلاح طلب را به عنوان کارشناس برجسته، صاحب میکروفون و دوربین و آنتن کنند تا جامعه را به سمت و سوی یاس و ترس بکشانند. 
اگر هر صاحب منصبی چنین ادعایی داشته باشد و بخواهد به سلیقه خودش عمل کند، می دانید چه فاجعه ای گریبان کشور را می گیرد؟ مثلا رئیس بانک مرکزی ادعا کند چون من اسکناس چاپ می کنم، حق دارم هرگونه که دوست دارم اسکناس ها را توزیع کنم! آیا مدیران رسانه ملی این ادعا را می پذیرند؟ قطعا نمی پذیرند و می گویند مملکت قانون دارد و همه باید طبق قانون عمل کنیم. پس خودشان هم باید باور کنند صداوسیما باید طبق قانون عمل کند و از سلیقه ای و جناحی و باندی عمل کردن بپرهیزند. شاید متولیان رادیو و تلویزیون باور دارند که باید طبق قانون عمل کنند، اما قانون را نمی دانند! پس بد نیست بخش های کوتاهی از قانون صداوسیما را به آنان نشان دهیم.
برای این منظور سراغ قانون سازمان صداوسیما یا خط مشی صداوسیما مصوب مجلس شورای اسلامی می رویم که وظایف مدیران سازمان را ترسیم کرده است و چند ماده از آن را برای آگاهی مدیران این سازمان نقل می کنیم: 
ماده 6: ارج نهادن به حیثیت انسانی افراد و پرهیز از هتک حرمت آنان طبق ضوابط اسلامی. 
ماده 8:  به موجب آیه شریفه «و اعتصموا بحبل الله جمیعا و لا تفرقوا» حرکت کلی صداوسیما باید در جهت وحدت، الفت و انسجام هرچه بیشتر جامعه و برحذرداشتن مردم از پراکندگی و تفرقه باشد. ماده 15: صداوسیمای جمهوری اسلامی زبان گویای ملت و چشم و گوش حساس کشور است، ازاین رو وظیفه دارد خواست ها، نیازها و مشکلات مردم را به اطلاع مسئولان برساند و مردم را در جریان کامل فعالیت ها، پیشرفت ها و مشکلات نهادهای قانونی کشور قرار دهد و در جهت برقراری تفاهم و ارتباط هرچه عمیق تر مسئولان و اقشار مختلف مردم تلاش نماید. 
ماده 41:  تلاش در جهت توسعه و تحکیم برادری اسلامی بین همه مذاهب و فرق اسلامی و همبستگی با اقلیت های دینی که در قانون اساسی به رسمیت شناخته شده اند. 
ماده 55، الف: تلاش در جهت برگزاری بحث های آزاد و آموزنده میان احزاب قانونی کشور و سازمان های سیاسی که در درجه اول به روشن شدن بینش های اصیل سیاسی اسلامی و در درجه بعد تفاهم سیاسی میان این گروه ها و برخوردهای سالم آنها با یکدیگر کمک کند. 
نمی دانم کسانی که ریاست واحدهای گوناگون صداوسیما را بر عهده دارند، قانون صداوسیما را خوانده اند یا نه؟ اگر خوانده اند و این گونه عمل می کنند، وای به حال آنها و اگر نخوانده اند، وای به حال رسانه ملی. فرض دیگر این است که مدیران رادیو و تلویزیون ادعا کنند که ما هم قانون را خوانده و بلد هستیم و هم طبق قانون عمل می کنیم. این گوی و این میدان، ثابت کنید. کجا و در چه برنامه هایی حق دولت برآمده از آرای اکثریت ملت را ادا کرده اید؟ کجا و در چه برنامه ای احزاب گوناگون را نشانده اید تا با هم بحث کنند و مواضعشان را روشن کنند؟ اصلا بحث های آزاد در صداوسیما راه پیدا کرده است؟ آیا به کسانی که بارها و بارها علیه آنان برنامه ساخته یا حرف زده اید، اجازه داده اید بیایند و از خود دفاع کنند؟ همین هفته ای که گذشت چندین نفر خواستار فرصت پاسخ گویی شدند. پاسخ منفی است و برای توسعه و تحکیم برادری اسلامی ایده ای وجود ندارد؟ اگر بخواهم از این پرسش ها که برآمده از قانون سازمان صداوسیما و قانون اساسی است بیشتر بپرسم، این نوشته به درازا می کشد، فعلا همین ها را پاسخ دهند تا بعد. 
                