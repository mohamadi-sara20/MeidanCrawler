پنج‌شنبه ۲۵ مهر ۱۳۹۸
-----------------------------------------
سرمقاله
-----------------------------------------
خواب غیر قابل تعبیر اردوغان برای سوریه
-----------------------------------------

                    حضور نظامیان ترکیه در خاک سوریه اقدامی غیرقانونی و برخلاف مقررات روشن بین المللی است و نقض صریح حق حاکمیت یک کشور مستقل محسوب می شود. ترکیه مدعی است نیروهای کرد مخالف آنکارا در خاک سوریه حضور دارند و حمله به خاک سوریه با ارتش و البته برخی مخالفان دولت سوریه در قالب مجموعه ای نظامی، برای ازبین بردن خطر تروریسم در شمال سوریه بوده است. این در حالی است که در تعدادی از این مناطق اساسا کردهای مخالف دولت ترکیه حضور ندارند. در سال های اخیر بسیاری از مردم و غیرنظامیان بی گناه و بی دفاع سوریه، در حملات و بمباران ارتش ترکیه کشته و زخمی شده اند. در تهاجم فعلی ارتش این کشور نیز غیرنظامیان جان خود را از دست داده اند. اگر واقعا هدف ترکیه نابودکردن «پ. ک. ک» در خاک سوریه بود، قاعدتا باید فقط سراغ آن نیروها می رفت و با آنها مقابله می کرد؛ اما این نوع حضور نظامی ترکیه در خاک سوریه حاکی از اغراض توسعه طلبانه آنکاراست که با توافق نامه های میان سه کشور ایران، روسیه و ترکیه نیز مغایر است. بخشی از جمعیت این منطقه، عرب اهل سوریه هستند و در میان آنها کردها هم زندگی می کنند که تشکیلات خود را دارند و تهدید عمده ای برای امنیت ترکیه محسوب نمی شوند. ترکیه برای توسعه مناطق تحت نفوذ خود در سوریه به این بهانه دست یازیده تا منافع خود را تامین کند. با خروج نیروهای ایالات متحده از منطقه شمال سوریه، مشخص بود اردوغان برای عملیات نظامی، از آمریکا چراغ سبز دریافت کرده است. کردهای سوریه در هماهنگی با دولت آمریکا عمل کرده و تحت حمایت واشنگتن بودند و امروز این اقدام آمریکا احتمالا باعث خواهد شد کردها با دولت مرکزی سوریه، روابط خود را بازتعریف کرده و خود را به نیروهای غیرقابل اعتماد خارجی گره نزنند. علاوه بر مخالفت اروپا، ایران و روسیه با حضور نظامی ترکیه در سوریه، واقعیت های موجود منطقه نیز مطابق نیات رئیس جمهور ترکیه نیست. آنکارا به زودی درخواهد یافت ادامه حضور نظامیان این کشور در سوریه در آینده به سود ترکیه نیست، ضمن اینکه احتمال دارد آنکارا در تهاجم نظامی خود شکست بخورد. این اتفاق، وضعیت بسیار پیچیده ای در شرق فرات و سوریه ایجاد کرده که از یک طرف می تواند به توسعه جنگ منجر شود و از سوی دیگر فرصت بسیار مناسبی برای داعش و گروه های وابسته به آن پدید خواهد آورد. این گروه تروریستی از خلا امنیتی ایجادشده و البته فضای به هم ریخته جنگ و درگیری استفاده کرده و توسعه قلمرو خود و تصرف مناطق دیگری از سوریه را دنبال خواهد کرد. با توجه به خرید نفت داعش از سوی ترکیه در جریان فعالیت های این گروه تروریستی، حتما این بعد از حمله اردوغان به سوریه نیز باید مد نظر کشورهای منطقه به ویژه ایران و روسیه باشد. جمهوری اسلامی ایران از همان ابتدا به مسئولان دولت ترکیه اعلام کرد تهاجم نظامی به خاک سوریه یک اشتباه جدی بوده و ایران آمادگی میانجیگری بین طرف های درگیر را دارد. دولت سوریه نیز این حمله را یک تجاوز به سرزمین سوریه در نظر گرفته و ارتش سوریه نیز به سمت مناطق درگیری در حرکت است. ارتش سوریه امروز توانایی و اعتمادبه نفس لازم را دارد و می تواند از تمامیت ارضی خود دفاع کند؛ اما اینکه ترکیه به دنبال چیست، باید گفت اردوغان با اقدام خود به دنبال گرفتن امتیازاتی از آمریکاست. این حمله باعث خواهد شد مسئله ادلب که اهمیت بالایی برای سوریه و ترکیه دارد، به حاشیه برود و فشار محاصره نیرو های ارتش سوریه بر ادلب را کاهش دهد. درعین حال مسائل داخلی ترکیه را نیز با سناریوی جنگ و تهدید خارجی، مدیریت خواهد کرد.
 ترکیه سه میلیون پناهنده آواره سوری دارد، بر همین اساس به دنبال جایی است تا آنها را مستقر کند و اینجا را مناطق مرزی خود می داند. ترکیه به دنبال تسلط بر منابع نفت و گاز سوریه است که در مناطق شمالی این کشور قرار دارد. به نظر می رسد اهداف سیاسی، نظامی و عملیاتی برای اردوغان تعریف شده است. فعالیت در جهت تحقق ایجاد منطقه امن در مرز های ترکیه با سوریه و توسعه آن تا بخش هایی از شمال سوریه نیز در پس ذهن مقامات آنکارا قرار دارد. درعین حال این حادثه به دلیل تبعاتی که دارد و اروپا در خط مقدم تحمل آثار پیامدهای این عملیات از ایجاد مهاجرت، جابه جایی تا پناهندگان خواهد بود، نوعی امتیازگیری از اروپا هم تحلیل می شود؛ اما ترکیه تنها بازیگر این میدان نیست. احتمال توافق کردها با دولت سوریه و ارتش ملی سوریه، منطقه شمال را نیز به حوزه اختیارات ارتش اضافه خواهد کرد و حتما برای ارتش ترکیه مسئله ایجاد می شود. به هرحال مشخص است اختلاف های مرزی ناشی از حضور کردهای مخالف دولت ترکیه از طریق قرارداد آدنا حل شدنی است که می تواند میان نیروهای ارتش سوریه و ترکیه کنترل شود و نگرانی های امنیتی ترکیه به این وسیله برطرف می شود. اگر ترکیه به دنبال بازگشت به دوران سلطنت عثمانی است که بخش هایی از سوریه در تصرف آن قرار داشت، باید بداند این مسئله بسیاری از معادلات در منطقه و جهان را تغییر داده و تحمل نخواهد شد و البته آنکارا از قبل آن ضررهای جدی امنیتی و اقتصادی، متحمل خواهد شد. بهتر است مقامات آنکارا، پیشنهاد جمهوری اسلامی ایران را جدی تر بررسی کرده و اجازه دهد ارتش و دولت سوریه برای این منطقه، فضای لازم را ایجاد کنند. 
                