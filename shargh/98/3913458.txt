شنبه ۱۸ خرداد ۱۳۹۸
-----------------------------------------
یادداشت
-----------------------------------------
حقیقت نیایش
-----------------------------------------

                    «پرتوی از نیایش عاشقانه امام سجاد در دعای ابوحمزه ثمالی» نیایش و رازگویی و نیازخواهی و خلوت گزینی انسان با خدا، یکی از زیباترین صحنه ها در جهان و یکی از متعالی ترین ویژگی های وجودی ما آدمیان به ظاهر خاکی و در باطن آسمانی و ملکوتی است. گرچه در نیایش، بنده، خدا را می خواند و در جست وجوی اوست و با او عشق ورزی می کند؛ اما این یک چهره دعا و نیایش و سطح نازل آن است، حقیقت نیایش و چهره متعالی آن گفت وگوی میان «انسان و خدا» و «عاشقی و معشوقی» و خواندن دوسویه است. نکته نغز و لطیف در این رابطه دو سویه آن است که خداوند آغازگر ماجراست و عاشقی، فراخوانی، کوشش و کشش از سوی اوست و در ادامه ماجراست که «رابطه عاشقانه»، دو سویه می شود و کوشش و کشش ها رابطه ای کاملا دیالکتیکی و فزاینده می یابند. در سوره مائده آیه 54 می فرماید «ای مومنان هرکدام از شما از دین خود برگردد، خداوند گروهی را می آورد که عاشق آنهاست و آنها عاشق او هستند». در این آیه که محل توجه عارفان عاشق در طول زمان بوده و درباره آن فراوان سخن گفته شده، خدا آغازگر این رابطه عاشقانه است و در ادامه، انسان ها عاشقی را شروع می کنند؛ بنا بر این در گام اول، خدا «عاشق» است و آدمی «معشوق» و در گام دوم خدا «معشوق» است و انسان «عاشق». در آیه ای دیگر سخن از «منادی» است که به ایمان فرامی خواند و در ادامه انسان به این ندا پاسخ مثبت می دهد. «ربنا اننا سمعنا منادیا ینادی للایمان ان آمنوا بربکم فامنا ربنا فاغفر لنا ذنوبنا و کفر عنا سیئاتنا و توفنا مع الابرار» (سوره آل عمران آیه193). ای پروردگار ما همانا ندای ندادهنده ای را شنیدیم که به ایمان فرامی خواند، پس (از شنیدن ندا) ایمان آوردیم، ای پروردگار ما، ما را از رنج گناهان مان رهایی بخش و بدی های ما را بپوشان و ما را با نیکوکاران بمیران. (اینکه منظور از «منادی»، «وجدان اخلاقی»، «شگفتی های آفرینش»، «پیامبر» یا «خدا» است در اصل موضوع تفاوتی نمی کند؛ زیرا خداست که منشا همه این امور است). 
در مناجات شعبانیه، عبارتی بیان شده که در آن از خداوند به عنوان منادی یاد شده است «الهی واجعلنی ممن نادیته فاجابک» معبودا مرا از کسانی قرار بده که تو او را ندا می دهی در نتیجه تو را اجابت می کند. اگر این عبارت را در کنار آیه 186سوره بقره قرار دهیم که می فرماید «هرگاه بندگانم از تو درباره من می پرسند، بگو من نزدیکم و درخواست درخواست کننده را وقتی که مرا می خواند، اجابت می کنم...» به خوبی درمی یابیم که در ادبیات دینی، در این رابطه دو سویه، انسان و خدا هم مجیب و منادی و عاشق اند و هم مجاب و منادا و معشوق. این نکته ای است که به سادگی نباید از کنار آن گذشت و محل تامل و تدبری عمیق است که اگر به خوبی درک و دریافت شود، دیگر نمازها، نیایش ها و عبادات، نه به عنوان اموری تکلیفی؛ بلکه اموری آفریننده، سازنده، رشددهنده، تعالی بخش و بستری برای از جنس خدا شدن، دیگرخواه شدن، پویایی و بالندگی می شوند. در این نگاه، نیایش نه صرفا خواندن اسما و صفات خدا و دیدار با جان جانان؛ بلکه تحقق بخشیدن اخلاق و صفات خدا در جان و شخصیت خویش و احضار و دیدار با «من متعالی و ملکوتی» خویشتن است که پرتوی از روح خدا و جان جانان است و این همان حقیقت نیکویی است که مولانا در غزل 1518 به زیبایی ترسیم کرده است. «من آن ماهم که اندر لامکانم/ مجو بیرون مرا در عین جانم. تو را هرکس به سوی خویش خواند/ تو را من جز به سوی تو نخوانم». بر این باورم، بارزترین و شاخص ترین بعد نیایش، «عشق ورزی» با خداست که پرتو آن به صورت عشق به جهان هستی، عشق به هم نوعان، عشق به دانایی، هنر، زیبایی، ارزش های انسانی و اخلاقی تجلی می یابد و موجب آفرینندگی و زایندگی و نو به نوشدن مستمر آدمی می شود. به این جهت در ادبیات عرفانی ما و به ویژه در آثار مولانا به عنوان «خاتم العرفا»، پربسامدترین واژه، واژه «عشق» است و در دیوان حافظ از «عشق به همه عالم» و «بندگی عشق» سخن به میان آمده است. در این مقاله واژه عشق را با تسامح و مستقل از بحث های نظری، با واژه «حب» در زبان عربی، برابر نهاده ام و هرجا از عشق سخن می گویم، ترجمانی از «حب و مشتقات آن» است. با این توضیح به سراغ عاشقانه های دعای ابوحمزه می روم. در این دعا که از دعاهای منسوب به «زیباترین روح پرستنده» امام سجاد (ع) در سحرهای ماه مبارک رمضان است، 10 مورد از عشق سخن به میان آمده است. نیایش سحرگاهان داستانی شایسته تامل دارد که موضوع بحث ما نیست و باید در جای خود به آن پرداخته شود که چه راز و رمزی در سحر وجود دارد که آن قدر در قرآن و سخن بزرگان و عارفان بر آن انگشت تاکید نهاده شده است، فقط به این بیت از مولوی در اینجا بسنده می کنم که در غزل 38 دیوان شمس می سراید «عارف گوینده بگو تا که دعای تو کنم/ چونک خوش و مست شوم هر سحری وقت دعا». 1- عشق ورزی خدا با بندگان: الحمدلله الذی تحبب الی و هو غنی عنی. ستایش مخصوص خدایی است که به من عشق می ورزد در حالی که به من نیازمند نیست. این عشق ورزی خدا و نازکردن و روی برگرداندن انسان در برابر جان جانان در فرازی از دعای افتتاح آمده است، آنجا که می گوید «ای پروردگار من تو به طور جدی مرا فرامی خوانی (انک تدعونی) ولی من روی می گردانم، تو به من عشق می ورزی من به تو خشم می ورزم و تو به من مهر می ورزی و من نمی پذیرم؛ اما هیچ یک از این برخوردهای من موجب نمی شود که به خاطر بخشش و بزرگواری ات، من را مورد لطف و رحمت و نیکی و فضل خود قرار ندهی، پس ای پروردگار من به این بنده ناآگاهت رحم کن و به فضل و نیکوکاری ات بر او ببخش؛ زیرا تو خدای با جود و کرامتی». 2-عشق ورزی بندگان با خدا. اللهم انی اسئلک ان تملا قلبی حبا لک و خشیه منک. خدایا من به طور جدی از تو درخواست می کنم قلبم را سرشار از عشق به خودت و حیرت در برابر شکوهت نمایی. در ادامه آمده است «یا ذوالجلال و الاکرام حبب الی لقائک و احبب لقائی واجعل لی فی لقائک الراحه و الفرج و الکرامه» ای صاحب جلال و بزرگواری، مرا عاشق دیدارت گردان و عاشق دیدارم باش و در این دیدار عاشقانه ات، آسایش، گشایش و بزرگ منشی برایم قرار بده. نکته قابل توجه در این فراز دعا این است که بنده در دیدار عاشقانه اش از خدای صاحب کرامت، درخواست «کرامت» می کند و گویای این واقعیت است که نیایش هم دیدار با خداست و هم دیدار با خویشتن ملکوتی خویش و خود را بر مثال و صورت خدا خواستن و ساختن. اگر قرار است عشقی ورزیده شود، متعالی ترین جلوه اش عشق ورزی با روح هستی است که در کلام مولوی هم آمده است: «عشق آن زنده گزین کو باقی است/ وز شراب جان فزایت ساقی است/ عشق آن بگزین که جمله انبیا/ یافتند از عشق او کار و کیا؛ «مثنوی دفتر اول» عشق به خدا و دیدار و وصال او آنچنان جایگاه والایی در نیایش های اولیای دین و عارفان دارد که به عنوان نهایی ترین آرزوی آنهاست، برای نمونه در دعای مناجات المحبین که از نهمین دعاهای 15گانه امام سجاد (ع) است، آمده: «خدایا مرا از کسانی قرار بده که قلب هایشان متعلق (وابسته) به عشق توست. خدایا عشق به خودت، عشق به عاشقانت و عشق به هرکاری را که مرا به وصال تو رساند و به تو نزدیک کند، از تو درخواست می نمایم و از تو می خواهم که مرا از عاشق ترین بندگانت قرار دهی و عشقم را راهبر من به بهشت خشنودی ات قرار دهی».
عارف بزرگ عطار نیشابوری وجود «گوهر عشق» در آدمی را نشانه درویشی می داند و در صفحه 199 کتاب شریف «تذکره الاولیاء» در پاسخ به این سوال که «درویشی چیست»؟ از قول سلطان العارفین بایزید بسطامی نقل می فرماید «آنکه کسی را در کنج دل خویش پای به گنجی فرو شود، در آن گنج گوهری یابد آن را محبت گویند، هرکه آن گوهر یافت، او درویش است» و همین عشق است که مولوی در تکریمش می سراید: «جسم خاک از عشق بر افلاک شد/ کوه در رقص آمد و چالاک شد»! (دفتر اول، ندای نی) و در تفاوت طی طریق «سالک زاهد» و «سالک عاشق» می فرماید «زاهد با ترس می تازد به پا/ عاشقان پران تر از برق و هوا». در «تجربه دینی» مولوی، راه رسیدن به آسمان کمالات و فضائل اخلاقی، در درون ماست و طی آن به مدد عشق میسر می شود. او در غزل 771 می گوید «ره آسمان درون است پر عشق را بجنبان/ پر عشق چون قوی شد غم نردبان نباشد/ تو مبین جهان ز بیرون که جهان درون دیده است/ چو دو دیده را ببستی ز جهان، جهان نماند». در نگاه مولوی فرمان خدا به فرشتگان برای سجده بر آدم از این جهت است که انسان قبله همه سجده هاست و اینکه در داستان آدم، ابلیس حاضر به سجده بر او نشد، چنین گمان برده بود که میان انسان و خدا دوئیت و جدایی است، در حالی که در سرشت آدمی، روح خدا نهفته و امر بر سجده آدم، فی الواقع نمادی از سجده بر اسماء و صفات تجسدیافته خداوند و تجلی آنهاست و انسان در آن فضای یکتایی، جزئی از هستی خدا و در پیوندی گسست ناپذیر با اوست. این نکته عمیق در بیان مولانا چنین آمده است: «این هیکل آدم است روپوش/ ما قبله جمله سجده هاییم/ آن دم بنگر مبین تو آدم/ تا جانت به لطف در رباییم/ ابلیس نظر جدا جدا داشت/ پنداشت که ما ز حق جداییم/ شمس تبریز خود بهانه ست/ ماییم به حسن لطف ماییم» (غزل1576). در این عشق بی نظیر است که آدمی از«تکلف و تکلیف فقهی» ارتفاع می گیرد و در نیایش به تماشای زیباترین جلوه های به ودیعت گذاشته شده خداوندی در نهاد خود می نشیند و برای آفرینش آن شگفتی های درونی و ملکوتی از سر شوق و شیدایی و با پر عشق برای رسیدن به کوی یار در بی کرانگی هستی به پرواز در می آید و نشاط و شادابی حاصل از این طیران عاشقانه، کام جانش را شیرین و روح تشنه اش را از شراب طهور عشق سیراب می سازد و در چنین فضای عارفانه-عاشقانه ای است که «هل من مزید» طلب یار را با شادمانی سر می دهد. «آب کم جو تشنگی آور به دست/ تا بجوشد آب از بالا و پست» خودیابی و کشف موسی، هارون، عیسی، شمس و... نهفته در درون خویش، محصول نهایی این عشق ورزی است. «گر تو فرعون منی از مصر تن بیرون کنی/ در درون حالی ببینی موسی و هارون خویش» (دیوان شمس غزل 1247) هر یک از ما در درون خود باردار عیسی مسیح هستیم که باید به آفرینش و کشف آن بکوشیم. (اما اکثریت ما انسان ها از این حقیقت ناب غافلیم) این حقیقتی است که در نظم و نثر عارفان فراوان به آن اشاره شده است؛ از جمله «تن همچون مریم است و هر یکی عیسی داریم، اگر ما را درد پیدا شود عیسی ما بزاید و اگر درد نباشد عیسی هم از آن راه نهائی که آمد باز به اصل خود پیوندد الا ما محروم مانیم و از او بی بهره» (فیه مافیه صفحه 21). مولوی تجربه ای فراروی ماست که «شمس درونش» را در دیدار و هم نفسی با شمس تبریزی کشف کرد و به منصه ظهور رساند و به زیبایی و رایگان این تجربه را بیان کرد: «تو آن نوری که با موسی همی گفت/ خدایم من خدایم من خدایم/ بگفتم شمس تبریزی کیی گفت/ شمایم من شمایم من شمایم» (غزل 1526). در پایان ترجمه چند فراز دیگر از دعای ابوحمزه را می آورم و با الهام از آن، مقاله را پایان می بخشم. معبودا عشق به تو شفیع من برای آمدن به سوی توست. ای عاشق آنان که به تو عشق می ورزند، ای خدایی که با نعمت هایت به ما عشق می ورزی، من آتش عشق تو را در سینه دارم. تو خدایی هستی که با بزرگواری ات عاشقانت را تا مقصد (رسیدن به وصال) راهنمایی می کنی. خدایا اگر دستور دهی مرا به آتش ببرند و بین من و نیکوکاران حائل شوی، عشق به تو از قلبم بیرون نمی رود (لو امرت بی الی النار و حلت بینی و بین الابرار... لا خرج حبک من قلبی). ای معبود و ای سرور من: اگر مرا وارد آتش کنی، به اهل جهنم اعلام می کنم من «عاشق توام» (الهی و سیدی لئن ادخلتنی النار لاخبرن اهل النار بحبی لک). از آنچه آوردم و اعتراف می کنم قطره ای از دریای نیایش های عارفان عاشق خداست درمی یابیم که خدای ما الهه ناز و خدایی بنده نواز و عاشق آنهاست و نیایش و عبادت او نه امری فقهی - تکلیفی و به قصد تکلف برای انسان ها بلکه برخاسته از عمیق ترین نیازهای زیباشناختی، جهان شناختی و انسان شناختی و به منظور یگانگی و هماهنگی با آهنگ کمال خواهی کل کائنات و رسیدن به «هوشیاری حضور» و اقدامی داوطلبانه و آگاهانه به منظور آفرینش و کشف حقیقت «من متعالی و ملکوتی» و رسیدن به اصل اصل خویشتن و از جنس خداشدن است. نیایش، در عمیق ترین و وسیع ترین معنی، هماهنگی و هم نوازی با سمفونی موزون جاری در کل آفرینش و از در صلح و سلام درآمدن با جهان و جان جانان است و کیست که این معنای نغز و لطیف از نیایش را برنتابد و خود را از نسیم های دل انگیز، فرح بخش، زنده و آفریننده کننده آن محروم کند.
                