یک‌شنبه ۲۷ مرداد ۱۳۹۸
-----------------------------------------
سرمقاله
-----------------------------------------
درس نگرفتن از بحران خشک سالی
-----------------------------------------

                    از ابتدای سال 1398 که بارندگی های شدید در کشور موجب سیلاب شد، یک تصور عمومی در کشور در میان مدیران حتی تا رده های عالی مدیریتی کشور و مردم شکل گرفت که «با این بارندگی شدید ابتدای سال با وجود اینکه خسارت هایی از سیلاب و تبعات آن به مردم کشور وارد شد، ولی در عوض، موجب رفع مشکلات کشور از نظر کم آبی و خشک سالی شد و این بارش ها نویدبخش ورود کشور به ترسالی است». اکنون و در مرداد 98 اگر به آمار بارندگی نگاهی بیندازیم، در بیشتر حوضه های ایران بین دو تا سه برابر افزایش بارندگی در سال جدید 97-98 در مقایسه با سال آبی 96-97 مشهود است. درعین حال اگر بارندگی مرداد 98 را با مرداد 97 مقایسه کنیم، نه تنها در اغلب ایستگاه ها افزایش یا تغییری مشهود نیست، بلکه در بیشتر حوضه های آبریز سی گانه کشور همچنان در وضعیت خشک سالی به سر می بریم و البته در بعضی از حوضه ها مانند ارس، تالش- مرداب انزلی و قره سو- گرگان، دچار کاهش بارندگی نسبت به سال قبل نیز هستیم؛ بنابراین عمده افزایش بارندگی سال آبی 98 نسبت به 97 مربوط به بارندگی های آخر اسفند 97 و ماه های فروردین و اردیبهشت 98 بوده است و نه الزاما پایان یافتن خشک سالی و ورود به دوره ترسالی. 
خشک سالی از پیامدهای تغییر اقلیم و اثر آن بر منابع آب است. ارزیابی ها نشان می دهد از سال 1390 حدود 40 درصد خاک ایران در معرض خشک سالی شدید و حدود 40 درصد دیگر در معرض خشک سالی متوسط است. پیش بینی های هواشناختی نشان می دهد در بازه زمانی 30 ساله 1390 تا 1420 همچنان با مشکل کم بارش بودن سرزمینمان مواجهیم و در همین بازه، طول مدت زمان خشک سالی های متوسط افزایش هم می یابد. در سال آبی 96-97 میزان بارندگی به حدود 50 درصد متوسط بارندگی در بازه 50ساله منتهی به آن سال آبی رسید. پیش بینی های کوتاه مدت نشان می دهد در منطقه رشته کوه های البرز و در درازمدت همچنان در مناطق مرکزی و شرقی کشور با مسئله خشک سالی روبه رو خواهیم بود. برای مدیریت کاهش ریسک و مدیریت بحران خشک سالی به انجام فعالیت های نظام مند و درازمدت نیازمندیم: در شروع باید «افراد دانا و کاربلد را به کار بگیریم» که بتوانند تصمیم های منصفانه، موثر و بر پایه دانش بگیرند. سپس نیازمند «برآوردهای نزدیک به واقع از اثر خشک سالی» به ویژه بر شرایط اقتصادی و اجتماعی کشور هستیم. برخی برآوردها نشان می دهد در سال های خشک سالی در حدود یک ونیم میلیارد دلار خسارت مالی به کشور وارد می شود که حدود یک سوم ارزش افزوده محصولات کشاورزی در ایران است و سالانه حدود پنج درصد تولید ناخالص داخلی ما را کاهش می دهد. همچنین کاهش تولید و صادرات محصولات غذایی و غیرنفتی و افزایش تورم نیز تحت تاثیر خشک سالی هستند. باید توجه کرد که اثرهای خشک سالی فقط اقتصادی - اجتماعی نیست، بلکه آسیب های محیط زیستی نظیر ازبین رفتن گونه های گیاهی و جانوری، خشک شدن تالاب ها، کاهش سطح آب زیرزمینی (در اثر افزایش برداشت از چاه های عمیق به ویژه در نواحی پرجمعیت)، فرونشست زمین و کاهش کیفیت آب نیز بر اثر خشک سالی اتفاق می افتد. 
مرحله بعد «مشخص کردن رده اهمیت و اولویت سنجی اثرهای خشک سالی» است. براساس برآوردهایی که تاکنون انجام شده، مشخص است که اثر خشک سالی بر کمبود آب و فرونشست دائمی زمین، مهاجرت مردم و متمرکزشدن جمعیت در نقاط جمعیتی برخوردارتر (معمولا مرکز استان ها) و درگیری های محلی و ناامنی منطقه ای بر اثر انتقال و بهره برداری از منابع آب، از مهم ترین اثرهای خشک سالی بر زندگی جاری مردم ایران هستند. در مرحله بعد «ارزیابی و کمی سازی آسیب پذیری و تاب آوری» در مقابل مخاطره خشک سالی قرار دارد. با درنظرگرفتن 140 هزار هکتار بافت فرسوده و ناپایدار که حدود نیمی از آن فرسوده و نیمی دیگر ناپایدار است و حدود 18 میلیون نفر از هم وطنان در آنها زندگی می کنند و با لحاظ حدود 33 میلیون هم وطن ما که در مرکز استان ها یا در حاشیه آنها زندگی می کنند و ملاحظه این نکته که حدود 35 هزار هکتار مسکن های مهر و امید به عنوان خانه های ارزان قیمت به کشور اضافه شده یا به تدریج اضافه می شود که حدود 10 میلیون نفر در این نوع خانه ها ساکن شده یا خواهند شد (که اکثرا تاب آوری خوبی در سوانح طبیعی اخیر نشان نداده اند)، در معرض فرونشست قرار داشتن این مجتمع ها که در دشت ها قرار دارند و تسریع مهاجرت به مراکز به دلیل خشک سالی، می توان ارزیابی کرد که به تدریج از ابتدای دهه 90 شمسی تاب آوری ما در مقابل خشک سالی کمتر نیز شده است. مرحله بعد «مشخص کردن و اولویت بندی نوع عملکردها» است. در اینجا فعالیت های پیشگیرانه (نظیر عوض کردن نوع کشت و روزآمدکردن فناوری های کشاورزی و محدودکردن استفاده از چاه های عمیق) نسبت به فعالیت های مقابله ای و پاسخ های احتمالی پس از رخداد، اولویت دارند. در نهایت «برنامه ریزی عملیاتی و مشخص کردن کارهایی که دقیقا باید انجام شود»، قرار دارد (to do list). این مرحله با درنظرگرفتن پنج مرحله قبلی مدیریت بحران خشک سالی و بر پایه واقعیت های موجود و پیش بینی ها تنظیم و اجرا می شود. به نظر می رسد برای انجام این مدیریت بحران در شش گام، نیازمند نگاهی متفاوت، با بهره گیری از انسان های کارآمد و متفاوت هستیم، چراکه با نگاه به مدیریت بحران پساسیل (سیلاب های فروردین 98) مشاهده می شود که در رودخانه هایی که دچار طغیان شده بودند، مدیریت رودخانه که انتظار می رفت به عنوان درس سیلاب های 98 به مدیریت بحران و مدیریت شهری افزوده شده و در دستور کار قرار گیرد، همچنان مفقود است. از نظر لایروبی رودخانه ها باید گفت همچنان فاضلاب های شهر یا مستقیما از طریق لوله های فاضلاب محلات یا با تخلیه نخاله ها از سوی اهالی اطراف به داخل رودخانه ها وارد می شود. پارک های ساخته شده در بستر و حریم سیلابی رودخانه ها همچنان مورد استفاده هستند و بناها و برج هایی که در بستر رودخانه ها و با سوءاستفاده از نبودها یا سکوت های قانونی یا با تخلف آشکار ساخته شده اند، همچنان سر جای خود هستند و بر تعداد آنها افزوده هم می شود و روند تخریب مراتع با فروش سریع زمین هایی که ملک شخصی افراد محسوب می شوند و تبدیل شدن آنها به مجتمع آپارتمانی و ویلا همچنان ادامه دارد. در همین مورد اثر تغییر اقلیم، بر وضع بارش و در نتیجه وقوع سیلاب، مشخص است که درس نگرفته ایم، در موضوع مهم تر اثر تغییر اقلیم بر منابع آب و وقوع خشک سالی، به طریق اولی مشکلات اساسی داریم، ولی هنوز برای جلوگیری از آسیب های بزرگ خشک سالی بر سرزمین ایران در سال 1420 فرصت داریم. اقدام جدی و عاجل برای مدیریت کاهش ریسک و مدیریت بحران خشک سالی الزامی است.
                