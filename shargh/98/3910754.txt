پنج‌شنبه ۹ خرداد ۱۳۹۸
-----------------------------------------
حرف اول
-----------------------------------------
بازنگری در قوانین مهریه
-----------------------------------------

                    «مهریه» مانند بسیاری از قوانین سنتی/ دینی موجود در فرهنگ کشورهای شرقی و جهان سوم (دوم!) و نیز کشورهای مسلمان از جمله ایران، مسئله ای فراتر از اهداف پیش بینی شده و بهره گیری از الزامات مفید آن مانند بلافاصله «عندالمطالبه بودن» پس از جاری شدن عقد یا حتی زندانی کردن مرد در صورت ناتوانی در پرداخت کردن این عندالمطالبه ای است که هیچ گاه از سوی هیچ مرد/ همسری قابل پرداخت در همان لحظه نبوده است.
با بررسی پژوهشی در اساطیر، ادیان و تاریخ برای آشنایی با شان نزول «مهریه» درمی یابیم که پس از استقرار و تثبیت نظام کشاورزی که حاکمیت مرد/ پدرسالارانه، ثروت، سرمایه و مالکیت را به دنبال آورد، مرد دریافت که می تواند در ازای گرفتن همسر، هدیه یا پول یا مالی را به پدر او بدهد و زن را از آن خود کند، بی آنکه ناگزیر باشد برای پدر همسرش کار کند (شاید بتوان شیربها را بازمانده این امر دانست). ازآنجاکه در حاکمیت مرد/ پدرسالارانه زن و فرزند مایملک مطلق مرد محسوب می شدند، برای ازدواج با یک دختر، مرد ناگزیر از انجام نوعی معامله و خرید زن از پدر دختر می شود. این پدیده کم کم در جامعه به سنتی بسیار معمولی درمی آید و آن چنان در جامعه درونی می شود که زنان، خود نیز نه تنها به این وضعیت اعتراضی نداشتند، بلکه نسبت به بالارفتن میزان رقم این معامله احساس افتخار بیشتری می کردند (تاریخ تمدن، ویل دورانت، فصل چهارم، بخش ازدواج).
این سنت بعدها چنان درونی رفتارهای اجتماعی شد که علاوه بر گستردگی وسیع تاریخی، جغرافیایی، اجتماعی و سنتی، ارزش ویژه ای نیز به دست آورد؛ به گونه ای که پدر عروس هم هدیه هایی به داماد می داد تا داماد را غیرمستقیم وادار کند رقم خرید دخترش را بالاتر ببرد و از این رهگذر وجهه بالایی در جامعه برای خود به دست بیاورد. در تفسیر «کشاف» (نظام حقوق زن در اسلام، مرتضی مطهری ص 239) اشاره شده است که وقتی دختری متولد می شد و مردم می خواستند به او تبریک بگویند، می گفتند: «هنیئا لک النافجه»، یعنی«این مایه افزایش ثروت، تو را گوارا باد!».  البته بعدها این هدیه دادن پدر دختر به داماد به صورت داد ن جهیزیه به دختر در جامعه تغییر شکل یافت. در حقیقت «این بار پدر دختر بود که داماد را می خرید» (تاریخ تمدن، ویل دورانت، فصل چهارم، بخش ازدواج).
در کتاب مقدس (عهد قدیم و عهد جدید) با توجه به وجود عملی در تملک بودن دختر توسط پدر (یا برادر) در آن روزگار، نشانه های فروش دختر به مرد آشکارا ذکر شده است:
الف- سفر پیدایش باب 34 بندهای 11 و 12، [«و شکیم به پدر و برادران آن دختر گفت... مهر و پیشکش هرقدر زیاده از من بخواهید آنچه بگویید خواهم داد فقط دختر را به زنی به من بسپارید»]؛ 
ب- سفر خروج باب 22، بندهای 16 و 17
ج- سفر تثنیه باب 22، بندهای 28 و 29
که محتوای هر دو بند «ب» و «ج»، تقریبا یکی ا ست؛ به این معنا که اگر مردی به دختری که هنوز نامزد نشده، تجاوز کند، علاوه بر ازدواج با آن دختر، باید مبلغ 50 مثقال نقره نیز به پدر دختر بدهد، زیرا آن دختر را ذلیل کرده و در تمامی عمرش نمی تواند او را رها کند، یعنی طلاق بدهد.
در کتاب هوشع باب 3 بند 2، هوشع می گوید: «پس او را [دختر را] برای خود به 15 مثقال نقره و خومر و نصف خومر جو خریدم». در تلمود آمده: «ممنوع است انسان دختر خود را درحالی که هنوز صغیر است به شوهر دهد، بلکه باید صبر کند تا دختر بزرگ سال شود و بگوید من حاضرم به فلان کس شوهر کنم» (گنجینه ای از تلمود (قید وشین،41 الف، ص 181). سنت «مهر یا صداق» در ادیان سامی به همین شکل ادامه می یابد تا به زمان اسلام و دستورات و احکام اسلام می رسد.
از ویژگی های مترقی اسلام و احکام قرآنی، زمان مندکردن و سامان دادن احکام و رسوم و آداب جاهلیت دوران پیش از اسلام به احکامی توحیدی و انسانی بوده و هست. با توجه به تایید قرآن شناسان به تقسیم بندی آیات قرآن به «محکمات» (آیات هم زمانی یا synchronic) و «متشابهات» (آیات درزمانی یا diachronic) روند گام به گام احقاق حق انسانی «حقوق زن» در بیشتر آیه های مربوط به زنان، با وجود باورنداشتن بسیاری از فعالان حوزه زنان، دیده می شود. «...در زمان نزول قرآن، بنا بر رسوم جاهلیت، پدران و مادران مهر را به جای حق الزحمه و شیربها حق خود می دانستند» (نظام حقوق زن در اسلام، مرتضی مطهری ص 239).
برابرسازی میزان مهریه با شرایط اقتصادی روز جامعه، گرچه می تواند مسکنی موقتی و کوتاه مدت  باشد، درمان دردهای ناشی از آن نیست. درمان قطعی هنگامی صورت می گیرد که زن، به عنوان شهروند درجه یک و مانند مرد از همه حقوق برابر و انسانی مدنی خود، از جمله حق مسکن، حق تحصیل، حق انتخاب همسر، حق طلاق، حق حضانت فرزند، حق خروج از کشور و دیگر حقوق زن/ مادرانه خود بهره مند باشد.
اینجا خطاب من به ریاست جمهوری و ریاست قوه قضائیه است و می خواهم بپرسم چرا برای حل مشکلی این چنین عاطفی و در عین حال اقتصادی، علما و فقها از امکانات «فقه پویا» که امام (ره) در زمان حیات خود دو سه مورد آن را به دلیل شرایط روز و زمانه تغییر دادند (مانند ماهی اوزون برون، تخته نرد و شطرنج) بهره نمی گیرند؟ فقه پویا، اساسا این پتانسیل را دارد که بسیاری از قوانین سنتی در جهان امروز را بازخوانی و «روزآمد» کرده و آنها را به سود شهروندان و نیز جامعه تغییر دهد؟
به من نظر شاید بتوان دو راهکار توامان برای حل این معضل خانوادگی- اجتماعی پیشنهاد داد؛ یکی راهکار فرهنگی و دیگری راهکار پراگماتیستی.
راهکار فرهنگی که بدیهی است به زمانی بس دراز نیاز دارد، آگاه کردن همه دختران و زنان جوان به صبغه اسطوره ای- تاریخی و نیز سنتی- دینی «مهریه» است تا بدانند با همه توصیه هایی که به دلیل شرایط موجود اجتماعات و جوامع روزگاران گذشته، پرهیز از آن به گونه ای برای دختر مسئله ای «حیثیتی» بود -«حیثیت»ی که گرچه در زمان و زمانه خودش برای رهایی و نجات «زن»های آن دوران شاید اثربخش می بود...
 اما اینک و در سده بیست و یکم و در هزاره سوم که همه مولفه های اقتدار «نرینه» بر «زنان»، به دلیل حضور فیزیکی و اندیشواری «زن/ مادر» در عرصه عمومی و اثبات «سوژگی»اش به عنوان انسانی با حقوق شهروندی، انسانی، اجتماعی، فرهنگی، سیاسی، اقتصادی و... و حتی علمی برابر با مرد، روشن و ملموس شده است، دیگر اقتداری پایدار نیست. اینک خود نظام مردمحور جهانی نیز با همه مخالفتی که بخش هایی از آن با این سوژگی عینی «زن» دارند، به توان های برابر اشاره شده در بالا اذعان دارند. بنابراین بر عهده زنان و مردان آگاه و روشنفکر جامعه است تا با گسترش و آگاهی دادن «شان انسانی برابر زن با مرد» به زنان و نیز به مردان، هم وظیفه انسانی خود را انجام بدهند و هم با این کار گشایشی در بازکردن گره کور این بند بندگی و ابژگی زن را فراهم آورند تا هم خانواده ها و هم جامعه و همچنین دولت و مسئولان دولتی با این چنین مشکلاتی روبه رو نشوند.
* راهکار پراگماتیستی به همکاری همان زنان و مردان آگاه و روشنفکر جامعه با نهادهای دولتی قانون گذار، اجرائی و قضائی نیاز دارد. این راهکار بسیار عینی و عملی می تواند تعیین سقف مشخص کوتاه و قانونی برای «مهریه»، (مثلا 14 سکه طلا به نیت 14 معصوم) باشد که همه آحاد جامعه از هر طیف مالی و اعتقادی و دیگر مولفه های ارزش گذاری شده ای که خود، موجب افزایش و نمایش و به رخ کشیدن «مهریه» که تاکنون می شده به دیگران بوده است، باشد. بی شک در کنار این سقف کوتاهی که در هنگام نیاز و با همه حقی که به گردن زن  و وظیفه پرداخت آن از سوی مرد هست، هیچ گاه بر سر «زن» باز نشده است تا بتواند این «مال» عندالمطالبه را به دست آورد! بدیهی است آنان که درخواست «مهریه»ای فراتر، بالاتر و بیشتر از این دارند، مخیر به انتخاب و گزینش آن باشند اما برای اقدام قانونی دریافت آن در هر برهه ای از زمان، مرد، خود مکلف به پرداخت آن باشد؛ به عبارتی دیگر زن یا مرد یا خانواده هایشان، خود پاسخ گوی پیامدهای بعدی آن باشند تا در این شرایط دولت و مراجع قانونی نیز از خود سلب مسئولیت قانونی کنند. اما... برای انجام چنین پیشنهادی و نیز ارائه آن به نهادهای ذی ربط دولتی کنشگران حقوق زنان نیاز به یک هم بستگی و همدلی و هم رایی مشترک دارند تا بتوانند این پیشنهاد را به مراجع قانونی تحویل دهند و نتیجه آن را پیگیری کنند.
                