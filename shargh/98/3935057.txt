پنج‌شنبه ۲۷ تیر ۱۳۹۸
-----------------------------------------
یادداشت
-----------------------------------------
هزارتوی روابط اعضای برجام
-----------------------------------------

                    نظام بین الملل همواره عرصه چالش دو دیدگاه متفاوت «حقوق بین الملل» و «سیاست بین الملل» بوده و خواهد بود. درباره اینکه گفتمان حقوقی مسلط است یا مسیرهای دیپلماتیک و سیاسی کارهای مرتبط با دیپلماسی راهگشای مسائل بین المللی است، بحث های نظری فراوانی شده اما واقعیت آن است که گفتمان مسلط بر نظام بین الملل را ماهیت و ساختار روابط آن تعیین می کند. نظام بین الملل که بعد از جنگ سرد وارد عرصه آنارشیک شده بود، امروز بیش از پیش به مدل های سیاسی «عملگرا» و «فرا عملگرا» متکی است. در این مدل ها خروجی های نتیجه محور ملاک عمل دولت ها است و بازیگران بیش از آنکه اسیر احساسات آرمان گرایانه شوند، در چارچوب «هزینه و فایده» رفتار می کنند. نهایتا اینکه باید پذیرفت نظام بین الملل به لحاظ «حقوقی و داوطلبانه» بسته بوده و به لحاظ «سیاسی و دیپلماتیک» باز است.
با این مقدمه، بازگردیم به تنش های موجود در جهان سیاست که خروج آمریکا از برجام و عواقب آن اگر مهم ترین آنها هم نباشد، از تاثیرگذارترین موضوعات در تحولات چندساله جهان بوده است.
برجام یک تعهد حقوقی بین المللی و چندجانبه بود و پاره شدن آن ازسوی آمریکا نشان از شکنندگی سازوکارهای حقوقی است. اما این به معنی مفیدنبودن آن نیست؛ چراکه ادامه موفقیت یا به اصطلاح پا برجا ماندن آن به مکانیسم های دیگری نیازمند است که یکی از آنها  عرصه دیپلماسی است؛ به عبارت دیگر، سازوکارهای حقوقی برای اهداف و منافع ملی لازم است اما هرگز کافی نیست و مکملی مانند دیپلماسی فعال می خواهد.
نکته دیگر در این است که امضای یک تعهد بین المللی پایان کار نیست و اتفاقا آغازی است برای رسیدن به منافع مورد نظر در چارچوب برجام؛ بنابراین باید از الگوهای دیپلماسی فعال مانند چانه زنی و اقناع سازی در خارج بهره برد تا ضمن حفظ چارچوب حقوقی برجام منافع حاصل از آن به بیشینه ممکن ارتقا یابد.
بیش از چهار سال از امضای برجام می گذرد و در کنار مزایای مادی این توافق، دستاوردهایی نیز در حوزه های هنجاری و بین الاذهانی داشته است؛ اینکه ایران کشوری قابل مذاکره، قابل اعتماد و پایبند به معاهدات بین المللی است، از دستاوردهای ذهنی بزرگ برجام است؛ موضوع مهمی که حتی کشورهای باقی مانده در برجام را قانع به ماندن در آن کرده است.
پنج کشور دیگر طرف ایران در برجام اگر امروز نمی توانند در قالب اینستکس کاری بکنند به این دلیل است که بیش از پیش دچار قاعده «هزینه و فایده» در روابط خود با آمریکا هستند. در معمای حفظ برجام و برقراری یک مسیر مالی برای ایران و حفظ رابطه اقتصادی و سیاسی با آمریکا با اتکا به همین قاعده بازی عملگرایی بیش از حد اروپایی ها است. 
قواعد حقوقی اجازه خروج از برجام را نمی دهد و معادلات سیاسی اجازه دوری از آمریکا را. این نوسان تا جایی ادامه خواهد یافت که قدرت دیپلماتیک یکی از طرفین ماجرا را به یک تعادل برساند. این نقطه تعادل جایی است که منافع کسب شده از سوی طرفین، دیگری را آزار ندهد و مطمئن باشید محصول چانه زنی، مذاکره، نمایش قدرت و لفاظی است و این دیگر از مسیرهای حقوقی تامین نخواهد شد. این موضوع را طرف های باقی مانده برجام هم به خوبی می دانند، پس به اعتقاد نگارنده «مکانیسم ماشه» دست کم در میان مدت فعال نخواهد شد. اظهارات فرانسه و سایر شرکای اروپایی به اینکه مکانیسم ماشه فعال نمی شود نه از اراده آنها، بلکه از ساختار پیچیده ای برمی آید که بر برجام حاکم شده است.
اتفاقات یک ماهه اخیر ازجمله آتش سوزی نفت کش ها، توقیف کشتی های تجاری و نفتی، ساقط کردن پهپاد آمریکا و اعزام ناوهای جنگی در منطقه، نمایش قدرت ایران و فشارهای حداکثری آمریکا و مهم تر از همه رفت وآمدهای سیاسی دیپلمات ها همگی نشان دهنده تضاد منافع باوجود فعال بودن یک قاعده حقوقی است. البته با همه این توضیحات، باید یادآور شد برجام و تنش ایران و آمریکا یک تکه از پازل تضاد منافع در میان بازیگران فعال است و پیچیدگی و به هم پیوستگی این تضاد بیشتر از آن است که در روابط دو جانبه خلاصه شود؛ از تنش آمریکا و چین، روابط آینده امارات و عربستان و ترکیه و زیاده خواهی های رژیم صهیونیستی گرفته تا آرزوهای روسیه در جهان شرق و منافع اروپایی ها همه در وضعیت فعلی ایجادشده سهیم اند. امثال روسیه و چین هم تا زمانی ایران را مستحق منافع برجام خواهند دید که منافع خودشان تامین شود. 
بیسمارک می گفت معاهدات بدون شمشیر توان حفظ جان حتی یک نفر را هم ندارند. واقعیت این است که در ساختار فعلی نظام بین الملل نیز بدون قدرت، دیپلماسی فعال و عملگرایی نمی توان امید چندانی به منافع ملی بهینه داشت.
                