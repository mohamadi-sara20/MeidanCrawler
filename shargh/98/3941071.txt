پنج‌شنبه ۱۰ مرداد ۱۳۹۸
-----------------------------------------
یادداشت
-----------------------------------------
جنگ حیدری- نعمتی دارو
-----------------------------------------

                    تاریخ بارها شاهد کشمکش ها، جنگ ها، مشاجرات و درگیری های ریز و درشتی بوده که دلیل اصلی آنها وجود تضاد منافع طرفین هنگام مواجهه با محدودیت منابع یا کاهش ناگهانی آن بوده است. اگر صفت «زیاده خواهی» را نادیده بگیریم (هرچند روز به روز نقش آن در چگونگی بازتعریف روابط اجتماعی حال حاضر ما پر رنگ تر می شود) اصل «تنازع بقا» را باید مهم ترین بهانه و دلیل پدیدآمدن این تقابل ها دانست. بر همین منوال و با توجه به وابستگی زیاد اقتصاد ایران به واردات ، کمبود منابع ارزی ناشی از تحریم های شدید، باعث ایجاد تنش و گاه خودزنی هایی اکثرا ناخواسته ولی قهری در میان ذی نفعان آن، یعنی اصناف ، سازمان ها ، بنگاه های اقتصادی و حتی وزارتخانه هایی شده است که هرکدام به نوعی در زنجیره تخصیص ارز و تامین کالا و خدمات، دخیل اند. یکی از مهم ترین موضوعاتی هم که این روزها در راس اخبار قرار گرفته، حیطه دارو و مشاجرات کلامی یا برخوردهای قانونی و غیرقانونی درون گروهی یا برون سازمانی است که در این زمینه بعد رسانه ای پیدا کرده و هرکس با استفاده از هر رسانه ای که به آن دسترسی دارد، طبق همان فرمول غلط اثبات خویش از طریق نفی دیگران سعی در تخریب طرف مقابل، دفاع از عملکرد خود یا سوء استفاده از شرایط کنونی برای تسویه حساب های قدیمی با رقبا یا در جهت سهم خواهی بیشتر دارد. با کمال تاسف آنچه در این بین فراموش شده، اوضاع نابسامان دارو و مصائب روزافزون تولید و حتی واردات دارو و تبعات ناگوار بی چون وچرای آن برای بیماران است؛ تا حدی که این جنگ حیدری- نعمتی (وارداتی و تولیدی) بین برخی از طرف های ذی ربط به همراه ادبیات نامناسب شان، اهمیت دارو را تا حد اقلامی مانند گوشی تلفن همراه یا اتومبیل و برخی از دست اندرکاران خلافکار آن (همراه با کمال احترام و ادب نسبت به شاغلان مطیع قانون و منصف این دو صنف) پایین آورده است. حیطه ای که به طور مستقیم با سلامت مردم مرتبط است و در عین کوچک بودن از نقطه نظر حجم گردش مالی، در قیاس با کل اقتصاد کشور، اهمیتی استراتژیک، کم نظیر و حیاتی دارد. در روزهای اخیر چنان اقبال ورود به بازار داغ اتهام و سخن پراکنی همگان را از صدر تا به ذیل این عرصه در بر گرفته که به نظر می رسد پیگیری امور جاریه و رفع موانع روزافزون شرکت های تامین کننده دارو، جای خود را به تشنج آفرینی و حواشی آن داده است. سازمان غذا و دارو نیز که بر اساس شرح وظایف 16گانه اش متولی اصلی امر دارو در کشور است و باید تمام هم وغم خود را بر ساماندهی و تسهیل فرایند تامین دارو متمرکز کند، به نظر می رسد به نوعی وارد گود بی سرانجام همین ذی نفعان پرهیاهو شده و از وظیفه اصلی خود دور شده است. در اینکه باید در هر مقطعی با هر فرد یا دستگاه متخلفی برخورد قاطع کرد، هیچ شکی نیست اما کافی است اطلاعات لازم در اختیار مسئولان قضائی مربوطه قرار گیرد و دیگر این حجم از صحنه گردانی و اتلاف وقت برای مصاحبه های ریز و درشت نه صحیح است و نه در میان شرح وظایف سازمان وجود دارد! با تغییر نام «اداره» یا «سازمان» به «قرارگاه» نیز چیزی از مشکلات متعدد و شناخته شده حوزه تولید و عرضه دارو کم نمی شود؛ مشکلاتی که بارها و در فرصت های گوناگون به آنها اشاره شده ولی همچنان پابرجا هستند و باگذشت زمان تاثیرشان تشدید شده است: قیمت گذاری نامناسب و دیرهنگام ، تاخیر در بازپرداخت مطالبات، مداخله کم رنگ و بی اثر در نحوه عرضه دارو، به ویژه در قبال برخی بی اخلاقی های مشهود رقابتی و از همه مهم تر نداشتن برنامه ریزی صحیح برای تهیه و ابلاغ فهرست داروهای مورد نیاز با توجه به محدودیت منابع ارزی در ماه های اخیر که باعث تراکم تولید یا عرضه یک دارو بسیار بیشتر از مقدار مورد نیاز و از سویی سبب ساز کمبود ناگهانی یک یا چند داروی دیگر شده است و این موضوع بر اثر عواملی مانند نبود آمارنامه دارویی شفاف، صدور متعدد پروانه تولید بدون ایجاد تعهد تولید و نیز صدور مجوز تخصیص ارز با توجه به امکانات مالی شرکت های درخواست کننده ارز و نه بر حسب نیاز بازار ایجاد شده که مسئول اصلی ساماندهی همه آنها سازمان غذا و داروی وزارت بهداشت است. بنابراین در وهله نخست لازم است به منظور ایجاد بستر مناسب برای فعالیت مثبت و موثر فعالان صادق این حیطه استراتژیک و حیاتی ، بازگرداندن آرامش و دوری از هیاهوی رسانه ای در راس اعمال و تفکرات استادان و مسئولان قرار گیرد که این مهم با توجه به تجربه و جایگاه وزیر محترم بهداشت امری است قابل حصول و در دسترس. 
در مرحله بعد با اهتمام ویژه سازمان غذا و دارو در به کارگیری نظر کارشناسان با تجربه، به جای جوانان جویای نام و کمک گرفتن از اعضای سه سندیکای اصلی این حیطه (تولیدکنندگان مواد اولیه، تولیدکنندگان دارو و واردکنندگان) به منظور نزدیک کردن خط مشی و فعالیت آنها در کنار هم و نه در مقابل یکدیگر، شرایط را برای مواجهه با شرایط سخت و ناهموار کنونی و آتی هموار کرد.
                