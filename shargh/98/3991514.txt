چهار‌شنبه ۲۰ آذر ۱۳۹۸
-----------------------------------------
یادداشت
-----------------------------------------
جشنواره ثبت نام یا حق طبیعی کاندیداتوری افراد؟
-----------------------------------------

                    نام نویسی از کاندیداهای شرکت در انتخابات مجلس دوره یازدهم به اتمام رسید. حدود سه ماه قبل از برگزاری انتخابات و روز رای گیری. حوادث آبان که ناشی از افزایش ناگهانی قیمت بنزین بود، فضای سیاسی کل کشور را متفاوت با دیگر انتخابات ادوار گذشته کرده است. برابر اصل 71 قانون اساسی مجلس در عموم مسائل در حدود مقرر در قانون اساسی می تواند قانون وضع کند، برابر اصل 53 قانون اساسی همه دریافت های دولت در حساب های خزانه داری کل متمرکز می شود و همه پرداخت ها در حدود اعتبارات به موجب قانون انجام می گیرد. رئیس سازمان برنامه و بودجه نحوه هزینه کرد افزایش قیمت بنزین را در برنامه زنده تلویزیونی شرح داد که به 60 میلیون نفر از جمعیت 85میلیونی مبالغی با عنوان کمک هزینه معیشتی پرداخت خواهد شد؛ بدون اینکه هم افزایش قیمت و هم نحوه هزینه کرد وجوهات حاصله از افزایش قیمت بنزین در مجلس تعیین و تصویب شود. تقارن نام نویسی کاندیداها با وضع پیش آمده بالا موضوع نام نویسی در انتخابات مجلس را به بحث روز تبدیل کرد. آیا هنوز مجلس در راس امور است و حسب اصل 58 قانون اساسی، اعمال قوه مقننه از طریق مجلس شورای اسلامی که از نمایندگان منتخب مردم تشکیل می شود، صورت می گیرد؟ از طرفی قائم مقام دبیر شورای نگهبان و سخنگوی شورای نگهبان، خطاب به کسانی که دنبال ثبت نام در انتخابات مجلس هستند، تاکید کرد «همان طور که آیت الله جنتی گفتند افرادی که می خواهند در انتخابات ثبت نام کنند، بروند مواد 28، 29 و 30 قانون انتخابات را بخوانند، اگر شرایط را دارند ثبت نام کنند و شورای نگهبان را متهم نکنند» و صراحتا اعلام کرد «برخی ثبت نام در انتخابات را با جشنواره ثبت نام اشتباه گرفته اند. ما جشنواره ثبت نام نداریم» و در نهایت گفت «از ورود کسانی که قصد سودجویی دارند، جلوگیری خواهد شد و این حکم قانون است». نگارنده در هیچ زمان قصد ورود به عرصه انتخابات را نداشته و ندارم و آنچه می گویم و می نویسم، احساس وظیفه ای است که به عنوان عضو کوچکی از جامعه حقوقی و علاقه مند به حضور فعال مردم در انتخابات دارم. می دانم نسبت دادن سودجویی و سوءنیت به افراد در انتخابات نیاز به اثبات در دادگاه دارد. برابر اصل 27 قانون اساسی، اصل برائت است و هیچ کس از نظر قانون مجرم شناخته نمی شود؛ مگر اینکه جرم او در دادگاه صالح ثابت شود. حکم به مجازات و اجرای آن هم برابر اصل 36 قانون اساسی باید فقط از طریق دادگاه صالح و به موجب قانون باشد و طبیعی است جلوگیری از ورود کسانی که می خواهند به مجلس وارد شوند، باید به حکم قانون باشد، نه نگاه و نظر افراد حتی اگر شورای نگهبان که اتفاقا به عنوان حافظ قانون و مفسر قانون اساسی باید قانون مندانه حرکت کند و سخنان یک عضو آن بوی تهدید و تحدید شرکت در انتخابات ندهد. برابر اصل 99 قانون اساسی، شورای نگهبان، نظارت بر انتخابات مجلس خبرگان رهبری، ریاست جمهوری، مجلس شورای اسلامی و مراجعه به آرای عمومی و همه پرسی را بر عهده دارد. نظارت بر انتخابات روشن است و با مراجعه به مشروح مذاکرات مجلس خبرگان قانون اساسی مشخص می شود که خبرگان تدوین کننده قانون اساسی جمهوری اسلامی خوف دخالت های بیرونی را داشتند که خدای ناکرده همانند دوره رژیم سابق در اصل انتخابات دخالت نکنند. صحبت از این نبود که به تعبیر امروزی، فیلتر ایجاد شود. شورای نگهبان که مفسر قانون اساسی است، تفسیری از اصل 99 قانون اساسی در جلسه مورخه 1/3/1370 ارائه کرد که «نظارت یادشده در اصل 99 قانون اساسی استصوابی است و شامل تمام مراحل اجرائی انتخابات از جمله تایید و ردصلاحیت کاندیداها می شود». شورای نگهبان در ادامه نظر تفسیری خود از اصل 99 که تایید یا ردصلاحیت کاندیداها را در تمام مراحل اجرائی انتخابات دانست، از تایید صلاحیت گذر کرد و به «احراز صلاحیت» که امری نظری است و به اراده و نگاه اعضای شورای نگهبان بستگی دارد، رسید. احراز صلاحیت با تایید صلاحیت متفاوت است؛ احراز صلاحیت به اراده و نظر اعضای شورای نگهبان منصرف از پاسخ استعلامات مربوطه از مراجع پاسخ گویی به سوابق کاندیداها برمی گردد که حول محور احکام قضائی مبنی بر محرومیت از حقوق اجتماعی کاندیداها است. باید در نظر گرفت هرچند شورای نگهبان نهاد مستقلی است که حسب نظریه مورخه 19/4/86 این شورا «تصویب ضوابط و مقررات مالی، اداری، استخدامی و تشکیلاتی شورای نگهبان که انجام وظایف آن به تشخیص شورا متوقف بر آنها است برعهده خود شورا است»؛ اما توسیع حدود اختیارات شورای نگهبان به ویژه در مسئله نظارت بر انتخابات از جمله عبور از تایید صلاحیت به «احراز صلاحیت» که جنبه قانون گذاری دارد، در قوانین موجود دیده نشده است. حال با توجه به توصیه سخنگوی شورا که به صراحت اعلام کرده «شورای نگهبان از پیروزی یا شکست افراد متضرر نمی شود و ضرر را آن زمان دانسته اند که افراد ناسالم وارد مجلس شوند و مجلس ناکارآمدی داشته باشیم» و موکدا به مواد 28، 29 و 30 قانون انتخابات ارجاع داده اند، نگاهی به مواد فوق می اندازم:
ماده 28؛ انتخاب شوندگان هنگام ثبت نام باید دارای شرایط زیر باشند.
1-اعتقاد و التزام عملی به اسلام و نظام مقدس جمهوری اسلامی.
2-تابعیت جمهوری اسلامی.
3-ابراز وفاداری به قانون اساسی و اصل مترقی ولایت مطلقه فقیه.
4-داشتن مدرک کارشناسی ارشد.
5-نداشتن سوء شهرت در حوزه انتخابیه.
6-سلامت جسمی در حد برخورداری از نعمت بینایی، شنوایی و گویایی.
7-سن حداقل 30 سال تمام و حداکثر 75 سال.
از موارد هفت گانه بالا چهار مورد آن به اصطلاح «سخت افزاری» است؛ یعنی با ارائه شناسنامه بند 7 مربوط به سن و بند 4 مربوط به مدرک دانشگاهی و بند 2 مربوط به تابعیت و بند 6 که مربوط به سلامت جسمی است، احراز آنها نیاز به تفتیش موضوعی  ندارد. اما موارد 1 و 2 یعنی اعتقاد و التزام عملی به اسلام و نظام مقدس جمهوری اسلامی و ابراز وفاداری به قانون اساسی و اصل مترقی ولایت فقیه را چگونه می توان احراز کرد؟ جز اینکه به عمل شخص آن هم با حضور در وزارت کشور یا فرمانداری و نام نویسی احراز کرد. کسی که پای ورقه نام نویسی را امضا می کند و می خواهد خود را در معرض رای مردم بگذارد، طبیعی است ملتزم به قانون اساسی و اصول آن است. مگر می شود کسی اصول مربوط به قوه مقننه ای را که می خواهد نماینده آن شود، قبول نداشته باشد؟ درصورتی که انتخاب شود، باید برابر اصل شصت و هفتم همین قانون به قرآن مجید و خدای قادر متعال سوگند بخورد که پاسدار حریم اسلام و نگاهبان دستاوردهای انقلاب اسلامی و مبانی جمهوری اسلامی باشد. چگونه می توان او را معتقد و ملتزم به اسلام و نظام و اصول قانون اساسی خصوصا اصل ولایت فقیه ندانست؟ از جمعیت هشتادو چند میلیونی، طبیعی است ثبت نام کنندگان شرایط قانونی را در خود دیده اند. نداشتن سوء شهرت از آن مواردی است که جز به سابقه حقوقی و پرونده سجل کیفری افراد در شرایط رقابت انتخاباتی می توان کشف کرد؟ چه کسی حسن شهرت یا سوءشهرت طرف مقابل را باید اعلام کند؟ اگر گفته شود هیئت های اجرائی یا نظارت شورای نگهبان، باید گفت مستند این هیئت ها چیست؟
2-ماده 29؛ مربوط است به اشخاصی که به واسطه شغل خود از داوطلب بودن محروم اند که در دو بند آمده است. بند الف که اصلاحی 26/1/1386 و اصلاحات بعدی است، اشخاصی را از داوطلب شدن در حوزه های انتخابی سراسر کشور به تبع شغل خود محروم کرده مگر اینکه حداقل شش ماه قبل از ثبت نام از پست خود استعفا داده که شامل 29 گروه شاغلین است که در سال های مختلف بندهای بیست و نه گانه آن تغییر و بعضا اصلاح شده اند که نیاز به توضیح ندارد و می توان به قانون رجوع کرد. بند «ب» این ماده هم به اشخاصی پرداخته که به تبع شغل خود در حوزه انتخابیه قلمرو ماموریت خود نمی توانند در انتخابات آن حوزه شرکت کنند؛ مگر اینکه شش ماه قبل از ثبت نام از سمت خود استعفا دهند. بند «الف» مربوط به کل حوزه های انتخابیه و بند «ب» مربوط به حوزه انتخابیه محل ماموریت کاندیدای نمایندگی است.
ماده 30؛ مربوط به اشخاصی است که به کلی از داوطلبی برای نمایندگی مجلس محروم اند و نمی توانند به هیچ وجه در انتخابات، چه حوزه های کشوری و چه حوزه محل سکونت خود نام نویسی کنند.
در این ماده هم 11 مورد آورده شده است که بخشی از آن نرم افزاری است؛ یعنی کسانی که حسب اسناد و مدارکی که موجود است، نمی توانند نماینده مجلس شوند، مانند بند 3 که وابستگان تشکیلاتی و هواداران احزاب، سازمان ها و گروه هایی که غیر قانونی بودن آنها از طرف مقامات صالحه اعلام شده است. 
...یا بند 4 که مربوط است به کسانی که به جرم اقدام علیه جمهوری اسلامی محکوم شده اند یا محکومین به حدود شرعی یا ارتداد برابر حکم محاکم صالحه و محکومین به خیانت در امانت، کلاهبرداری، اختلاس، ارتشا و غصب اموال دیگران به حکم محاکم قضائی. اما در همین ماده بندهایی است که بازهم به اصطلاح نرم افزاری است؛ یعنی تفسیرپذیر است. مانند مشهوران به فساد و متجاوزین به فسق یا بند الف یعنی کسانی که در جهت تحکیم مبانی رژیم سابق نقش موثر داشتند. پرسش این است که اثبات و احراز این بندها جز با حکم محکومیت که از محاکم صالحه صادر شده باشد، با کیست؟ آیا می توان بدون محکومیت اشخاص و افراد را از شرکت در انتخابات محروم کرد. مجلسی قدرتمند است که همه گروه های اجتماعی در آن نماینده داشته باشند، وقتی حزبی جدی در ایران ایجاد نشده و انتخابات حزبی نیست، آیا محدودکردن افراد برای شرکت در انتخابات می تواند مبنای تشکیل مجلس قدرتمندی باشد؟ نباید اقبال مردم به نام نویسی در انتخابات را با عناوینی مانند «جشنواره ثبت نام» بی ارزش کرد. قانون انتخابات به خودی خود موانعی ایجاد کرده که بخش وسیعی از افراد واجد شرایط با وجود این موانع نمی توانند در انتخابات شرکت کنند؛ مثلا داشتن مدرک کارشناسی ارشد. مگر چند درصد از مردم مدرک کارشناسی ارشد دارند؟ درحالی که با جست وجو در قوانین انتخاباتی کشورهای مختلف کمتر کشوری را می توان دید که شروطی ازاین دست اکثریت مردم را از حضور در انتخابات منع کند. حال که از جمعیت 85میلیونی کمی بیش از 10 هزار نفر برای انتخابات نام نویسی کرده اند، کاش شورای نگهبان از شرکت این تعداد افراد برداشت «جشنواره انتخابات» نداشته باشد و با سعه صدر با کاندیداها برخورد کند و اصل را بر برائت گذاشته و از عنوان احراز صلاحیت چشم پوشی کند.
                