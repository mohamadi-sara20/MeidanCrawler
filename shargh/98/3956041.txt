چهار‌شنبه ۲۰‌شهریور ۱۳۹۸
-----------------------------------------
یادداشت
-----------------------------------------
حساسیت های همکاری اقتصادی با چین
-----------------------------------------

                    درباره رابطه اقتصادی و سیاسی پرفرازوفرود با چین، نکات مختلفی مطرح است. برخی مدعی هستند که این ابرقدرت نوظهور می تواند شریک راهبردی اقتصادی برای ایران باشد و برخی هم با توجه به اهمیتی که سران حزب کمونیست برای ارتباط با غرب به ویژه ایالات متحده قائل بوده و از هر نوع مصالحه ای با آمریکا استقبال می کنند، چین را شریکی نامطمئن و لرزان می خوانند؛ موضوعی که در دولت گذشته به ویژه در مسئله هسته ای، خود را نشان داد. چین ابر قدرت، علاقه مند است تمام آسیا و خاورمیانه را تحت نفوذ خود داشته باشد. با توجه به نزدیکی جغرافیای آن و حضور در قاره آسیا، عجیب نیست که چنین طمعی به این منطقه داشته باشد. نکته دوم اینکه یک سر آبراهی که ما در آن قرار داریم؛ یعنی خلیج فارس و دریای عمان به منطقه حضور فیزیکی چین مرتبط است. در سال پیروزی انقلاب، در کنفرانسی که در جزیره ای در جنوب هندوستان برگزار شد، تامین امنیت انرژی جهان به ایالات متحده واگذار شد که البته بعداز آن هیچ وقت به این استناد نکردند؛ اما در عمل مشخص است آمریکا این رسالت را پذیرفته و گاهی هم آثار آن دیده می شود. تضاد بین این دو قدرت در منطقه خاورمیانه یعنی چین و ایالات متحده، بهتر است به خود آنها واگذار شود. ایران، ترکیه و عربستان به عنوان کشورهای وسیع و پرجمعیت منطقه، می توانند بر اساس منافع اقتصادی خود، منافع مشترک منطقه ای ایجاد و با نوعی هم گرایی، از ارتباطات با کشورهای بیرونی مانند چین بهره مند شوند. تضاد بین قدرت فرامنطقه ای برای استفاده از منافع خاورمیانه را بهتر است خودشان حل کنند و ما نباید مرتکب اشتباه شویم و روی خوش به این یا آن نشان دهیم. دیپلماسی آگاه می تواند در ارتباط با هر قدرت بیرونی اعم از چین، روسیه و اروپا، بر اساس منافع ملی ایران عمل کند. همان طور که درباره روسیه به صورت تاریخی نگرانی هایی وجود دارد و چرخش های ناگهانی این کشور چه پیش از انقلاب اکتبر، چه بعد از آن، پیش روی ماست، درباره چین هم باید دقت لازم صورت گیرد. با توجه به برخی گزارش ها در زمینه علاقه چین به سرمایه گذاری کلان در صنعت نفت ایران یا پیشنهاد قرارداد 25 ساله ایران به چین، نگرش مجموعه اقتصاد ایران به این همکاری ها باید متضمن نفع حداکثری ایران باشد. تعیین تکلیف ایران با منطقه و کشورهای آن در بعد اتحادیه های اقتصادی حتما مجموعه قدرتمندتری برای شراکت با قدرت های اقتصادی فرامنطقه ای ایجاد می کند. ایران دارای منابع مناسبی است و اگر مسائل دیپلماسی منطقه ای حل شود، می توان برای تامین سرمایه، روی همین کشورهای منطقه حساب کرد. تا ما هستیم و آنها هستند، قدرت های فرامنطقه ای دست از سر منطقه برنمی دارند. اگر مطابق میل آمریکا، خصومت ایران با منطقه افزایش یابد، در زمین آمریکا بازی کرده ایم. درباره کشورهای منطقه هم باید ملاحظاتی داشت. به ترکیه با وجود همسایگی ایران، اصلا نمی توان اعتماد کرد؛ همواره از شرایط سخت ایران به سود خود بهره مند بوده و در همین دوران هم پیش از شدت تحریم ها هر شرکتی می خواست برای سرمایه گذاری به ایران بیاید، ترکیه سر راه آن را جذب می کرد و به کشور خودش منتقل می کرد. 
نگارنده معتقد است ایران می تواند آن قدر آگاهانه در رابطه با چین عمل کند که برخی تجربیات گذشته و امروز درباره همکاری های مشترک، تکرار نشود. چین تجربه خوبی از خود در ایران به جای نگذاشته است. رها کردن پروژه های توسعه پتروشیمی و نفت، از سوی شرکت های دولتی چینی رخ داد. باید از این کشور درخواست سرمایه گذاری مستقیم خارجی و انتقال آخرین تکنولوژی های در اختیار را داشت؛ نه اینکه تکنولوژی های از رده خارج خود را به ایران بفروشند. چین با رعایت نکات فوق می تواند از شرکای اقتصادی ایران باشد.
                