یک‌شنبه ۲۰ مرداد ۱۳۹۸
-----------------------------------------
یادداشت
-----------------------------------------
در غروب شمس الدین
-----------------------------------------

                    نیمی از بهترشدن زندگی مان را مدیون آدم هایی هستیم که زندگی باورمندانه ای را در خفا پیش گرفتند و اکنون در قبر بدون بازدیدکننده ای، آرام گرفتند. جرج الیوت شمس یکی از این آدم ها بود.
من تا قبل از مجلس ششم او را ندیده بودم. هر دو عضو کمیسیون اقتصادی شدیم؛ کمیسیونی که بعدها دوست و دشمن او را تقدیر کردند. در این کمیسیون بود که قانون مالیات ها اصلاح شد و قانون تجمیع عوارض، قانون جذب سرمایه گذاری خارجی، قانون ساختار نظام جامع رفاه و تامین اجتماعی نوشته شد و شمس در همه آنها نقش تعیین کننده ای داشت. او رئیس کمیسیون مشترک تدوین قانون ساختار نظام جامع رفاه بود و اگر ویژگی های اخلاقی او نبود، بعید می دانم این قانون تصویب می شد. سبک او در بررسی این قانون نیز اگر نگویم بی نظیر بود، بدون تردید انگشت شمار است. او لایحه پیشنهادی دولت را به چیزی حدود 60 موضوع تفکیک کرد و به کمک کارشناسان مرکز پژوهش های مجلس، نظر تعداد زیادی از کارشناسان و اندیشمندان حوزه رفاه اجتماعی را درباره این 60 موضوع که باید برای هریک تصمیم گرفته می شد، جمع آوری کرد. بر پایه این کار بی بدیل بود که امکان همفکری و هم گرایی درباره یک قانون مادر به وجود آمد.
رئیس کمیته تحقیق و تفحص چای شد و مجبور شدیم در دریایی از اسناد غوطه ور شویم. از مشکلات روز صنعت چای شروع کردیم؛ اما برای یافتن پاسخ مجبور شدیم به کاشف السلطنه چای و عصر قاجار برگردیم. به یمن آن کار عمیق و وسیع، موفق شدیم در مجلس ششم سیاست جدیدی مصوب کنیم که سفره رانت خواری برخی از گروه ها جمع شد. بر پایه این سیاست جدید، واردات چای آزاد شد و حمایت از کشاورزان ادامه می یافت؛ اما دیگر دولت چای خشک را از کارخانه های چای نمی خرید.
هنگام بررسی بودجه، در یک روز پنج پیشنهاد او به تصویب اکثریت مجلس رسید. مرحوم محمد رشیدیان پیش ما آمد و گفت من به یاد ندارم نماینده ای این قدر پیشنهاد بدهد و همه آنها رای بیاورد. اعتماد این چنینی به او، محصول صداقت بی مثالش بود. هیچ کس نمی توانست در صداقت و سخت کوشی همه جانبه او شکی به خود راه دهد. هرگاه سخن می گفت، مخاطب باور داشت از سر ایمان و صداقت سخن می گوید و تا عمق مسئله را نیافته است، راه حلی نمی دهد.
می توانم درباره تجربه سایر کارهای مشترکی که داشتیم، بیشتر بنویسم؛ اما دیدم آنچه در بالا نوشتم و آنچه می توانم درباره سایر کارهای شمس بنویسم، خواننده را از واقعیت دور می کند. برخی از آدم ها را نمی توان توصیف کرد؛ مثل یک احساس هستند، باید آنها را درک کنی، با تجربه کردن شناخته می شوند. بعضی ها گرمای وجودشان را فقط باید حس کرد، نمی توانید با خواندن و نوشتن آنها را درک کنید، مانند کاری که شمس تبریزی با مولانا کرد؛ اینها از جنس نورند. باید با شمس وهابی زندگی می کردی تا عمق معنای «چو بید بر سر ایمان خویش می لرزم» را بفهمید.
برای کاری دوستان پیشنهاد دادند شمس هیچ یک را نپسندید و گفت در دوستی کم نگذارید، رفاقت مثل لوطی گری است، خرج دارد. در دوست و رفیق داشتن کم از احمد بورقانی نداشت؛ اما از همه دوستانش، ایمانش و وفاداری به مردم به او نزدیک تر بودند و در دوستی با این دو، هیچ کم نگذاشت؛ هر چه داشت، عرضه کرد.
به تقویم ایران، او در شب مشعرالحرام و به تقویم عربستان در شب عرفه از میان ما رفت. عرفه را روز علما و شب مشعرالحرام را شب عاشقان می دانند. هرچند در علم و عاشقی هر دو جای دارد؛ اما زندگی او بیشتر به دلباختگان می ماند. دعای عرفه امام حسین بدرقه وجودش باد:
خدایا!/ از خیمه گاه رحمتت بیرونمان مکن/ از آستان مهرت نومیدمان مساز/ آرزوها و انتظارهایمان را به حرمان مکشان/ از درگاه خویشت ما را مران/ ای خدای مهربان!/ خوف و وحشتم را به آرامش و امنیت مبدل کن/ روحش شاد.
                