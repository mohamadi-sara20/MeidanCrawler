شنبه ۱۵ تیر ۱۳۹۸
-----------------------------------------
سرمقاله
-----------------------------------------
استقرار در وضعیت ناموجود
-----------------------------------------

                    کمتر کسی تردید دارد که ما در شرایط اجتماعی ویژه ای به سر می بریم و جامعه کنونی ما نسبت به یک دهه گذشته چنان تغییری کرده است که تطبیق آن با ملاک ها و معیارهای گذشته بسیار دشوار است. تغییر از سنخ تغییر تقویمی نیست که همه چیز به شیوه ای گذرا و روزمره تغییر ماهیت داده باشد؛ این تغییر، خارج از نرم های مرسوم در جامعه رخ داده است. اینک ما با شرایطی روبه رو هستیم که حفظ «وضعیت موجود» در آن معنای چندانی ندارد؛ کاری که سه دهه قبل از این شاید به شیوه هایی قابل مهندسی بوده است. آنچه موجب نگرانی است وضعیت جامعه کنونی است که شاید بتوان از آن به «وضعیت ناموجود» تعبیر کرد. این تعبیر، درست نقطه مقابل وضعیت موجود قرار می گیرد. وضعیت های ناموجود به دشواری تن به مهندسی های عقلانی می دهند و تصمیمات در آنها اثرگذاری چندانی ندارد و بسیاری از تصمیمات اثرگذار قابل اجرا نیست. وضعیت ناموجود، مصداق بارز این تعبیر گرامشی است: «کهنه در حال احتضار است و نو توان تولد ندارد». ازاین روست که در این زمانه حافظان نظم موجود دچار چالش معرفتی شده اند و گاه با تصمیماتی غیرمترقبه از جامعه پیش می افتند و گاه با آموزه های کهن رویای بازگشت به وضعیت موجود ازدست رفته را در سر می پرورانند. جامعه در وضعیت ناموجود، یعنی جامعه بدون تخیل که در آن سیاستی شکل نمی گیرد. به میانجی تخیل، سیاست و مردم با هم چفت وبستی خلاقانه پیدا می کنند. با تحلیل دولت های انقلاب در این چهار دهه، بیش از پیش به ظهور وضعیت ناموجود کنونی پی خواهیم برد. نقطه عطف تخیل در سیاست را می توان در دوم خرداد 76 جست وجو کرد، در نقد وضعیت موجود، وضعیتی که در قیدوبندهای اقلیتی خلاصه شده بود، قیدوبندهای کلیشه ای ایده ای به نام «خیر مشترک». اقلیتی که باور داشت منفعت همه در گرو منفعت گروه و دسته ای است که حافظان وضع موجودند. پیش بینی ناپذیری دوم خرداد و روی کارآمدن خاتمی و دولت اصلاحات همه را غافلگیر کرد؛ اما این غافلگیری منجر به عقب نشینی حافظان وضع موجود نشد و آنان در برابر تخیل پیش رونده مردم که می توانست آغاز «امر مشترک» باشد، پایداری کردند. دوم خرداد، تقابل با آن خیر مشترک بود و تجلی امر مشترک؛ باور به اینکه قدرت جمعیت بیش از قدرت افراد است و اجتماع انسان ها، افزایش قدرت آنان را در پی خواهد داشت. امر مشترک ماحصل اتصال بدن هاست و هرچه شمار بدن هایی که به اجتماع می پیوندند تا در امر سیاسی مشارکت کنند بیشتر باشد، توان بیشتری برای تغییر در اختیار جامعه خواهد بود. دوم خرداد تجربه میل ورزی مردم در سیاست بود که در آن ناکام ماندند. شاید از شکست همین تخیل بود که خیال برخاست. پناه بردن مردم به خیال یعنی تهی شدن توان تخیل. خیال جنمی است از سرزمین اوهام. احمدی نژاد مردی از این سرزمین بود. حق طبیعی که بر قدرت فرد استوار باشد، وهم و خیال است و حامل هیچ توان رهایی بخشی نخواهد بود. ناکامی دوم خرداد و حفره های موجود در آن، جامعه را ناگزیر به انتخابات سوم تیر 84 (روی کارآمدن احمدی نژاد) رساند و مرحله بعد، رسیدن به وضعیت ناموجود کنونی بود. دولت حسن روحانی دولت بازگشت است. دولتی که نه برکشیده تخیل بود و نه خیال، نه این بود و نه آن. بلکه نوعی بازگشت برای حفظ وضع موجود ازدست رفته بود. دولتی پاگرفته در میان بیم و امید مردم. تولد دولت روحانی در وضعیت هابزی رقم خورد: انتقال توانمندی اتباع جامعه مدنی به دولت در وضعیت استثنائی. دولت روحانی ناخواسته «دولت یک تن» شد. 
اما روحانی به مثابه این یک تن، نتوانست از فرصت به دست آمده استفاده کند و دست به اصلاح از بالا بزند. ناکارآمدی مدیران دولت روحانی موجب شد این ایده در ذهن مردم بارور شود که جامعه هیچ نیازی به قدرت ندارد و فقط مردم می توانند جامعه را بسازند و هر فرمی از دولت تنها از طریق رابطه درهم تنیده مردم و دولت یا برعکس دولت و مردم می تواند مشروعیت پیدا کند. دستیابی به این ایده، تجربه بزرگی است، گیرم هنوز از قوه به فعل درنیامده و مردم را در وضعیتی ناموجود قرار داده باشد؛ اما بدیهی است این وضعیت پایدار نیست و مردم درصدند به وضعیت و معنایی تازه دست یابند. از همین جاست که میل بروز می کند؛ میل و اشتیاقی برای تغییر، تغییری مبتنی بر تخیل که نهادهای برسازنده مردمی را شکل می دهد نه نهادهای برساخته دولت را. به همین دلیل امر سیاسی متقدم بر امر اجتماعی است. امر سیاسی کنشی سازنده را به وجود می آورد که بی وقفه از امر نو پدید می آید. تنها راه گذر از وضعیت ناموجود، توانمندی مردم و باور به امر سیاسی است. وضعیت ناموجود قابل مهندسی نیست و هیچ دستورالعملی را برنمی تابد، مگر عملی که از میل به تغییر و اصلاح نشئت گرفته باشد.
                