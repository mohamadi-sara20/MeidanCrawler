پنج‌شنبه ۲۵ مهر ۱۳۹۸
-----------------------------------------
حرف اول
-----------------------------------------
لزوم تغذیه فکری پیاده روی اربعین
-----------------------------------------

                    رویدادهایی که در تقویم سالانه ثبت می شوند اغلبشان خاصیت عجیبی دارند؛ آنها با واژه هایی فشرده، معرفی می شوند مثل عید قربان، جشن مهرگان، شب های قدر، محرم و عاشورا، یلدا، نیمه شعبان، 28 صفر و نوروز. این وقایع دیرین، با خودشان ظرفیتی حمل می کنند که تنها گوشه هایی از آنها در صحن جامعه نورافشانی می کند. برخی هم هنوز نتوانسته اند معنای نهفته خویش را در اجتماع  آزاد کنند. پاره ای دیگر هم هستند که رایج شده اند؛ اما به شکل درست و منطقی کندوکاو نشده اند. مسئولیت سنگینی بر دوش اصحاب فکر است؛ آنها حکم معدنچیان را دارند. آگاهانی که ضرورت است خطر کنند و به جای عافیت طلبی، به دل حوادث تاریک بروند. از آوار و حبس در تونل مسیر، نترسند تا بتو انند معادن گران بهایی با خود به روشنایی آورند تا زنگارهای موهوم این وقایع، ناپدید شوند. حتما در میان درس های مدرسه، ترکیب آشنای «نیروی محرکه» شنیده شده است. این خاصیت را می توان به فلسفه رویدادها نزدیک کرد و از آنها معجونی به دست آورد که نیروی امید را در اقشار مردم افزون تر کند و همچنین بتواند عناصر مفیدی مانند حرکت، آشتی و تعالی را هر سال در یک سرزمین تکرار کند.
اربعین حسینی نیز از این قاعده تقویمی جدا نیست. قوایی پوینده و زایا در باطن این واقعه پنهان است که به خوبی می تواند هم گرایی پایداری میان ایران و همسایگانش ایجاد کند. اربعین، قدرت آن را دارد که با بهره گیری از آموزه های حسینی، بزرگ ترین حزب جریان ساز در منطقه شود. آزادکردن این ظرفیت غنی، راهکارهای خاصی می طلبد. اکتفا کردن به بسیج مردمی و تبلیغات رسانه ای مبتنی بر عاطفه زائران، اموری کمی هستند؛ درحالی که با این موج عظیم انسانی کارهای زیادی می شود کرد؛ باید با نگاهی عمیق به پیاده روی بزرگ تا مقصد کربلا به عنوان یک فرصت آگاهی بخش نگریست. تردیدی نیست که یک تدبیر حکیمانه می تواند وضعیت فعلی را ارتقا دهد، چنان که نیروهای مشتاق مردمی با تبعیت از یک برنامه مطالعه شده به دو هدف بزرگ برسند؛ نخست آنکه با شناخت سیره پاک امام خویش به سوی یک خودسازی عارفانه و معنوی حرکت کنند. این مستلزم سرمایه گذاری درازمدت آموزشی است تا تاثیر آن بر زائران قابل تصور شود. 
در این راه طولانی تا رسیدن به مقصد، آمادگی روحی مخاطبان عاشق، بسیار بالاست و همچنین زمان کافی برای پیشبرد این برنامه معنوی وجود دارد. پیام هایی که از رفتار و توصیه های حیات بخش آن حضرت سرچشمه می گیرد، برد کافی برای رشد عقلی و معنوی پیروانش را دارد؛ اما تنها در شیوه علمی و درست ارائه پیام است که می توان این امر مقدس را تضمین کرد، هدف دوم این برنامه سازنده، اجتماعی و سیاسی است، به شکلی که اگر دلدادگان حسین (ع) به نقش سازنده و روشنگر خود پی ببرند و بر قدرت وحدت بخشی خود اشراف پیدا کنند، چنان می شود که مسافران حرم از هر طیف و فرقه ای که به هم می رسند، به یک اتحاد و  اتفاق جمعی رهنمون خواهند شد. این دستاورد گران سنگی است که قادر است منطقه را به سوی صلح  و آرامشی بادوام مایل کند و با اتکای به این مودت همه جانبه، کم کم به سمت شرایط ایدئال حرکت دهد. زمانه ای که اکنون در این سوی دنیا حاکم  شده، بیشتر خواهان آن است که بر طبل آشوب و هرج و مرج و دشمنی بکوبد که این اصلا طنین خوش آهنگی در افکار عمومی دنیا تاکنون نداشته است.این تجمع بزرگ زیبایی های دیگری هم دارد که متاسفانه بهره برداری لازم از آن نمی شود؛ اگر شنیده می شود که گروه هایی از صاحبان مذاهب و آیین های دیگر نیز در این مکان نورانی دیده می شوند، نویدبخش آن است که شعاع این وحدت می تواند بسیار وسیع تر از آنچه باشد که اکنون موجود است و کارگزاران سفر می توانند از این موقعیت طلایی برای شکستن یخ های جدایی بهره جویند و سبب ساز تقریب بین مذاهب شوند. هم گرایی در آرمان های بشری دور از دسترس نیست و می توان به کانون آن همبستگی که در کربلای معلا  باشد، اندیشید. ظرفیت این سفر روح بخش چنان گسترده است که از چهار گوشه گیتی پذیرش دارد؛ خواستارانی که تنوع فکری و مذهبی دارند و تشنه هم صحبتی هستند تا حرف های پنهان مانده از رسانه های جهانی را بشنوند و بگویند؛ اما تاکنون بستری مناسب برای تحقق این محفل های معرفتی آماده نشده است.
برای رسیدن به هدف های دوگانه این سفر، برنامه های خوبی می توان پی ریزی کرد، از جمله آنکه باید در پیام ها و احادیث سرور آزادگان جهان، جست وجویی کرد و از آن مکتب حیات بخش، اولویت هایی یافت که برای تشنگان بی قرار نسل امروز آشنا باشد و با تمهیداتی جذاب و پرمایه آنها را سیراب کند. انتشار فرازهایی کوتاه و دل انگیز از مناجات سیدالشهدا (ع) که در دعای عرفه آن حضرت تجلی یافته، می تواند میهمانان حرم را به تفکر و نیایش پروردگار وادارد. به طور قطع، متن های دعا می تواند با برگردان خوب و ملموس به چند زبان دنیا زمینه ساز ارتباط صمیمی و آگاهی بخش را فراهم کند. آنها که از هر سو به آن مکان عاشقانه می شتابند، می توانند در جست وجوی معارف و بینش حسینی هم باشند؛ اما هنوز نتوانسته اند به دور از آن احساسات بی بنیاد که از سوی برخی عرفی شده، به کنه شخصیت و جهان بینی آن حضرت راه یابند. آن مسافران، اینک از جاهای گوناگونی آمده اند تا پیام ها را بشنوند و فقط کسانی که مایه هایی از فرهنگ و معرفت دارند، موفق می شوند با آن نورسیدگان، تبادل فکر و ایده داشته باشند. همه این پیش بینی ها و امثال آن، در این فرصت سالانه امکان تجلی دارند، زیرا اربعین، خود یک فرهنگ پویاست، اما استخراج آن فرهنگ به آسانی مهیا نیست. پیاده روی اربعین قطعا می تواند سازنده و روح بخش باشد و کربلا مانند دانشگاهی انسان ساز تجلی یابد، به شرط آنکه تمامی کسانی که مسئولیتی در این سفر به عهده دارند، برای تغذیه فکری این جوشش بزرگ انسانی، تدبیر و دانش کافی هم داشته باشند.
                