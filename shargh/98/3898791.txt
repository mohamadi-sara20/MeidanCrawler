یک‌شنبه ۱۵ اردیبهشت ۱۳۹۸
-----------------------------------------
یادداشت
-----------------------------------------
از تولد نمایشگاه کتاب تا امروز
-----------------------------------------

                    سی و دومین دوره نمایشگاه بین المللی کتاب، در زمانی برگزار شد که به علت فرا رسیدن ماه رمضان زمان برگزاری 10 روز جلوتر افتاد. برگزاری این نمایشگاه یکی از اقدامات ارزنده ای است که ابتکار آن به دوران 11 ساله رئیس جمهوری دوره اصلاحات در وزارت فرهنگ و ارشاد اسلامی برمی گردد. او در آن 11 سال با اهالی فرهنگ و هنر و ادب راه تعامل و تسامح را در پیش گرفت. او مانند عرصه سیاسی به جای افزایش تعداد مخالفان، در عرصه فرهنگی نیز معاندان را به مخالف و مخالفان را به دوست تبدیل کرد؛ تا آنجا که در توانش بود، مردم را از سیاست های فرهنگی وزارتخانه متبوع راضی نگه داشت. وی درهای کشور را به روی کتاب هایی که بخش علمی و فرهنگی کشور نیازمند آن بود، گشود. امروز کمتر کتابخانه عمومی و خصوصی ای است که از کتاب های عرضه شده در نمایشگاه های دوران وزارت فرهنگ و ارشاد او خالی باشد. با خروج او از این وزارتخانه، سیاست فرهنگی وزیران تالی بر مدار ممانعت از ورود کتاب های چاپ شده در خارج و محدود کردن ناشران داخلی و خارجی قرار گرفت تا جایی که چند ناشر خوب ایرانی از ورود به نمایشگاه منع شدند. نگارنده تا حدی که در توانم بود در همین روزنامه «شرق» متعرض این رفتار شدم. هرچند این محدودیت ها فقط به ورود ناشران و تبعیض در امکانات چاپ و کاغذ بین آنان منجر نشد و ممیزی کتاب ها و ترجمه ها بیشتر و ورود کتاب ها و ناشران خارجی کمتر شد؛ ناشران داخلی نیز هرچه بیشتر در تنگنا قرار گرفتند و هر روز فتیله چراغ دانش و اندیشه را پایین می کشیدند. این محدودیت ها که از اواخر دوره ریاست جمهوری آیت الله هاشمی رفسنجانی آغاز شده بود، با اعتراض اهالی فرهنگ و هنر و ادب مواجه شد و نامه نویسندگان را در پی داشت که «ما نویسنده ایم». فشارها و محدودیت ها تا آنجا پیش رفت که در مراسم تودیع و معارفه وزرای فرهنگ و ارشاد اسلامی در سال 1376، شادروان دکتر سیدجعفر شهیدی زبان گشود و متعرض آن شد و گفت آنچه را که فرزانه مردان باید در زمان خود بگویند و ساکت نمانند. گرچه نمایشگاه بین المللی کتاب در دوران هشت ساله اصلاحات رونق گرفت و بهار جدید آن آغاز شده بود، ولی به زودی به خزان گرایید و دوران رکود بازار کتاب و نشر و محدودیت هایی که آغاز شده بود، مجددا از سرگرفته شد. کتاب هایی مانند «خاطرات ملکه اعتضادی» مجوز می گرفت و منتشر می شد، ولی نوشته ها و ترجمه ارزنده نویسندگان و مترجمان ایرانی، سال ها در محاق توقیف ماندند. در یکی، دو سال اخیر بازار کتاب و نشر باوجود مشکلات اقتصادی و گرانی سرسام آور کاغذ و لوازم چاپ، رونق نسبی پیدا کرد. برگزاری نمایشگاه در مصلی که بالطبع مشکلاتی برای ساکنان خیابان دکتر بهشتی ایجاد می کند، امسال باوجود تغییر زمان آن و رنجی که مردم استان های سیل زده کشور با آن روبه رو شده بودند، با استقبال نسبی مردم روبه رو شد و باید گفت امسال، سال مثبتی برای نمایشگاه کتاب بود. نگارنده که سه نیمروز به این نمایشگاه رفتم، دیدم مردم، به ویژه جوانان، اقبال خوبی به نمایشگاه دارند. فروش کتاب های خارجی با ارز دولتی، یکی از اقدامات مناسب بود که آثار آن در اقبال دانشجویان، استادان و معلمان و کتاب خوان ها چشمگیر بود؛ به ویژه اینکه از مسافرانی که در ایستگاه متروی شهید بهشتی سوار و پیاده می شدند، مشهود بود که رویکرد مناطق جنوبی و میانی تهران به کتاب بیشتر است و کتاب را دردمندان می خوانند. هرچند کتاب خوان های شهرستانی هم بیشتر از مسیر این ایستگاه به مترو می آمدند و این دلگرمی برای علاقه مندان به مسئله کتاب و فرهنگ دوچندان بود. کار ارزنده دیگری که انجام شده بود، اقدام راهنمایی و رانندگی در کنترل عبور و مرور وسایل نقلیه و تعطیل کردن پارکینگ مصلی و ممانعت از پارک کردن اتومبیل در بخش بزرگی از خیابان شهید بهشتی بود. با همه اینها و شور و شادی که از اقبال مردم به ویژه جوانان به کتاب دیده شد، جای آن دارد مانند کتاب های خارجی که با ارز دولتی عرضه می شود، فکری هم برای کاهش قیمت کاغذ و ملزومات چاپ شود که این گرانی سرسام آور کتاب بر بازار تاثیر غم انگیزی نگذارد. فضای محدود مصلی برای برگزاری نمایشگاه و مراجعان انبوه آن در هشت روز بدون در نظر گرفتن روز افتتاح و اختتام اقتضا می کند که این نمایشگاه به محلی دیگر با دسترسی مراجعان به وسیله حمل و نقل به ویژه مترو منتقل شود. از لحاظ گستردگی فضا مانند شهر آفتاب باشد و از لحاظ زمانی در ایام بارانی بهار نباشد و سیلی راه نیفتد. 
دست آخر اینکه بخش زیادی از فضای فعلی مصلی در بخش کتاب های عمومی غرفه های کوچکی است که کتاب های عرضه شده در آن مشتریان اندکی دارند و جای زیادی را اشغال کرده اند که می توان با تجمیع آنها در یک غرفه بزرگ مشکل جا را حل کرد. فکری هم به حال مسافران شهرستانی و اتراق آنان بکنیم و زمان برگزاری نمایشگاه طوری باشد که امکان آوردن تعداد بیشتری از دانشجویان و دانش آموزان به نمایشگاه هم فراهم شود. حرف آخر اینکه در آخرین راهرو غرفه کتاب های عمومی چند انتشارات بزرگ هستند که هیچ تناسبی بین فضای اختصاص یافته به آنها و مراجعان این چند ناشر وجود ندارد؛ برگزارکنندگان نمایشگاه باید به این ناشران که رضایت خوانندگان خود را فراهم می کنند، امکانات بیشتری بدهند. حالا که نمایشگاه به اتمام رسیده است، فرصت برای برنامه ریزی در راستای اجرای بهتر آن وجود دارد.
                