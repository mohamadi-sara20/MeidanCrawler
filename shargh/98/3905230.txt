دو‌شنبه ۳۰ اردیبهشت ۱۳۹۸
-----------------------------------------
یادداشت
-----------------------------------------
احکام مفسده انگیز قانونی
-----------------------------------------

                    فساد و رانت معمولا راه خود را از میان خلاهای قانونی یا تفاسیر خاص و عجیب از احکام قانونی باز می کند. متاسفانه عده ای نیز در نهادهای تصمیم گیر هستند که هنگام تدوین پیش نویس قوانین و مصوبات با هدف استفاده بعدی، نقاط ابهام و خلا را عامدانه باقی می گذارند تا پس از تصویب، با تمسک به واژه ها و بدون توجه به نیت اصلی قانون گذار، راه را بر منافع شخصی یا سازمانی و بخشی بگشایند یا عملیاتی را از نظارت مراجع قانونی دور نگه دارند. اوج این نحوه عمل در دولت های نهم و دهم و با کمک برخی از حقوق دانان دولتی رخ داد و دیدیم منشا چه مشکلاتی شد؛ برای مثال برای آنکه مصوبه دولت را از شمول نظارت هیئت تطبیق مصوبات مجلس خارج کنند، به جای «مصوبه» که در قانون اساسی آمده بود، نام «مصممه» بر آن می نهادند و در نتیجه ارسال آن را به مجلس لازم نمی دانستند! به کارگیری نادرست کلمات، تاکید بر معنی لغوی واژه های قانون به جای مفهوم آنها، منوط کردن فرایندهای قانونی به مجوزهای خاص، استثناکردن برخی امور از شمول مقررات عمومی، مسکوت گذاشتن تعمدی بعضی فرایندها در قوانین و مقررات، پیش بینی معافیت های بخشی و سازمانی، نبود صراحت در سیاق احکام قانونی و چندپهلونوشتن آنها، تداخل صلاحیت های سازمانی در امر واحد، پیش بینی نفع مستقیم کارمندان در اعمال برخی فرایندها و احکام قانونی و... همگی مصادیقی از «احکام مفسده انگیز قانونی» هستند. واقعیت این است که فرایند قانون گذاری در کشور ما معیوب و غیرتخصصی است و با توجه به گستره وسیع قانون گذاری در اصل 71 قانون اساسی از یک طرف و تولید انبوه قانون از طرف دیگر، ریشه بسیاری از مشکلات را باید در همین فرایند قانون گذاری در نهادهای قاعده گذار جست وجو کرد. یکی از مصادیق اخیر، ماده 30 لایحه ارزش افزوده است که در پایان سال 1395 تقدیم مجلس شده و علی الظاهر به تازگی به عنوان ماده 25 به تصویب کمیسیون مربوطه در مجلس هم رسیده است. در صورت تصویب نهایی این ماده در صحن مجلس اولا ماموران مالیاتی، ذی نفع در مالیات اخذ شده خواهند بود که این امر، علاوه بر تبعیض آمیزبودن، انگیزه تعرض به حقوق مودیان مالیاتی را برای آنان فراهم می کند. ثانیا حکم این ماده، برخی از امور مهم مالی را خلاف اصل 53 قانون اساسی به آیین نامه هایی واگذار می کند که به تصریح ذیل همین ماده «از شمول قوانین و مقررات عمومی دولت مستثنا هستند». مفهوم قوانین و مقررات عمومی دولت نیز در ذات خود سرشار از ابهام است و راه نظارت را بر نحوه مصرف وجوه اختصاص یافته می بندد.
                