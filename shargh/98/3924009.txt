سه‌شنبه ۴ تیر ۱۳۹۸
-----------------------------------------
سرمقاله
-----------------------------------------
4 ماه فرصت به E3
-----------------------------------------

                    یکشنبه گذشته معاون وزیر خارجه انگلیس در امور خاورمیانه به تهران آمد و مهم ترین دیدار کاری خود را با معاون سیاسی وزارت خارجه کشورمان انجام داد. به موجب آنچه اطلاع رسانی عمومی شده، دیپلمات میهمان در این دیدار از طرف ایرانی خواسته به برجام پایبند باشد و اضافه کرده که کشور متبوعش مصمم است کانال مالی اینستکس را هرچه سریع تر عملیاتی کند. میزبان ایرانی در پاسخ ضمن آنکه از تعلل و کوتاهی کشورهای اروپایی در عمل به تعهدات خود در توافق برجام گله کرده است، گفته «دلیلی برای ادامه تعهد ایران باقی نمی ماند و تصمیم به کاهش تعهدات ایران در برجام، تصمیمی ملی و بازگشت ناپذیر است و جمهوری اسلامی ایران تا تامین خواسته های خود به این روند ادامه خواهد داد». صرف نظر از برخی اظهارات مقام ایرانی در این ملاقات از جمله ناظر به ایجاد رابطه علت و معلولی بین مواضع انگلیس در قبال ایران و ناکامی آن کشور در قضیه خروج از اتحادیه اروپایی (برگزیت) که به نظر نگارنده غیر دیپلماتیک است؛ تا آنجا که مربوط به تعلل و کوتاهی انگلیس، فرانسه و آلمان به عنوان سه کشور اروپایی امضاکننده برجام است، حق به جانب ایشان است. طرف اروپایی در قضیه برجام تاکنون خوش نشینی پیشه کرده است. از برکات امنیتی آن بهره برده و هیچ مابازای اقتصادی ای را که آن هم وظیفه قراردادی (برجام) آن است، به طرف متعهد به آن قرارداد (ایران) نپرداخته است و در یک کلام، در جاده ای یک طرفه ماشین خود را به پیش رانده است. نگارنده در چند ماه گذشته همراه با مرور سیر تحولات و پایش روند پیشرفت (یا بهتر بگوییم، نبود پیشرفت) امور مربوط به کانال ویژه مالی (spv) تعهدی اروپایی ها، در بیش از 10 یادداشت (روزنامه «شرق») به کارشناسی موضوع پرداخته و در نهایت قصور E3 در نافرجام ماندن برجام را نتیجه گرفته است. در «عرض حال» امروز، از زاویه ای دیگر به موضوع پرداخته می شود و با وجود مراتب پیش گفته، مناسب است به دلایل زیر ایران فرصتی کوتاه ولی برای آخرین بار، به اروپا بدهد و بعد از پایان مهلت مقرر، بسته به بازخوردها اقدامات بعدی را معمول دارد.
1.  تلاش آمریکا برای اجماع سازی علیه ایران، اقدامات تقابلی کشورمان را طلب می کند. به نظر می رسد که مهم ترین نمونه این اقدامات، مقابله با ائتلاف سازی علیه ایران از طریق اروپایی ها است. ناگفته نماند که بریتانیا در میان سه کشور E3 نقشی کلیدی دارد؛ به طوری که بعضی ناظران سیاسی حتی ادعا می کنند که اگر آمریکا همراهی آن کشور را به ویژه درباره مسائل خاورمیانه و منطقه خلیج فارس با خود داشته باشد، قادر است ائتلاف لازم علیه کشور هدف را تشکیل دهد و اگر از این همراهی محروم بماند، هر ائتلافی را هم که به وجود آورد، دیرپا نخواهد بود و ناکام خواهد ماند.
2.  از آنجا که به نظر نگارنده راه اندازی اینستکس از سوی E3 از جمله موکول به تعیین وضعیت ایران درباره کارگروه ویژه اقدام مالی اف ای تی اف است و از آنجا که این کارگروه در آخرین روز نشست دوره ای خود (21 ژوئن 2019) تعلیق اقدامات متقابل علیه ایران (ناظر به قرار ندادن ایران در لیست سیاه آن) را تا چهار ماه دیگر تمدید کرد؛ بنابراین این فرصت چهار ماهه که به نظر می رسد آخرین باشد، می تواند به نوبه خود انگیزه اروپایی ها را برای راه اندازی اینستکس تقویت و آن را عملیاتی کند.
3.  اظهارات اخیر معاون وزیر خارجه روسیه مبنی بر اینکه اگر اینستکس راه اندازی نشود، روسیه کانال مالی و فروش نفت ایران را تامین می کند، ممکن است نه به دلیل حسن نیت؛ بلکه به منظور درست کردن بدیلی برای اینستکس و بی انگیزه کردن ما در پیگیری مطالبات برجامی خود از اروپایی ها بوده باشد که این می تواند پایان تعاملات و همکاری های بالقوه تهران و E3 در قالب برجام را رقم بزند.
4.  ایران از زمان خروج آمریکا از برجام که 14 ماه از آن گذشته است، حوصله زیادی به خرج داده و در راستای مانایی برجام در انتظار اقدام عملی قاره سبز نشسته است. 
دادن فرصت چندهفته ای دیگر و البته آخرین فرصت، به این کرانه نشین آتلانتیکی جای خیلی دوری نمی رود. این نهایت نجابت و حسن نیتی است که یک کشور، آن هم در شرایطی حاد و حساس، می تواند در حق نداشته شریک قراردادی بدقول و بی عمل خود به خرج بدهد. اروپا در این فرصت یا کانال تجاری و مالی (اینستکس) با ایران را راه می اندازد یا نه. اگر راه انداخت که چه بهتر؛ وگر نه توپ در وسط زمین اروپا است و این اروپا است که باید صورت حساب بدهی های انباشت شده خود را تسویه و پرداخت کند.
خلاصه کلام اینکه چه دولت فخیمه بریتانیای کبیر را کفتار یا روباه پیر استعمار بدانیم و چه قائل به چنین خوانشی نباشیم، چه مواضع اغلب ضدایرانی و مقلدانه آنها دلمان را به درد آورده باشد و چه نه، چه یورکی ها را اسب تروای نیویورکی ها بدانیم و چه ندانیم و هرچه دیگر، سیاست ورزی حکم می کند که ما در غایت عزتمندی، برخوردی به غایت خردورزانه و مصلحت اندیشانه با اروپا به طور کلی و انگلیس به طور خاص داشته باشیم. اینستکس باید راه اندازی شود؛ حتی اگر آمریکایی ها آن را یا همتای ایرانی آن را تحریم کنند که در این صورت می توانیم الگوی رفتاری مان درباره برجام را با قطعیت و قاطعیت بیشتر و مقبول تری به پیش ببریم.
                