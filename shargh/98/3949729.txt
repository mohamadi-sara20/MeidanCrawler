پنج‌شنبه ۳۱ مرداد ۱۳۹۸
-----------------------------------------
سرمقاله
-----------------------------------------
سرگردانی انتخابات آمریکا
-----------------------------------------

                    انتخابات ریاست جمهوری در ایالات متحده آمریکا شبیه انتخابات مشابه در کشورهای جمهوری اروپایی است؛ اما در مواردی از جمله دخالت ایالات در رای گیری با آنها متفاوت  است. دوره ریاست جمهوری چهار سالاست  و فقط یک بار می توان آن را تمدید کرد. به عبارت دیگر، رئیس جمهور حداکثر می تواند دو دوره چهار ساله در مسند قدرت بماند. تفاوت اساسی میان ریاست جمهوری ایران و آمریکا در این است که رئیس جمهوری آمریکا بالاترین مقام تصمیم گیرنده آن کشور است؛ در حالی که در ایران بالاترین مقام، رهبری است که هر سه قوه را زیر نظر دارد. 
در دوره کنونی ریاست جمهوری آمریکا که اکنون در نیمه راه چهار ساله خود قرار دارد، مبارزات انتخاباتی و رقابت ها فقط درباره حزب رقیب مطرح است که تلاش می کند و امیدوار است بتواند دونالد ترامپ را در پایان دوره کنونی سرنگون کرده، کاندیدای خود را جانشین او کند. در آمریکا عملا دو حزب دموکرات و جمهوری خواه انتخابات را در قبضه خود دارند؛ اگرچه راه برای گروه های سیاسی دیگر بسته نیست. رقابت انتخاباتی دوره کنونی میان دو حزب نیست؛ بلکه فقط میان کاندیداهای حزب دموکرات مطرح است. حزب جمهوری خواه به دلیل در دست داشتن ریاست جمهوری فعلی و امیدواری به تجدید انتخاب ترامپ در دوره آینده، فعالیتی علنی در مبارزات انتخاباتی کنونی ندارد؛ اما چهار چشمی جنگ و دعوای کاندیداهای حزب دموکرات را دنبال می کند. تاکنون 27 نفر از همه طیف های مختلف دموکرات نامزدی خود را برای مقام ریاست جمهوری اعلام کرده اند که البته سه نفر از آنها انصراف داده اند. این بیشترین تعداد کاندیداهای ثبت نام شده در یک حزب از پایان دهه 60 میلادی تاکنون است. هر کاندیدا باید ابتدا در فرایند درون حزبی (انتخابات مقدماتی) که براساس قوانین درونی آن حزب است، شرکت کند و در صورت موفقیت در آن فرایند، به عنوان نامزد آن حزب معرفی می شود. از میان دموکرات ها تاکنون حدود 24 کاندیدا فعالیت خود را آغاز کرده و در گردهمایی های عمومی و مناظره های تلویزیونی شرکت کرده اند. بیشتر شرکت کنندگان دارای پست هایی در دولت فدرال، دولت های ایالتی یا شهری بوده و هستند. از میان آنها جو بایدن هشت سال معاون اوباما بوده و پیش از آن سال ها در مقام سناتور در مجلس آمریکا خدمت کرده است. جو بایدن یک سناتور قدیمی است. صاحبان سمت های فرمانداری ایالت و شهردار یا کنگره ایالتی به وفور در میان کاندیداها دیده می شود. در دوره مبارزات انتخاباتی کنونی، کاندیداهای حزب دموکرات دو نشست عمومی داشته اند که در هر کدام حدود 20 کاندیدا شرکت کردند. برخلاف ایران و کشورهای دیگری مانند فرانسه، انتخاب رئیس جمهور در آمریکا به طور غیر مستقیم و به صورت دو مرحله ای و بر اساس نظامی موسوم به «گزینش گر» (الکتورال) صورت می گیرد. مردم در روز انتخابات، از یک سو به نامزد ریاست جمهوری و معاون او رای می دهند و از سوی دیگر اعضای هیئت های انتخاباتی یا «گزینش گران رئیس جمهور» را برمی گزینند. اگرچه اسم نامزدهای پست رئیس جمهور در برگه های اخذ رای نوشته می شود؛ اما در عمل مجمع گزینندگان به طور مستقیم رئیس جمهور و معاون او را انتخاب می کنند. به این معنی که رای دهندگان هر ایالت «گزینش گران» رئیس جمهور را انتخاب می کنند و آنها بعدا رئیس جمهور را انتخاب می کنند. نظام غیرمتعارف انتخاباتی ریاست جمهوری آمریکا دلایل تاریخی دارد. در اوایل تاسیس ایالات متحده، بنیان گذاران این کشور نمی خواستند که تنها ایالات بزرگ در انتخاب رئیس جمهور تعیین کننده باشند؛ چرا که در این صورت نامزدها تشویق می شدند که فقط به ایالات پرجمعیت سفر کرده، با مردم مشارکت و همدلی کنند. طراحی نظام دو مرحله ای بر اساس رای الکتورال کوششی بود برای رفع تبعیض میان ایالت های بزرگ و کوچک تا همه ایالات آمریکا بتوانند نظر خود را در انتخابات ابراز کنند.
نکته جالب توجه مبارزات انتخابات کنونی این است که کاندیداهای حزب دموکرات انرژی زیادی برای از میدان به در کردن رقبای هم حزبی خود صرف می کنند و در این راه هیچ دریغی از رسوا کردن یکدیگر ندارند؛ به طوری که قند توی دل جمهوری خواهان آب شده و موجب صرفه جویی میلیاردها دلار هزینه تبلیغاتی آنها شده است؛ در حالی که تصور ما بر این است که رقابت باید میان دو حزب باشد؛ نه در درون یکی از آنها.
کاندیداهای حزب دموکرات که با هم می جنگند، در طیف گسترده ای به لحاظ سنی و تجربه حکومت داری پراکنده اند. «تجربه» ارزش ویژه خود را دارد و کاندیداهایی مانند جو بایدن و برنی سندرز را برجسته تر از دیگران نشان می دهد؛ اما هر دو آنها در اواسط دهه 70سالگی خود هستند؛ یعنی سنی که کم کم باید عتبه را بوسید و کنار گذاشت. به لحاظ ایدئولوژیکی، کاندیداهای دموکرات در دامنه گسترده ای - از دورترین نقطه چپ (برنی سندرز) تا میانه چپ و راست (جو بایدن) قرار دارند. برنی سندرز از محبوبیت زیادی در میان جوانان و طبقات پایین درآمدی آمریکا برخوردار است؛ اما او یک سوسیالیست دوآتشه است؛ در حالی که جامعه آمریکا یک جامعه سرمایه داری است و به طور سنتی جایی برای سوسیالیسم در نظام حکومتی پیش بینی نشده است.
حرفی که برنی سندرز می زند در کلیات درست است. او می گوید به دلیل ساختار اقتصادی آمریکا و ارزش های جاری پس از جنگ جهانی دوم، 99 در صد ثروت آمریکا در دست یک درصد از ثروتمندان قرار گرفته و جمع ثروت 99 درصد بقیه مردم فقط یک درصد ثروت ملی است. از نظر سندرز، این ضابطه باید به سود طبقات کم درآمد اصلاح شود. دوم اینکه او پیش از این در سخنان خود از افزایش حداقل دستمزد به 20 دلار در ساعت دفاع می کرد. امروز این رقم را به 15 دلار در ساعت کاهش داده اما در پذیرش آن ازسوی دولت شامل کنگره و رئیس جمهور اصرار می ورزد. اما سندرز یک نکته را به حساب نمی آورد: آمریکا بر مبنای مهاجرت شکل گرفته و این پدیده هنوز هم ادامه دارد. ظرفیت پذیرش جمعیتی آمریکا چندین برابر جمعیت کنونی آن است. حتی در همین شرایط دستمزدهای پایین از دید سندرز، فشار مهاجرت به آمریکا چنان زیاد است که کنترل آن از دردسرهای بزرگ دولت فدرال است. ترامپ بر آن بود که مرز جنوبی آمریکا را -که حدود دو هزار کیلومتر درازا دارد- چنان ببندد که مهاجرت از مکزیک متوقف شود. مهاجرانی که از مرز مکزیک وارد ایالات متحده آمریکا می شوند شامل مکزیکی ها و مهاجران آمریکای مرکزی و جنوبی هستند. در شرایط کنونی در ایالات شمالی آمریکا به دلیل بالا بودن نسبی دستمزد (حداکثر تا 10 دلار در ساعت) تولید کشاورزی مقرون به صرفه نیست و خریدار ندارد. اما تولید همان مواد در ایالات جنوبی پرسود است؛ جایی که بسیاری از کارگران به صورت غیرقانونی از مرز مکزیک وارد شده، به عنوان نیروی کار ارزان و روزمزد در مزارع کار می کنند. نه تنها به دلیل مورد اشاره بلکه به دلیل تفاوت سطح هزینه زندگی در ایالات مختلف، شامل خوراک و مسکن، یکنواخت کردن دستمزد در آمریکا کار صحیحی نیست. البته از دید فنی سیاست سندرز یکنواخت سازی دستمزد نیست، بلکه افزایش حداقل آن در سطح ملی است. شاید در ایالت ویسکانسین 19 دلار و در ایالت اوکلاهاما همان 15 دلار بماند. سندرز می گوید که باید برای تامین حداقل نیازهای فردی و خانوادگی در ایالات مختلف معیار تعیین کرد تا بتوان کمترین دستمزد را در هر جای آمریکا محاسبه کرد. با این معیارها، ضمن اینکه برنی سندرز محبوبیت بسیاری دارد و رای بسیار خواهد آورد، اما برنده شدن او در انتخابات جای تردید دارد. 
انتخابات گذشته به ویژه از دوره کلینتون تا پیش از ترامپ نشان می دهد که کاندیداهای جوان شانس زیادی در انتخاب شدن دارند. کلینتون، جورج دبلیو بوش و اوباما بهترین نمونه ها در این زمینه هستند. جو بایدن در انتخابات ریاست جمهوری سال 2008 رقیب اوباما بود و 18 سال از اوباما بزرگ تر بود. اما با محاسبه دقیقی که کرده بود، به پست معاونت قانع شد. 
عوامل دیگری در انتخابات آمریکا تاثیرگذار هستند؛ از جمله امکانات مالی کاندیداها و معامله های پشت پرده. در زمینه امکانات مالی، وضع دموکرات ها فاجعه برانگیز است. هزینه آنها ازسوی شمار بسیار زیادی از مردم با درآمد پایین و متوسط تامین می شود، در حالی که فقط یک رقم از کمک های مالی کاندیداهای جمهوری خواهان گاهی به چند صد میلیون دلار می رسد. معامله های پشت پرده نیز نقش مهمی در انتخابات آمریکا بازی می کند. نیکسون که منتخب جمهوری خواهان بود، با استفاده دموکرات ها از افشاگری در قضیه موسوم به «واترگیت» (پایش مخالفان، شبیه آنچه در باره دخالت روس ها در انتخاب ترامپ گفته می شود) از کار برکنار شد. به عقیده برخی، جمهوری خواهان در گرفتن انتقام از این شکست بلایی شبیه «پرستو بازی» سر کلینتون در آوردند و او را استیضاح کردند. این داستان ها سری دراز دارد.
                