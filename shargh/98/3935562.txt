شنبه ۲۹ تیر ۱۳۹۸
-----------------------------------------
سرمقاله
-----------------------------------------
کابوس یک رویا
-----------------------------------------

                    در اوج و حضیض احزاب سیاسی ایران، خاصه حزب توده و چریک های فدایی خلق، نکات تامل برانگیزی وجود دارد. این احزاب همواره درصدد بوده اند در میان توده ها نفوذ کرده و آنان را با خود هم صدا سازند. موفقیت و ناکامی این احزاب بر اثرگذاری شان در سیاست نقش تعیین کننده ای داشته است. سال 1325، در جریان اعتصابات کارگری و جنبش های بومی و منطقه ای، حزب توده، حزبی مقتدر و محبوب بود و می توانست طبقه خرده بورژوا را بسیج کند؛ طبقه ای که اکثریت جامعه ایران را در بر می گرفت اما اشتباهات حزب توده ازجمله حمایت از منافع نفتی شوروی در شمال ایران و همراهی با جدایی طلبان ترک و کرد به پشتوانه نیروهای خارجی، این حزب را از جایگاه توده ای اش جدا و منزوی کرد؛ اشتباهاتی که منجر به انشعاب هایی بزرگ شد. انشعاب تاریخی خلیل ملکی تحت عنوان «جریان سوم» که اعضا و حامیانی معتبر و خوشنام مانند جلال آل احمد و ابراهیم گلستان داشت. بعد از این اتفاقات حزب توده بسیار تلاش کرد تا جایگاه توده ای خود را که ترکیبی از کارگران و خرده بورژواها بودند، احیا کند. بیژن جزنی اعتقاد داشت اگر روسای حزب توده شخصیت مستقلی داشتند، زمینه و زمانه شان مستعد آن بود که بزرگ ترین حزب کارگری ایران را مانند حزب سوسیال دموکرات کارگری روسیه به وجود آورند. همین نکته مبنای اختلاف نظر بیژن جزنی و مسعود احمدزاده بود؛ دو نفر از بنیان گذاران سازمان چریک های فدایی خلق.
جزنی نگاهی توده گرا داشت و با پذیرش مبارزه مسلحانه درصدد نفوذ به دل توده ها بود و باور داشت که شرایط کشور در وضعیت انقلابی نیست و اگر چریک ها نتوانند خرده بورژواها را با خود همراه کنند و توامان پیشگام کارگران و این طبقه خاص باشند، روحانیون که به شیوه سنتی این طبقه را رهبری می کنند، رهبری انقلاب را به دست خواهند گرفت. این تحلیل در سال 1357 تحقق پیدا کرد و احزاب ملی-مذهبی و احزاب مارکسیستی را غافلگیر کرد. بعد از انقلاب نیز هیچ گاه از اثرگذاری این طبقه کاسته نشده است. بعد از انقلاب در کنار طبقه «خرده بورژوا» که استعاره ای مارکسیستی بود، «طبقه متوسط» شکل گرفت اما بسیاری این فرایند را نوعی تغییر ظاهری دانستند که در نام گذاری طبقات اجتماعی رخ داد و خواسته اش این بود که طبقه متوسط را از انگ مارکسیستی خرده بورژوا برهاند و به این طبقه میانی با عنوان «طبقه متوسط» هویت مستقل بدهد. با تحلیل کارکرد این طبقات در دوران بعد از انقلاب، به نظر می رسد تغییر معنایی نیز رخ داده است. طبقه متوسط بیش از آنکه همچون خرده بورژواها جایگاه و وابستگی های سنتی داشته باشد، تمایلات مدرن و امروزی دارد. در جریان انقلاب، خرده بورژواها به طبقه ای فرادست صعود کردند و با حفظ ظاهر سنتی شان به لحاظ اقتصادی جایگاه بالاتری را به دست آوردند. اغلب مدیران بالایی و میانی دولت های انقلاب را همین طبقه تشکیل می دهند. اکنون این طبقه کارایی اش را در اثرگذاری بر توده ها از دست داده است. آنچه سیاست ایران را پیچیده کرده است، پیدایش دو زیرطبقه است؛ زیرطبقه خرده بورژوا و زیرطبقه متوسط که به لحاظ مناسبات اجتماعی و فرهنگی همچنان به طبقه خود تعلق دارند اما از نظر اقتصادی به طبقه فرودست نزدیک ترند و ازاین رو نه این هستند و نه آن. این طبقات هراس آن را دارند که به طبقات پایین تر ریزش کنند و تلاش شان بر این است تا دست کم موقعیت خود را حفظ کنند. آنان در تحولات اجتماعی نقش تعیین کننده ای را بر عهده دارند. اما توان سازماندهی خود را از دست داده اند. سازماندهی ای که می توانست دولتی را روی کار بیاورد یا از کار بیندازد. هاشمی رفسنجانی که خود برخاسته از طبقه خرده بورژوا بود، برای نمادینه کردن قدرتش به سوی احیا و تقویت بورژوازی گام برداشت. رویکردی که نه تنها موجب افزایش قدرتش نشد بلکه جایگاهش را هم متزلزل کرد. هاشمی رفسنجانی بیش از هر کسی می دانست خرده بورژواها نقش تعیین کننده ای در سیاست دارند؛ طبقه ای که در طول زمان، همدلی معنوی و مادی اش را با بدنه دولت هاشمی از دست داد. آیت الله خلاف تقدیر تاریخی اش به سوی بورژوازی ملی گام برداشت اما رقبا امانش ندادند و باز با توان خرده بورژواها، به قدرت رسیدند، او را از کار انداختند و با احمدی نژاد بر مسند قدرت نشستند. اگر هاشمی رفسنجانی نتوانست یک بورژوازی ملی ایجاد کند، در دوران خاتمی، طبقه متوسطی پا گرفت که مطالبات مدنی و سیاسی را دنبال می کرد. خاتمی توانست شکاف جدی بین طبقه خرده بورژوای سنتی و طبقه متوسط ایجاد کند. خرده بورژواها در معنای کلی تمایلاتی سنتی و مذهبی دارند و متوسط ها دغدغه دموکراسی و جامعه مدنی. انتخابات 1384 ماحصل ناامیدی طبقه متوسط و ائتلافش با طبقه خرده بورژوا بود و انتخابات سال 1388، رویارویی این دو طبقه. در دولت روحانی با افزایش تحریم ها و وخیم ترشدن اوضاع اقتصادی طبقات خرده بورژوا و متوسط ریزش پیدا کردند. البته این ریزش بیشتر در طبقه متوسط رخ داد؛ چراکه طبقه خرده بورژوا همچنان به مدد خرده بورژواهای ارتقایافته، تا حد بسیاری جایگاه اقتصادی اش را حفظ کرد و بخشی از طبقه خرده بورژوا که ارتباطی ارگانیک با بالادستی های خود نداشتند، به زیرطبقه خرده بورژوا ریزش کرده اند. همین ریزش در مقیاسی وسیع تر در طبقه متوسط رخ داده است. اگر یک خط فرضی افقی را در نظر بگیریم، طبقات اثرگذار در سیاست کنونی ایران بر روی این خط پراکنده شده اند و همین پراکندگی و افتراق است که دشواری بسیاری در عرصه سیاست داخلی ایران به وجود آورده است. طبقه خرده بورژوای فرادست، همدلی چندانی با طبقه متوسط ندارد و زیرطبقه خرده بورژوا هرروز بیش از بیش به طبقه متوسط و شاید زیرطبقه متوسط نزدیک تر می شود. نزدیکی و دوری این طبقات به یکدیگر سیاست را متلاطم کرده است. خیل عظیمی از طبقات کارگران و تهیدستان و حاشیه نشینان شهری وجود دارد که در مقاطعی می توانند به این طبقات دور و نزدیک شوند. اگر تا دیروز احزاب سیاسی برای اثرگذاری خود ناگزیر بودند راهی به میان توده ها پیدا کنند، الان این کار به مراتب دشوارتر شده است. از همین منظر می توان به سردرگمی اصولگرایان پی برد و فهمید چرا اصلاح طلبان صدایشان چندان در جامعه اثرگذار نیست. فارغ از اینکه بالاخره هریک از این جریان ها طیف هایی از توده مردم را پشت سر خود دارند، آنچه نگران کننده است، این است که در بزنگاه های مهم، صدای مسلطی وجود ندارد که نقطه اتکای همه طبقات باشد. در این وضعیت رویاهای یک جامعه بر لبه پرتگاه قرار می گیرد، چون معلوم نیست چه کسی رویای ما را خواهد ساخت. آیا رویایی که وعده اش را می دهند، کابوس ما نخواهد شد؟
                