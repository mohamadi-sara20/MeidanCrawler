دو‌شنبه ۲۷ خرداد ۱۳۹۸
-----------------------------------------
یادداشت
-----------------------------------------
وضعیت بغرنج دستیاران پزشکی
-----------------------------------------

                    حوزه درمان و بیمارستان ها چکیده ای گویا از نظام سلامت اند. در ایران بخش زیادی از درمان بیماران در بیمارستان های دولتی آموزشی انجام می شوند؛ مراکزی که در شهرهای دانشگاهی دایر شده اند و اعضای هیئت علمی و دستیاران و دانشجویان پزشکی، مشغول به تدریس و آموزش و درمان بیماران هستند. با توجه به ساختار آموزشی نادرست در نظام سلامت، در عمل بخش زیادی از بیماران را دستیاران و دانشجویان پزشکی در رده های مختلف درمان می کنند. دولت و بیمه ها نیز به دلیل هزینه های هنگفت سلامت، خواهان رتق و فتق امور از این طریق اند تا با کمترین هزینه ممکن، فرایند درمان بیماران را به سرانجام برسانند. سیستمی که در آن بیمار به مراکز درمانی مراجعه می کند، ازسوی اینترن یا دستیار معاینه می شود، روند تشخیص را طی می کند و پس از درمان دارویی یا جراحی با پرداخت پنج تا 10 درصد هزینه ها، مراکز درمانی را ترک می کند. اما در این میان، بخش زیادی از کارکردها به ویژه کارکردهای سرپایی، ثبت نمی شوند و حتی در صورت ثبت به بهانه های گوناگون ازسوی سازمان بیمه گر، مشمول کسورات می شوند. طرفه آنکه مدیران محترم در همین روش منفعت جویانه نیز که درپی درمان بیماران با پایین ترین سطح هزینه و امکانات اند، به بن بست کسری بودجه رسیده اند. نگاه ابزاری به دستیاران پزشکی را می توان در ساعت کاری آنها، حقوق اندک آنها، بهره نبردن از مزایای قانون کار، نداشتن پوشش بیمه ای مناسب (حتی بیمه مسئولیت و درمان) و تامین نشدن نیازهای اولیه زندگی جست وجو کرد. دستیاران پزشکی در حالی حداقل سه تا پنج سال از بهترین سال های عمر خود را در بیمارستان های دولتی مملو از بیمار می گذرانند که کمتر از کارگران بر اساس قانون فعلی کار، حقوق (به عنوان کمک هزینه تحصیلی) می گیرند و زندگی بسیاری از آنها فاصله زیادی با خط فقر دارد که خود موجب تنش های بسیاری در محیط کار یا خانواده آنها شده است. دستیاران طبق آیین نامه دوره دستیاری به ترتیب حداقل (تاکید می کنم حداقل) 12 شیفت در ماه در سال اول، 10 شیفت در ماه در سال دوم و هشت شیفت در ماه در سال سوم دارند (حدود دو برابر حداکثر ساعت کاری ماده دو آیین نامه قانون ارتقای بهره وری) و از استراحت بین شیفت ها که برای دستیاران در دیگر کشورها و سایر گروه های پیراپزشکی مرسوم است، محروم اند (برخلاف ماده پنج آیین نامه قانون ارتقای بهره وری که بیش از 12 ساعت شیفت را مجاز نمی داند). موضوع وقتی بغرنج تر می شود که آیین نامه دستیاری در ماده 35 خود، تحصیل در دوره دستیاری را تمام وقت می داند و از حداقل ساعت کاری صحبت می کند که نمونه ای از آیین نامه های ناصحیح است و آسیب زیادی به جان و روان دستیاران وارد کرده است. در ایران گاهی دستیاران برای دریافت حداقل مرخصی استحقاقی مجبورند به مدت چند روز در بیمارستان ها اقامت داشته باشند و به درمان بیماران به صورت شبانه روزی و بدون وقفه بپردازند. مشخصا در این شرایط، انتظارات بحق بیماران به صورت کامل پاسخ داده نمی شود و نارضایتی مراجعه کنندگان افزایش می یابد. مهم تر از آن، این میزان کار بی وقفه و بدون استراحت، باعث افزایش خطای پزشکی و آسیب به بیماران می شود. شایان ذکر است بهانه های مرسومی مثل کمبود نیروی انسانی، نمی تواند این میزان اجحاف در حقوق اولیه انسانی دستیاران را توجیه کند و مدیریت و برنامه ریزی نادرست از دلایل اصلی وضعیت فعلی محسوب می شوند. آموزشی بودن برنامه دستیاران نیز به چند دلیل توجیه قابل قبولی نیست؛ اولا به عنوان پزشک تمام دستیاران مسئولیت اعمال انجام شده را از نگاه قانون برعهده دارند و باید پاسخ گوی شکایات قضائی باشند. بازداشت یکی از دستیاران در سال های اخیر و پرونده های شکایات متعدد از دستیاران گواه این موضوع است؛ به عبارتی دستیاران در پرونده هایی مسئول شناخته می شوند که کمترین بهره مالی یا آموزشی را از آن دارند. از طرف دیگر، به دلیل فساد آموزشی مرسوم در ایران، آموزش مستقیم از اعضای هیئت علمی به آموزش سینه به سینه پزشکی ازسوی دستیاران رده بالاتر تبدیل شده است که از معضلات جدی نظام آموزش پزشکی ما محسوب می شود. کوریکولوم آموزشی تدوین شده ازسوی وزارت بهداشت نیز در عمل قابلیت اجرا ندارد و بخش زیادی از آن نادیده گرفته می شود. هیچ روش قابل اتکایی نیز برای اطلاع دقیق از آموزش صحیح و کامل دستیاران ازسوی اعضای هیئت علمی موجود نیست. تعهد های محضری و ضمانت های متعدد از دستیاران حین ورود به دوره دستیاری برای تضمین طرح اجباری برای دولت و خسارت های چند ده میلیونی در صورت تمام نشدن هر کدام از مراحل دستیاری یا طرح، از موارد قابل ذکر اجحاف در حق این قشر محسوب می شود. 
این در شرایطی است که کمترین حمایت روانی از این قشر حین تحصیل پیش بینی نشده و آیین نامه دستیاری گویاترین سند این ادعا است. 
در این شرایط دستیاران، دانشجویان کارگر خوداتکایی محسوب می شوند که از نظر قضائی، بیمه، درآمد، سلامت جسم و روان و حتی آموزش در وضعیت نامناسبی به سر می برند؛ درحالی که بخش زیادی از درآمد بیمارستان های آموزشی از طریق خدمات همین دستیاران تامین می شود. 
براساس اعلام مسئولان وزارت بهداشت، پنج درصد پرداخت مبتنی بر عملکرد پزشکان هر بیمارستان آموزشی باید به دستیاران تعلق گیرد که در عمل به پرداختی ثابت و غیر قابل ذکر و طولانی مدت و کمتر از حد اعلام شده تبدیل شده است. 
وزارت بهداشت نیز به جای ارتقای وضعیت فعلی و افزایش فضای آموزشی و مدیریت صحیح، در حال افزایش رشته محل های دستیاری در دانشگاه هایی است که امکانات کافی برای گرفتن دستیار را ندارند تا بتواند با هزینه ای کمتر به ارائه خدمات مبادرت ورزند. در انتها ضمن درخواست رسیدگی هرچه سریع تر به وضعیت دستیاران پزشکی، باید اذعان داشت که هر توسعه نامتوازنی نیازمند زیرپاگذاشتن حقوق اولیه انسان هایی است که از آن به دلیل یک امید واهی گذشته اند؛ دستیاران پزشکی در ایران قربانیان این توسعه نامتوازن و مدیریت ناصحیح اند.
                