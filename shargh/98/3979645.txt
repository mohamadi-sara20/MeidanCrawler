سه‌شنبه ۲۱ آبان ۱۳۹۸
-----------------------------------------
یادداشت
-----------------------------------------
عطف و ناتعادلی
-----------------------------------------

                    چهارشنبه، 16 آبان، وزیر ارتباطات و فناوری اطلاعات در پی اتهامی که به او زده شده بود، از طریق رسانه یا شبکه اجتماعی اینستاگرام به صورت زنده به دفاع از خود پرداخت. رویدادی که به نظر نویسنده این سطور، یکی از نقاط «عطف» مطالعات و تاریخ ارتباطات معاصر ماست، نه به دلیل اصل این رویداد (اتهام زنی به وزیر و پاسخ او)؛ بلکه به علت «استفاده از یک شبکه اجتماعی به عنوان وسیله ارتباطی برای بیان مطلب و رویدادی خبری» به جای استفاده از رسانه های مرسوم و متداول (همان «رسانه های جریان غالب» یا «بزرگ»).این رخداد نه فقط برای جامعه ارتباطی ایران؛ بلکه برای جهانیان هم درخور توجه و بی سابقه بود. به همین خاطر بود که رسانه های خارجی به واقعه رو ی آوردن این مقام رسمی به رسانه اجتماعی به همان اندازه موضوع این روی آوری، اهمیت نشان دادند. پیش از این کسان دیگری ازجمله برخی چهره های سیاسی کشور به دلیل پاره ای محدودیت ها از همین شبکه اجتماعی برای بیان دیدگاه و اظهارنظر و رای خود چه به صورت زنده، چه غیر زنده استفاده کرده بودند؛ اما این نخستین بار بود که یک مقام رسمی ارشد کشور «منحصرا» از یک رسانه اجتماعی برای سخن گفتن زنده با مخاطبان یا مردم درباره موضوعی خبری یا «داغ» سود می جست.بدیهی است که علاقه شخصی به شبکه های اجتماعی را چنان که در سال های اخیر خود او از مدافعان آزادی دسترسی به آنها بوده، نمی توان علت اصلی وقوع این رخداد بدیع دانست. رسانه های اجتماعی هم طبق آنچه درباره شان گفته و نوشته شده و هم شواهد عینی همچنین تجربه جهانی، دارای نقش و کارکرد معین و تعریف شده ای هستند که بر اساس این نمی توانند جایگزین رسانه متداول رادیو و تلویزیون بشوند و کارکرد آن را مصادره کنند. تاریخ هم نشان داده است که هر رسانه نوینی که پدید آمده، رسانه قبلی نه فقط از بین نرفته؛ بلکه پابرجا مانده و البته محدوده دایره مخاطبانش تغییر یافته است؛ پس باید علت را در رویکردها و سیاست گذاری رسانه صداوسیما در کشورمان جست وجو کرد؛ به نحوی که برخلاف تجربه دیگر کشورها، مقام رسمی کشور ما با وجود تریبون رسمی در اختیار، به رسانه اجتماعی متوسل می شود. رسانه صداوسیما اگر به هیچ اصل حرفه ای و تعریف شده اعتقادی نداشت و فقط به قاعده نگرش سود-زیان در عملکردها هم معتقد بود، می توانست با دادن امکان سخن گفتن به این مقام و حتی مناظره بین طرفین، مخاطبان بسیاری را جذب کند.  این وضعیت نشان دهنده (indicator) اختلال در نظام ارتباطی ماست که مقام رسمی کشور که از قضا مخاطبان و شنوندگان ثابتی دارد، برای اظهاراتش به شبکه اجتماعی روی می آورد.اما ظاهرا صداوسیما نه فقط به چنین جذب مخاطبی اعتقاد ندارد؛ بلکه عملا به کوچ افراد صاحب خبر و مخاطبان جامعه ایرانی به رسانه های اجتماعی و بروز این اختلال و ناتعادلی کمک شایانی کرده و این رسانه ها را رسانه و منبع اصلی خبری قرار داده است؛ اختلالی که در هیچ کجای جهان تجربه نمی شود.نظام ارتباطی هر کشور متاثر از قوانین، رویه ها و سنت های آن جامعه شکل می گیرد؛ چه متعادل و چه نامتعادل. اینک نظام ارتباطی کشور ما هم متاثر از این عوامل به گونه ای شکل گرفته است که برای کسب اطلاعات واقعیت و برای ملاحظه تکثر نظرها و برای صراحت آنها و برای خیلی چیزهای دیگر باید به شبکه اجتماعی روی آورد.اما شبکه اجتماعی در یک نظام ارتباطی متعادل به دلیل اینکه چندان به مسئولیت و شناسنامه داشتن توجه نشان نمی دهد و جولان گاه خبرها و نظرهای راست و دروغ بسیار است، عملا نمی تواند و نباید محل بحث هایی باشد که در کارکرد رسانه های متعارف با مسئولیت مشخص و شناسنامه داربودن، تعریف شده اند. شبکه ها و رسانه های اجتماعی به مثابه زمین تمرین فوتبال است؛ برای آماده سازی در مسابقه رسمی تیم در حضور انبوه تماشاگران و داوری در میانه میدان و پرتوافکنی نورافکن ها.
                