یک‌شنبه ۹ تیر ۱۳۹۸
-----------------------------------------
حرف اول
-----------------------------------------
شورایاری؛ تحقق هویت محله ای
-----------------------------------------

                    شورایاری ها به عنوان مردمی ترین انجمن های غیردولتی و نظارتی، به صورت داوطلبانه به دنبال تمرکززدایی، تسهیل مشارکت و اجماع گرایی هستند. شورایاری ستون اصلی مردم سالاری و مسئولیت پذیری شهروندان برای تحقق خواست های محلی است. شورایاران برگزیدگان مستقیم مردم محله ها هستند که باید واسط بین مردم و مدیریت شهری باشند و این انجمن مردم نهاد، تجلی واقعی دموکراسی و مشارکت مردم در مسائل اجتماعی است. ساکنان محله ها اصلی ترین سرمایه اجتماعی شهر به حساب می آیند؛ بنابراین تک تک شهروندان به عنوان گنجینه های عظیم می توانند در تحقق اهداف متعالی مسئولان شهری دخیل و تاثیرگذار باشند. دقیقا با همین رویکرد بوده که در قوانین، ایجاد این مجموعه در سطح شهرها پیش بینی شده است. به بیان دیگر تحقق دموکراسی و مشارکت مردمی، هویت محله ای و سن تعلق خاطر، اعتماد و همبستگی اجتماعی، ارتقای کیفیت زندگی و توانمندسازی گروه های اجتماعی با این نهاد اجتماعی تقویت می شود. شهر تهران سه دوره شورایاری را در حافظه خود دارد و از این تجربه مهم برای پیشبرد اهداف و توسعه پایدار شهری بهره مند بوده است.واضح است که توسعه پایدار در بعد اجتماعی، در روابط فی مابین افراد مجسم می شود و درست به همین دلیل، انسجام اجتماعی، مشارکت، اعتماد و همکاری ساکنان محله ها یک امر ضروری است. تقویت و بهبود فضاهای اجتماعی، ایجاد وفاق در راستای الگوی زندگی اجتماعی، افتادن در دامان پرشفقت مردم است که می تواند به تاثیرگذاری هرچه بیشتر اقدامات مدیریت شهری بینجامد؛ اما از سوی دیگر تهدید این نهاد و به طور کلی نهاد مدیریت شهری و شهرداری، در پیش گرفتن رویکرد سیاسی به جای ارائه خدمت موثر و بهنگام به مردم است. 
با توجه به وظایف مقرر برای شورایاری، اعضای شورایاری ها نباید وارد جناح بندی های سیاسی شوند؛ چرا که شهروندان، فارغ از هر جناح و دسته و گروهی، پایبند اصول و قوانین و علاقه مند به سرافرازی ایران و سرزندگی تهران هستند. دارا بودن گرایش های سیاسی یک حق شهروندی و امری بدیهی است؛ اما برای دست اندرکاران شورا و شورایاری ها، اعتقاد به مبانی نظام و دغدغه های مردم عزیز محله ها، بر همه امور اولویت دارد. افرادی که خود را در معرض انتخاب مردم قرار می دهند، برای تمرین دموکراسی و تجسم مردم سالاری تعهداتی دارند که در صورت کسب آرای مردم باید در محله ها به آن وفادار باشند. آنان منتخب مردم محله ها هستند و لازم است با کنار گذاشتن گرایش های سیاسی و جناحی برای تثبیت جایگاه این استعداد مردم نهاد، روی وظایف اصلی خود متمرکز شوند. در مسیر محله محوری و فعالیت شهروندی به خوبی می توان از اندیشه ها و ایده های متفاوت، راه گشا و رو به جلو در راستای بهبود کیفیت زندگی مردم محله ها برای افقی روشن و شهری توسعه یافته و زنده بهره گرفت.
با عنایت به وظایف مقرر در قانون، این انتظار می رود که شورایاران دغدغه حل مشکلات محله ها و خواسته های منطقی و راه گشای مردم محله ها را داشته باشند که این نوع نگرش به طور حتم می تواند تجلی مشارکت جویی، برای حل بخشی از مشکلات و مسائل انباشته محله ها و کلان شهر تهران باشد. پایبندی به وظایف، مشارکت دادن مردم در نیازسنجی و تصمیم سازی، پاسخ گویی به مردم محله ها، بهره گیری از مشارکت فعال و آگاهانه، پذیرش نظارت محلی، داشتن ارتباط مستمر و سازنده، پیگیری منافع عامه بر منافع فردی یا گروهی خاص از جمله انتظارات مردم از شورایاران است، برای داشتن شهری شایسته و ساماندهی کردن اراده و همت مردم محله ها، راهبردی کارساز است.
تهران دارای 353 محله و همین تعداد سرای محله است که برای هر کدام 9 عضو اصلی و سه نفر علی البدل شورایار انتخاب شده و این یک پتانسیل جالب توجه برای توسعه شهری است. هرگونه نگاه غیر از این به این نهاد آن هم از سوی جریان های سیاسی، مجموعه مدیریت شهری را از کارکردهای اصلی خود غافل و روند خدمت رسانی منصفانه و حرفه ای به مردم را دچار اختلال خواهد کرد.
                