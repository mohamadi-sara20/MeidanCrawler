یک‌شنبه ۶ مرداد ۱۳۹۸
-----------------------------------------
یادداشت
-----------------------------------------
چوب حراج بر میراث تاریخی و اقتصاد گردشگری
-----------------------------------------

                    دیروز، رضا کیانیان، هنرمند ارجمند کشورمان در دفاع از مهم ترین میراث جهانی مان در اینستاگرامش مطلبی نوشت که آن قدر خوب و گویاست که آن را کامل نقل می کنم.
«میدان نقش جهان اصفهان را همه می شناسیم. نه ما که ایرانی هستیم بلکه تمام دنیا آن را به عنوان یکی از شاهکار های بی همتای معماری ایرانی_اسلامی می شناسند. این میدان مثال زدنی از مفاخر معماری جهان و ثبت جهانی یونسکو است. در وصف این میدان کتاب ها نوشته شده و بخشی از شناسنامه ملی ما ایرانی ها و جزئی از شناسنامه معماری جهانی است. 
این میدان چندین بار در تاریخ از حمله خارجیان به ایران و در سال های اخیر چندین بار از حمله سودجویان داخلی مصون مانده اما به تازگی باز موردحمله قرار گرفته است. 
به عکس ها نگاه کنید! آن گنبد زیبا که از پشت مخروبه ها پیداست، گنبد مسجد شیخ لطف الله است که از زیباترین مساجد تاریخ دوران اسلامی ایران و جهان است. اما بافت تاریخی این سوی مسجد خراب شده و می خواهند در پشت مسجد و روی ویرانه های بافت تاریخی، خیابان کشی کنند! البته الان به نام گذر و بعد خدا داند...
همه جای دنیا رفت و آمدهای عمومی را در اطراف مکان های تاریخی، به حداقل می رسانند اما اکنون {در شهر اصفهان} دارند رفت و آمد وسایل را تشدید می کنند. کجایند مسئولین ؟».
رضا کیانیان در آنچه برای طرفدارانش نوشته به طور موجز و خلاصه، اصل مطلب را بیان کرده است؛ بخش بزرگی از بافت تاریخی شرق میدان نقش جهان و پشت مسجد شیخ لطف الله، یکی از زیباترین مساجد دنیا، توسط مدیران شهری اصفهان و با همراهی و سکوت سازمان میراث فرهنگی، در سال های گذشته تخریب شده است و اکنون که کار به جاهای باریک کشیده، همه ناگهان به فکر افتاده ایم که این کار وخیم است و ممکن است آبروی مملکتمان به عنوان ملتی که ارزش یگانه میراث مهم اسلامی اش را ندانسته است، برود.
معلوم نیست چرا شهرداری اصفهان از حدود 15، 20 سال پیش شروع به تخریب بافت بسیار قدیمی پشت مسجد کرده است؟ لابد به همان دلیلی که شهرداران شیراز سال ها بولدوزر را به جان تمام بافت اطراف شاه چراغ و اطراف مدرسه خان انداختند و فکر نکردند ازبین بردن بافت اطراف بناهای تاریخی از ارزش خود این بناها نیز می کاهد. به لحاظ اجتماعی هم این بافت ها آسیب زیادی دیده اند. ساکنان قدیمی محله، در پی دیدن اخطاریه ها و تهدیدها و طرح های غیرمصوب یا اشتباه، مجبور شدند خانه های خود را واگذار و محله را ترک کنند و آنها که ماندند، هرروز مجبور شده اند فشارهای بیشتری را تحمل کنند.
دکتر فرخ زنوزی، مشاور سابق بافت تاریخی اصفهان به من گفت برخی تخریب ها از قبل انقلاب اتفاق افتاده (کاروانسرای صفوی کنج جنوب شرقی میدان که شهربانی را به جایش ساختند و نیز یک زمین دیگر چسبیده به لبه شرقی میدان، درست پشت مسجد). چند کوچه هم قرار بوده از خیلی دورتر از مسجد رد شود (که باوجود مجوز یونسکو این کار انجام نشده)، ولی بافت پشت مسجد تا خیابان نشاط سر جایش بوده و تا زمانی که حوزه علمیه در سال 85 عزم ساخت وساز در آن محل را نکرده بوده، شهرداری هم رویای خیابان 12متری را در سر نمی پروراند. به هرحال مسئولان شهری همه در این کار دخیل بوده اند. مدیرکل میراث هم نتوانسته محکم جلوی شان بایستد. نابودی ها در اصفهان این دوره البته به حوالی پشت مسجد بسنده نکرده و چارباغ، میدان کهنه و نقاط دیگری را هم در بر گرفته است. به ویژه گفته می شود زیرگذر و فلکه وسیعی که برای عبور از زیر میدان کهنه جدید (م. امام علی) ساخته شده، بسیار به شهر آسیب زده است.
سال 94 کمیسیون ماده 5، طرح خیابان آقا نجفی را با عرض 14 متر تصویب می کند! (با امضای سازمان میراث) و سازمان میراث هم ضوابط حریم میدان را که موظف بوده برای این میدان میراث جهانی اعلام کند، همچنان مسکوت می گذارد و اعلام نمی کند!
با آمدن شهردار جدید در بهار سال 96، همه امیدوار می شوند رویکرد شهرداری عوض شود ولی در زمستان همان سال تخریب ها از سر گرفته می شود. ستون های سنگی، گچ بری ها و آینه کاری های خانه های زیبای قدیمی در دست تخریب، به وسط خیابان ریخته می شود و داستان تا جایی پیش می رود که معاون وزیر وقت راه و شهرسازی، دکتر سعید ایزدی، متخصص و دلسوز بافت های تاریخی، در دی ماه 1397 به اصفهان می رود و سعی می کند جلوی ادامه تخریب ها را بگیرد. او در مصاحبه ای تلفنی به من گفت با دیدن طرح سال 94 واقعا شوکه شده است! 
نه تنها ردی از آن طرح در طرح تفصیلی بافت قدیم نبوده بلکه در شورای عالی شهرسازی هم تصویب نشده بود. ایزدی فورا مغایرت اساسی اقدامات اخیر شهرداری با مصوبه سال 94 را اعلام و جلوی کار را می گیرد.  اما شهرداری اصفهان به سادگی رام منطق های شهرسازانه نمی شود؛ می گوید بازگشت به عقب دیگر امکان ندارد و تا همین هفته گذشته به کشمکش با معترضان و فعالان حوزه حفاظت از بافت ها و بناهای تاریخی ادامه می دهد و هنوز که هنوز است، معلوم نیست چه طرحی پایه این اقدامات قرار گرفته است؟ درحالی که در دی ماه 97، مصوبه کمیسیون ماده 5 شهرداری اصفهان را ملزم کرده بوده در مدت 20 روز، طرحی را با حفظ حریم میدان نقش جهان و پس از تایید سازمان میراث، به شورای عالی شهرسازی ارائه کند. اکنون نگرانی های دوستداران اصفهان تاریخی به اوج خود رسیده است. نه طرحی و نه طراحی هنوز معرفی نشده اند. البته، کار صحیح و منطقی این بود که طرح مرمت بافت از هم گسیخته پشت مسجد، بدون مقرر شدن هیچ گذر و هیچ خیابانی، توسط مشاوری قدر- ایرانی یا حتی خارجی- و متخصص این گونه شرایط و مکان های بسیار ویژه، کشیده می شد و مردم اصفهان هم حتما در جریان قرار می گرفتند!
واقعا راست می گوید رضا کیانیان! کجایند مسئولین؟ چرا متخصصان، معماران و شهرسازان ما به خواب زمستانی فرورفته اند؟
                