شنبه ۲۲ تیر ۱۳۹۸
-----------------------------------------
سرمقاله
-----------------------------------------
چه کسی مردم را محاکمه می کند؟
-----------------------------------------

                    در دور دوم انتخابات سال 84 که محمود احمدی نژاد در برابر اکبر هاشمی رفسنجانی به پیروزی رسید، یاس و سرخوردگی عمیقی در بین روشنفکران و اصلاح طلبان اتفاق افتاد. اینک بعد از گذشت سال ها با واکاوی رویدادهای آن زمان، به خطای فاحش مردم پی خواهیم برد. در آن دوران و در لحظات پایانی وقت قانونی تبلیغات ریاست جمهوری، همه نخبگان جامعه به میدان آمدند تا با تمام توان مردم را از خطر رای آوردن احمدی نژاد آگاه کنند؛ اما گوش مردم بدهکار نبود و عده ای با امتناع از رای دادن به هاشمی و عده ای با حمایت از احمدی نژاد، فردی را روی کار آوردند که بیش از همه به خود آنها آسیب رساند. دور دوم انتخابات ریاست جمهوری 84 نقطه عطفی در تاریخ انتخابات ما است که خسارات فراوان به بار آورد. بعد از روی کار آمدن احمدی نژاد تحلیل های بسیاری صورت گرفت. برخی ناکارآمدی دولت اصلاحات را علت ظهور احمدی نژاد می دانستند و برخی رقیب او، هاشمی رفسنجانی را مقصر قلمداد می کردند و با اطمینان می گفتند هرکس دیگری هم به جز احمدی نژاد روبه روی هاشمی رفسنجانی قرار می گرفت، پیروز میدان بود. تحلیلگرانی هم بودند که مبنای روی کارآمدن احمدی نژاد را افزایش قیمت نفت می دانستند و اینکه او، فرد قابل اعتمادی بود و خیال ها را از دخل و خرج نفت آسوده می کرد. برخی هم روی کارآمدن احمدی نژاد را به شرایط جهان نسبت می دادند و می گفتند در دیگر کشورها نیز روسای جمهوری به قدرت رسیده اند که اغلب تفکرات دست راستی دارند و پوپولیست هستند. در این میان کسی از مردم سخن نگفت. مردمی که به شکلی احساسی دست در دست احمدی نژاد دادند تا کشور را به جایی بازگردانند که خود اصلاحش را از آنجا شروع کرده بودند، چیزی شبیه افسانه سیزیف شاید. بیش از همه مردم در روی کارآمدن احمدی نژاد در دور دوم انتخابات سال 84 سهم داشتند و بعید است اصلاح طلبان و روشنفکران آن دوران تلخ را فراموش کنند. اصولگرایان نیز بعید است دیگر به آن روزها بازگردند که در شعفی دور از پرده پوشی فریاد برآوردند: «ملت کار را تمام کرد». به راستی این بار ملت کار را تمام کرد! تمام زحمات دولت سازندگی و دولت اصلاحات را چوب حراج زد و گام های معلق دموکراسی را یک شبه به ثمن بخس بخشید. بعد از آن مردم به خانه هایشان رفتند تا ثمره انتخاب خویش را که از روی خشم بود یا بغض به نظاره بنشینند. دیگر کاری از مردم ساخته نبود و به واقع آنان کار را تمام کرده بودند و حالا این احمدی نژاد بود که با رای آنان جولان می داد و به هیچ قاعده ای تن نمی داد. مردم اشتباه می کنند، سیاست مداران هم اشتباه می کنند. سیاست مداران را مردم محاکمه و مجازات می کنند؛ اما چه کسی مردم را محاکمه و مجازات خواهد کرد؟ آن گونه که تاریخ نشان داده است، سیاست مداران کمتر خلاف میل توده مردم گام برداشته اند؛ آنان همواره از مردم سخن گفته اند و اشتباهاتشان را نادیده گرفته اند، اما تاریخ اشتباهات هیچ کس را نادیده نمی گیرد، ازاین رو مردم در انتخابات بعدی به جبران مافات برخاستند. سال 88 و دوره دوم احمدی نژاد و وقایع بعد از آن، هرچه بود، چیزی جز نتیجه اعمال ما نبود. باور به پوپولیسم، منحصر به سیاست نیست. بسیاری از روشنفکران و نخبگان جامعه نیز اگر موافق رفتارهای پوپولیستی نباشند، بعید است در برابر آن استوار بایستند. ازهمین روست که غالب روشنفکران ما با رفتاری محافظه کارانه و از موضع ایجابی برای آگاهی مردم تلاش می کنند و به ندرت اتفاق افتاده است که نخبگان جامعه با روحیات و خلقیات ناشایست مردم رودررو شوند و آنان را با تیغ نقد جراحی کنند. چنین شهامتی نادر است، مگر در میان اندکی از روشنفکران که از رزق و روزی و شهرت دست شسته باشند.
در تحلیل های تاریخی نیز مردم بیش از آنکه نقد شوند ستایش شده اند. اغلب چهره های مشروطه خواه از ابعاد گوناگون نقد و مذمت شده اند، همچنین نقدهای بسیاری بر دوره نخست وزیری محمد مصدق وارد شده؛ اما کمتر کسی است که سراغ مردم را در 28 مرداد 1332 بگیرد. مردم کجا بودند آن روزگار. آن قدر که در مذمت حزب توده و جبهه ملی سخن رفته است، درباره مردم چیزی گفته نمی شود. مگر مردم، مردم نیستند، مگر وجود ندارند، اگر لایق ستایش اند چرا مستحق مذمت نباشند. در برهه های بسیاری ما مردم مستحق مذمت هستیم؛ این مذمت ها از اشتباهات فاحش دیگر جلوگیری خواهد کرد. اینک وضعیت کنونی جامعه بدون نقد مردم همه را به بیراهه خواهد برد. در میانه هجمه انتقادهایی که این روزها به اصولگرایان، اصلاح طلبان، دولت، اپوزیسیون و پوزیسیون وارد است، جای مردم کجاست؟ شاید جامعه کنونی ما مستعد تکرار اشتباهات دیگری است؛ اشتباهاتی که مردم گاه از سر ناچاری و فرسودگی و گاه از سر بی مسئولیتی مرتکب خواهند شد. نباید اشتباهات تکرار شود، برای همین گاه باید رودرروی مردم ایستاد و اشتباهات آنها را فاش کرد. این کار به شهامتی سترگ نیاز دارد که در تاریخ بی اجر و منت خواهند ماند، اما چه باک.
                