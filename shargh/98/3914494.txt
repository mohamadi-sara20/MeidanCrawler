دو‌شنبه ۲۰ خرداد ۱۳۹۸
-----------------------------------------
حرف اول
-----------------------------------------
چالش در بازار کار
-----------------------------------------

                    در تحلیل های اقتصادی، عملکرد بازار کالاها و خدمات، بازار کار، بازار ارز، بازار پول و بازار دارایی های مختلف مانند طلا، مسکن و...، به صورت جداگانه بررسی می شود؛ ولی در واقع بازارها در ارتباط مستقیم با یکدیگر هستند و عملکرد هریک از آنها تحت تاثیر دیگری قرار می گیرد. بنابراین وضعیت بازار کار انعکاسی از عملکرد دیگر بازارها و به عبارتی آینه تمام نمای وضعیت اقتصادی است. عامل تعیین کننده شرایط بازار کار، تقاضای بنگاه ها برای نیروی کار است؛ اینکه بنگاه ها در حال توسعه هستند و کارکنان بیشتری استخدام می کنند یا به دلیل عدم امکان فروش محصولات یا دشواری تهیه مواد اولیه و قطعات، تصمیم به کاهش نیروی کار می گیرند. تحولات تولید در بنگاه ها به اشکال مختلف بر بازار کار تاثیر می گذارد. هرچند یکی از مهم ترین شاخص های عملکرد ضعیف بازار کار، نرخ بالای بی کاری است، اما این شاخص به تنهایی نمی تواند شرایط بازار کار را توضیح دهد. شاخص مهم دیگر، دستمزدهای واقعی است که تصویر دقیق تری از بازار کار ارائه می دهند. زمانی که فرصت های شغلی کاهش پیدا می کند، جویندگان کار در رقابت با یکدیگر برای یافتن شغل، دستمزدهای پایین را می پذیرند. در چنین شرایطی، درآمد واقعی خانوارها کم می شود و گاه برای جبران آن، همسر و فرزندان در خانوارهای کم درآمد برای تامین هزینه های خانواده، به فکر کارکردن می افتند و در بسیاری از مواقع زنان و جوانان تازه وارد به بازار کار، حاضرند در مشاغل با مزد بسیار کم کار کنند.نرخ نسبتا بالای بی کاری به همراه کاهش دستمزدهای واقعی در سال های گذشته یکی از مشکلات اساسی اقتصاد ایران بوده که سبب افزایش فقر و نابرابری و رشد نارضایتی در میان اقشار کم درآمد شده است. این دو شاخص به وضوح نشان دهنده عدم پویایی اقتصاد ایران هستند. در شرایط تشدید تحریم های آمریکا علیه ایران، با کاهش تولید و افزایش احتمال بسته شدن برخی واحدهای تولیدی، وضعیت بازار کار به نحو چشمگیری وخیم تر شده است. صدها هزار جوان تحصیل کرده که برای کار به شرکت هایی اینترنتی مانند اسنپ، تپسی و... روی آورده اند، از نشانه های این وضعیت نامطلوب است؛ ولی تنها نشانه نیست.به تازگی یکی از آشنایان تعریف می کرد فرزندش از طریق یک آژانس برای اداره بهداری شهرستانی نزدیک تهران مشغول کار شده است. 
به این صورت که او با اتومبیل شخصی خود کارکنان بهداری را به روستاهای اطراف می برد. درآمد او از این کار ساعتی شش هزار تومان است. با توجه به هشت ساعت کار روزانه، درآمد این فرد قطعا کمتر از حداقل مزد قانونی (ماهانه حدود 1.5 میلیون تومان) است.  این فرد که مدرک مهندسی صنایع دارد، مدتی در کارخانه های صنعتی و بخش تجاری مشغول به کار بوده و در چند ماه اخیر و پس از اتمام کار قراردادی در یک واحد صنعتی، با اتومبیل شخصی خود کار می کند. این آژانس رانندگان را بیمه کرده، اما همه هزینه بیمه را از این رانندگان دریافت می کند. به این ترتیب 30 درصد از این  حقوق ناچیز برای هزینه بیمه کسر می شود و با توجه به هزینه بنزین و تعمیرات ناگزیر اتومبیل، عملا درآمد خالص به شدت ناچیز است. بی تردید این گونه شاغلان بدون حمایت های مالی گسترده از طرف خانواده قادر به اداره زندگی نیستند.
در دهه های گذشته در عمل خانوارهای متوسط الحال هزینه کاهش دستمزدهای واقعی را متحمل شده اند و به نوعی به بنگاه های دولتی و خصوصی یارانه پرداخت کرده اند. نمونه دیگر استادان حق التدریس هستند که دستمزد ساعتی آنها بسیار ناچیز است و در بیشتر مواقع با تاخیرهای بسیار طولانی پرداخت می شود. بازندگان اصلی شرایط اسف بار بازار کار ایران، جوانان تحصیل کرده ای هستند که سالانه حدود دو میلیون نفر بر شمار آنان افزوده می شود؛ ولی اقتصاد ایران، با توجه به مشکلات درهم تنیده کنونی، قادر به بهره گیری از استعداد و توان آنها نیست.
برخلاف آموزه های مکتب نئوکلاسیک، کاهش مزد واقعی قادر به حل مشکل بی کاری نبوده و نیست. راهکار مقابله با بی کاری و مزدهای در حال کاهش و به تبع آن گسترش فقر و نابرابری، ایجاد فضای مناسب برای رشد سرمایه گذاری و تولید است. زمانی که بنگاه ها فعالیت خود را افزایش می دهند و شمار بنگاه های تازه تاسیس به سرعت افزایش پیدا می کند، تقاضا برای نیروی کار بالا می رود و بنگاه های پررونق و سودآور به تدریج مزد های واقعی را افزایش می دهند. تلاش دستگاه دیپلماسی کشور برای کاهش تنش در روابط بین المللی و حرکت به سوی انسجام اجتماعی برای کاهش تنش و تقابل های جناحی در داخل و ایجاد چشم انداز روشن و امیدبخش، داروهای اصلی بیماری سخت اقتصاد ایران هستند.
                