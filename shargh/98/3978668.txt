یک‌شنبه ۱۹ آبان ۱۳۹۸
-----------------------------------------
یادداشت
-----------------------------------------
درباره اخذ مالیات از سپرده های بانکی
-----------------------------------------

                    پرونده مالیات سپرده های بانکی هر چند وقت یک بار موردتوجه رسانه ها و اهل نظر قرار می گیرد، مواضع متفاوتی درباره آن گرفته می شود و باز هم برای مدتی فراموش می شود. به بیان دیگر متولیان امر سال هاست که تکلیف خود را با سپرده های بانکی و به ویژه با سود سپرده ها روشن نکرده اند و فقط هر بار که نیاز دولت به افزایش درآمد مالیاتی جدی می شود، متولیان امر به قلم فرسایی و سخنوری در این باب می پردازند و البته بر اثر مقاومت طرف مقابل، عاقبت عقب نشینی می کنند و به فکر میدان های دیگری برای کسب درآمد می افتند. دانشجویان اقتصاد در همان سال نخست آشنایی خود با این علم می آموزند که ابزار مالیاتی فقط برای کسب درآمد و تامین مخارج دولت نیست و دولت از این طریق می تواند فعالان عرصه اقتصاد را در مسیر مطلوب هدایت کند؛ بااین حال به نظر می رسد این نکته چندان هم موردتوجه متولیان امر نیست و معمولا برای رفع دشواری های کوتاه مدت دولت به فکر کسب درآمد هستند. به باور نگارنده چند نکته مهم زیر باید در طراحی سیاست برخورد با پرونده مالیات گیری از سود سپرده ها موردتوجه قرار گیرد:
1- با افزایش بی رویه حجم نقدینگی و البته توزیع نامتقارن آن در سطح جامعه، پول کلانی در اختیار قشر کوچکی از جامعه قرار گرفته و بخشی بزرگ از این پول به اشکال مختلف «سرمایه گذاری» شده است. صاحبان نقدینگی در جست وجوی راهی برای کسب درآمد از پول شان و البته حفظ ارزش آن به شیوه های مختلف از جمله خرید و احتکار ارز و سکه، خرید مستغلات، سپرده گذاری در بانک ها، خرید سهام در بورس و... هستند. به راستی آیا سیاست گذاران درباره آثار مثبت و منفی این شیوه ها بررسی کرده و خطرات هریک از این شیوه ها برای اقتصاد ملی را درجه بندی کرده اند؟ به عنوان نمونه آیا پولی که صرف خرید و ذخیره ارز خانگی می شود و با افزایش قیمت ارز موجب درهم شکستن کمر تولید ملی می شود یا پولی که صرف خرید مستغلات شده و با افزودن بر قیمت مسکن بنیان اقتصاد خانوارهای کم درآمد و حتی طبقه متوسط را متلاشی می کند، با پولی که به صورت سپرده بانکی در اختیار مدیریت شبکه بانکی کشور قرار می گیرد، به یک میزان برای اقتصاد کشور مضر است؟ چرا متولیان امر به جای تلاش برای گرفتن مالیات از عاملان خسارت بارترین «سرما یه گذاری»ها، فقط به فکر ساده ترین روش کسب درآمد مالیاتی (مالیات بر سپرده های بانکی) هستند؟  
2 - براساس اطلاعات موجود بخش اعظم سپرده های بانکی به تعداد کمی از مشتریان تعلق دارد و انبوه سپرده گذاران سهمی اندک در این میان دارند. بااین حال هر اقدامی که منتهی به کاستن از سود سپرده های بانکی شود، بر زندگی این گروه عظیم به ویژه جمعیت میلیونی خانوارهای مستاجر کشور تاثیرگذار خواهد بود؛ زیرا منتهی به کاهش ارزش ودیعه های آنان نزد موجرها خواهد شد.
اما این امر نمی تواند مانعی بر سر راه تدوین برنامه کارآمد مالیاتی شود. جداکردن جمعیت سپرده گذاران خرد از سپرده گذاران بزرگ و اعمال معافیت مالیاتی برای سپرده های کوچک می تواند نگرانی این قشر عظیم از جامعه را کاهش دهد. به این ترتیب جمعیت محدود سپرده گذاران بزرگ در تامین مالی دولت متناسب با قدرت پرداخت خود سهیم خواهند بود.
3 - در وضعیت فعلی برخی از صاحبان درآمد از جمله حقوق بگیران سهم مهمی در تامین درآمد مالیاتی دولت دارند و دولت در امر دریافت مالیات از انواع دیگر درآمدها چندان توفیقی ندارد. به این ترتیب کسانی که از خدمات دولت به ویژه تامین انواع امنیت برای دارایی ها بیشترین استفاده را می کنند، کمترین سهم را در تامین مالی دولت دارند و پرداخت مالیات نه تناسبی با توان مالی شهروندان دارد و نه با میزان برخورداری آنان از وجود دولت سازگار است. 
پس باید نظام جامعی برای دریافت مالیات از همه اشکال درآمد طراحی شود و صاحبان درآمدها با توجه به مجموع درآمدی که از طرق مختلف کسب می کنند، مالیات بپردازند. در چنین نظام جامعی، سنگینی بار مالیات کمر حقوق بگیران و صاحبان کسب وکارهای کوچک را مثل شرایط فعلی درهم نخواهد شکست. به عنوان یک نمونه ساده، چند وقتی است که موضوع مالیات پزشکان به درستی مورد توجه افکار عمومی قرار گرفته است؛ اما آیا به مالیات گروه های دیگر مانند مداحان هم عنایت خواهد شد؟
4 - یکی از مهم ترین اهداف دولت در عرصه اصلاح نظام مالیاتی باید امر کاستن از بی عدالتی مالیاتی باشد. در شرایط فعلی حدود 80 درصد از واحدهای صنفی کشور مالیاتی کمتر از متوسط مالیات پرداختی یک کارمند دولت می پردازند! توجه به همین نکته برای درک ابعاد بی عدالتی کافی است. 
درواقع دولت در سال های دراز به ساده ترین و کم زحمت ترین شیوه جمع آوری مالیات که همانا گرفتن مالیات از حقوق بگیران است، عادت کرده است...
 زیرا همان طور که گفته شد، هدف کسب درآمد از طریق مالیات بر هدف هدایت اقتصاد کشور با استفاده از ابزار مالیاتی تقدم دارد!
5 - کارنامه معافیت های مالیاتی به ویژه معافیت مالیاتی برخی نهادها باید یک بار و با جدیت تمام بررسی شود. آثار اعمال این معافیت ها چه بوده و آیا دولت با اعمال معافیت موفق به تاثیرگذاری مثبت در این امور شده یا نه. اگر ثابت شود که معافیت مالیاتی اثری در رشد اقتصادی کشور نداشته، طبعا باید به فکر برداشتن آن بود. در اصل در اقتصاد امروز ایران باید معافیت های متنوع مالیاتی را شکلی خاص از پدیده فرار مالیاتی دانست؛ اما البته در این عرصه هم مایه تعجب است که با افزایش نیاز مالی دولت به درآمد مالیاتی و در اولین قدم، به جای بازبینی برخی معافیت های مالیاتی «خاص»، معافیت مالیاتی مناطق آزاد آن هم به ناموجه ترین شیوه بازنگری می شود و در اصل جذابیت اندک سرمایه گذاری در مناطق آزاد هم در مقایسه با رقبای منطقه ای شان از بین می رود. فقط به این دلیل که بازنگری در معافیت های مالیاتی دیگر دشوار است.
چنان که ملاحظه می شود، پرونده مالیات سپرده های بانکی ارزش بررسی کارشناسانه بیشتری دارد و با تدوین برنامه ای جامع برای دریافت مالیات از صاحبان همه درآمدها نه فقط سپرده گذاران خرد، می توان از ظرفیت ابزار مالیاتی هم برای تامین مالی دولت و هم برای هدایت اقتصاد بهره گرفت.
                