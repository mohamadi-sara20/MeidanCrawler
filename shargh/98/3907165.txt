شنبه ۴ خرداد ۱۳۹۸
-----------------------------------------
سرمقاله
-----------------------------------------
مردمی که نباید فراموش کرد
-----------------------------------------

                    گسست معرفتی و ادراکی با توده های فرودست به راحتی قابل ترمیم نیست. این امر در ادبیات دهه چهل ما، خاصه آثار مهمی همچون «عزاداران بیل» غلامحسین ساعدی، «سال های ابری» علی اشرف درویشیان، «همسایه ها» احمد محمود، «مدیر مدرسه» جلال آل احمد تجربه شده است. با اینکه این نویسندگان با تمام وجود طعم تلخ فقر را چشیده بودند و خود برخاسته از توده مردم بودند، در تغییر جایگاهی که برایشان اتفاق افتاده بود دیگر نمی توانستند زبان حال این مردم باشند. آنان نماینده جریانی بودند که با استعاره روشنفکری کدگذاری شده بود و این استعاره ناخواسته مرز میان روشنفکران و توده های فرودست بود. با اینکه دل آنها برای مردم می تپید، استعاره روشنفکران توان معرفتی را از آنان سلب کرده بود و این نویسندگان و به معنای وثیق آن جریان روشنفکری توان استراتژیک برای خلق مردم (سوژه سیاسی) را نداشتند. سوژه ای که «به زبان خود، برای خود و به جای خود سخن بگوید». نقش روشنفکران تاکتیکی و کاتالیزوری بود. با وقوع انقلاب اسلامی مردم از آنان گذشتند و دولتی از دل همین مردم شکل گرفت که خواسته یا ناخواسته با این روشنفکران در تضاد بود. در این میان چه کسی هست که نداند علی اشرف درویشیان تا واپسین سال های عمر با فقر جنگید و غلامحسین ساعدی بیماران تهیدست را همچون پزشکان امروزی! رایگان معالجه می کرد و جلال آل احمد چنان هم رنگ جماعت بود که مردی در بازار کهنه فروشان خریدار پالتوی روی دوشش شد. 
اینها چندان مهم نیست، جنبه تراژیک ماجراست که اهمیت تاریخی دارد. درویشیان در تهیدستی از دنیا رفت و آل احمد از دار دنیا چیزی نداشت جز آثارش که آن هم به یغما رفت و ساعدی بخش زیادی از دارایی اندکش را خرج مبارزات چریکی کرد و در انزوا و غربت درگذشت. آنچه کار دست روشنفکران داد، استعاره روشنفکری بود که خط فارقی شد میان آنان و مردم. اینک کسی چندان تعجب نمی کند که روحانیت در آن دوره زبان دل مردم شد، چون استعاره روحانیون آن روزگار خط فارق بین آنان و مردم نبود.
با گذشت چهار دهه از انقلاب اسلامی استعاره های تازه ای سر برآورده اند؛ استعاره اصلاح طلبان، اصولگرایان و دولت های برخاسته از میان آنان که هرکدام طبقه ای از جامعه را نمایندگی می کنند و حافظ منافع اقلیت و اکثریتی از مردمی اند که به آنان باور دارند یا منافعشان را تامین می کنند. آنان دیگر جریان های انقلابی نیستند که یک جمع سیاسی را شکل بدهند، جمعی به دور از مفهوم طبقاتی که بتواند «سیاست عمومی» را توسط کنش سوژه جمعی ایجاد کند که مردم، از تمام طیف ها در آن نقشی تعیین کننده داشته باشند. آنچه آلن بدیو از آن با عنوان «سیاست رهایی» مراد می کند.
اصلاح طلبان و اصولگرایان، هریک نماینده بخشی از مردم اند و نمایندگی شان بازنمایی حامیانشان است. این دو طیف، استراتژیست های قدرت اند و به مردم نگاهی تاکتیکی دارند، ازاین رو صرفا در انتخابات به یاد مردم می افتند. اگرچه این عملکرد در قاموس این راهبرد سیاسی دور از انتظار نیست، در شرایطی خاص زیان بار است، شرایطی که در آن شتاب تغییرات در جامعه افزایش پیدا کرده و تغییرات موجب جدایی دولت، اصلاح طلبان و اصولگرایان از مردم شده است. از این منظر حوادث 88 برای دولت و اصلاح طلبان و حتی اصولگرایان نقطه قوت است، زیرا همه جناح های درگیر در این اتفاقات نقش آفرین و سیاست ساز بودند. همان گونه که اصلاح طلبان مردمی را شکل دادند، اصولگرایان نیز دست به این کار زدند. اگر مواجهه با این تضادها و تعارضات به گونه ای دیگر شکل می گرفت، شاید در سیاست راه های دیگری نیز هموار می شد که به گشودگی سیاسی می انجامید. گشودگی ای که مردم تعیین کننده استراتژی آن می شدند و دولت ها و جناح های سیاسی، طراحی تاکتیک های این استراتژی را بر عهده می گرفتند. این جابه جایی باعث می شد مردم چالاک و سیاست پرشورتر شود و اقلیتی از مردم بتوانند زبان کثیری از مردم باشند. وقایع دی ماه سال 96 دیگر نقطه قوت دولت، اصلاح طلبان و اصولگرایان نبود. این جناح ها در شکل طبیعی شان کاری از دستشان برنمی آمد. نه می توانستند و نه می خواستند در وقایع دی ماه 96 شرکت کنند و نه توان بازدارندگی اش را داشتند. مردم ناموجود، موجود شده بودند که تن به هیچ استعاره ای نمی دادند. درست است که دغدغه معیشت داشتند، اما ویژگی شان این بود که طیف های متنوع و متکثری را دربر می گرفتند که توان آن را داشت تا به «جمع سیاسی» تبدیل شود، چون آنان طبقه ای از مردم نبودند. استعاره اصلاح طلب و اصولگرا توان طبقاتی دارد، یعنی از منافع طبقه خاصی از جامعه دفاع می کند، اما در برابر تقابل ها و تعارضات و تناقضات سیاسی غافلگیر می شود و قادر نیست این پدیده ها را در چارچوب بازنمایی های طبقاتی رمزگذاری کند. سیاست به این تعبیر دیگر از حزب و جریان های حزبی تبعیت نمی کند. بدیو از «سیاست فارغ از حزب» سخن می گوید، سیاستی که از حزب مایه و ریشه نمی گیرد و از ترکیب نظریه و عمل برنمی خیزد، چنان که لنین بر آن اصرار داشت. برعکس، سیاست از وضعیت های واقعی سرچشمه می گیرد، از کارهایی که در این وضعیت های واقعی از دستمان برمی آید.
آنچه وقایع دی 96 را از توان تهی کرد، عملکرد اپوزیسیون بود: دست کاری جمع سیاسی و تلاش برای رمزگذاری آن. رمزگذاری به شیوه رایج و مرسوم آن دو رویکرد سرمایه داری «برندسازی» و کالایی سازی یک جمع سیاسی برای منافع طبقاتی که مغایر با جانمایه این اعتراضات بود. اگر اصلاح طلبان و اصولگرایان این مردمان را نادیده می گرفتند، به خاطر این بود که همچون آنان حرف نمی زدند و فکر نمی کردند و شیوه اعتراضشان را نمی پسندیدند. اپوزیسیون هم درصدد آن بود که خودش را به این جمع تحمیل کند. جمعی که به گواه شعارهایش از استعاره ها گریزان بود و تن به استعاره های فرسوده نمی داد. اینان مردمی در این آب و خاک اند که هرچه زودتر بهتر که به صدایشان گوش فراداد تا فراموش نشوند. زمان، پرشتاب پیش می رود و این شتاب به جدایی بیشتری با این استعاره ها دامن خواهد زد. برای گریز از استعاره ها باید به جریان های سیاسی تازه میدان داد، جریان های تازه ای که از دل همین جمع های سیاسی خلق می شوند و راهیابی این جمع ها به عرصه سیاست راهی جز شکل گیری و تقویت مجدد جامعه مدنی، توسعه سیاسی و نهادهای مردمی ندارد. نهادهایی که «در دنیای مدرن کار خاکریزهای جبهه جنگ را می کنند» و هیچ خاکریزی برای مقابله و دفاع در برابر بیگانگان پایدارتر از خاکریزهای جامعه مدنی نیست.
* برای نوشتن این یادداشت از کتاب «زیست جنبش» نوشته محمدرضا تاجیک، نشر نگاه معاصر استفاده شده است.  
                