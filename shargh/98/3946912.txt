شنبه ۲۶ مرداد ۱۳۹۸
-----------------------------------------
یادداشت
-----------------------------------------
انتخابات خوب
-----------------------------------------

                    برگزاری رفراندوم جمهوری اسلامی در فروردین 1358 و با فاصله کمتر از دو ماه بعد از پیروزی انقلاب اسلامی، نشان از آغاز دوره ای جدید از زندگی جامعه امروز ایران داشت؛ دوره ای که بارزترین ویژگی آن حاکمیت رای و اراده مردم، تمکین صاحب منصبان از خواست مردم و مراجعه نظام یافته به آرای عمومی برای شکل گیری ارکان حکومت و انتخاب مسئولان است. با گذشت بیش از 40 سال از آن ایام، جا دارد با نگاهی به کارنامه گذشته و ارزیابی منصفانه ضعف ها و قوت ها به این سوال بنیادین بیندیشیم که آیا مراجعه به آرای مردم در قالب برگزاری انتخابات را می توان به شیوه ای «بهتر» انجام داد؟ و اصولا ملاک و معیار این «بهتر بودن» چیست. همچنین سوال بسیار مهم دیگری که بلافاصله رخ می نماید، این است که به راستی چنددرصد از دشواری های اقتصادی امروز کشورمان که بخش مهمی از خانوارهای ایرانی را به زیر خط فقر هل داده و شرایط دشوار معیشتی را به آنان تحمیل کرده است، در صورت برگزاری انتخابات «بهتر» قابل رفع و رجوع بود. با نگاهی گذرا به اظهارنظر برخی سخنوران و فعالان سیاسی می توان دریافت که بسیاری از اینان ملاک خوب یا بدبودن انتخابات را برنده شدن یا نشدن جریان سیاسی موردعلاقه خود می دانند. در سال 1388 رئیس دولت دهم برای دفاع از وزیر پیشنهادی خود در مجلس، امتیاز او را برگزاری انتخابات خرداد آن سال که از نظر او «بی مسئله ترین» بود، عنوان کرد. جملات و قضاوت های مشابهی را از سایر سخنوران نیز می توان نقل کرد.
به نظر نگارنده، مهم ترین ویژگی هایی که انتخابات خوب و بد را از هم متمایز کرده و درواقع تکلیف دست اندرکاران امر انتخابات را برای برگزاری «بهتر» روشن می کنند، به شرح زیر هستند:
1- انتخابات خوب اعتماد مردم را به صندوق و سازوکار برگزاری انتخابات افزایش می دهد. شیوه ارتباط مسئولان برگزاری انتخابات با مردم، شیوه نظارت مردمی و الزام کارگزاران به ارائه گزارش شفاف به رای دهندگان می تواند شهروندان را نسبت به برگزاری صحیح انتخابات متقاعد کند. ازاین رو، اعلام رسمی حمایت ناظران انتخابات از یک نامزد یا جریان سیاسی فعال در میدان انتخابات سمی مهلک تلقی می شود که انتخابات را «بد» می کند، زیرا مردم را متقاعد خواهد کرد که ناظران لزوما بی طرف نیستند.
2- انتخابات خوب اعتماد مردم به حاکمیت  و تاثیر خواست و اراده شان در اداره امور جامعه را افزایش می دهد. ممکن است شیوه برگزاری انتخابات به گونه ای شفاف باشد که همه مردم صحت و اصالت آن را باور کنند و یقین یابند که نتیجه اعلامی همان نتیجه واقعی انتخابات است. بااین حال درباره «موثر بودن» این انتخابات در جریان تصمیم گیری و سیاست گذاری کشور ابهاماتی داشته باشند. تضعیف تدریجی نهادهای انتخابی در کشور و به ویژه کاستن از قدرت مجلس به عنوان خانه ملت و محدودکردن قدرت اظهار نظر و دخالت منتخبان مردم در مسائل کلان کشور یکی از نمونه های قابل ذکر در این میدان است. با برگزاری انتخابات «خوب» باید رای دهندگان خود را آماده دیدن آثار این انتخاب کنند و شاهد تغییرات درراستای خواست و اراده خود باشند. تلاش برخی تشکل ها و رسانه ها و کانون های دارای نفوذ برای جلوگیری از بروز هرگونه تغییر روش ها، به تدریج این باور را در سطح جامعه می پراکند که انتخابات حتی اگر امانت دارانه هم برگزار شود، قادر به «تغییر» نیست. بدین ترتیب انتخابات خوب را باید انتخاباتی دانست که منتهی به تغییرات جدی و همسو با خواست شهروندان باشد.
3- انتخابات خوب وحدت ملی و میل به همزیستی اقوام و صاحبان سلیقه های سیاسی مختلف را افزایش می دهد. در جریان انتخابات، افراد با تمایلات و سلیقه های سیاسی متنوع به رقابت با همدیگر می پردازند و هر حزبی بتواند توجه رای دهندگان را به متاع خود جلب کند، برنده این مسابقه سالم و مردمی خواهد بود. با برگزاری انتخابات «خوب» اقشار مختلف شهروندان به این باور می رسند که بقیه اقشار هم مانند آنان خواسته ها و تمایلات و حقوقی دارند و لزوما وجود تفاوت در سلیقه ها و خواسته های سیاسی و اجتماعی به معنی غیرقابل تحمل بودن شرایط جامعه نیست.همه به این باور می رسند که باید با منطق و زبانی مشترک به موضوعات مهم مدیریتی جامعه توجه کنند.
4- یکی از مهم ترین دستاوردهای انتخابات در بسیاری از کشورهای موفق دنیا حرکت به سمت شایسته سالاری بوده است. رقابت سالم بین احزاب رقیب آنان را وادار کرده است با معرفی نامزدهای خادم و امین و کاربلد به میدان رقابت وارد شوند و با ارائه خدمت هرچه بیشتر به شهروندان رضایت آنان را بیشتر جلب کنند. به راستی آیا برگزاری بیش از 40 انتخابات در کشورمان دستاوردی شفاف در مسیر حاکمیت شایسته سالاری داشته است؟ فضای نامناسب رقابت سیاسی و حمایت نکردن از فرایند شکل گیری احزاب سیاسی فراگیر موجب شده برگزاری انتخابات در کشور ما کمک چندانی به حاکمیت شایسته سالاری نکند. 
5- انتخابات خوب هزینه های اندکی به جامعه تحمیل می کند. سخن گفتن درباب هزینه های انتخابات فرصت بیشتری می طلبد. عجالتا به سرفصل هایی مانند مهار هزینه های تبلیغاتی و «هزینه محور»نشدن انتخابات، کاستن از طول دوره بلاتکلیفی نهادهای دولتی در دوران انتقال قدرت به دولت جدید، توجه رقبای انتخاباتی به اصل رعایت هرچه بیشتر منافع ملی در دوران رقابت و خودداری از تحمیل هزینه و خسارت به اعتبار کشور، سیاسی نشدن کلیه سمت های مدیریتی و درنتیجه جابه جایی اتوبوسی مدیران میانی و... اشاره می کنم.با عنایت به همین پنج موردی که اشاره شد، می توان ارزیابی منصفانه ای از کارنامه 
40 سال برگزاری انتخابات در کشور داشت. آیا متولیان امر برای بهبود جریان امور و هرچه بهتر برگزار شدن انتخابات با هدف استفاده جامعه از دستاوردهای آن، تلاش خواهند کرد؟
                