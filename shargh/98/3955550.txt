یک‌شنبه ۱۷‌شهریور ۱۳۹۸
-----------------------------------------
یادداشت
-----------------------------------------
منافع ملی
-----------------------------------------

                    این نوشتار ادعا دارد که: 
1- منافع ملی هر کشوری بر اساس اقتضائات آن کشور تعریف می شود، این اقتضائات براساس ماهیت تمدنی و جغرافیای سیاسی آن کشور می تواند گسترده و پیچیده باشد یا محدود و دارای قابلیت تعریف پذیری سریع. بر این اساس، منافع ملی ایران، به عنوان منافع ملی کشوری با هزاره های تاریخی و تمدنی، همچنین مرزهای فرهنگی بسیار وسیع تر از مرزهای سیاسی، ماهیتی بسیار پیچیده دارد که تاکنون به آن توجه نشده است. 
2- حوزه گسترده ای که منافع ملی هر کشور مدعی، از آن حوزه تولید می شود، بررسی نشده است. 
3- منافع ملی ایران باید براساس مبانی تمدنی خود ایران به مفهوم وسیع کلمه و با همه پیچیدگی هایش تعریف شود. 
4- منافع ملی ایران عبارت است از منافع مادی و معنوی ملتی که به دلیل برخورداری از هزاره های وسیع تمدنی و تاریخی، نمی تواند بدون خود ادامه مسیر دهد؛ بر این مبنا منافع ملی ایران باید فقط با تولید تاریخ و تجدید خود و براساس مبانی تمدنی آن تعریف شود. 
قبل از پرداختن به اصل موضوع، شاید خالی از لطف نباشد گفتن این نکته که تا دهه قبل، برزبان آوردن ترکیب منافع ملی، چندان راحت نبود که خودبه خود از برزبان آوردن این ترکیب امتناع می کردیم، هرچند امروز خوشبختانه یا سوگ مندانه این ترکیب منافع ملی در هر کوی و برزن بر زبان ها جاری است. خوشبختانه از این نظر که به هر طریق می رود تا از قباحت این ترکیب کاسته شود تا شاید با بررسی عمیق راهی به دهی گشوده شود و سوگمندانه، براساس این نگرانی که این ترکیب منافع ملی نیز مانند سایر مفهوم های وارداتی در دو سده اخیر، مورد تامل و بررسی جدی قرار نگیرد تا بتوان آن را براساس مبانی این جغرافیای سیاسی، یعنی ایران تعریف یا در صورت ناگزیری تعبیه کرد و مانند مفهوم های وام گرفته دیگر، تنها در سطح زبان بلغزد که نگارنده این وضع را در شرایط خارج از زبان و جهان می فهمد و بر همین مبنا احترام و ارزشی برای آن متصور نیست، زیرا این وضع ناشی از هیچ واقعیتی نیست و از حقیقتی نمی گوید، بلکه باعث و دلیل گمراهی است. چنان که مفاهیم وارداتی سابق نیز به اندازه مشکلاتی که آفریده اند، راهی نگشوده اند؛ اما اینکه از قبل گفته ایم که تا دهه ای قبل، این ترکیب، یعنی منافع ملی قبیح می نمود، از دیدگاه نگارنده به سه دلیل از ذهن مخالفان بر زبان آنها سرایت می کرد. نخست اینکه آنها به این نتیجه نادرست رسیده بودند که منافع ملی عبارت است از منافع مادی که به هر طریقی حاصل شود و دلیل دوم اینکه بیشتر مخالفان با واژه ملی خصومت داشتند، زیرا این مفهوم را در حد احساسات غیرمنطقی و خودبرتربین، از جمله نژادپرستی تقلیل می دادند و می دهند و سوم هم اینکه این مخالفان بیشتر خود را مدعی و محصور در این جغرافیا نمی دانند. با توجه به این جهات، برزبان آوردن ترکیب منافع ملی را نه تنها برنمی تافتند، بلکه با هر بر زبان آورنده این ترکیب، در خوش بینانه ترین حالت روی ترش نشان می دادند. 
باری هرچند ملی گرایی ایرانی هنوز به نحوی شایسته تعریف نشده است و شایسته از این نظر که این مفهوم باید براساس مبانی تمدنی ما تعریف شود که ماهیتی خردمحور دارد؛ اما به دلیل توانایی نداشتن ما در خواندن تاریخ و بی زبانی ما، تعریف این مفهوم بسیار مشکل می نماید، ولی با همه این قیدها در همین مجال کوتاه اعلام می کنم که هرگاه ملی گرایی ایرانی براساس مبانی تاریخی و تمدنی این جغرافیا تعریف و توضیح  داده شود، کمترین نسبتی با هر ملی گرایی دیگر از جمله ملی گرایی غربی خواهد داشت. باری اگر بپذیریم منافع ملی هر کشور به صورت کلی براساس اقتضائات آن کشور باید تعریف شود: 
1- ما به عنوان کشوری دارای هزاره های تاریخی و تمدنی و مرزهای فرهنگی بسیار گسترده تر از مرزهای سیاسی، منافعی ملی با ماهیتی بسیار پیچیده داریم که تاکنون به درستی از عهده تعریف آن برنیامده ایم. 
منافع ملی در هر جغرافیایی پس از تشکیل دولت-ملت، از طریق تولید قدرت با توسل به ایجاد سه حوزه انسجام داخلی، اقتصاد مادی و معنوی ملی بانشاط و نیروهای دفاعی چابک حاصل می شود. در بدو امر شاید این پرسش در ذهن ایجاد شود که با انسجام ملی است که دولت - ملت تشکیل می شود و نه بعد از آن در ناحیه تولید قدرت. باید پاسخ داد که ادامه انسجام داخلی تا تولید قدرت به وسیله هر سه حوزه منظور نظر است در غیر این صورت یعنی به تبع نبود انسجام داخلی نه ملتی خواهد بود و نه حوزه ای برای تولید قدرت؛ اما اینکه گفته شده تعریف منافع ملی ایران پیچیده است، ناظر بر تولید مفهوم هایی مبتنی بر تمدن و تاریخ خود است تا وضع و اجرای این مفهوم ها بتواند انسجام منطقی ملی را  شکل دهد، به صورتی که هر ایرانی به طور محسوس به این درک و دریافت برسد که در این جغرافیای سیاسی سهمی برابر از امکانات مادی و معنوی با دیگران دارد. با دریادداشتن این قید که تنها شایستگی فردی و تلاش است که می تواند او را از دیگران آن هم تنها در عرصه مادی متمایز کند و نه در سایر عرصه های حقوقی و سیاسی. بر این اساس ما محتاج تولید مفاهیمی هستیم که از مبانی تمدنی و تاریخی ما برآمده باشد تا وضع آن باعث انسجام پایدار ملی ما شود.
این مفاهیم هرچند می توانند با مفاهیم جغرافیای سایر در این حوزه شباهت هایی داشته باشند؛ اما بر اساس ماهیت تمدنی ما بدون شک و به طور حتم با مفاهیم موضوعه در جغرافیای سایر فرق خواهند داشت و آنچه مبنی بر پیچیدگی تعریف منافع ملی گفته شده است، ضمن نظر بر اقتضائات ملی ما، ناظر به تولید این مفاهیم مدنظر نیز هست که باید بتواند پایه و اساس تولید قدرت به صورت منطقی و موزون قرار گیرد تا باعث تولید انسجام ملی بی گزند و پایدار شود که با نظری به داشته های کنونی و رویکردهای متنوع سیاست گذاران و مجریان و باز با توجه به وضعیت نازل در حد عدمی اندیشگی کنونی، تولید مفاهیم که خود تولید تاریخ است و شرایط خاص خود را می طلبد؛ هرچند بسیار مشکل اما تنها راه ناچار به نظر می رسد؛ یعنی راهی که باید گشوده و پیموده شود. 
در چنین انسجام ملی موزون، منطقی و با قوامی است که ملیت ایرانی می تواند خود را بر جغرافیای خود در مقابل موانع و مواقع مستقرکرده و تولید کند و با شمایل ماهیتی خود ادامه مسیر دهد. در غیر این صورت هرچند به دلیل داشتن هزاره های تمدنی در مقابل استحاله شدگی مقاومت خواهیم کرد؛ ولی این استحاله شدگی باز هرچند تدریجی اما به طور حتم صورت خواهد گرفت و ما را به موقعیتی سخت تر یعنی کوچ از این جغرافیا رهنمون خواهد شد. البته به ظاهر آسان ترین کار تن دادن به دنباله روی و رها کردن خود تاریخی است که امکان آن نیز چنان که در دو سده اخیر نشان دادیم، به دلیل وجود تاریخ چندلایه در ما میسور نیست؛ ولی چنان که گفته شد، استحاله تدریجی اما حتمی روی خواهد داد. مگر اینکه بتوانیم بر پیچیدگی های تمدنی خود فائق آمده و آن را به اقتضای امروز بخوانیم و آینده فراموش شده گذشته خود را بزایانیم؛ بر اساس این اعتقاد داریم که: 
2-حوزه تعریف منافع ملی ما، حوزه گسترده ای است که تاکنون بررسی و کنکاش نشده است. 
اگر منافع ملی را به صورت اعم، تولید تاریخ از سوی ملتی بدانیم که خود را در تاریخ تجدید می کند، بنا براین حوزه ناظر بر کنکاش منافع ملی به اندازه حوزه فلسفه تاریخ یعنی سرگذشت انسان گسترده است که تمام رفتار و کردار انسان و لوازم آن را در جغرافیا شامل است. این رفتار تولیدکننده تاریخ بر جغرافیای سیاسی باید بتواند با تولید قدرت ملی در داخل و تعامل تاریخ تولیدشده در جغرافیای سایر، از لحاظ مادی و معنوی مشارکت کند تا سهم مقبول خود را که مابازای تاریخ تولیدشده خود است، دریافت کند؛ در این میان بدیهی است که در این دادو ستد (نه داد تنها-و نه ستد) قوام انسجام داخلی را باعث شود تا بتواند به تبع آن به راه شایسته ای که در پیش دارد، گام بگیرد که این دوام و قوام در بدو امر در زبان ملی خود را می نمایانند و این زبان است که به عنوان نهادی اساسی و غیر قابل جانشین بار همه مسائل را بر دوش می کشد؛ زیرا در بدو امر هر تولیدی در زبان و با زبان تولید می شود و زبان هر ملتی تاریخ آن ملت را بر دوش می کشد و زبانی دارای حرکت است که ملت آن در حرکت باشد و باری بر دوش داشته باشد که زبان ساکن زبان مرده است که ملت آن و جهانش مرده اند و اگر امروز از هر طریقی به زبان ملی ما حمله می شود، با توجه به اهمیت آن در انسجام ملی و منافع آن است که عده ای در داخل و عده ای در خارج با بازی کردن بر بسترهای طبیعی و مصنوعی موجود به آن می تازند. بر اساس این غفلت از زبان غفلت از جهان ملی است که امروزه مسئولان امر حتی چندان توجهی به ظاهر هم به این نهاد مهم یعنی زبان ملی ندارند. بر اساس اینکه اولین نشانه تولید قدرت در هر جغرافیایی در زبان هویدا می شود و باز از آنجایی که زبان نمی تواند بدون داشتن پشتوانه ای منظم از اقتصاد مادی و معنوی یعنی پشتوانه ای در حوزه عمل و نظر باشد که تولید این اقتصاد متکی به تولید تاریخ است؛ یعنی تولید مفاهیم در حوزه نظر که منبع از اندیشه دارد و تولید فنون که خود از شرایط موزون و مورد قبول اقتصادی به مفهوم مادی کلمه است که این دو حوزه یعنی تولید اندیشه و اقتصاد تنها در آزادی نظر و عمل است که باعث آبادی زبان خواهد شد. بدیهی است که چنانچه زبان بر اساس چارچوب تعریف شده، منافع ملی آزاد نباشد یا منافع ملی به گونه ای تعریف شود که زبان نتواند آزادی عمل داشته باشد؛ به هر روی تولید اندیشه محال است که این خود ضد منافع ملی است؛ زیرا در این صورت از جامعه و انسجام آن چیزی باقی نخواهد ماند؛ یعنی شاید جامعه به مرحله انتظام برسد؛ اما برای انسجام آن باید فکری کرد. تعریف منافع ملی باید به نحوی باشد که در داخل باعث انسجام ملی و امتداد این انسجام ملی به خارج از مرزهای سیاسی شود تا در همین مسیر با در دست داشتن تاریخ تولیدی خود بتواند در کنار سایر فرهنگ ها، خود را در معرض دید دیگران بگذارد. بدیهی است که این امتداد منافع ملی از داخل به خارج و توسعه این امتداد تا هر نقطه جهان، چه در عمل و چه در نظر باعث آن چیزی می شود که بازگشت مابازای آن یعنی این امتداد، جهت تغلیظ انسجام بیشتر داخلی برای پیمودن راحت تر راه مانده یعنی آینده خواهد شد. حال اگر امروز نگاهی به وضعیت زبان ملی خود بیندازیم و فشارهای هر لحظه فزاینده بر آن را که از شش جهت وارد می شود، در نظر بگیریم، بیشتر متوجه سطح، ماهیت، کیفیت و سرانجام وضعیت ملی خود خواهیم شد.
3-منافع ملی ایران باید بر اساس مبانی ملی ایران یعنی تاریخ و تمدن آن به مفهوم وسیع کلمه تعریف شود. چنان که از قبل گفته شده است، منافع ملی هر کشوری که بخواهد حیات خود را ادامه دهد، باید بر مبانی تمدنی آن کشور بایستد تا بتواند ضمن حفظ خود در داخل، در جهان نیز خود را به عنوان مدعی بنمایاند؛ یعنی هر کشوری تنها زمانی می تواند به عنوان خود و تاکید می کنم به عنوان خود و دارای جهان خود در جهان ظاهر شود که ماهیت تولیدشده خود را چه در حوزه عمل و چه در حوزه نظر در معرض دیگران قرار دهد و از همین نقطه شناسایی و به رسمیت شناخته شدن این جغرافیای مدعی شروع می شود. در غیر این صورت هیچ کس با دردست داشتن هدایای دیگری صاحب وجهه نشده و بدیهی است که چنین ملتی، ملتی نیست که بتواند تولید قدرت ملی کند چه رسد که بخواهد از آن دفاع کند، زیرا چنین ملت و چنین جغرافیایی بر پاهای دیگران ایستاده و اینجاست که دیگران می پیمایند و او جز ناظری بی اشتها نخواهد بود و این یعنی استحاله به مفهوم کوچیدن از جغرافیای خود که امروزه به روشنی می بینیم شرقی ترین کشورهای زمین به غربی ترین قسمت آن مهاجرت کردند. بر این اساس اعتقاد دارم که منافع ملی ما به عنوان کشوری به حق مدعی باید بر اساس منابع تاریخ و تمدن ما تعریف شود و این منابع همان تاریخ ازسرگذرانده ماست که هرگز از سر ما نگذشته است و نخواهد گذشت بلکه بر مطالبات عمده برزمین مانده خود یعنی بر زایش آینده فراموش شده گذشته خود توسط ما، همچنان پای می فشرد و این به این معنی است که مفاهیم مقتضی منافع ملی باید از درون این تاریخ و تمدن تولید و وضع شود که با توجه به وسعت ایران فرهنگی در جغرافیایی بیش از پنج میلیون کیلومترمربع، می تواند تاثیر بسزایی جهت امتداد منافع ملی ما محسوب شود و البته این مهم نکته ای است که بسیاری از قدرت های منطقه ای و فرامنطقه ای نگران آن اند. در این خصوص می توان شعر نیمایی را برای نمونه در نظر آورد که به سرعت و آسانی در این حوزه وسیع فرهنگی منتشر و جایگیر شد زیرا نیما توانسته بود ناحیه ای از تمدن ما را به سخن گفتن وادارد. 
4- منافع ملی ایران عبارت است از منافع مادی و معنوی ملتی که به دلیل برخورداری از هزاره های تمدنی در جغرافیایی وسیع، چه در داخل مرزهای سیاسی امروز و چه در خارج از آن در حوزه ایران فرهنگی نمی تواند ماهیت و ماییت غلیظ خود را رها کند و بر این اساس مجبور است به عنوان جغرافیایی به حق مدعی، از دنباله روی چشم پوشیده و به پیشروی خود در مسیر توسط تجدید خود، در تاریخ خود، از طریق تولید تاریخ بکوشد. اینکه فلان به اصطلاح استاد جامعه شناسی نداشته ما می گوید ما باید تاریخ را رها کنیم و دیگری می گوید ما سنت نداریم و اگر داریم چیزی در آن یافت نمی شود، جز بی دانشی و سردرگمی گوینده را نمی نمایاند؛ زیرا رهایی ما از تاریخ ما نه ممکن است و نه اگر امکان این رهایی هم بود، کاری شایسته. ممکن نیست چون ما نمی توانیم ماخذ و مظهر ماهیت خود را به دور اندازیم، هرچند نتوانیم آن را بر زبان آوریم و از این نظر زبان ما افسرده، صبور و تهیدست باشد، اما به هر حال با ماست، زیرا هنوز در رفتار روزانه هر ایرانی نشانه های بسیار از هزاره های دور تا نزدیک به روشنی دیده می شود و دوم آنکه چرا ما نباید زبانمان را به سخن گفتن آوریم تا بتوانیم بر جغرافیای خود به عنوان خود مستقر شویم نه مستاجر، یا به عنوان دیگری. اگر جهان وطنان را اعتقاد و علاقه بر این است که چنانچه مرزهای سیاسی برداشته شوند، همه مشکلات نوع بشر رفع خواهد شد، به جد اعتقاد دارم که مرزهای سیاسی معقول، بر اساس مرزهای فرهنگی، تاریخی و تمدنی شکل گرفته اند و هر تمدن و فرهنگی مردان و زنان خود را خانه است ولاغیر و هیچ انسانی نمی تواند ماهیت و ماییت تاریخی خود را رها کند که امری غیرارادی است و نه از نظر بهداشت روانی انجام چنین امری جایز است و شاید در این خصوص به کلامی از هایدگر می توان توسل جست که بشر در زمین شاعرانه سکنا می گزیند و اضافه می کنم که شاید نه همیشه عاقلانه! اما اینکه ما نمی توانیم تاریخ و تمدن خود را بخوانیم ضعفی ناشی از نبود اندیشه در سده های متمادی است که امروز میراث دار این وضع هستیم و سعی ما باید بر این باشد که شرایطی وضع شود تا بتوانیم در عمل و نظر دارای تولیدات خود باشیم و به سخن دیگر به جای مصرف دیگران و گفتن از آنها از خود بگوییم و به تولیدات خود متکی باشیم و این خود جز خود تاریخی ما نیست. بر این اساس با چشمان امروز به گذشته باید برگشت و آینده این گذشته را زایاند و اینکه هانری کربن می گوید: امروزه ایرانیان کماکان غافل اند از اینکه فرهنگ سنتی شان می تواند حامل پیامی برای بشر این روزگار باشد و هنوز نمی دانند چگونه این پیام را روزآمد کنند (اسلام ایرانی -جلد- اول-ص38) حرف حقی است که او شاید فقط درخصوص فلسفه نوری می زند اما به جد اعتقاد دارم که این گفته شامل تمام حوزه های تمدنی ماست. امروز اگر غرب در حوزه عمل و نظر جهان را در سیطره گرفته، سده هاست که از همین در تنگ وارد شده است و با شتاب هر چه بیشتر ادامه مسیر می دهد و اگر مفهوماتی را از تمدن سایر دریافت کرده، در تمدن خود پس از دخل و تصرف تعبیه کرده است و ما هم اگر نتوانیم با نگاهی دقیق به راه پیموده شده و همچنین چشم انداز پیش رو، خالق وضعی باشیم که بتوانیم حرکت کنیم نه تنها منافع ملی ما به همه موارد و دلایل گفته شده تامین نخواهد شد، بلکه وضع حتی بر منوالی نخواهد چرخید که در چند سده اخیر چرخیده است. 
                