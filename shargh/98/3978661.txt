شنبه ۱۸ آبان ۱۳۹۸
-----------------------------------------
حرف اول
-----------------------------------------
زلزله ترک و الزامات مدیریت بحران زلزله ترک و الزامات مدیریت بحران
-----------------------------------------

                    - پهنه زلزله زده، شهر ترک در شمال میانه که در ساعت 2:17 بامداد جمعه 17/8/98 در آن زلزله ای با بزرگای 5.9 رخ داد، ناحیه ای است که  در آن زلزله های تاریخی بزقوش- گرم رود در سال های  1844م و 1879م در قرن نوزدهم و زلزله 10 اسفند 1375 گلستان اردبیل با بزرگای 6.0 (23 سال قبل در شمال همین ناحیه) تجربه شده است. این منطقه در محدوده ای فعال و لرزه زا  واقع است و گسل مسبب به احتمال زیاد راستایی شمال شرق-جنوب غربی داشته و شیب آن به سوی شمال غرب بوده است. این گسله در سامانه گسله بزقوش- گرم رود قرار دارد. البته باوجود رخداد زمین لرزه در ساعت دو نیمه شب، بخت مهمی یار ما بوده که اولا کانون در پهنه ای عمدتا روستایی و نسبتا کم جمعیت واقع شده بود و در ثانی کانون زمین لرزه در ژرفای حدود 18 کیلومتر واقع شده بود؛ بنابراین رخداد زلزله مزبور در پهنه ای گسترده از گیلان و قزوین در شرق تا آذربایجان غربی و کردستان در غرب آن احساس شد، ولی در پهنه کانونی آن شدت به نسبت کمتری حس شد. نگارنده در این مواقع معمولا چراغ قوه روشنی را مثال می زند که از زیر به سطح یک کاغذ کالک نزدیک کنیم، هرچه چراغ قوه به سطح کالک نزدیک تر شود، دایره ای پرنورتر و البته کوچک تر از بالا دیده می شود و هرچه از زیر این چراغ قوه را از سطح کالک دورتر کنیم، دایره ای کم نورتر و رنگ پریده تر و البته بزرگ تر شکل می گیرد، شاید این تشبیه تا حدی بتواند حالتی را که زلزله ای مثل زلزله بم در ژرفای کمتر از هشت کیلومتری رخ داد، با زلزله ترک میانه که در ژرفای بیشتر  18 کیلومتری رخ داده است، مقایسه کند و از دیدگاه ژرفا بتوان  شدت خرابی های متفاوت را در پهنه های رومرکزی در این دو حالت توضیح داد. صدالبته مسئله شدت خرابی فقط ژرفا نیست و در معرض بودن جمعیت هرچه بیشتر در پهنه کانونی (مثلا در زلزله بم) به نسبت جمعیت کم ترک و همچنین میزان بزرگا نیز در شدت و گستره خرابی ها موثر است. در زلزله رخ داده در بامداد جمعه 17 آبان، البته چند نکته مهم را از دیدگاه مدیریت کاهش ریسک و مدیریت بحران، می توان فهرست وار بیان کرد: 
- در همان ساعات اولیه روز جمعه هم استاندار آذربایجان شرقی و هم رئیس سازمان مدیریت بحران کشور ابراز کردند که خوشبختانه پس لرزه ها رو به کاهش است، انرژی تخلیه شده و هیچ نگرانی از اتفاق مهم بعدی وجود ندارد. من می توانم الزامات مدیریتی برای حفظ آرامش روانی جامعه را درک کنم و بشخصه با حفاظت از آرامش مردم، کاملا همراهم، ولی مسئله مهم آن است که این اظهار نظر ها که پس لرزه ها خوب هستند و در زلزله ترک، میانه، رو به کاهش اند، حداقل در ساعات اولیه بعد از رخداد واقعیت علمی ندارد!  تمام بررسی های علمی که ما در صبح جمعه انجام دادیم، به ویژه نمایانگر احتمال رخداد پس لرزه های متعدد و فراوان  در ساعات و روزهای آینده است. به نظر می رسد در حالتی که نمی توان حرفی زد، بهتر است به جای اظهار نظرهای غلط و غیر علمی، سکوت پیشه کنیم یا از متخصصان، به ویژه از استادان ارتباطات و روان شناسی اجتماعی که در زمینه سوانح  کار کرده اند، بخواهیم که به منظور اظهار نظر و تنظیم نوع ارائه خبر و اطلاعیه ها و  مطالب رسمی، هم محتوا را تهیه کنند و هم خود از اساس مطالب مربوطه را با همکاری زمین شناسان و زلزله شناسان و مهندسان زلزله برای مردم توضیح دهند. 
- نکته بعدی آن است که زلزله بامداد جمعه در شمال میانه،  بر اساس داده های لرزه نگاری ثبت شده از آن، براثر جنبا شدن گسلی رخ داده است که گسیختگی در آن به احتمال زیاد  گسترشی به سوی جنوب غرب داشته است. البته شدت زمین لرزه در پهنه غرب و جنوب غرب کانون هم بیشتر بوده و بیشینه شتاب به میزان 425 سانتی متر بر مجذور ثانیه در شهر ترکمانچای ثبت شد. بررسی روند پس لرزه ها نشان می دهد که باید درباره احتمال رخداد زمین لرزه های شدید در حد همین زمین لرزه بامداد جمعه و حتی بالاتر از آن برای حداقل دو ماه آینده مراقبت ویژه کنیم.  توجه شود که گسل مسبب رخداد زلزله 17 آبان، در انتها به سامانه گسله شمال تبریز می رسد و با یکی از قطعه های گسله در این سامانه تلاقی دارد. این تلاقی ها به عنوان محل های مهم برای احتمال رخداد زلزله های شدید  بعدی تلقی می شوند. آمادگی و هشیاری در این منطقه از آذربایجان شرقی شرط عقل است. 
- نکته سوم آنکه محدوده زلزله زده ترک، شمال میانه، در پهنه ای قرار دارد که مسیر راه آهن در حال ساخت میانه- اردبیل از آن عبور داده شده است. من در سال های 94 و 95 بازدیدهایی از این محور در حال اجرا داشتم و مشاهده شد که هم زمین لغزش های متعددی از قبل وجود داشته و هم بر اثر عملیات حفر ترانشه و خاک برداری برای زیرسازی مسیر خطر آهن زمین لغزش های متعددی نیز به وجود آمده است. 
البته این مسیر راه آهن هم مثل اکثر پروژه های عمرانی کشور ابتدا تعیین محل شده بود و بعد از اینکه عملیات اجرائی آغاز شد و مشکل زمین لغزش ها به وجود آمد، به سراغ متخصصان رفتند تا دلیل آن  و راه چاره را بپرسند! عجالتا احتمال می دهم که زلزله بامداد جمعه نیز موجب زمین لغزش های متعدد دیگری در همین محدوده شده باشد، چه در مسیر راه آهن در حال احداث و چه در دامنه های کوه بزقوش و به ویژه در مسیر های ارتباطی روستایی. ادامه پس لرزه ها با زمین لغزش های جدیدتر همراه خواهد بود. زمین لغزش های این منطقه حتی قبل از زلزله 17 آبان 98 فعال بوده اند، بنابراین جابه جایی های بعدی در محل  ترانشه های حفر شده برای راه آهن در این زلزله و در پس لرزه ها مورد انتظار است. یکی از گسل های واقع در پهنه گسله بزقوش- گرم رود مسبب رخداد زلزله 17 آبان بوده است و  پهنه خردشده گسله مزبور نیز به ناپایداری های بیشتر در این دامنه ها کمک می کند. این موضوع از دید ایمنی کارکنانی که در این مسیر مشغول هستند و همچنین ایمنی اهالی روستاهایی که در این پهنه زندگی می کنند، برای کاهش ریسک های بعدی باید لحاظ شود. 
                