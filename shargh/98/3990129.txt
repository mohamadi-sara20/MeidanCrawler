یک‌شنبه ۱۷ آذر ۱۳۹۸
-----------------------------------------
سرمقاله
-----------------------------------------
تعلیق «مکانیسم ماشه»
-----------------------------------------

                    چهاردهمین نشست کمیسیون مشترک برجام در سطح معاونان وزرای خارجه جمعه گذشته در وین برگزار شد. ویژگی این نشست این بود که برگزاری آن مصادف با پرتنش ترین شرایط در مقایسه با وضع موجود در هنگام نشست های قبلی کمیسیون مشترک  بود. این نشست در شرایطی برگزار شد که یک ماه قبل از آن گام چهارم کاهش تعهدات ایران ذیل برجام، به ویژه از سرگیری غنی سازی در تاسیسات فردو، برداشته شده بود و کشورهای اروپایی ازآن پس به این بهانه به طور غیررسمی و رسمی از فعال کردن سازوکار حل اختلافات در برجام سخن گفته بودند. یک روز قبل از نشست وین نیز اعلام شده بود که فرانسه، آلمان و انگلیس در نامه ای به شورای امنیت که البته تازگی نداشت، برنامه موشکی ایران را «ناسازگار» یا «مغایر» با قطع نامه 2231 اعلام کرده اند. همچنین شرکت ذی ربط روسی چهار روز قبل از نشست اعلام کرده بود که همکاری خود برای تولید ایزوتوپ در تاسیسات فردو را به حالت تعلیق درآورده است. روابط ایران با آژانس بین المللی انرژی هسته ای نیز به دلیل مستمسک جدید آژانس و ادعای یافته شدن ذره های اورانیوم در محلی در تورقوزآباد و اقدامات خارج از عرف یکی از بازرسان در هفته های گذشته تا حدی پرتنش بوده است. 
 مهم ترین نتیجه نشست جمعه این بود که همه طرف ها به رغم تمام اختلافات همچنان به حفظ برجام پایبند ماندند و هیچ اقدامی از سوی هیچ طرفی در برای فعال کردن سازوکار حل اختلافات (بندهای 36 و 37 برجام) انجام نشد. اهمیت این امر از ناحیه سه کشور اروپایی ازآن جهت بود که آنها در یک ماه گذشته چنین تهدیدی را مطرح کرده بودند. در این زمینه، مطابق بیانیه منتشرشده از برخی تحولات «به ویژه برخی گام های اخیر در رابطه با اجرای تعهدات ایران ذیل برجام» ابراز «نگرانی جدی» شده و ایران به اجرای کامل تعهداتش ذیل برجام تشویق و از این کشور خواسته شده است که از «کاهش بیشتر تعهدات خود اجتناب کند». 
این بار نیز نحوه برخورد اروپا نشان داد که حفظ برجام همچنان برای آنها مهم است و مایل نیستند در شرایط کنونی دست به اقدامی بزنند که تهدیدی جدی برای تمامیت برجام باشد و با توجه به عواقب آن موجب وخامت اوضاع شود؛ خاصه آنکه با توجه به برخی تهدیدهای غیررسمی مبنی بر خروج ایران از ان پی تی و تهدیداتی مشابه تهدید اخیر علی لاریجانی مبنی بر تجدیدنظر در کار با آژانس در صورت فعال شدن «مکانیسم ماشه»، معلوم نیست واکنش ایران در قبال برقراری مجدد تحریم های لغو شده سازمان ملل چه خواهد بود. عامل دیگری که تاکنون مانع اقدام اروپا در این زمینه شده، میزان شدت و جدیت اقدامات ایران و امکان بازگشت پذیربودن موارد کاهش تعهدات ذیل برجام است. ظاهرا و باوجود جدی بودن گام آخر ایران، یعنی از سرگیری غنی سازی در فردو، ممکن است اروپا هنوز این گام را تا آن درجه اثربخش نیافته که به خاطر آن اقدامی علیه تمامیت برجام انجام دهد و ریسک یک بحران عدم اشاعه جدی را بپذیرد. اما اکنون با توجه به ادامه فشار حداکثری و بی میلی یا ناتوانی اروپا از انجام هر اقدام جدی، این احتمال وجود دارد که گام های احتمالی بعدی ایران جدی تر و برگشت ناپذیرتر باشند. به همین دلیل ممکن است اروپا تصمیم خود درباره «مکانیسم ماشه» را به تعویق انداخته باشد تا ببیند ایران در نوبت بعدی در زمینه کاهش تعهدات خود چه اقدامی خواهد کرد. به هر حال اکنون همه طرف ها باید توجه داشته باشند که احتمال فروپاشی برجام ممکن است در ماه های آینده بیشتر شود.
با توجه به اینکه اعضای باقی مانده در برجام تاکنون از اقدامی که در راستای کاهش فشارهای تحریمی بر ایران باشد، ناتوان بوده اند، اکنون مسئله این است که آیا در یک ماه آینده اقدام مجددی از سوی اروپا درباره جلب توافق واشنگتن برای لغو یا تخفیف تحریم ها خواهد شد یا خیر. در شرایطی که دولت ها و شرکت های اروپایی ممکن است اراده، توان و امکانات لازم را برای انجام اقدامی مستقل در جهت تامین منافع ایران از برجام نداشته باشند، ظاهرا راهی برای سه دولت اروپایی جز مراجعه مجدد به واشنگتن و تلاش برای نزدیک کردن ایران و آمریکا باقی نمانده است. 
                