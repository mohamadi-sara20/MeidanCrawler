یک‌شنبه ۱ دی ۱۳۹۸
-----------------------------------------
یادداشت
-----------------------------------------
5 هفته پس از افزایش قیمت بنزین
-----------------------------------------

                    رشد 50 درصدی قیمت بنزین برای سهمیه 60 لیتری دارندگان کارت سوخت سواری، اکنون و با واریز سومین سهمیه آن می تواند با ارزیابی های جدی تری مواجه شود. برای خودروهای فاقد کارت سوخت و کسانی که بنزین با نرخ سه هزار تومان دریافت می کنند، حتما رشد 200 درصدی بهای سوخت می تواند تورم را در ماه های پیش رو افزایش دهد. از همان ابتدای طرح مشخص بود با وجود اینکه برای تاکسی ها و آژانس ها سهمیه بنزین در نظر گرفته شده، اما قطعا نرخ کرایه ها افزایش خواهد یافت. در یادداشت قبلی برای «شرق»، به موضوع افزایش نرخ بی کاری و رکود در بازار که باعث روی آوردن مردم به مسافرکشی با خودروهای ارزان شخصی شده، اشاره کردم. این گروه اکنون بیش از همه متضرر شده اند و مسافرانی که ناگزیرند هر روز چند بار جابه جا شوند، با افزایش کرایه ها مواجه شده اند. قبلا درباره شرایط مطلوب واقعی شدن نرخ بنزین و حذف یارانه آن صحبت شده است. هم زمان با افزایش قیمت بنزین، اصلاح دستمزدها امری ضروری است تا فشار واردشده به مردم به دلیل افزایش بهای کالاها متاثر از افزایش قیمت بنزین، مدیریت شود. به روش اجرای سهمیه بندی و افزایش قیمت بنزین از سوی دولت که به نوعی غافلگیری عمومی را در پی داشت، بارها اشاره شده است. دولت باید با مردم صادق باشد و اگر قرار بود بنزین گران شود، چرا مدام اعلام می شد سهمیه بندی در دستور کار دولت قرار ندارد؟ اینکه آیا این اقدام دولت و گران کردن بنزین برای جبران کسری بودجه انجام شده، از گزینه های محل تامل است؛ حتی اگر این مسئله صحت داشته باشد، دولت می توانست مسیر و روش دریافت مالیات به ویژه گسترش پایه مالیاتی و برخورد با فرار مالیاتی برخی سرمایه داران و نهادها را دنبال کند و همچنین از هزینه های غیرضروری مجموعه دولت و سایر دستگاه های حاضر در بودجه بکاهد. تصور نمی شود گران شدن بنزین به نفع مردم باشد، چراکه رشد قیمت بنزین به سایر کالاها نیز تسری پیدا می کند. با این اقدام، قیمت سایر کالا ها نیز با افزایش روبه رو می شود و به تبع آن قدرت خرید مردم کاهش می یابد؛ بنابراین باید دولت اقداماتی را انجام دهد تا به وسیله آن، اثرات تورمی افزایش قیمت سوخت مدیریت شود و وضعیت معیشتی مردم حداقل ثابت بماند.
صرفا با دادن پول نقد، وضعیت معیشتی مردم بهبود پیدا نمی کند. دولت باید اقدامات زیرساختی انجام دهد تا وضعیت درآمدی و رفاه مردم بهتر شود؛ برای نمونه باید در زمینه بهداشت با به کارگیری پزشک خانواده برای هر خانوار هزینه های سلامت مردم کاهش یابد. از سوی دیگر در بحث آموزش نیز باید از پول سازی آموزش جلوگیری شود. 
این در حالی است که درحال حاضر بیش از 87 درصد دانشگاه های کشور پولی هستند و این امر هزینه مضاعفی را به مردم وارد کرده است. باید حداقل برای مردم شرایطی فراهم شود تا آنها بتوانند هزینه های جاری خود را تامین کنند. دراین باره دولت باید سیاست های تشویقی و حمایتی را در دستور کار قرار دهد. به بیان دیگر باید برخی سیاست گذاری ها تجدیدنظر و بازنگری شوند. مجلس هم نقش مهمی در این موضوع دارد اما نتوانست در ماجرای گران شدن بنزین موضع قاطع و عملی بگیرد. به هرحال این تصمیم براساس توافق سران قوا شکل گرفته است، اما مجلس هم نتوانست به درستی به وظایف خود عمل کند. مرکز پژوهش های مجلس که به عنوان بازوی پژوهشی مجلس شناخته می شود، باید به شبهات اقتصادی این اقدام بپردازد و درباره آن گزارش تهیه کرده و آن را به شکل عمومی منتشر کند. باید در مسیر پیش رو با دقت و وسواس نقاط خطای احتمالی را پوشش داد.
                