چهار‌شنبه ۲۹ آبان ۱۳۹۸
-----------------------------------------
یادداشت
-----------------------------------------
چالش بنزین
-----------------------------------------

                    این روزها مباحث بسیاری در مخالفت یا موافقت با افزایش یک باره قیمت بنزین مطرح شده است. طرح این مباحث از دیدگاه های مختلف چنانچه پیش از اتخاذ تصمیم سران قوا اتفاق می افتاد، می توانست بخشی از کمپین مورد نیاز برای تضارب آرای کارشناسی و انجام طرح باشد که ضرورت چنین اقدامی مورد توجه قرار نگرفت و از این نظر بر این طرح نیز نقدی جدی وارد است. اما فارغ از این مسئله با توجه به درپیش بودن اصلاح قیمت سایر حامل های انرژی به نظر می رسد ادامه این مباحث بتواند در آینده به تصمیم گیری بهتر و کاهش تبعات چنین تصمیم هایی در این حوزه کمک کند. 
درباره تصمیم اخیر در افزایش قیمت بنزین چنانچه عمده استدلال های موافقان و مخالفان آن را بررسی کنیم، به نظر می رسد این مباحث را می توان در این دسته بندی ها نقد کرد: 
موافقان عمدتا بر ضرورت آزادسازی قیمت ها، کاهش مصرف بنزین، جبران بخشی از کسری بودجه، افزایش صادرات و کاهش قاچاق بنزین، کاهش آلودگی هوا ناشی از کاهش مصرف و نهایتا حمایت دولت از اقشار آسیب پذیر با درآمدهای حاصل از این اقدام تاکید می کنند. 
اما مخالفان، شرایط بد اقتصادی، افزایش رکود و تورم، فشار به اقشار کم درآمد، واردکردن شوک به اقتصاد کشور و ایجاد وقفه در بازار، تبعات اجتماعی و سیاسی ناشی از آن و ضرورت ثبات اقتصادی در این برهه از زمان و قیاس فاصله دستمزدها در ایران با بازارهای مورد مقایسه را از دلایل این مخالفت عنوان می کنند. 
در نقد موافقان می توان موارد ذیل را ذکر کرد: 
آزادسازی قیمت بنزین در شرایطی که دولت تعیین کننده سایر قیمت ها در بازار است و قیمت ها دستوری است، عملا استدلال نادرستی است؛ زیرا چنانچه ضرورت آزادسازی قیمت ها مطرح بود، اولا باید از دونرخی کردن بنزین که خود موجب فساد است، امتناع می شد و در ثانی به امکان آزادسازی سایر قیمت ها و پرهیز از نرخ های دستوری نیز باید توجه می شد. اما دولتمردان در ایران اساسا طرفدار بازار آزاد و رقابتی نیستند و این اقدام از حمایت بی چون و چرا از صنایع خودرو سازی تا ایجاد بنگاه های شبه خصوصی و بخش نامه اخیر درباره تثبیت قیمت ها و حتی لغو افزایش قیمت های مصوب شده قبلی مشخص است. 
چنانچه هدف از این تصمیم را کاهش مصرف بنزین و نیز کاهش آلودگی هوا بدانیم، دولت می توانست و باید برای کاهش تعرفه و صدور مجوز واردات خودروهای کم مصرف و هم زمان فشار بر خودروسازان داخلی برای بهبود کیفیت محصولات خود و گسترش حمل و نقل عمومی اقدام کند. 
استدلال درباره قاچاق فراورده های نفتی نیز با عنایت به فاصله شدید قیمت گازوئیل در داخل و خارج از کشور پذیرفتنی نیست. به نظر می رسد این فراورده عواید بیشتری برای قاچاقچیان دارد تا بنزین. اما دولت برای اصلاح قیمت آن اقدام نکرده است؛ ضمن اینکه بخشی از این قاچاق ها به واسطه مجوز های تخصیص گازوئیل در پروژه های عمرانی است که چندان مورد نظارت هم نیست. 
نهایتا اینکه اگر مابه التفاوت این افزایش قیمت ها قرار است به صورت نقدی به خانوارها برگردانده شود، عملا اقدامی در جهت اصلاح ساختار معیوب اقتصادی کشور انجام نشده است و چرخه معیوب دولت گذشته مجددا با هزینه بیشتر تکرار شده است. 
استدلال های مخالفان این تصمیم که بر تثبیت قیمت حامل های انرژی تاکید می کنند نیز از آن جهت قابل نقد است که با توجه به ارزان بودن انرژی در کشور از عوارض تثبیت این قیمت می توان به افزایش قاچاق و افزایش بی رویه مصرف سوخت، فشار یارانه حامل های انرژی بر دولت و اقتصاد کشور، نبود انگیزه برای اصلاح سیستم های انرژی به واسطه ارزانی سوخت و عدم دستیابی دولت به درآمد این بخش در بازارهای جهانی اشاره کرد. 
چاره چیست؟ 
وزارت نفت و دولت باید از ابتدای استقرار، خط مشی دولت اصلاحات یعنی افزایش پلکانی قیمت حامل های انرژی را در دستور کار قرار می دادند. این شیوه علاوه بر تعادل تدریجی بازار با قیمت های جدید از اعمال شوک به اقتصاد نیز جلوگیری و برای بازار و بنگاه های اقتصادی هزینه های کسب وکار را پیش بینی پذیر می کرد و با افزایش پلکانی همه حامل های انرژی بازار را نیز از حیث رقابت در کالاهای جایگزین دستخوش عدم تعادل و ایجاد خسارت ناگهانی به بخشی از اندوخته های مردم نمی کرد. در تصمیم اخیر نیز دولت می توانست افزایش قیمت برای همه حامل های انرژی را به گونه ای یکنواخت و با درصدی معقول اجرا کند. اگر چنین تصمیمی گرفته می شد، علاوه بر ایجاد درآمد بیش از تصمیم اخیر برای دولت و کاهش کسری بودجه، از ایجاد شوک به جامعه و اقتصاد پرهیز می شد. 
اما دولت برای کسب درآمد منابع دیگری به جز فشار بر اقشار جامعه دارد که به نظر می رسد در آن زمینه اقدامی انجام نمی دهد. بنیادها، سازمان ها و نهادهای بسیاری در کشور درحالی که فعالیت های گسترده اقتصادی دارند، بعضا نه تنها از پرداخت مالیات معاف هستند بلکه سهمی از بودجه کشور را نیز که در شرایط کنونی باید از محل پرداخت مالیات و عوارض تامین شوند، به خود اختصاص می دهند. پیش بینی می شود چنانچه بتوان از این بخش نیز مالیات گرفت، میزان درآمدهای مالیاتی کشور به دو برابر مقدار کنونی افزایش یابد که عملا بخش قابل توجهی از این کسری بودجه را تامین خواهد کرد و اتفاقا عدالت اقتصادی را در رقابت های این واحدها با بخش خصوصی نیز برقرار می کند. 
اقدام دیگری که دولت باید در دستور کار خود قرار دهد، اصلاح واقعی بودجه و ارائه شفاف گزارش آن به مردم است. در این راستا دولت می تواند رقم شایان توجهی از هزینه های بخش هایی را که در این شرایط خاص اقتصادی کشور در اولویت نیستند، حذف کند. چه بسیار موسسات و بنیادهایی که متعلق به اشخاص هستند و با کمال تعجب از بودجه عمومی کشور استفاده می کنند. 
اقدام بعدی در این عرصه نیز ایجاد تعادل و توازن میان تصمیم های دولت در مواجهه با ملت است. تصمیم های دولت نباید به گونه ای باشد که این پیام را به جامعه بدهد که اقدامات دولت فقط در جهت کسب درآمد از آسان ترین راه ممکن یعنی افزایش نرخ ارز و حامل انرژی از منابع و درآمدهای مردم است؛ در حالی که مثلا چنین اقدامی را در جهت افزایش خوراک پتروشیمی ها که وابسته به بخش های شبه خصوصی هستند، انجام نمی دهد یا مجوز واردات خودروهای کم مصرف با تعرفه پایین را به جهت مبارزه با انحصار بازار خودرو به سود ملت نمی دهد. 
بنابراین به نظر می رسد مجموعه مدیران ارشد کشور باید با پرهیز از سطحی نگری و با نگاهی جامع به موضوعات کشور بنگرند و از تصمیم های آنی و سلب اعتماد مردم به مدیران کشور بپرهیزند. 
                