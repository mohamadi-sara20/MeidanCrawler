دو‌شنبه ۱۶ اردیبهشت ۱۳۹۸
-----------------------------------------
یادداشت
-----------------------------------------
کوپنی شدن و سرمایه اجتماعی
-----------------------------------------

                    «مک لئود»، سرپرست گروه مشاوران هاروارد، در گزارش خود پس از ترک تهران در سال 1341 از جمله اشتباهات این گروه را کم توجهی به تاریخ، سنت ها و فرهنگ و مذهب مردم ایران می داند و بخشی از نقد یک کارشناس اقتصادی را در این باره می آورد که معتقد بود گروه مشاوران هاروارد اساسا اقتصاددان بودند، درحالی که «نظریه های اقتصادی، حتی دقیق ترین آنها هنگامی که در جوامع سنتی به کار می روند، در عمل نارسا و غیرواقع بینانه از کار درمی آیند و گروه مشاوران هاروارد در ایران، اگر در میان خود جامعه شناس، انسان شناس و کارشناس آموزش روستاییان داشت، بی شک موثرتر واقع می شدند» (برنامه ریزی در ایران- مک لئود- 1397). به تازگی معاون اول رئیس جمهور از صاحب نظران خواسته است دولت را در انتخاب بین رویکرد حضور بیشتر و پررنگ تر در اقتصاد و سهمیه بندی و توزیع کوپنی برخی کالاها یا گزینه کم کردن حضور دولت و آزادسازی اقتصادی و رفع محدودیت ها و قیدوبندها یاری کنند. نفس این کار و درخواست اعلام نظر از جامعه به نظر می رسد بسیار ارزشمند باشد و پس از تصمیم گیری های غلط ارزی و پولی در همین یکی، دو سال اخیر، گامی روبه جلو و شاید مقدمه ای برای شروع «گفت وگوی ملی» باشد که بارها بر ضرورت و نیاز آن از سوی کارشناسان تاکید شده است. هرچند متاسفانه درست در همین روزها اقداماتی را شاهدیم که چندان با گزینه ایجاد فضای انتخابیگری جامعه هم راستا نیست؛ چنان که به تازگی رئیس جمهوری در دستوری به چهار وزیر خواستار مقابله با گران فروشان و کنترل قیمت ها شده است که بیانگر دست بالا داشتن راه اول یعنی حضور بیشتر دولت در فضای اقتصادی در گفتمان دولت است. آنچه با توجه به ذکر مقدمه این یادداشت در پاسخ به پرسش معاون اول رئیس جمهوری می توان گفت، آن است که مشکل اصلی و عمده اقتصاد کشور نه «اقتصادی» بلکه مشکلی چندوجهی است که در کانون آن نزول شدید «سرمایه اجتماعی» و کاهش امید به آینده قرار دارد. کمبودی که خود را به وضوح در حوادث ناگوار دی ماه 96 نشان داد و امنیت و آرامش ملی را تهدید کرد.  در واقع آنچه امروز در تمام نظریه های اقتصاد سیاسی موکد است، تحول مثبت در شاخص های اقتصادی و بهبود شرایط کسب و کار و... در گرو اعتماد، همبستگی و انسجام ملی و میزان تاب آوری اجتماعی برای هرگونه حرکت اصلاحی به ویژه اصلاحات ساختاری اقتصادی است . به تعبیری اگر مردم بدانند که مسئولان هم می دانند و هم می خواهند و هم توان آن را دارند که مشکلات ناگزیر فراروی اصلاحات اقتصادی را رفع کنند، بی تردید هم سختی ها را تاب می آورند و هم خود در این فرایند مشارکت می کنند، چراکه مسئله را درهم تنیده با زندگی و حیات خود حس می کنند و نه موضوعی بیرونی و بیگانه از خود. همچنان که در حادثه ناگوار سیل اخیر همکاری خرد و جوان و پیر را برای سدکردن سیلاب های سهمگین مشاهده کردیم که تهدیدکننده بقای شهر و روستا و خانه و کاشانه شان بود . امروز نیز باید در مقابل تحریم ها و تهدیدها همین حس و حال ایجاد شود که این نیازمند شنیده شدن صدای جامعه و توجه به خواست های مشروع و قانونی آنان است. به قول دستیار ارشد اقتصادی سابق رئیس جمهوری «اگر نحوه رفتار و سلوک با جوانان اصلاح شود (با توجه به اینکه کشورمان جزء جوان ترین کشورهای دنیاست) اثرش خیلی از کاهش تورم بیشتر است» (دکتر نیلی، 23/12/96). طبق این نگرش بازسازی اعتماد عمومی و احیای سرمایه اجتماعی که با گشایش در حوزه های اجتماعی و سیاسی و برداشته شدن محدودیت های غیر قانونی و افزایش آزادی ها و حقوق شهروندی در چارچوب قانون امکان پذیر است، پیش شرط لازم برای انجام اصلاحات اقتصادی است. باید همه مردم احساس کنند که در یک کشتی سوارند و آسیب به این کشتی آسیب به زندگی و حیات تک تک آنهاست. بر این اساس سوال مطرح شده از سوی آقای جهانگیری نه سوالی اقتصادی بلکه سوالی است که باید از ابعاد دیگر جامعه شناسان و کارشناسان سیاسی نیز آن را بررسی و به آن پاسخ دهند و پشتوانه تحلیلی در این حوزه ها را همراه خود داشته باشد و الا از هم اکنون معلوم است که پاسخ این پرسش با توجه به نگرانی مسئولان دولتی از تبعات اجتماعی انتخاب راه سخت تر، اما بهتر یعنی آزادی و رقابت اقتصادی و... همان راه همیشگی در مواقع بحران است؛ یعنی انتخاب راه آسان تر اما بدتر یعنی بگیر و ببند و تعزیرات و کنترل قیمت ها و سبدهای حمایتی و... راه و روشی که بارها آزموده شده و نتیجه اش وضعیت نامناسب اقتصادی امروز ماست.
 توان جامعه، علم و دانش کارشناسان و تحلیل های کارشناسی و تجربه فعالان اقتصادی و اجتماعی و سیاسی را به بازی بگیریم و آنها را مبنا و اساس تصمیم گیری خود در این لحظه دشوار انتخاب قرار دهیم و باور کنیم که اگرچه مشکل حاد کنونی خود را در اقتصاد نشان داده است؛ اما پاسخ به آن و خروج از وضعیت دشوار کنونی تنها راه حل اقتصادی نیست.
                