سه‌شنبه ۱ مرداد ۱۳۹۸
-----------------------------------------
یادداشت
-----------------------------------------
«رجعت» اقتصادی
-----------------------------------------

                    یکی از دوره های شعر و ادب فارسی، دوره «بازگشت» است؛ دوره ای که از اواخر قرن دوازدهم و اوایل قرن سیزدهم شروع می شود و تا اواسط قرن چهاردهم ادامه می یابد. اشعار شاعران این دوره به پیروی از سبک شعرای قدیم از قبیل منوچهری، خاقانی و سعدی سروده شده و وزن روان و آرام آن، باب میل عامه مردم بوده است. گروهی این دوره را دوره ای ارتجاعی در شعر فارسی می دانند و از آن به دوره «رجعت» یاد می کنند و در ترازنامه آن یک سود می بینند و هزار زیان. طرفداران این سبک البته دوره «بازگشت» را جنبشی تکاملی در تاریخ ادبیات فارسی عنوان می کنند (ویکی پدیا- ویکی فقه). اگر از این منظر به اتفاقات اخیر عرصه اقتصادی کشورمان بنگریم، شاید بتوان از تعبیر «بازگشت» اقتصادی وام گرفت. ممنوعیت های وارداتی و صادراتی، قیمت گذاری ها و تعزیرات، نهضت داخلی سازی و... که در تشابه بسیار با رویکردها و اقداماتی است که در یکی، دو دهه اول انقلاب و تحت عنوان الگوهای «خودکفایی» و «جایگزینی واردات» بر فضای اقتصاد و صنعت کشور حاکم بود؛ دورانی که به تعبیر مسعود نیلی «پاسخ خیلی از سوالات روشن و مشخص بوده و... سوال می شد بنگاه داری در اقتصاد چگونه باید باشد؟ می گفتیم دولتی باید باشد. تجارت خارجی چگونه باید باشد؟ می گفتیم دولتی باید باشد. سوال می شد قیمت محصول تولیدشده در بنگاه اقتصادی را چه کسی تعیین می کند، می گفتیم دولت، به عنوان تنها نهادی که مصلحت مصرف کننده را لحاظ می کند. درباره نحوه تعامل با دنیا می گفتیم قرار نیست تعاملی در کار باشد و ما باید همه نیازهای کشور را خودمان تولید کنیم». (رسانه ها- 24/4/98) سیاست ها و اقدامات به کار بسته شده در الگوی حاکم بر آن دوران که امروز نیز شاهد تکرار مواردی از آنها هستیم، عبارت بودند از: افزایش وزن و حضور دولت، شرکت ها و نهادهای دولتی در اقتصاد، تلاش برای تامین حداقل نیازهای معیشتی برای عموم مردم، حفظ نرخ ارز در قالب نرخ اداری و دستوری، ارزان کردن وام های بانکی با منفی کردن نرخ بهره واقعی، حمایت های یارانه ای دولتی در اشکال مختلف، تغییر ساختار تولید صنعتی برای تامین نیاز داخلی، مدیریت واردات کالاها از طریق اعمال سلیقه و گروه بندی کالا ها و ممنوعیت ورود کالاهای مصرفی و لوکس و... . سیاست ها و اقداماتی که مشابه امروز عمدتا ناشی از شرایط خاص بین المللی و روابط کشورمان با جهان خارج بود و نتایجی جز ایجاد انحصارها و فرصت های رانتی در اقتصاد و گسترش فساد اداری و مالی، کاهش رقابت پذیری تولیدات صنعتی و ضعف نیروی انسانی ماهر و متخصص به واسطه غلبه رویکرد رفع نیازهای محدود داخلی با تمرکز بر ساخت کالای وارداتی و... به بار نیاورد.سوال مهم و اساسی امروز آن است که آیا برای حل مسائل و مشکلات مان قصد «بازگشت» به آن دوران را داریم؟ اگر چنین است، باید یادآور شد صرف نظر از مضر بودن این «رجعت» که نتایج آن از هم اکنون مثل روز روشن است، اصولا این تکرار تاریخی امکان پذیر نیست؛ چرا که  تولید ناخالص داخلی ما در مقایسه با آن دوران تقریبا سه برابر، حجم تجارت خارجی ما کمتر از دو برابر، جمعیت ما تقریبا 8،1 برابر و حجم نقدینگی ما تقریبا «دو هزار و 700» برابر شده است و اقتصاد و جامعه ای با این ابعاد تغییر یافته را نمی توان با آن الگوهای ساده و ابتدایی اداره کرد. به اضافه آنکه دولت نیز به واسطه اجرای اصل 44 بخش مهمی از تسلط خود را بر شرکت های زیر مجموعه اش از دست داده و ضلع چهارمی معروف به «خصولتی» ها در اقتصاد کشور زاده شده اند که کار خود را می کنند و راه خود را می روند و کمتر حرف شنوی از دولت ها دارند. به این موارد باید تغییر اوضاع اقتصادی و اقتصاد سیاسی جهان را افزود که جهان امروز را به شدت متفاوت با جهان دهه 80 و 90 میلادی و نبود سازمان تجارت جهانی و اقتصادهای هنوز در قید حیات متمرکز و سوسیالیستی و... می کند. همان گونه که سبک «بازگشت» ادبی جز در ظاهر و زبان حسنی نداشت و به تعبیر نیما یوشیج، کاریکاتور گونه و مسخ شده بود و سبب نابودی استعدادهای درخشان شد، بازگشت به الگوهای منسوخ شده «خودکفایی» و «جایگزین واردات» نیز معمولا بیشتر یک موضع اعلامی است و به غیر از ناکار آمدی اقتصاد و صنعت و خانه نشینی کار آفرینان و هرچه فقیرترشدن جامعه، نتیجه ای در بر نخواهد داشت.عاقلانه آن است که به جای «بازگشت» به گذشته، با ارتقای کیفیت تصمیم گیری در نظام تدبیر کشور و گذر از روش های شکست خورده، طرحی نو برای حل مشکلات اقتصادی و سیاسی کشور در اندازیم؛ طرحی که ضلع های آن می تواند تعامل با جهان، افزایش امید و انگیزه در جامعه با تضمین حقوق فردی و اجتماعی و شهروندی، مشارکت فعالان اقتصادی و صنعتی در تصمیم سازی ها و... باشد. آن چنان که در حوزه ادبیات، بر اساس مولفه های خاص خود، با ظهور شعر نو نیمایی چنین شد و فصلی درخشان در ادبیات میهن مان آغاز شد که همچنان زایاست.
                