دو‌شنبه ۲۶ فروردین ۱۳۹۸
-----------------------------------------
حرف اول
-----------------------------------------
تقدیرگرایی در شاهنامه
-----------------------------------------

                    باور به تقدیر و سرنوشت از پیش تعیین شده، پیشینه ای به اندازه عمر بشر دارد. بسیاری از انسان ها اگر بر زبان هم نیاورند، در اعماق ذهن خویش بر این باورند که در فراسوی اراده و توانشان نیرویی به نام بخت و اقبال وجود دارد که زندگی آنان را سمت و سو و جهت می بخشد و تقدیرباوران می پندارند اراده آدمی در برابر تقدیر ناتوان است. انسان باید بی هیچ شکوه و شکایتی به تقدیر رضا دهد چنان که لسان الغیب می گوید:
رضا به داده بده و از جبین گره بگشای
که بر من و تو در اختیار نگشاده است
این ذهنیت آن چنان در فرهنگ ایرانی نهادینه شده که واژه «سعادت» و مقابل آن «ناکامی» و «ادبار» با پسوند بخت همراه است: خوشبخت و بدبخت. طبعا این نگرش، ویژه ایرانیان نیست که واژه fatalism به معنای باورداشت به تقدیر و سرنوشت از واژه های پذیرفته شده در زبان های فرانسوی و انگلیسی است و از آنجا که واژه portion به معنای آن گونه قسمتی که ما ایرانیان اراده می کنیم در زبان انگلیسی ادای به مقصود نمی کند، همین واژه قسمت را از زبان فارسی و عربی به صورت kismet وارد کرده اند تا مفهوم fate یا destiny را اراده کند.در شاهنامه که درخشان ترین و شفاف ترین نماد و واسطه ضبط و بازتاباندن فرهنگ ایرانی است، تقدیرگرایی به روشن ترین وجهی نمود دارد. با تولد هر شاهزاده ای از ستاره شناسان و ستاره شمران درباره آینده آن کودک پرسش می شود یا پیش از وقوع هر جنگی با اخترشناسان مشورت می شود، چنان که در نبرد گشتاسب با ارجاسب، خاقان چین، همه حوادثی که قرار است رخ دهد، توسط جاماسب یک به یک برشمرده می شود و وقتی گشتاسب به عمق فاجعه پی می برد، می گوید: «بهتر است پای پس کشید و وارد مبارزه نشد» و جاماسب می گوید جز این راهی وجود ندارد و باید در برابر همه شوربختی ها به تسلیم سر فرود آورد. در این مقاله به اختصار به یک مورد از موارد این نگاه اشاره می شود که نمایانگر تقدیرگرایی چهره ها و قهرمانان شاهنامه در داستان سیاوش است و تنها برشی عرضی از تقدیرگرایی در درازنای رخدادهای شاهنامه به شمار می آید.
***
پس از آن که سودابه عشق خود را به سیاوش ابراز می کند و ناکام می ماند، در اندیشه کینه کشی است و سیاوش برای گریختن از آتش کینه سودابه، تن به آزمون آتش می سپارد و چون سربلند بیرون می آید، درمی یابد... 
 که خشم آن زن نه تنها فروننشسته که شدت نیز گرفته است؛پس تصمیم می گیرد هرچه دورتر و هر چه دیرتر از سودابه فاصله بگیرد و به همین روی با عزمی جزم نزد پدرش، کاووس رفته و اجازه می خواهد خود به جنگ تورانیان برود؛ گویا اراده جهان آفرین چنین تعلق گرفته بود که او در توران جان بسپارد.
بشد با کمر پیش کاووس شاه/ بدو گفت من دارم این پایگاه/ که با شاه توران بجویم نبرد /سر سروران اندر آرم به گرد/ چنین بود رای جهان آفرین / که او جان سپارد به توران زمین / به رای و به اندیشه نابکار/ کجا بازگردد بد روزگار
و فردوسی بر این باور است که با تدبیر و خرد ناتمام و ناقص انسانی، چگونه ممکن است بتوان سیر حوادث به ویژه حوادث تلخ را دگرگون کرد. آن گاه که افراسیاب در پی خوابی هولناک، آینده خویش را تیره و تار می بیند، به امید دگرگون کردن این آینده، از در آشتی با سیاوش برمی آید و تمام شرایط او برای صلح را می پذیرد؛ ولی وقتی رستم شرایط صلح سیاوش را به شاه اعلام می کند، کاووس به خشم آمده و از فرزندش به سرزنش می خواهد به توران حمله برد و سیاوش فرمان پدر و پند دو دوست خویش، زنگه شاوران و بهرام را نمی پذیرد و تصمیم می گیرد به افراسیاب پناه ببرد و در اینجاست که فردوسی به روشنی می گوید که سیاوش از آن روی پند یاران خود را در امتناع از پیوستن به افراسیاب نپذیرفت که قلم چرخ بلند به گونه ای دیگر رقم می زد. 
نپذرفت زان دو خردمند، پند/ دگرگونه بد راز چرخ بلند/ همی دید چشم بد روزگار/ که اندر نهان چیست با شهریار
و سیاوش چون چاره ای جز پیوستن به افراسیاب نمی یابد، آینده خویش را در گرو گردش سپهر گردون می بیند و می گوید: 
ندانم کزین کار بر من سپهر / چه دارد به راز اندر از کین و مهر
هنگامی که پیران ویسه به سیاوش پیشنهاد می کند برای تقرب به افراسیاب و تقویت مناسبات آینده ایران و توران، با فرنگیس، دختر افراسیاب ازدواج کند، با این امید که فرزندی به دنیا آید و دو کشور را به یکدیگر پیوند زند، می گوید:
سیاوش به پیران نگه کرد و گفت / که فرمان یزدان نشاید نهفت / اگر آسمانی چنین است رای / مرا با سپهر روان نیست پای
و آن گاه که پیران، سیاوش را به جهت دوری از وطن اندوهگین می بیند، می گوید:
بدو گفت پیران که با روزگار / نسازد خردیافته، کارزار / نیابی گذر تو ز گردان سپهر / کز اویست آرام و پرخاش و مهر
و چون پیران موضوع خواستگاری سیاوش از فرنگیس را مطرح می کند، افراسیاب در خود فرومی رود و می گوید از روشن اندیشان شنیده است از دو قوم ایرانی و تورانی، شهریاری پدید آید که جهان را تصرف کند و بخت و تخت ما را در هم پیچد. 
چنین گفت با من یکی هوشمند / که رایش خرد بود و دانش بلند / که ای دایه بچه شیر نر / چه رنجی که جان هم نیابی به بر / و دیگر که از پیش کندآوران/ ز کار ستاره شمر بخردان / کزین دو نژاد یکی شهریار /بیاید بگیرد جهان در کنار
همچنین وقتی افراسیاب از سیاوش خواست جایی را در نظر بگیرد و برای خود شهری بنا کند، سیاوش از ستاره شمران می پرسد آیا گنگ دژ برای او فرخنده خواهد بود و آنان یک صدا می گویند: «این شهر برای تو فرجامی تلخ خواهد آورد».
از اخترشناسان بپرسید شاه /که من ساختم ایدر یکی جایگاه / از او فر و بختم بسامان بود / و یا دل ز کرده پشیمان بود / بگفتند یک سر به شاه گزین / که بس نیست فرخنده بنیاد این
و وقتی سیاوش از بخت واژگونه خود نزد پیران ویسه شکوه می کند، پیران به او می گوید: «تو چه می دانی که این فلک گردون چه رازی در دل دارد؟».
وز آن پس به او گفت با او به مهر / که از جنبش راز گردان سپهر  / چه دانی و این رازها کی گشاد / همانا از ایرانت آمد به یاد
و گرسیوز، برادر افراسیاب که بر سیاوش رشک می ورزد و سرانجام او را به مهلکه می افکند، به سیاوش می گوید: «وقتی سپهر گردان چهره دژم می کند، مردم خردمند و دانا قادر به مقابله با آن نیستند و تدبیر هیچ سودی ندارد و نمی تواند سر از چنبره سپهر فسون کار بیرون کند».
بدو گفت گرسیوز بدگمان / تو او را بدان سان که دیدی، مدان / و دیگر به جایی که گردان سپهر  / شود تند و چین اندر آرد به چهر / خردمند دانا نداند فسون / که از چنبر او سر آرد برون
شگفتا که پیش آگهی از آنچه روی می دهد، بی ثمر است و وقتی واقعه ای قرار است رخ دهد، گویی حجابی در برابر نگاه قربانی افکنده می شود و فرد بر اثر نسیان و فراموشی به سوی قربانگاه می رود. تقریبا در سراسر شاهنامه حکم و فرمان تقدیر، فایق بر هر اراده ای است و اینکه باورمندان به تقدیر سخن به حق می گویند یا به باطل، این قلم را نه گرایشی است و نه کراهتی اما باورمندان به تقدیر وقتی پیش گویی به گونه ای دیگر واقع می شود، حجت می آورند و می گویند مقدر بود که آن تقدیر دگرگونه شود و بدین گونه روی دهد.
                