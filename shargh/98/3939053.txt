یک‌شنبه ۶ مرداد ۱۳۹۸
-----------------------------------------
سرمقاله
-----------------------------------------
راه سخت ارتباط با مردم در انتخابات
-----------------------------------------

                    آیا اصلاح طلبان در انتخابات مجلس دهم و احتمالا مجلس یازدهم، امکان بهره گیری از نیروهای اصلی کادر خود را داشته و مدعی بوده و هستند برنامه های اصلاح طلبانه را با آنانی که در فهرست ها قرار داده و می دهند، پیش می برند؟ این یعنی مدلی مانند انتخابات مجلس ششم و پیشاپیش، پاسخ این پرسش برای همه مردم ایران روشن است؛ اما گویی اصولگرایان از این محدودیت سیاسی جریان مقابل خود نهایت استفاده را برده و کنایه هایی را به تاکتیک اصلاح طلبان وارد می کنند. یکی از چهره های اصولگرایان سنتی که معمولا نزدیک انتخابات فعال شده و اتفاقا طیف جوان و فعال اصولگرا نظرات او را برنتابیده و کار خود را می کنند، تفاوت دیدگاه چهره های اصلی اصلاح طلب درباره انتخابات را نوعی تقسیم کار دانسته است. ایران، شرایط کاملا متفاوتی از لحاظ سیاسی نسبت به کشورهای دیگر دارد. معمولا فرایند ورود کاندیداها به انتخابات در همه جای دنیا، چیزی شبیه بررسی سوابق سجلی، کیفری و تحصیلی در هیئت های اجرائی خودمان است و مرحله بعد یعنی دخالت هیئت های نظارت که معمولا به رویکردهای سیاسی نامزدها حساس است، وجود ندارد. با توجه به شرایطی که برای اصلاح طلبان وجود دارد، پیشنهاد می کنم صادقانه درباره این شرایط خاص و رسیدن به فهرست های انتخاباتی از بین تاییدصلاحیت شدگان با مردم سخن بگویند. اشکال مجلس دهم این بود که از ترس گله مندشدن انتخاب شدگان، به مردم اعلام نشد که اکثر اعضای فهرست ها، نیروی کادر اصلاح طلبان و تضمین کننده اجرای برنامه های اصلاحی نیستند؛ بلکه از بین افرادی که تایید صلاحیت شدند، افراد نزدیک تر به مشی اصلاح طلبی در فهرست ها قرار گرفتند. انتخاب نام لیست امید نیز یک اشتباه محاسباتی بود. این مسئله توقع برانگیز بود و مطالبات را دامن زد. شرایط انتخابات خبرگان در تهران و شهرهای بزرگ را در نظر بگیرید. مردم معمولا به هر دو لیست مورد حمایت رئیس جمهور دوران اصلاحات رای دادند اما در خبرگان، کمتر این سوال ایجاد شد که افراد حاضر در لیست خبرگان مردم، نتوانستند تغییر رویه خاصی ایجاد کنند؛ درعین حال، رای مردم یک حرکت ایجابی بود و البته برخی چهره های منتسب به جریان مقابل هم از حضور در این دوره خبرگان با رای مردم، کنار گذاشته شدند. البته می پذیرم که سطح درگیری جامعه با مجلس را به هیچ روی نمی توان با خبرگان مقایسه کرد اما این موضوع را صرفا به عنوان یک اتفاق سیاسی، مورد بحث قرار دادم. به نظر نگارنده، در انتخابات مجلس یازدهم باید شفاف تر و واضح تر با مردم سخن گفت. اصلاح طلبان برای حوزه های انتخابیه سراسر کشور، احتمالا پیشنهاد کاندیدا از بین داوطلبان باقی مانده را خواهند داشت اما حتما باید به مردم گفته شود جریان اصلاحات نمی تواند مسئولیت عمل افرادی را که نیروی کادر جریان اصلاح طلبی نیستند، بپذیرد و صرفا بهترین امکان انتخاب در هر حوزه انتخابیه به مردم اطلاع رسانی می شود. کسانی که در بستن لیست امید نقش داشتند، توقعات از آن را بالا بردند و همین مسئله سبب شد در اوایل عمر مجلس، تلقی درستی از وزن خود در مجلس نداشته باشند. اصلاح طلبان باید به مردم بگویند لیست بستن به مفهوم تشکیلاتی، با این شرایط دستگاه ناظر وجود ندارد. بین کسانی که به برجام رای می دهند و برای گره گشایی از زندگی مردم ارزش قائل هستند، با آنانی که تصور درستی از فضای بین الملل ندارند، تفاوت وجود دارد پس بین مجلس نهم و دهم نیز از این تفاوت ها وجود داشته است اما اینکه این عملکرد همان برنامه های اصولی جریان اصلاحات است، پاسخ مثبت نیست. درعین حال وظیفه تشکیلات و احزاب اصلاح طلب، رصد عملکرد افراد حاضر در لیست آنان در ریاست جمهوری، مجلس و شوراهاست. کوچک ترین تخلف، زدوبند، باج خواهی و رانت جویی نباید تحمل شده و حتما تشکیلات اصلاح طلبان باید فرد متخلف را بازخواست و حتی به مردم معرفی کند. مردم باید بدانند اصول اصلاح طلبی، قابل معامله نیست. یک نکته را هم نباید فراموش کرد؛ تاثیرگذاری اصلاح طلبان و اساسا دعوت به پایبندماندن به ابزار مهم انتخابات در انتخابات مجلس یازدهم، در شرایط مطلوبی قرار ندارد. 
 حجم تخریب به ویژه از سوی جریان برانداز و خارج نشین، بسیار بالا بوده است. محافل داخلی و صداو سیما هم بر شدت عمل خود افزوده اند. نارضایتی مردم از عملکرد دستگاه های مختلف و البته حمایت آنان از استقلال و تمامیت ارضی کشور، برخی اصولگرایان را به اشتباه محاسباتی انداخته که مردم از درگیری و گذر از مذاکره و مدل های دیپلماتیک استقبال می کنند. آنان حتما به زودی خواهند دانست مردم نسبت به ناکارآمدی مجموعه دستگاه ها، منتقد هستند و این به معنای بی ارزش شدن مذاکره و به دست آوردن حقوق مردم با شیوه های غیرجنگ طلبانه نیست. نگارنده با عملکرد انفعالی اصلاح طلبان در انتخابات کاملا مخالف بوده و معتقدم باید به هر میزانی که امکان آن وجود دارد، در صحنه بود؛ اما صادقانه با مردم سخن گفت. دوستانی که حزب دارند، فراموش نکنند که نباید امضای خود را مفت بفروشند. ممکن است در انتخابات مجلس یازدهم امضای اصلاح طلبان از سوی مردم خریده شود یا نشود. درعین حال شرایط خاص انتخابات قومی و محلی مجلس، حوزه به حوزه انتخابیه را دچار تفاوت هایی می کند. اصلاح طلبان باید بدانند اصول اصلاح طلبی تقلیل پذیر نیست. مجموع شرایط نشان می دهد چهره های اصلی و صاحب نام و شخصیت اصلاح طلب امکان ورود به انتخابات را نخواهند داشت و در این زمینه، شوخی وجود ندارد. از جنبش ثبت نام حمایت نمی کنم چون ردصلاحیت های پس از آن، یاس و ناامیدی ایجاد می کند. می توان با برنامه روشن، به ویژه چهره های مثبت و بعضا جوانان را وارد صحنه کرد. درعین حال به سبب احتمال منحرف کردن برخی چهره های جوان تر با پیشنهادهای اغواکننده، تشکیلات اصلاح طلبان باید چشمان خود را باز نگه دارد. رانت خواری های احتمالی را باید بیان کرد تا حاشیه امن آن از بین برود. هیچ نوع سوءاستفاده از قدرت و رای مردم نباید تحمل شود و تشکیلات با دعوت از این افراد و ارائه اسنادی که درباره عملکرد یک فرد در مجلس یا شورا یا حتی دولت در اختیار دارد، عدم حمایت در انتخابات آینده و شفاف سازی درباره او را اعلام کند. با تجربه سیاسی می گویم قول کاندیدا بسیار راحت، بعد از ورود به یک مجموعه مانند مجلس یا شورا، فراموش می شود؛ پس باید با مکانیسم های تشکیلاتی، آنان را رصد کرد. پیشنهاد می کنم اصلاح طلبان در این مقطع خاص سیاسی و اقتصادی جامعه ایران که مردم دغدغه ها و نگرش های تازه ای پیدا کرده اند، به معیارهای اصولی و اخلاقی اصلاح طلبی خود توجه ویژه داشته باشند. 
                