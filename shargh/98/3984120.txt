یک‌شنبه ۳ آذر ۱۳۹۸
-----------------------------------------
حرف اول
-----------------------------------------
اعتراض یا آتش افروزی
-----------------------------------------

                    حوادث روزهای گذشته را از هر طرف که نگاه کنیم، مایه تاسف، تاثر و تامل است. اشرار خسارت های سنگینی به زیرساخت ها و اماکن عمومی ای وارد کردند که همه خدمات حیاتی و روزمره به مردم ارائه می دادند. تخریب و تحریق بانک ها، پمپ بنزین ها، ایستگاه های اتوبوس، مراکز آموزشی و اموال مردم و فروشگاه ها به دست آشوبگران در پوشش معترضان، یادآور حمله مغولان به سرزمین های تصرف شده است. مسببان این وحشی گری ها را نمی توان به معترضان نسبت داد؛ جز آنکه بپذیریم عده ای مزدور و مامور اجانب، مترصد چنین فرصت هایی هستند تا در زمان مقتضی در لایه های نارضایتی مردم و ندانم کاری مسئولان رخنه کنند و با آمادگی قبلی، بر هیزم نارضایتی آتش تهیه بریزند. دست های پیدا و پنهان سرویس ها و عوامل اجانب در این آشوب و آتش افروزی مشهود و قابل اثبات است. ضمن اینکه همه جریان های سیاسی و غیر سیاسی، اعتراض مدنی و مسالمت آمیز را به رسمیت می شناسند و در شرایطی تذکر و اعتراض را موجب اصلاح امور و بهبود اوضاع و احوال کشور به شمار می آورند. هیچ شخص یا گروهی که دل در گروی توسعه و پیشرفت کشور دارد، موافق رفتار خشونت آمیز و خسارت زای جانی و مالی و حیثیتی به کشور نیست و آن را محکوم می کند. کالبدشکافی و آسیب شناسی چنین پدیده هایی بر عهده جامعه شناسان، روان شناسان و کارشناسان حوزه امنیت و اطلاعات است تا ریشه ها و پیوندهای درونی و بیرونی و حامیان لجستیکی و تبلیغاتی و لیدرهای مخربان را شناسایی و با ادله به مردم معرفی کرده و با آنها برخورد کنند. اهمیت موضوع در این است که سردسته های آشوبگران، تعدادی اندک و خاص هستند و از هیجانات و عصبانیت جوانان معترض سوءاستفاده می کنند؛ بنابراین هرگز نمی توان نسبت آشوب طلبی را به همه مردم معترض اطلاق کرد؛ چراکه اگر تفکیک بین مردم معترض و اشرار قائل نشویم، آب به آسیاب دشمن ریخته ایم و به سیاهی لشکر آنان افزوده ایم. این خطای تاکتیکی در نحوه نرخ گذاری بنزین و زمان بندی اعلام آن است که اعتراض مردم را در سراسر کشور برانگیخت و فرصت را برای دشمنان مترصد فراهم کرد. 
بدیهی است اگر به درستی، به موقع، نرم افزارانه و پیشگیرانه با پدیده های اجتماعی برخورد نشود، مواجهه صرفا خشن، ریشه های بحران را از بین نمی برد؛ بلکه آسیب های اجتماعی را باید با اقناع و رفع عوامل به وجودآورنده آن مرتفع کرد. در شرایطی که منطقه در آتش اغتشاشات می سوزد و عراق، لبنان، سوریه، یمن، عربستان و دیگران درگیر ناامنی و درگیری های خیابانی هستند، خیلی باید حواسمان جمع باشد؛ کما اینکه آقای اردوغان چندی پیش اعلام کرد خبرهایی دارم که شورش های بغداد و لبنان به تهران کشیده می شود. مدیران عالی مقام اگر از فشارهای سنگین معیشتی، بی کاری و گرانی بر مردم آگاه اند، چرا در اوضاع بحرانی منطقه و بعد از چند سال بی توجهی به این امر مهم و کلیدی در اقتصاد ایران، در این برهه حساس یاد نرخ بنزین افتاده و ناگهان در نیمه شب سهمیه بندی و نرخ جدید این چنینی را اعلام و همه را شگفت زده و حیران می کنند. مگر در برنامه چهارم توسعه مقرر نشده بود نرخ فراورده های سوختی با شرایطی سالانه 20 درصد افزایش یابد تا به تعادل برسد؟ در مجلس هفتم آنهایی که به گمان خودشان عیدی به مردم دادند و قانون را اجرا نکردند و محبوبیت خریدند، حالا باید پاسخ گو باشند و همچنین دولتمردانی که شعار اقتصاد مقاومتی سر می دهند و سال ها از کنار نرخ حامل های انرژی به سادگی عبور کردند، می توانستند در دوره مدیریتشان به تدریج تعدیل قیمت کنند تا مجبور نباشند قیمت ها را در شرایط نامساعد و به شیوه نادرست، دستکاری و اعلام نابهنگام کنند؛ اینها در پیشگاه ملت چه پاسخی دارند؟ ضمن اینکه باید اعتراض، نقد و انتقاد را به رسمیت شناخت و به متقاضیان شناسنامه دار اجازه راهپیمایی داد و مکان مشخصی را برای این کار در نظر گرفت و به شیوه های مدنی و مسالمت آمیز، مطالبات مردم را هدایت کرد و به طور مستمر با نهادهای مدنی، صنفی، سیاسی، احزاب و شخصیت های مورد وثوق مردم و اقوام و نحله های فکری، مذهبی و فرهنگی گفت وگو و تعامل کرد و در صداوسیما و نهادهای حاکمیتی جایی برای آنها در نظر گرفت و نقشی به آنان سپرد.
                