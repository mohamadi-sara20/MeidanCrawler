چهار‌شنبه ۱ خرداد ۱۳۹۸
-----------------------------------------
حرف اول
-----------------------------------------
چرخش درجای بهره وری
-----------------------------------------

                    عملکرد اقتصاد، تابعی از نهادها و فناوری های توسعه یافته در جامعه است، این تعبیری جامع از نقش بهره وری در رشد اقتصادی تلقی می شود؛ اما ادبیات معمول به ویژه در اقتصاد ایران و در حوزه بهره وری، عاری از بحث درباره مبانی نهادی بهره وری است. در مقابل، ادبیات و مبانی کمی حسابداری رشد، بر اهمیت سرمایه، فنا وری، تحقیق و توسعه و پس انداز در نرخ رشد بهره وری تاکید می کنند.در این یادداشت استدلال می شود که افزایش بهره وری نتیجه بهبود در ساختار سازماندهی و پیشرفت های تکنولوژیکی است.نهادها ساختار انگیزشی جامعه هستند؛ به تاکید نورث: «قوانین، هنجارها و ویژگی های اجرائی که پایه های نهادی جامعه را شکل می دهند، نحوه تخصیص منابع مالی آن جامعه و اقتصاد را مشخص می کنند. رشد اقتصادی در طول تاریخ تنها با ایجاد ساختار نهادی و سازماندهی ای می توانست تحقق یابد که منجر به افزایش بهره وری شود».کاهش هزینه های مبادله و تبدیل، بر شاخص بهره وری اثرگذار ارزیابی می شوند. هزینه مبادله، هزینه اجرای قراردادها و هزینه تبدیل، هزینه های تولید فیزیکی هستند؛ جمع این دو، هزینه کل یک سازمان را تشکیل می دهد. بر این اساس بدیهی است نهادهایی که این امکان را برای طرفین به وجود آورده اند که دست به مبادله بزنند یا قراردادها را با هزینه پایین تری اجرا کنند، موجب کاهش هزینه مبادله می شوند. نهادهایی که هزینه مبادله را کاهش می دهند، امکان معرفی یا استفاده از بهبود تکنولوژی را فراهم می کنند.به تعبیر «داگلاس نورث»، چارچوب نهادی و هزینه های متعاقب مبادلات (محصول چارچوب نهادی و تکنولوژی مورد استفاده) است که درجه موفقیت اقتصاد را برای تحقق پیامدهای بهره ورانه حاصل از هر تکنولوژی مشخص، تعیین می کند. بر همین اساس، حقوق مالکیت، تصمیم گیری سیاسی و اقتصادی غیرمتمرکز و رقابت موثر، ساختار نهادی اساسی برای تغییرات سازمانی هستند. به طور معمول این تغییرات اقتصاد مدرن را وارد محیطی می کند که توان استفاده از مزایای بهره وری را داشته باشد.حجم دولت و مقررات دولتی، قطعا تا امروز، تاثیر عمده ای بر شاخص بهره وری داشته، که یکی از پیامدهای این تاثیر، تغییر در جایگاه سیاست گذار اقتصادی بوده است. 
این کار چرخش از استقرار سیاست های اقتصادی به سیاست پیشگی، نزد سیاست گذاران است. مداخله سیاست در اقتصاد که از اساس هم بازده اقتصادی را با هجمه مواجه می کند و هم شاخص بهره وری کل عوامل را با تهدید جدی روبه رو خواهد کرد. با استفاده از این مبنای نظری، وضعیت امروز اقتصاد ایران چندان روبه جلو و با چشم انداز قابل دفاع ارزیابی نمی شود. دو اصطلاح «نقطه چرخش» و «وابستگی به مسیر طی شده» در بررسی روند بلندمدت اقتصاد ایران، مصداق دارد. روند رشد اقتصاد ایران، از دهه 50 تا ابتدای سال 1386 سه نقطه چرخش را نشان می دهد. اواسط دهه 50 تا سال 68 یک روند، از سال 68 تا 86 تعویض مسیر نزولی با صعودی و از سال 86 تا سال 91 نقطه چرخش دیگر. تحولات پس از این سال، نوید یک نقطه چرخش اما با حالت صعودی را می داد. بررسی آمارهای مربوط به رشد اقتصادی و شاخص بهره وری علاوه بر داشتن همبستگی شدید، هشداری را برای سیاست گذاران، اقتصاددانان و بازیگران متنوع محیط کسب وکار به همراه دارد. در زمانی که اقتصاد ایران در حال تغییر موقعیت یا طی کردن نقطه چرخش چهارم بود، دو عامل وابستگی به مسیر طی شده و بهره وری نهادی مانع از کامل شدن این چرخش شده و همچنان روندها وضعیت نزولی حاکم شده بر اقتصاد ایران از سال 86 را اثبات می کنند.
از سوی دیگر آمارهای سازمان بهره وری آسیایی (APO) علاوه بر اینکه رتبه 18 از میان 20 کشور را به ایران نسبت می دهد، گزارش نگران کننده ای را نیز منتشر می کند. درحالی که متوسط سهم بهره وری در رشد اقتصادی کشورهای آسیایی 40 درصد محاسبه شده، این مقدار برای کشور ما تا سال 2015 تنها هفت درصد برآورد شده است. بررسی وضعیت بهره وری در شش برنامه توسعه کشورمان هم حکایت عجیبی است. به جز برنامه سوم و چهارم، در برنامه پنجم و ششم توسعه، عملکرد چندان قابل دفاعی در بهره وری مشاهده نمی شود.
این یادداشت تنها آغازی برای مطالعه نهادها و تعامل تجزیه و تحلیل نهادی با تجزیه و تحلیل اقتصادی سنتی است. هدف از این یاداشت، علاوه بر هشدار نسبت به وضعیت شاخص ملی بهره وری و تغییروضعیت ندادن از موقعیت رشد نزولی در سال 86، پیشنهاد تغییر جهت تحقیقاتی درباره رشد بهره وری به سمتی است که تجزیه و تحلیل نهادی را با تجزیه و تحلیل سنتی منابع تغییر بهره وری در ادبیات حسابداری رشد تلفیق کند.
                