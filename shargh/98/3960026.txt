شنبه ۳۰‌شهریور ۱۳۹۸
-----------------------------------------
سرمقاله
-----------------------------------------
سیاست علیه «سیاست»
-----------------------------------------

                    آنچه مفهوم سیاست را نزد اسپینوزا از دیگر متفکران هم دوره خود متفاوت می کند، نوع  سیاست ورزی او است که استوار بر مردم یا به تعبیری «انبوه خلق» است. او باور دارد هر قدر قدرت افزایش یابد، حق هم افزایش می یابد. اسپینوزا بسیار صریح و روشن، حق بیشتر را مستلزم قدرت بیشتر می داند. به راحتی می توان از این ایده برداشتی اقتدارگرایانه به دست داد؛ اما این ایده بیش از آنکه بر قدرت حکومتی تاکید بگذارد، جانب مردم را می گیرد. از این رو است که می گوید «از آنجایی که جامعه متکی بر امر مشترک قدرت بیشتری دارد، صاحب حق بیشتری هم هست». این نکته بنیادین دستگاه فلسفه سیاسی این متفکر است؛ «قدرت جمعیت بیشتر از قدرت فرد است. اجتماع انسان ها موجب افزایش قدرت آنان می شود و افزایش قدرت موجب افزایش حق آنان خواهد شد. هرچه تعداد کسانی که به هم می پیوندند، بیشتر باشد، قدرت و حق بیشتری نیز خواهند داشت». در مقدمه کتاب «متافیزیک قدرت»، رضا نجف زاده دستگاه های اندیشه متافیزیکی را به دو دسته متافیزیک صدوری یا متعالی و متافیزیک غیرصدوری یا درون بودی تقسیم بندی می کند که به کار این یادداشت می آید. «متافیزیک های صدوری یا متعالی نظم هستی شناسانه خود را براساس الگویی عمودی و در چارچوب سلسله مراتبی مبتنی بر تقسیم بندی ثنوی یا دوجهانی تقریر می کنند». در این دیدگاه خدا به منزله محوری ترین مقوله های متافیزیکی است که قائم به ذات، مستقل و بالاتر از عالم محسوسات و مشهودات است. خداوند مافوق کائنات است و از ماورا به سوی کائنات می آید. در متافیزیک غیرصدوری و درون بودی خدا به منزله وجودی درون بود با جهان مرتبط است. خدا در جهان، کائنات و مخلوقات حضور دارد و به غیر از اشراف، بر همه چیز احاطه دارد. از دستگاه فلسفی اسپینوزا خاصه رساله الهیاتی- سیاسی او خوانش های متفاوتی شده است. نزد موحدان و اخلاق گرایان، فلسفه اسپینوزا، خدای زیبا و قادری را ترسیم می کند که نه به شیوه عمودی بلکه به شیوه ای افقی در جهان و کائنات حضور دارد. از دیگر سو، تفکر اسپینوزا درباره انبوه خلق و امر مشترک و قدرت اجتماعی و ایده محوری میل، باب میل نومارکسیست ها (چپ های نو) است. تاکید بسیار بر «مردم»، «میل» و «انبوه خلق»، تفکر جمهوری خواهانه این فیلسوف هلندی را شکل می دهد و بی تردید او یکی از متقدمان در طرح ایده دموکراسی خواهی است. اگر این پیش فرض را بپذیریم که جهان بینی ها حکومت ها را شکل می دهند، حکومت های قبل از انقلاب اسلامی 57 بر جهان بینی سلسله مراتبی خدا، شاه و میهن استوار بوده و اگر بخواهیم با مسامحه آن را با ایده اسپینوزا گره بزنیم، چاره ای جز این نخواهیم داشت که بگوییم آبشخور این حکومت ها متافیزیک صدوری بوده است که براساس الگوی عمودی و در چارچوب سلسله مراتبی جای می گیرد.
 به تبع این تفکر، ناخواسته احزاب سیاسی این دوران مانند سازمان مجاهدین، چریک های فدایی و حزب توده با اینکه برای تحقق آزادی و دموکراسی مبارزه می کردند؛ اما خود، اسیر تفکر سلسله مراتبی بودند؛ تضادی آشکار بین فرم و محتوا، فرمی ناگزیر برای بقا به دلیل استبداد نظامی پهلوی ها که احزاب و جریانات روشنفکری را نیز سلسله مراتبی و در فضای بسته رقم زده بود. مبارزان با این فرم ناگزیر درصدد تحقق آزادی و دموکراسی بودند. تضادی بنیادین که بین فرم و محتوا وجود داشت و تئوریسین های احزاب سیاسی به خوبی از آن آگاه بودند. آنان برای مردمی مبارزه می کردند که قادر به شکل دهی شان در استعاره «انبوه خلق» نبودند. شاید از این رو است که امیرپرویز پویان رویای محال خود را این گونه تئوریزه می کند که اگر موتور کوچک به راه بیفتد، موتور بزرگ (انبوه خلق) را به راه خواهد انداخت. رویایی که هیچ کدام از مبارزان جریانات سیاسی نتوانستند با تئوری های شان آن را محقق کنند. در مجادلات میان مسعود احمدزاده و بیژن جزنی، این سردرگمی و نگرانی به وضوح دیده می شود. بیژن جزنی معتقد است در کنار مبارزه مسلحانه باید راهی به میان توده ها پیدا کرد و شبکه هایی از توده ها ایجاد کرد. شبکه هایی که نه به شیوه ای سلسله مراتبی (درختی)، بلکه به شیوه افقی (جلبکی یا ریزومی) مبارزان احزاب سیاسی را به مردم پیوند بدهد. این دو مفهوم که رویای بیژن جزنی را در خود جای می دهد، یکی از ایده های محوری ژیل دلوز و فیلکس گتاری است که بر نوعی از کاربست سیاسی دلالت دارد. ریزوم، ساقه زیرزمینی برخی از گیاهان است که به صورت افقی رشد می کند. ریزوم شکل های متنوعی دارد و شاخه به شاخه در سطحی افقی گسترش پیدا می کند و غیرخطی و فاقد سلسله مراتب، و چندوجهی است. هر ریزوم می تواند با قطع اتصال از شاخه اصلی (مادر) مجددا رشد کند و حیاتی مستقل به وجود آورد. این، همان «انبوه خلق» اسپینوزا است. در ادبیات چپ، کار سیاسی و کار توده ای مفاهیمی نزدیک به یکدیگرند. جنبش های انقلابی جهان هدفی جز راهیابی به دل توده ها نداشته اند. بیژن جزنی معتقد بود «یک انقلاب دموکراتیک در آینده در صورتی برپا می شود که پیشاهنگ طبقه کارگر بتواند رهبری جنبش را بر عهده بگیرد. در غیر این صورت پیشاهنگان غیرکارگری که به شکل خرده بورژوازی انقلابی در جریان مبارزه شرکت دارند، رهبری را بر عهده خواهند گرفت». شبکه ای از خرده بورژوازی که به شیوه ای ریزومی (افقی) توانست با رهبری روحانیون، انقلاب اسلامی 57 را شکل دهد. شبکه ای منسجم در دستگاه های سیاسی عقیدتی که به وسیله مساجد انقلاب را در دست گرفتند. اگرچه روحانیون هم سلسله مراتبی دارند، این سلسله مراتب همچون احزاب دوران پهلوی دوم صلب نیست و تصمیمات انقلابی در آن به سرعت گرفته شده و عملیاتی می شود. با اینکه دستگاه روحانیت چهار دهه است که به قدرت رسیده، سازوکارهای آن همچون احزاب انقلابی نشده اند و سلایق و دیدگاه های متفاوتی در بستر حکومت داری آنان وجود دارد. اگر این روش غیرحزبی آسیب هایی به این دستگاه زده است، اما شیوه ریزومی آن، هژمونی روحانیت را در دوردست ترین نقاط ایران گسترش داده است. اگر بپذیریم که دولت ها ناخواسته فرم و محتوای مخالفان خود را شکل می دهند، در اینجا نیز فرم و محتوای منتقدان و مخالفانش را برساخته است. مخالفان و منتقدانی که لیدر ندارند و به شیوه سلسله مراتبی عمل نمی کنند. بهمن بازرگان، یکی از بنیان گذاران سازمان مجاهدین خلق در کتاب «زمان بازیافته» می گوید: «نسل شما دارد وارد پارادایم نوینی می شود. شما متعلق به نسلی هستید که شانس این را دارید که در دوران فروپاشی ساختارهای ارزشی عمودی و گسترش ساختارهای ارزشی افقی (احترام افقی) زندگی می کنید. نسل ما راهی نداشت به جز آن که ساختار ارزشی عمودی قدیم را درهم بکشند تا ساختار ارزشی عمودی خود را به جای آن بگذارد. این یک دور و تکرار بود. ما آدم های این دور و تکرار هزارساله بودیم. امید آن دارم که نسل شما از زندان و چاردیواری این دور و تکرارها رهایی یابد». 
برای دولت های انقلابی در چنین شرایطی کار بسیار دشوار شده است. زیرا برخی مکان ها که بیشترین بارگذاری این شبکه ها را انجام می دادند، دیگر کارایی سابق را ندارند. از طرف دیگر شبکه های منتقدان گسترش چشمگیری پیدا کرده است، گیرم که هنوز قدرت فائقه ای نداشته باشند. با این صورت بندی می توان گفت جدال نوینی در سیاست به راه افتاده است و برنده اش کسی نیست جز آن که بر «انبوه خلق» تکیه دارد.
                