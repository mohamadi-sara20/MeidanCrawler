چهار‌شنبه ۴ اردیبهشت ۱۳۹۸
-----------------------------------------
حرف اول
-----------------------------------------
وکیل انسانیت
-----------------------------------------

                    روز گذشته و در اوج ناباوری، استاد برجسته حقوق، وکیل معمر و مبرز دادگستری، «استاد بهمن کشاورز»، بر اثر عارضه قلبی به رحمت حق پیوست. خبر چنان ناگهانی و تکان دهنده بود که تا ساعتی متحیر و منفعل، در انتظار تکذیب آن از سوی کسی بودم و کودکانه آرزو می کردم کسی بگوید خبر دروغ است و ایشان در سلامت کامل هستند. صبح روز گذشته بود که برای مشورت حقوقی یکی از هنرمندان برجسته کشور درباره فیلم نامه فیلم یک محاکمه جنجالی در دهه 30 خورشیدی با ایشان صحبت کردم و قرار بود امروز عصر خدمتشان شرف یاب شوم. آخرین عباراتی که از او شنیدم این بود که این اثر هنری و نظایر آن می تواند و باید ارزش و جایگاه وکیل دادگستری را با زبان هنر به جامعه ایرانی عرضه کند و در راستای حمایت از جایگاه «وکیل» و «نهاد وکالت» از هیچ گونه همکاری و مساعدتی دریغ نخواهند کرد. من نیز سرخوش از خبر موافقت استاد کشاورز، به کارگردان شهیر فیلم موصوف، شبانه اطلاع دادم که استاد کشاورز داستان فیلم را مطالعه و بسیار استقبال کرده و برای همکاری علمی و مشاوره فنی و حقوقی اعلام آمادگی کرده اند. بهمن کشاورز هم از میان ما رفت؛ استاد برجسته ای که وکالت را در 40 سال گذشته، شان و منزلت بخشید و وکیل دادگستری را عزت و اعتبار افزود و همیشه تلاش می کرد کانون های وکالت دادگستری را که بعضا مورد بی مهری واقع شده بودند، به جایگاه واقعی شان برگرداند. بی ادعا به آموزش حقوق به زبان ساده برای عموم مردم مشغول بود و با قناعت گذران ایام می کرد و عزت خویش به مال و جاه و مقام و منزلت مفروخت. او تجسم مسلم و شاخص «وکیل دادگستری» بود؛ ظاهری همیشه آراسته، باطنی همواره مطمئن، کلامی پیوسته دلنشین، سیمایی آرام و اطمینان بخش داشت و تمثیل ادب به معنای واقعی بود. او که بنیان گذار اتحادیه سراسری کانون های وکلای دادگستری ایران بود، افتخار برگزاری و میزبانی همایش بزرگ «اتحادیه بین المللی کانون های وکلای دادگستری (IBA)» در سال 49 را نصیب کشورمان کرد و جایگاه ملی ایرانیان را نزد نهاد های حقوقی بین المللی ترمیم کرد و عزت بخشید. همان قدر که در انتظار تقدیر و تجلیل نبود، از اینکه مورد بی مهری برخی قرار می گرفت، آزرده نمی شد و به تملق و چاپلوسی ها و مدح خود نیز دل خوش و مغرور نمی شد. 
نگارنده برای همه عمر مفتخر است که محضر این استاد برجسته و بی بدیل حقوق و آموزگار بی مدعای انسانیت را به شاگردی درک کرده است. استاد بهمن کشاورز بیش از آنکه یک حقوق دان یا وکیل دادگستری باشد، انسانی اندیشمند و فعال اجتماعی پایبند به اخلاقیات و انسانیت بود. ضایعه درگذشتش چنان برای جامعه حقوقی ایران و به ویژه وکلای دادگستری دردناک است که در وصف آن فقط می توان گفت: «صبر بسیار بباید پدر پیر فلک را/ تا دگر مادر گیتی چو تو فرزند بزاید».
                