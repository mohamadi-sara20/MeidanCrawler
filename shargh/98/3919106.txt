سه‌شنبه ۲۸ خرداد ۱۳۹۸
-----------------------------------------
عرض حال
-----------------------------------------
«نه» به اجماع سازی علیه ایران
-----------------------------------------

                    روزی به منظور دیدار آشنایی، سفیر ژاپن در کشور متوقف فیه را ملاقات کردم. پس از تعارفات معمول و ورود به بحث های محتوایی، فرصت را مغتنم دیدم تا از باب استفهام از او بپرسم که چرا کشور متبوعش تا سرحد سخاوتمندی به سریلانکا کمک می کند. پاسخ ایشان با این عبارت که «این سریلانکایی ها بودند که از تجزیه ژاپن جلوگیری کردند»، شگفت زده ام کرد. نگارنده که ناآشنا به روابط آن دو کشور نبود؛ تا آن موقع فکر می کرد که اشتراک آیینی (بودیسم)، مهم ترین عامل پیوند فی مابین و کمک های سخاوتمندانه توکیو به هم کیشان سریلانکایی خود است؛ به ویژه آنکه مقدس ترین عبادتگاه بودا (دندان بودا) هم در شهر کندی سریلانکا واقع است. توضیحات بعدی همتای ژاپنی علاوه بر پاسخ گویی، درس آموز هم بود. به گفته او، آمریکا در سال 1953 جمعی از کشورهای آسیب دیده از ناحیه ژاپنی ها در جریان جنگ جهانی دوم را گرد هم می آورد تا با مشورت دسته جمعی تدبیری بیندیشند که ژاپن را به پرداخت غرامت های سنگین به آنها مجبور بکند؛ به گونه ای که با تضعیف کامل این کشور، زمینه تجزیه آن فراهم بشود. سناریوی آمریکایی ها به خوبی پیش می رفت تا اینکه نوبت به سخنرانی نماینده سریلانکا می رسد؛ اما او با این سخن قصار که «ما خون را با خون نمی شوییم»، ساز ناساز می زند و با این کنشگری تک روانه، موجب اخلال در اجماع سازی مد نظر برگزارکننده آمریکایی نشست و در نتیجه شکست آن می شود. با مرور سیر تحولات و موضع گیری های مختلف درباره حمله هفته گذشته به دو فروند کشتی نفتی ژاپنی و نروژی در دریای عمان، خاطره دیدار با دیپلمات ژاپنی بیش از پیش به ذهنم خطور می کند و به ژرفای آن بیشتر پی می برم. بعد از انتشار «خبر فوری» حمله به نفت کش ها هم زمان با دیدار نخست وزیر ژاپن از تهران و بازتاب گسترده آن در رسانه ها و تهییج و تحریک و جهت دهی کم و بیش سازمان یافته افکار عمومی، نوبت به موضع گیری های رسمی و غیر رسمی رسید. در این میان، آمریکایی ها تلاش کردند تا تنور گرم است، نان خود را بچسبانند. نان آنها در اجماع سازی جهانی علیه ایران با متهم کردن شتاب زده این کشور به دست داشتن در آن حملات بود. 
شاهد مدعا سخنان صریح پاتریک شاناهان، سرپرست وزارت دفاع آن کشور است که اظهار کرد او، پمپئو و بولتون به دنبال «ایجاد اجماع بین المللی در مقابل این مشکل جهانی» هستند. این ترکیب متشکل از همان سه چهره نظامی، اطلاعاتی و امنیتی هیئت حاکمه کنونی آمریکا است که به افراط گری شهرت دارند. فرد غایب در این میان هرچند ظاهرا خارج از هیئت حاکمه مزبور، نتانیاهو بود که با قدری تاخیر به جمع دوستان پیوست و با استفاده از فرصتی که برگزاری مراسم نام گذاری شهرکی در بلندی های اشغالی جولان به نام ترامپ، ایجاد کرده بود، اظهار امیدواری کرد که جهان در ماجرای حمله به کشتی ها در دریای عمان در کنار آمریکا بایستد. این امیدواری در حالی ابراز شد که به جز انگلیس، هیچ کشوری در جهان حاضر نشده است که خوانش آمریکایی ها و به عبارت بهتر «گروه B» از ماجرای پنجشنبه گذشته در دریای عمان را تایید کند. آلمان ها که وزیر خارجه شان هفته پیش در تهران بود، حتی ادعای دولتمردان آمریکا درباره دست داشتن ایران در حمله به کشتی ها را به چالش کشیدند و مالک کشتی ژاپنی نیز شواهدی برخلاف آن ادعا ارائه داد. افزون بر این پاپ هم خواستار خویشتن داری همه طرف ها شد.اینک در پی چند روز التهاب و نگرانی و کوبیدن جنگ طلبان بر طبل جنگ خواهی، نقل این قول از ترامپ که به دنبال جنگ با ایران نیست، از سوی پمپئو و بیان این گزاره که «ما جنگ نمی خواهیم» از زبان خود او، فضای هیجانی ناشی از خبر حمله به کشتی ها را قدری آرام کرده؛ هرچند که وزیر خارجه درشت گوی آمریکا خود را از تک و تا نینداخته و در ابتدای همین عرایض باز هم بر دست داشتن ایران در حملات موصوف تاکید کرده است.چرایی عقب نشینی آمریکایی ها از موضع تهاجمی خود در قبال حمله به کشتی ها به شرح پیش گفته را باید در اختلاف نظر جامعه جهانی درباره مسبب این حملات و همراهی نکردن آن با ادعای دست داشتن ایران سراغ گرفت. این به آن معنا است که عملیات روانی آمریکایی ها در راستای زمینه سازی در افکار عمومی و اجماع سازی جهانی علیه ایران در این مرحله ناکام مانده است. ایران باید با تمام نیرو تلاش کند تحت هیچ شرایطی و در هیچ زمانی چنین اجماعی شکل نگیرد. به ضرس قاطع می توان گفت که یکی از راهکارهای راهبردی درباره دور نگه داشتن سایه جنگ از سر کشور به شکست کشاندن تلاش آمریکا برای اجماع سازی است. این مهم از طریق احتراز از دست زدن به اقدامات تحریک آمیز از سویی و تقویت تلاش های دیپلماتیک در راستای خنثی کردن یارگیری های کاخ سفید علیه ما از سوی دیگر، دست یافتنی است.
                