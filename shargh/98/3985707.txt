سه‌شنبه ۲۸ آبان ۱۳۹۸
-----------------------------------------
یادداشت
-----------------------------------------
خطرات توسعه آمریکایی برای کلان شهرها
-----------------------------------------

                    رشد مصرف آب از سال 1380 در تهران و در سایر استان های کشور ازجمله خراسان، سیستان و بلوچستان، کرمان و سایر استان ها به اوج خود رسید. رشد جمعیت، نیاز به غذای بیشتر، ضرورت ارتقای سطح بهداشت و رفاه اجتماعی و توسعه صنعتی و حفاظت اکوسیستم ها، تقاضای آب را بیشتر می کند. استان تهران یک میلیاردو 600 میلیون مترمکعب آب در سال نیاز دارد که یک میلیارد مترمکعب آن در شهر تهران مصرف می شود. 33 درصد از این میزان آب از سد کرج، 22 تا 28 درصد از آب های زیرزمینی، 30 درصد از سد لتیان و مابقی از سد لار تامین می شود. از منابع آبی استان تهران، پنج سد موجود برای تامین آب این استان است که سه سد عملا خارج از محدوده این استان هستند. فشار مضاعف به منابع آبی استان تهران در روندی 10ساله، آن را با مشکل مواجه کرده است. رشد جمعیت در اطراف این استان نیز بسیار بالاست؛ بنابراین در سال 1398 و در سال های پیش رو، فشار مضاعفی بر حوضه آبریز استان تهران وارد خواهد شد. برداشت بی رویه از منابع آب زیرزمینی برای فعالیت های کشاورزی و روش غرقابی برای آبیاری محصولات کشاورزی در استان تهران نیز بر منابع آب زیرزمینی استان تهران فشار بیشتری وارد می کند. حاصل این وضع، فرونشست زمین در دشت های استان تهران، به ویژه در دشت های ورامین، دماوند و شهریار است. استان تهران با حدود 13 هزار کیلومتر وسعت و جمعیت ثابت حدود 13 میلیون و 300 هزار نفر در سرشماری 1395، 16 شهرستان دارد و تخمین زده می شود جمعیت ثابت این استان در سال 1398، 14 میلیون نفر باشد. برآورد می شود حدود پنج میلیون نفر در این استان در روز عمدتا برای کار جابه جا می شوند و دست کم حدود دو میلیون نفر در روز با ورود جمعیت از استان های دیگر به جمعیت استان افزوده می شود. فاضلاب و پساب این میزان جمعیت، در حال حاضر و به ویژه برای نواحی جنوبی تهران، به مشکلی زیست محیطی تبدیل شده است. آبفای استان تهران برآورد کرده است شاهد رشد 4.5درصدی مصرف آب شرب در استان هستیم. به نظر می رسد افزایش بارش های ابتدای سال، تصوری از ازدیاد منابع آب در استان تهران ایجاد کرده و این در حالی است که استان تهران یکی از استان های خشک کشور بوده و در دهه گذشته محیط این استان صدمات گوناگونی از خشک سالی دیده است. تیر 98 معاون آبفای وزارت نیرو در آغاز به کار پروژه جمع آوری آب های سطحی مناطق 21 و 22 تهران اعلام کرد: از پروژه جمع آوری آب های سطحی، انتظار می رود به بازچرخانی آب در استان تهران کمک کند. این برنامه علاوه بر جمع آوری آب های سطحی مناطق 21 و 22 و تقسیم سیلاب، می تواند به بازچرخانی آب کمک کند. 
تهران پرمصرف ترین استان کشور در حوزه آب است و سالانه هزارو 300 میلیون مترمکعب آب آشامیدنی و 300 میلیون مترمکعب آب در بخش فضای سبز مصرف می کند. در همان زمان مقام یادشده اعلام کرد منطقه 22 تهران از نظر آب در مضیقه است. اکنون شبکه فاضلاب تهران نزدیک به 70 درصد به طور میانگین و منطقه 22 نزدیک به 20 درصد پیشرفت فیزیکی دارد. تصفیه خانه ای در منطقه 22 در دست ساخت داریم که انتظار می رود تا پایان سال 98 راه اندازی شود. این منطقه های غربی تهران (21 و 22) نواحی ای هستند که قبل از تامین حداقل نیازهای شهرسازی، توسعه یافته اند. در منطقه 22 تعاونی های زیادی اقدام به ساخت برج هایی با تعداد طبقات متفاوت کرده اند که خود باعث تغییر این پهنه از شهر شده است. برج های بلند این منطقه اکثرا در نواحی شمالی منطقه و در حریم گسل شمال تهران و گسل پردیسان جایابی و احداث شده اند. این نواحی، منطقه ای بود که تا حدود 30 سال قبل بخش مهمی از آن را زمین های خالی و مناطق بدون سکنه تشکیل داده بود. البته اشتباه دیگری که در سال های قبل از انقلاب شده بود، توسعه منطقه صنعتی در محور جاده مخصوص کرج در دهه های 40 و 50 شمسی بود؛ این ناحیه که عمدتا در محدوده منطقه 21 شهرداری تهران، با ساخت آپارتمان و انبوه سازی در ناحیه تهرانسر درست شده تا دیواره غربی فرودگاه مهرآباد تهران! به استقرار جمعیت انبوه ثابت و ساکن در منطقه، حدود 200 هزار نفر در سال 1398 انجامیده است. منطقه 22 البته با عنوان قطب گردشگری و منطقه سازگار با محیط زیست در تهران از حدود 20 سال قبل توسعه ای شتابان داشته، ولی امروزه مشاهده می شود که با وجود ساخت برج ها و ایجاد دریاچه مصنوعی چیتگر و ساخت مرکز خریدهایی به سبک غربی (مانند بازار بزرگ ایران)، هم به مشکل محیط زیستی شهر تهران تبدیل شده و هنوز سامانه فاضلاب بسامانی ندارد، هم اینکه به آلوده تر شدن هوای تهران کمک می کند و هم ریسک زلزله را با تجمع جمعیت در برج ها افزایش داده است. این نوع توسعه به سبک آمریکا و کانادا در غرب تهران، در جایی که هم خطر زلزله بالاست و هم منابع آب محدود، در آینده به زائده کلان شهر تهران منجر می شود. به نظر نگارنده، این نحوه توسعه در تهران، نماد توسعه و تبدیل مرکز استان های کشور به شهرهای پرجمعیت است و از اساس باید در آن بر اساس منابع واقعا موجود و پیش بینی برای وضع حداقل 30 سال آینده کشور، تجدیدنظر و برنامه ریزی مجدد کرد.
                