دو‌شنبه ۱۵ مهر ۱۳۹۸
-----------------------------------------
حرف اول
-----------------------------------------
خطر توسعه شهرها روی گسل های فعال
-----------------------------------------

                    از تابستان 97 پس از مصوبه شورای عالی شهرسازی و معماری ایران در رابطه با ممنوعیت ساخت وساز روی گسل های اصلی، دکتر حناچی که در آن هنگام معاون شهرسازی شهرداری تهران بود، در نامه ای به شهرداران مناطق تهران دستور ممنوعیت صدور هرگونه مجوز ساخت وساز مدارس و کلیه جایگاه های سوخت در پهنه های گسلی اصلی تهران را صادر کرد. این حکم برای احداث ساختمان های با اهمیت خیلی زیاد در پهنه های گسل اصلی با جابه جایی عمده گسلی شهر تهران صادر شد. در مصوبه سوم اردیبهشت 1397 شورای عالی معماری و شهرسازی وزارت راه و شهرسازی «حرایم گسل ها برای تهران، تبریز و کرمان» تعیین شد. همچنین قرار شد «ضوابط ساخت وساز در پهنه های گسلی کلان شهرها توسط کمیته استاندارد 2800 مرکز تحقیقات راه، مسکن و شهرسازی حداکثر تا سه ماه آینده تدوین و اعلام شود». (چنین کاری که اصولا تا مرداد 97 باید انجام می شد، هنوز انجام نشده است). نکته مهم آن است که در همین مصوبات نیز انجام فعالیت های علمی برای تعیین حریم های گسله الزامی دانسته شده است. حال اگر فرایندی در کشور برای نادیده گرفتن اهمیت و دقت لازم در اجرای این مصوبات در کشور شکل بگیرد، عملا اجرای آن به کاری ضد اهداف اولیه خود تبدیل خواهد شد. چراکه با عجله نواحی به عنوان حریم در داخل شهرها تعیین خواهند شد که عملا سایر نواحی که احتمالا گسله در آنها وجود داشته باشد، نادیده گرفته می شوند و مانند گسل های شمال تهران و شمال تبریز که محدوده گسله در بیرون شهرهای مذکور نیز ادامه می یابند، فقط بخش داخل شهرها برای چنین بررسی ای مورد توجه قرار خواهند گرفت. مطالعه نکردن محدوده گسله که در محدوده شهری است، ولی بیرون شهر نیز ادامه می یابد، به این نتیجه می انجامد که این مصوبه عملا به وسیله ای برای مجاز اعلام کردن محدوده های خطرناک، با تعیین بعضی محدوده ها که فعلا محل گسل ها شناخته می شوند، تبدیل شود.ساخت وساز در پهنه و روی گسل های فعال در بیشتر شهرهای ایران که در پای دامنه ها و مرزهای بین کوه و دشت واقع شده اند، در پنج دهه اخیر با سرعت و شدت روزافزون ادامه یافته است. 
این اتفاق در شهرهای مهمی نظیر تهران، تبریز، کرج، کرمان، شیراز، مشهد، قزوین و اهواز رخ داده و همچنان ادامه دارد. احداث ساختمان روی گسل شمال تهران و گسل های شمال و جنوب ری و کهریزک، گسل شمال کرج و ماهدشت، همچنان در حال گسترش بی رویه ای است. این گسترش به نحوی است که هم اکنون ساخت وساز با تسطیح نواحی پای دامنه های شمال تهران در ناحیه های سوهانک، دارآباد، گلابدره، دربند، ولنجک، فرحزاد، سعادت آباد و کن با شدت ادامه دارد. این مسئله در شمال شهر تبریز نیز به صورت مشابهی در ناحیه های باغمیشه، شهرک ولی امر، انتهای یوسف آباد، محله جانبازان و شهرک ارم انجام می شود. گسل شمال تهران به صورت یک پهنه گسله (شامل چندین گسل متوالی و پی درپی) تا ناحیه اشتهارد و بوئین زهرا ادامه دارد. زلزله اول تیر 1381 چنگوره (آوج) و پهنه زلزله زده بوئین زهرا (10 شهریور 1341 با بزرگای 7.1) در همین روند گسلی رخ داده است. زلزله مهم بوئین زهرا بر اثر گسیختگی در گسله ایپک روی داد. روی گسل جنوب اشتهارد زلزله 1177م موجب ویرانی منطقه اشتهارد در شرق بوئین زهرا شد. گسل جنوب اشتهارد در شرق به گسل ماهدشت-جنوب کرج و گسل ماهدشت در انتهای شرقی خود به پهنه گسله شمال تهران می رسد. در این پهنه گسله بعضی قطعه ها که در ناحیه جنوب دشت قزوین و شمال آوج واقع اند فعال شده و موجب رخداد زلزله های مخربی شده اند و بعضی دیگر از قطعه های آن حداقل در هزار سال اخیر هیچ زلزله مهمی نداشته اند، ولی فعال هستند و همواره موجب زلزله های کوچکی می شوند (مثل گسل های جنوب اشتهارد، ماهدشت-جنوب کرج و شمال تهران). اینکه این قطعه گسل ها در چه زمانی مجددا فعال خواهند شد تا زلزله مخربی را موجب شوند با اطلاعات امروزی و ابزارهای شناخته شده تاکنون ممکن نشده است، چراکه با وجود پرورش نسل دانشمندانی که قادر به انجام چنین پژوهش هایی هستند، کمبود منابع در بیشتر پژوهش های انجام شده، وجود داشته و اینکه در هیچ دولتی در ایران اولویت جدی برای پایش رفتار گسل ها، به ویژه گسل های اطراف تهران وجود نداشته است. با توجه به گسیختگی قطعه های دیگر در این پهنه گسله در شمال تهران و جنوب البرز و داده های موجود از وقوع زلزله های کوچک تا متوسط (مانند زلزله 29 آذر 96 در ملارد) روی گسل ها می توان فعال بودن گسله های شمال تهران و ماهدشت -جنوب کرج را نیز نتیجه گرفت. نتایج آخرین برآوردهای خطر زلزله نمایانگر ریسک بالای فعالیت گسل های یادشده (هنگام یک زلزله با بزرگای بیش از 6) است چراکه در نزدیکی و روی آنها جمعیت متراکمی ساکن شده است. پهنه گسل شمال تهران در پای دامنه های شمال تهران هم اکنون محدوده ساخت وسازهای وسیعی (به ویژه درباره ساختمان های مهم و تاسیسات 
خدماتی -آموزشی) است. پهنه گسل شمال تبریز نیز در ناحیه شمال شهر تبریز محل ساخت وساز بی رویه ای روی پهنه گسله فعال در شهرک های باغمیشه، ولی امر، یوسف آباد و ارم است. حریم مشخص شده برای ساخت وساز در این شهرک ها از گسل شمال تبریز فراتر رفته و عملا پهنه گسیختگی های سطحی این گسل در میان و بخش های شمالی این شهرک ها واقع می شود. احتمال گسیختگی مستقیم بر اثر گسلش در راستا یا نزدیکی گسل فعال می تواند موجب افزایش خسارت ها و تلفات شود. در نزدیکی گسل بر اثر حرکت جبهه گسیختگی به سمت محل موردنظر جنبش های بسیار شدیدی با تغییر مکان های بسیار شدید اتفاق می افتد. نهشته های نرم دامنه ای در محدوده گسله به ویژه وقتی توسط انسان برداشته شوند، پتانسیل بسیار زیادی برای لغزش و ایجاد شکاف های سطحی و ناپایداری دامنه ای دارند. با توجه به احداث شهرک های جدید در محدوده گسل ها و افزایش سریع تراکم در منطقه شمال شهرهای تهران و تبریز، اولویت مطالعه با تعیین دقیق موقعیت گسل ها و مشخص کردن حریم دقیق و احتمال تغییر مکان در هر محل است. در این راه استفاده از تمام ظرفیت های علمی کشور لازم است. مصوبه شورای عالی معماری و شهرسازی نباید صرفا وسیله ای برای به کارگیری توان گروهی از کارشناسان، صرفا برای مشغول کردن این گروه تلقی و اجرا شود.
                