پنج‌شنبه ۲ آبان ۱۳۹۸
-----------------------------------------
حرف اول
-----------------------------------------
آزمون دستورالعمل کرامت
-----------------------------------------

                    چند روز پیش آقای محمدرضا فقیهی، وکیل دلسوزی که از اعضای هیئت مدیره و کمیته حقوقی انجمن دفاع از حقوق زندانیان بود و همواره به مشی اعتدال و بیان حقوقی شناخته می شود، برای دفاع از موکل خود آقای عباس لسانی به اردبیل رفت، ولی وکیل و موکل با هم راهی زندان شدند. به صلاحدید خانواده و برخی از دوستان، قرار شد دو، سه روزی حقوق دانان و رسانه های داخلی در واکنش، سکوت کنند به امید اینکه سوءتفاهم ساده ای بوده و مرتفع شود، هرچند این سکوت سبب شد رسانه های دیگری بازتاب دهند و خود می توانست منشا تصمیم دیگری برای مرجع بازداشت کننده باشد. خوشبختانه روز گذشته آقای فقیهی با تودیع وثیقه آزاد شد؛ اما نکته بسیار مهم در این اتفاق که نباید مسکوت گذاشته شود، تهدید امنیت دفاع است. چندی پیش معاون قوه قضائیه گفت: «اگر وکیلی از پرونده جاسوسی دفاع می کند و برای حق موکل خود تلاش می کند، باید بداند حق 80 میلیون ملت را فراموش کرده است». هرچند گوینده محترم بعدا سخن خود را تصحیح کرد؛ اما این سخنان عجیب ناشی از عدم شناخت فلسفه وکالت و موجب سلب امنیت دفاع است. اکنون نیز وکالت آقای لسانی با همان منطق مورد اتهام قرار می گیرد؛ این در حالی است که فلسفه وکالت، دفاع از حقوق متهم است، اعم از اینکه مجرم یا بی گناه باشد، زیرا مجرم نیز حقوقی انکارنشدنی دارد. با سلب امنیت دفاع، مفهوم عدالت رنگ می بازد و نظام قضائی دچار بحران می شود. وقتی «دستورالعمل حفظ کرامت و ارزش های انسانی در قوه قضائیه» صادر شد و شادمانی عده ای را برانگیخت، در نوشته ای با تردید با این شادمانی مواجه شدم؛ زیرا به گفته حضرت سعدی «به عمل کار برآید به سخندانی نیست». کرامت مردم به حرف و بخش نامه و شعار نیست. ماده 13 آن بخش نامه از حفظ حیثیت و کرامت وکلا گفته، به گونه ای که حتی بازرسی بدنی آنها را در هنگام ورود به نهادهای قضائی ممنوع می کند و خود ریاست قوه هم در سخنانی می گوید وکیل، همکار و هم تراز قاضی است، اما در عمل آقای محمدرضا فقیهی، وکیل عباس لسانی، در دادگاه همراه با موکلش راهی زندان می شود.
 گرچه آقای فقیهی پیش از سفر گزارشی از جزئیات پرونده موکل خود را برایم تشریح کرد که باید در جای خود به آن پرداخت؛ اما اگر هیچ اطلاعی از جزئیات اتفاق در جلسه دادگاه نداشته باشم هم با قاطعیت می توانم بگویم آنچه اتفاق افتاده، نقض دستورالعمل پیش گفته است، زیرا آقای فقیهی از حقوق دانان زبردستی است که به شهادت سال های دراز همکاری مان هیچ گاه سودای شهرت طلبی از طریق پرونده هایی حقوق بشری نداشته و چون به توان حقوقی خود اعتماد دارد، در هیچ شرایطی از جاده احتجاج حقوقی خارج نمی شود. برای رئیس محترم قوه قضائیه با عنایت به دستورالعمل صادرشده، این آزمونی است که از طریق پیگیری و رسیدگی بی طرفانه و گفت وگو با خود آقای فقیهی و مقام بازداشت کننده و برخورد لازم جلوی تکرار این اتفاقات ناگوار را بگیرند.
                