پنج‌شنبه ۲۲ فروردین ۱۳۹۸
-----------------------------------------
حرف اول
-----------------------------------------
سیاست گریزی و سیاست پذیری
-----------------------------------------

                    حیات و شادابی یک جامعه را با شاخصه هایی چند می توان سنجید که یکی از آنها فعالیت ها و تلاش های سیاسی سیاست پیشگان و احزاب سیاسی است. جامعه پیرامونی ما چندی است سیاست را به فراموشی سپرده و تن به سکوت سیاسی داده که البته در درازمدت حتما خطرساز است. پرداختن به علل و عوامل وضع موجود را باید به صاحب نظران امر سیاست و تئوری پردازان دانش سیاسی واگذاشت و ایشان هستند که باید پیگیری کنند اما به نظر می رسد در این میان از چند نکته عمومی تر که در دیگر فعالیت های جامعه پیرامونی ما نیز نقش داشته و فعالیت های سیاسی ما را هم تحت تاثیر قرار داده است، نباید غفلت کرد.
1. نسبت فعالیت های سیاسی و پارادایم های معرفتی: کنش های سیاسی همانند هر کنش انسانی باید مبتنی بر یک پارادایم، گفتمان و مبنا باشد. رفتار انسان ها را نمی توان تماما برآمده از تمایلات و آرزوهای احساسی دانست بلکه حتی به نظر می رسد باید تلاش کرد تمایلات و خواهش های احساسی را نیز به پارادایم ها و مبانی معرفتی گره زد. به نظر می رسد در جامعه پیرامونی با یک پارادوکس عجیب مواجه هستیم که می توان آن را این گونه تقریر کرد: آنان که دستگاه معرفتی متفاوتی دارند و پارادایمی می اندیشند، یا اجازه فعالیت سیاسی ندارند و مجاز به ورود به امر سیاسی نیستند یا به دلیل تناسب نداشتن سود و هزینه - که در بند بعد اشاره خواهم کرد- حاضر به ورود در این حوزه و قلمرو نیستند و آنانی که پارادایم متفاوتی ندارند، فعال اند. بررسی عملکرد فعالان رسمی در امر سیاست چه آنان که در قالب احزاب فعال اند و چه دیگرانی که فعالیت های غیرقالبی دارند، این نتیجه را به دست می دهد که پارادایم معرفتی همه ایشان یا یکی است یا تقریرات متفاوت از یک پارادایم واحد معرفتی است. جدی شدن کنش ها و واکنش های سیاسی در جامعه پیرامونی ما نیازمند بازکردن فضای معرفتی و حضور پارادایم های معرفتی در سپهر سیاست است.
2. نسبت سود و هزینه فعالیت های سیاسی: نکته دیگری که در نوسانات شدید فعالیت های سیاسی تاثیر فراوان دارد، ایجاد تناسب بین سود و هزینه فعالیت های سیاسی است. به گمان بنده یکی از بزرگ ترین مشکلات فعالیت های عمومی ازجمله فعالیت های سیاسی در جامعه پیرامونی ما تناسب نداشتن سود و هزینه است..
دو نهاد مهم و تاثیرگذار بر کنش های جمعی؛ یعنی حوزه و دانشگاه، آن گونه که باید فعالیتی سیاسی ندارند؛ به ویژه حوزه های علمیه که چندی است کنش های سیاسی شان تابعی از مقولات برون حوزوی است و از بیرون حوزه نیازمند محرک هستند.  وقتی در یک جامعه هزینه فعالیت سیاسی بالاست که وضع معیشت و معاش پرتلاطم می شود، نمی توان انتظار کنش ها و واکنش های سیاسی را داشت.  قصه احزاب البته پرغصه است چراکه نه تنها حمایتی جدی نمی شوند بلکه گاه چنان مورد نظارت قرار می گیرند که یا باید تن به فعالیت جدی سیاسی ندهند یا تا مرز ابطال مجوز فعالیت ها پاسخ گو باشند.  دستگاه های مسئول باید تلاش کنند هزینه فعالیت های سیاسی را هم برای اشخاص حقیقی و هم نهادهای حقوقی اولا: منطقی و قابل پیش بینی کنند؛ ثانیا: حداقلی کنند تا جامعه از خمودگی و خموشی نجات پیدا کند چراکه اگر این وضع درازمدت شود، بیم آفرین است.
3. به بازی گرفتن برخی نمادهای سیاسی: از نشانه های روشن حیات سیاسی یک جامعه وجود احزاب سیاسی، تاثیرگذاری جدی انتخابات در سرنوشت و... در آن جامعه است. اما این نمادها در جامعه پیرامونی ما به بازی گرفته شده و گاه برخی برای بهره برداری های دیگر از این ابزار مدرن سوءاستفاده کرده و تلاش می کنند حتی با ایجاد بحران در مقولاتی این گونه، به تاسیس حزبی هرچند شبیه محافل و مجالس خانوادگی دست بزنند .
حزب اگر گفتمان و پارادایم و مبانی نظری و عملی دارد، هیچ جامعه ای حتی مدرن ترین آنها نیز ظرفیت خلق و تولید این همه حزب که در جامعه ما شکل گرفته اند ندارد. بیش از 200 حزب و کانون و... سیاسی که بسیاری از آنها فعالان موسمی هستند و در انتخابات ها بیدار می شوند و در دیگر چالش ها و گرفتاری های جامعه پیرامونی شان حضوری ندارند. بسیاری از این احزاب حتی در قامت تقریرهای متفاوتی از اصول قانون اساسی یا دستگاه های معرفتی هم نیستند بلکه غیر از آنکه حزب گرایی را در اذهان شهروندان دچار بحران مشروعیت کرده اند، هیچ نقشی در جامعه پیرامونی نداشته اند.
                