یک‌شنبه ۱۴ مهر ۱۳۹۸
-----------------------------------------
سرمقاله
-----------------------------------------
به رسمیت شناخته شدن حق مادران ایرانی
-----------------------------------------

                    خانواده های حاصل از ازدواج زنان ایرانی با مردان خارجی در سال های اخیر به دلیل ضعف قوانین تابعیت در ایران تبدیل به یکی از محروم ترین و فقیرترین اقشار جامعه ایران شده بودند. این خانواده ها آن قدر در حاشیه بودند که حتی داده های دقیقی درباره آنها وجود نداشت. وزارت کار، تعاون و رفاه اجتماعی بنا بر گزارش های موردی واصله و در راستای ماموریت فقرزدایی در مرحله اول وظیفه خود دانست که به شناسایی این خانواده ها و وضعیت معیشت آنها و فرزندان شان بپردازد. طرح سرشماری خانواده های حاصل از ازدواج زنان ایرانی با مردان خارجی در سال 1396 اجرائی شد و در آن حدود 48 هزار کودک بی شناسنامه حاصل از ازدواج زنان ایرانی با مردان خارجی شناسایی شدند. مطابق قوانینی که موجود بود، کودکان حاصل از ازدواج زنان ایرانی با مردان خارجی به هیچ وجه قبل از 18سالگی نمی توانستند هویت ایرانی داشته باشند. با وجود اینکه بیش از 60 درصد این افراد جزء فقیرترین ساکنان ایران محسوب می شوند، اکثرشان (بالغ بر 70 درصدشان) از حداقلی ترین خدمات بیمه ای و درمانی هم برخوردار نبودند؛ چرا که اولیه ترین شرط برای برخورداری از این خدمات (مدرک هویتی) را نداشتند. نسلی شدن فقر یکی از تبعات دردناک قوانین تابعیت ایران بود. بسیاری از افراد که به دلیل سختگیری های قانون بی شناسنامه می ماندند، به سن ازدواج می رسیدند و ازدواج می کردند و فرزند حاصل از ازدواج آنان دوباره بی شناسنامه و محروم از همه حقوق شهروندی می شد؛ چرخه معیوبی که فقر را تشدید می کرد. ریشه این فقر حقوقی، تبعیض جنسیتی موجود در قوانین تابعیت ایران بود؛ تبعیضی که حق زن ایرانی برای انتقال تابعیت خود به فرزندانش را مانند مرد ایرانی به رسمیت نمی شناخت، تبعیضی که با آموزه های اسلامی ما در تضاد بود. در سنن دینی ما حضرت 
زهرا (س) را داریم که امامان معصوم از سلاله پاک ایشان هستند اما قوانین تابعیت ایران حق مادر ایرانی برای انتقال تابعیت و حقوق شهروندی به فرزندش را به رسمیت نمی شناخت؛ تبعیضی که نه فقط در ایران باعث ایجاد چرخه فقر شده بود بلکه در خارج از ایران نیز ارتباط بسیاری از زنان ایرانی با کشور خود را قطع می کرد؛ چرا که فرزندان آنها به هیچ وجه نمی توانستند ایرانی شوند و قوانین ایران آنها را با سرزمین مادری غریبه می کرد. وزارت کار، تعاون و رفاه اجتماعی کوشید که فقر حقوقی این 48 هزار کودک را که موجب محرومیت آنها از مدارک هویتی و در نتیجه برخورداری از اولیه ترین حقوق شهروندی شده بود، برطرف کند. قانون ناصوابی که ریشه بسیاری از مشکلات بود. خوشبختانه با همکاری تمام بخش های دولت و وقوف بر مشکلات ناشی از قانون ناصواب موجود، عزمی شکل گرفت تا برای نخستین بار در 90 سال اخیر دولت برای بهبود قوانین تابعیت ایران اقدام کند. 
با همکاری دولت و همت والای نمایندگان مجلس شورای اسلامی بالاخره قانون فرسوده تابعیت ایران متناسب با نیازها و معضلات روز جامعه ایران شد. حال اعضای شورای نگهبان، لایحه اصلاح ماده واحده تعیین تکلیف تابعیت فرزندان حاصل از ازدواج زنان ایرانی با مردان خارجی را که منطبق با سنت دینی ما و از خواسته های بحق زنان ایرانی بوده، تایید کرده اند. زنان ایرانی برای کودکان حاصل از ازدواج شان با مردان خارجی می توانند از بدو تولد (فارغ از محل تولد فرزند) تقاضای شناسنامه و تابعیت ایرانی داشته باشند و در صورت تایید دستگاه های امنیتی این مهم به تحقق می پیوندد. 
 قانونی که ضمن حل معضلات بی هویتی فرزندان خانواده های شکل گرفته از زنان ایرانی و مردان خارجی، گام مهمی در راستای برخورداری این خانواده ها از حقوق انسانی خویش بوده و از نسلی شدن فقر در این قشر خاص به طور جد ممانعت به عمل می آورد؛ به طوری که یقینا بارقه های امید به زندگی و تلاش و کوشش را در دل این کودکان و مادران ایشان احیا می کند. ضمن تشکر از تلاش های همکارانم در دولت، اعضای محترم مجلس شورای اسلامی و شورای نگهبان، فعالان و کنشگران مدنی، سیاسی و رسانه ای، استادان دانشگاه و سازمان های مردم نهاد که پیگیر حقوق اجتماعی و مدنی این کودکان بوده اند، امیدوارم تا پایان سال جاری با اجرای این قانون برای 48 هزار کودک شناسایی شده مشمول، شناسنامه صادر و شاهد هویت بخشی به این عزیزان باشیم.
                