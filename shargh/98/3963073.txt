شنبه ۶ مهر ۱۳۹۸
-----------------------------------------
حرف اول
-----------------------------------------
کاش آقای روحانی امسال به آمریکا نمی رفت
-----------------------------------------

                    سفر آقای رئیس جمهور به سازمان ملل در آمریکا به پایان رسید. خسته نباشند، زحمت زیادی کشیدند؛ اما ای کاش رئیس جمهور امسال به این سفر نمی رفت، به این دلایل:
1- همه در داخل متفق القول بودند که در شرایط تحریم و با ویژگی عکس دونفره محور آقای ترامپ، در این سفر مذاکره ای بین روسای جمهور ایران و آمریکا صورت نمی گیرد. مقدمات رفع تحریم هم انجام نشده بود. موضع رهبری انقلاب هم که تعیین کننده سیاست در ایران است، درباره عدم مذاکره نیز معلوم و علنی بود.
2- با تبلیغات گسترده ای که در سطح جهان شده بود و محور همه آنها گفت وگوی ایران و آمریکا بود، توقعات جهانی و داخلی به سمت مذاکره فلش نشان می دادند و مهم ترین سوال این بود که آیا روحانی و ترامپ مذاکره می کنند یا نه؟ این فشار تبلیغاتی غیرمتعارفی بود که روی ایران قرار گرفته بود.
3- وقتی می دانیم که قرار نبوده مذاکره ای در کار باشد، بهترین راه برای خواباندن این فشار بین المللی، پایین آوردن سطح مشارکت ایران بود. وزیر خارجه می توانست همه کارهایی  راکه آقای روحانی کرد، انجام دهد، اما ایران زیر فشار قرار نگیرد. تا بحث رفتن رئیس جمهور مطرح شد، سطح توقعات به مذاکره و حل مشکل تحریم پیش رفت؛ همان چیزی که قرار نبود انجام شود و مذاکره صوری به نفع ایران هم نبود. 
4- در این سفر اروپا و به ویژه فرانسه که از قبل طرحی ارائه کرده بودند و کلی وقت و امید به آن بسته شده بود، به جای ادامه پیگیری عملیاتی آن، موضوع را به دیدار روحانی و ترامپ چرخاندند. طرح فرانسه با پیگیری های تلفنی از داخل بهتر می توانست به نتیجه  برسد. تکرار ملاقات های آقای مکرون و حتی دیدار نخست وزیر انگلیس و صدراعظم آلمان بار سنگینی بر دوش آقای روحانی گذاشت. 
همه تحت تاثیر این تبلیغات بودند که دنیا بسیج شده تا با دیدار روحانی و ترامپ مشکل را حل کنند و این ایران است که نمی پذیرد؛ این به نفع مردم و دولت ایران نبود.
5- استفاده از تریبون جهانی کاری بس مفید است؛ اما آقای ظریف می توانست همه کارهای خوب رسانه ای آقای روحانی را انجام دهد، ولی فشار «نه گفتن» رئیس جمهور را که «نه» درستی بود، ایجاد نکند.
این را هم فراموش نکنیم که وقتی ما از تریبون سازمان ملل و رسانه های خارجی بهره می گیریم، هم زمان در همان جلسات و کنفرانس ها دشمنان ایران استفاده بیشتری می کنند. ضمن آنکه در عصر ارتباطات اگر حرف مهمی وجود داشته باشد، رئیس جمهور از داخل ایران هم می تواند بزند.
6- رفتن روسای اروپایی یا سایر کشوررها که تعداد زیادی هم نیستند با رفتن رئیس جمهوری ایران فرق می کند. آنها همیشه می روند. با رئیس جمهور آمریکا دیدار می کنند و اصلا یک اتفاق تلقی نمی شود. رفتن رئیس جمهور ایران در امسال که در اوج فشار بی رحمانه حداکثری تحریم های آمریکایی یک اتفاق بود -و آن اتفاق مذاکره بود- که به نفع ایران نبود.
7- ایران امسال دست پری در مقابل آمریکا داشت. گروه «ب» به هم ریخته بودند. پهپاد آمریکایی زده شده بود. کشتی انگلیسی در آب های ایران بود. آرامکو را یمنی ها زده بودند و دنیا آن را کار ایران قلمداد می کرد. وقتی قرار مذاکره نبود، رفتن آقای روحانی بازکردن این مشت پر تلقی می شد. دیپلماسی البته باید فعال باشد. همه کسانی که در سازمان ملل صدای مردم ایران بودند، خسته نباشند. شاید دیدگاه من مخالفان زیادی داشته باشد اما گفتن نظرات مختلف هم مفید است.
                