سه‌شنبه ۷ خرداد ۱۳۹۸
-----------------------------------------
عرض حال
-----------------------------------------
همسایگان آتش نشان و آتش افروز
-----------------------------------------

                    حرکات نظامی اخیر آمریکا در منطقه خلیج فارس به ایجاد نوعی دو قطبی دامن زده است. بعضی از کشورهای منطقه، به‎ویژه عربستان و امارات حساب خود را از بقیه جدا کرده و رسما و آشکار زیر بیرق آمریکا رفته‎اند و به همسایه بزرگ شمالی خود چنگ و دندان نشان می‎دهند. بعضی دیگر از جمله کویت، عراق و عمان سعی کرده‎اند.از این رویکرد فاصله بگیرند و حتی با اتخاذ سیاست «بی طرفی مثبت» (اتخاذ اصول بی‎طرفی و در عین حال حضور فعال در عرصه تشنج‎زدایی) به «اصلاح ذات‎البین» روی آورند. در این میان رئیس دستگاه سیاست خارجی کشور هم با فعال کردن دیپلماسی رفت وآمدی (shuttle diplomacy) و دیدار با بعضی از همتایان و روسای دولت کشورهای منطقه و فرامنطقه تلاش کرده است از وقوع جنگ دیگری در این خطه زخم‎خورده از جنگ‎های خانمان سوز جلوگیری کند. او در آخرین اقدام از این دست در دیدار با سران کشور عراق مجددا از آمادگی تهران برای امضای پیمان منطقه‎ای عدم تجاوز با همه کشورهای خلیج فارس سخن به میان آورده است. اینکه چرا در میان کشورهای عربی منطقه خلیج فارس که بیشتر آنها از اعضای شورای همکاری‎های خلیج فارس هستند، این‎گونه واگرایی و دو دستگی به وجود آمده، نیازمند ریشه‎یابی و بحث مستوفایی است که از حوصله این یادداشت خارج است؛ اما آنچه در این دوقطبی ایجاد شده، نمایان و بسیار هم جالب است، این است که امارات و عربستان به همراه بحرین جنگ هایی را که عمان، کویت و عراق در نیم قرن اخیر به نحوی درگیر آن بوده‎اند، درک و تجربه نکرده‎اند. عمان که به نسبت ریشه‎دارتر از سایر کشورهای حوزه جنوبی خلیج فارس است، نزدیک به 15 سال را در دهه‎های 60 و 70 قرن اخیر میلادی درگیر جنگی خشن با چریک‎های جبهه آزادی بخش ظفار بود که اگر کمک ایران به آن کشور نبود، جنگ را به آنها باخته بود و منطقه سرنوشت و وضعیت دیگری یافته بود. بعد از عمان، نوبت به ایران تازه انقلاب کرده رسید تا جنگی هشت‎ساله با عراق را که از طرف این کشور آغاز شد، تجربه کند. این تجربه برای کشور متجاوز پشیمانی به بار آورد و آن را به این درک رساند که چیزی تلخ‎تر از جنگ به‎ویژه اگر خود آن را تحمیل کند و دیگری را قربانی بگیرد، نیست. سومین جنگ منطقه در مدت فقط 30 سال، نصیب کویت شد. این همان کشوری بود که در جنگ تحمیلی هشت‎ساله طرف متجاوز را گرفت و از ارائه هیچ‎گونه کمکی به آن دریغ نورزید و حال خود به اشغال آن درمی‎آمد! استشمام بوی مشمئزکننده جنگ و چشیدن مزه تلخ آن به عراق و کویت و عمان فهماند که نه تنها از آتش‎افروزی بپرهیزند؛ بلکه با اتخاذ سیاست موازنه مثبت، آتش‎نشانی کنند. این فهم را نه عربستان دارد و نه امارات. این دو کشور به اتفاق بحرین جنگ را تجربه نکرده‎اند و مزه آن را نچشیده‎اند و اگر هم دستی بر آتش جنگ داشته‎اند، محدود به خراب شدن روی سر یمنی‎های فقیر و مظلوم، با تشکیل ائتلافی عریض و طویل بوده است.  ممکن است گفته شود که اختلافات تهران با منامه و ریاض و ابوظبی زمینه و سابقه‎ای دیرینه دارد و گناه آن به گردن طرفین است. به فرض هم که چنین باشد، پرسش این است که این حد نفرت‎پراکنی و خصومتی که اماراتی‎ها به خرج می‎دهند، چه توجیهی و چه تناسبی و چه محملی دارد؟ امارات کیست که به قول المرزوقی، رئیس‎جمهور سابق تونس، «تمام منطقه (شمال آفریقا) در معرض انتشار ویروس آن قرار گرفته است؛ به گونه‎ای که در صدد تخریب لیبی و در کمین تونس و الجزایر و مغرب و موریتانی نشسته است»؟ امارات در چه حد و قواره‎ای است که باز هم به قول المرزوقی «با دخالت شرم‎آور در یمن و لیبی و سومالی، زمینه را برای کودتاهای خشن فراهم می‎کند»؟ اینها که همه از جمله کشورهای عربی‎اند و هیچ کدام با ابوظبی اختلاف مرزی و ارضی ندارند. مراتب پیش گفته درباره عربستان هم به نحوی صادق است؛ هرچند این کشور حداقل به اندازه امارات کم معونه نیست و در حد خود، دارای عده و عده است.واشنگتن یا با تهران به تفاهم می‎رسد که در این صورت قدرت منطقه‎ای ایران و طبعا قرارگرفتن سایر کشورهای منطقه از جمله امارات و عربستان در ذیل آن را پذیرفته است یا به احتمال کمتر با آن درگیر می‎شود. در این صورت این علف‎ها هستند که زیر پای فیل‎ها له می‎شوند.
                