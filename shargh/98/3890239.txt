دو‌شنبه ۲۶ فروردین ۱۳۹۸
-----------------------------------------
type_unknown
-----------------------------------------
مردم فریب نمی خورند
-----------------------------------------

                    
شرق: سعید حجاریان در روز های گذشته در یادداشتی درباره راهبرد جریان اصلاح طلبی در سال 98 نکاتی را برشمرده بود که گوشه چشمی هم به انتخابات داشت. با غلامحسین کرباسچی که به تازگی دوباره دبیر کل حزب کارگزاران شده است، خواستم در این باره گفت وگو کنم؛ اما تاکید کرد که نمی خواهد درباره اظهارنظر چهره ها و اشخاص صحبت کند. پس روی سوال ها را به سمت وسوی این موضوع بردم که جریان اصلاح طلبی در سال 98 باید چه برنامه ای داشته باشد. سالی که در انتهای آن با انتخابات مجلس مواجه خواهیم بود؛ اما قبل از آن مردم سالی را با انبوهی از مشکلات مختلف آغاز کرده اند که سیل هم به آن اضافه شده است. بخشی از این مشکلات روی خود را از زمانی آغاز کرده اند که جریان منتسب به اصلاح طلب در برخی نهادهای انتخابی جای گرفته است. پس سال 98، از یک سو می تواند سال ارائه کارنامه هم باشد. با لحاظ این موارد، اصلاح طلبان برای بقا و تقویت خود چه خواهند کرد. ماحصل این گفت وگو را در پی می خوانید:
راهبرد جریان اصلاح طلب و تاکتیک آن در سال 98 چه می تواند باشد؟
آن هم در شرایطی که هم با موضوع انتخابات روبه رو است و هم از سوی دیگر کشور با مشکلات عدیده دست و پنجه نرم می کند.
درباره راهبرد و تاکتیک کل جریان اصلاح طلبی باید همه وابستگان به این جریان ابراز نظر کنند. من نظر شخصی خود را دراین باره مطرح می کنم. عقیده من این است که اگر در کشور مشکلاتی وجود داشته باشد یا به وجود بیاید؛ در هر زمینه ای سیاسی، اقتصادی و اجتماعی، یا اگر سیلی وارد کشور شود، این طور نیست که بین اصلاح طلب و اصولگرا گزینش کند؛ بلکه دامن همه را می گیرد. در مقاطعی که چنین مشکلات حادی ایجاد می شود، همه باید خیرخواهانه و از موضع رفع مشکلات مردم و کشور و بهبود آلام و دردهای دامن گیر مردم، با هم همکاری کنند. در چنین فضایی، خیلی جای رقابت های سیاسی نیست. مگر اینکه بخواهند راه حلی برای بهبود عملکرد داشته باشند و آن را خارج از فضای تئوریک، خلا و انتزاعی مطرح کنند؛ برای مثال فرض کنید وقتی مشکل اقتصادی و تورم وجود دارد، برای رفع آن برنامه ارائه بدهند یا اگر کشور درگیر چنین بلایایی مثل سیل و زلزله می شود، برای خروج از این بحران برنامه بدهند. چنین مقاطعی، جای زدن حرف های سیاسی و انتزاعی نیست. این به طور کلی مطرح است. به طور مشخص در چنین سالی که ما با مشکلات اقتصادی، سیاست خارجی و عوارض ناشی از این بلایای طبیعی مواجه هستیم، به نظر من وظیفه اصلی همه در چنین شرایطی این است که از حرف های ذهنی خارج شوند و برای رفع مشکلات مردم فکر کنند.
تا به امروز برنامه مشخصی از سوی جریان اصلاح طلب چه آنها که بیرون از جریان حاکمیت هستند و چه آنها که به واسطه انتخابات جایگاهی را کسب کرده اند، برای برون رفت از این مشکلات ارائه نشده است. فکر می کنید اگر قرار است جمع بندی انجام شود، چه زمانی باید صورت پذیرد و آن راهکار مشخص که ممکن است برای حل مشکلات داشته باشد و به بحث انتخابات هم منتهی شود، چه خواهد بود؟
بحث انتخابات به صورت خاص، موضوعی است که در ایام انتخابات باید درباره آن صحبت شود. اما برای مقدمه آن کار، اصل مسئله این است که اصلاح طلبان فضایی را در کشور به وجود بیاورند که فضای ناامنی و عدم اعتماد سیاسی از جانب مردم و حکومت شکل نگیرد؛ یعنی مردم به اصلاح طلبان، اصولگرایان و مجموعه حکومت بدبین نباشند و حکومت هم فضایی را برای کسانی که منتقد هستند فراهم کند تا شرایط بدبینی و سوءظن نسبت به یکدیگر در کمترین حالت ممکن باشد. در شرایط بحرانی هرقدر که بتوانیم سوءظن ها و بدبینی ها را کاهش بدهیم و همه خود را برای حل مشکلات کشور یک دل نشان بدهیم، به نفع مردم و کشور خواهد بود. در چنین شرایطی انتخابات هم می تواند به انتخاب های بهتر بینجامد. واقعیت این است که در شرایط بدبینی و سوءظن نیروهای کارآمد نمی توانند وارد عرصه انتخابات شوند. وقتی چنین فضایی حاکم باشد، نیروهایی که می توانند راه حل های عملی مناسب تری برای کشور داشته باشند، کمتر فرصت پیدا می کنند وارد صحنه شوند. اتفاقا در این فضای بدبینی، کسانی که معمولا خود را با شرایط تطبیق می دهند و به رنگ روز سیاست درمی آیند، با انواع و اقسام کارهایی که می کنند چه با حرف زدن و چه با عکس العمل هایی که در شرایط مختلف نشان می دهند، مثلا یک روز یک جور وارد مجلس می شوند و روز دیگر نوع دیگری در مجلس حرف می زنند و وارد عرصه می شوند. این وضعیت کمک نمی کند که در انتخابات بتوانیم نیروهای کارآمد و به دردبخوری را وارد مجلس یا جاهای دیگر کنیم که برای کشور راه حل داشته باشند. اصلاح طلبان اگر بخواهند واقعا دلسوزانه و در راستای کاهش درد مردم رفتار کنند، باید شرایطی را به وجود بیاورند که فضای بدبینی و سوءظن به حداقل برسد.
 باید همه جناح ها و نیروهای حاکمیت با دلسوزی با مسائل برخورد کنند تا فضا آماده شود که نیروهای کارآمد و نه نیروهایی که هر روز به رنگ روز درمی آیند، بتوانند در کشور انتخاب شوند و کاری انجام دهند.
ما متاسفانه دیده ایم، برخی ها موقع انتخابات یا موقعی که بحث صلاحیت ها مطرح می شود، یک جور حرف می زنند، موقع رای گرفتن از مردم هم یک جور دیگر حرف می زنند و موقعی که دوباره فصل انتخابات فرامی رسد، طور دیگری حرف می زنند. خب معلوم است که نمی توان روی کارآمدی این افراد برای رفع مشکلات کشور حساب کرد.
می فرمایید اصلاح طلبان در یک فضای دلسوزانه وارد عمل شوند. این فضای دلسوزانه چطور باید ایجاد شود؟آیا باید از سوی حاکمیت ایجاد شود یا خود اصلاح طلبان در مواضع و عملکرد خود تغییری به وجود بیاورند؟
این یک مسیر دوطرفه است. رفتار اصلاح طلبان باید طوری باشد که دلسوزی و صمیمیت آنها نسبت به مسائل کشور و غیرسیاسی عمل کردن آنها مشهود باشد. الان شما بین مردم هم که باشید و آنهایی که ممکن است رایی به اصلاح طلبان داده باشند، برداشت آنها این نیست که اصلاح طلبان فقط به خدمت یا حل مشکلات سیاسی فکر می کنند، مردم فکر می کنند که اینها هم دنبال قدرت یا پیداکردن جایی در حاکمیت هستند. اصلاح طلبان باید رفتارشان به گونه ای باشد که هم حاکمیت و هم مردم و نیز برون داد این جریان نشان بدهد که به جای رقابت های سیاسی به فکر نارسایی ها و حل آنها هستند. جریان مقابل اصلاح طلبان، یعنی اصولگرایان، حاکمیت و مجموعه نهادها هم باید فکر کنند که شرایطی در کشور ایجاد شود تا آدم هایی که می خواهند با لباس سیاسی عوض کردن، جایگاهی برای خود ایجاد کنند، مجال نیابند. متاسفانه اصلاح طلبان هم در مواقع مختلف آن قدر که به مباحث انتزاعی و حرف های سیاسی می پردازند، به گرفتاری های مردم و راه حل آن کمتر فکر می کنند. اگر هم احیانا با اشاره به این مشکلات راه حل ارائه می دهند، آن قدر رنگ و بوی سیاسی به آن می دهند که بیش از آنکه جنبه کارشناسی آن موردتوجه قرار بگیرد، ابعاد سیاسی آن در جامعه پررنگ می شود. طرف مقابل هم این جنبه های سیاسی را بیش از جنبه های کارشناسی مدنظر قرار می دهد.
فکر می کنید اگر مجال برای چهره های کارآمد فراهم شود، مثلا با برگزاری یک انتخابات متفاوت از انتخابات 94 می توانیم مشکلات را حل کنیم یا آنکه احتمالا حل این مشکلات فراتر از ورود چهره های موجه در یک انتخابات متفاوت است؟
انتخابات یکی از راه حل هاست. حتما فراتر از انتخابات، نهادهای مختلف حاکمیتی و دولت هم می توانند موثر باشند. یکی از این راه ها، انتخابات است. طرف بحث من فقط اصلاح طلبان نیستند. چهره های کارآمد که تنها در میان اصلاح طلبان نیستند؛ در میان چهره های مستقل و اصولگرایان هم دیده می شوند.
 بحث من این است که در شرایط بحرانی همه فکر مسائل و مشکلات کشور باشند و به جای مباحث انتزاعی راه حل ارائه بدهند. 
مثلا به انتخابات 94 اگر مراجعه کنیم، در میان کسانی که انتخاب شده اند، باید ببینیم رضایت جریان اصلاح طلب از نیروهایی که به اسم جریان اصلاح طلب وارد مجلس شده اند، چقدر است؟ این چهره ها چه تحرک، برنامه یا طرحی برای حل مشکلات کشور به غیر از برخی نطق ها یا بعضی از اعتراضات سیاسی داشته اند؟ مثلا چه موضعی در برابر برخی وزرایی که عملکرد درستی نداشتند، اتخاذ کرده اند؟ حالا فرض کنید نقش وجودی آقای عارف، به عنوان رئیس فراکسیون اصلاح طلبان در مجلس چه بوده است؟ یعنی اگر نبودند، چه اتفاقی می افتاد که حالا که هستند، نیفتاده است؟ به غیر از برخی موارد معدود، که تازه نمی دانیم این چهره ها چه اندازه تاثیرگذار بوده اند. بقیه نیروها هم همین طور؛ بالاخره ما خوشمان می آید نیروهایی که با ما سلام و علیک دارند و هم فکر هستند، در مجلس حضور داشته باشند که فحش و بدوبیراه به جریان اصلاحات ندهند اما اینها که گرفتاری کشور نیست. ای کاش در مجلس به سرتاپای جریان و شخصیت های اصلاح طلبی ناسزا بگویند اما برای حل مشکل مردم راه حل بدهند. بنابراین اگر فضا، فضای مباحث انتزاعی و رودررویی تمام عیار باشد، نه نهادهای حاکمیتی اجازه می دهند و نه اصلاح طلبان به دنبال نیروهای مستقل و کارآمد می گردند و فضا به سمت شعاری شدن حرکت می کند. در چنین موقعیتی از این طرف چهره هایی سر برمی آورند که در موقع انتخابات یک مدل حرف می زنند و وقتی مثلا وارد مجلس شدند، طور دیگری سخن می گویند و عمل می کنند.
با توجه به عملکرد اصلاح طلبان از 92 به این سو، آیا احساس می کنید بین اصلاح طلبان و مردم فاصله افتاده است؟ و شاید اگر اصلاح طلبان در قدرت نبودند، چنین فاصله ای ایجاد نمی شد؟ این موضوع ممکن است به این نتیجه برسد که در انتخابات 98 بخواهند به این موضوع فکر کنند که ماهیت خود را تقویت کنند و آن چیزی نیست جز بدنه اجتماعی و اعتماد سازی در بین افکار عمومی حامی جریان اصلاح طلبی؟
حتما همین طور است. باید توجه کنیم حرف زدن های ما که مورد نیاز و توجه جامعه نیست. عمل ماست که مورد توجه قرار می گیرد. در این موضوع فرقی هم بین اصلاح طلبان و اصولگرایان وجود ندارد. مثلا اصولگرایان مگر می توانند ادعا کنند که آنها چه در این دولت و چه در زمان آقای احمدی نژاد فاصله شان با مردم کم شده یا نه. همین شقاق و جدایی در میان آنها هم اتفاق افتاده است. در ما هم اتفاق افتاده است.
 وقتی یک نیرو  یا دولتی به اسم اعتدال و اصلاح طلب روی کار می آید، اما عملکردی که مورد توقع است اتفاق نمی افتد، خب معلوم است که فاصله ایجاد می شود. ما باید حواسمان باشد که فقط زمان انتخابات یاد مردم نیفتیم.کمترین توقعی که می رود، این است که وقتی دولتی روی کار می آید، با کمک کسانی که در روی کارآمدن آن دولت موثر بودند، بتواند عملکرد مثبتی از خود نشان دهد. برای  مثال، وقتی وزارت کشور این دولت به جای اینکه از نیروهای کارآمد استفاده کند، فقط شعارش این باشد که می خواهد از نیروهای بی طرف استفاده کند، طبیعی است که نتیجه چه می شود. آدم بی طرف هم طبیعتا در جهت اهداف این دولت  یا حل نگرانی های مردم کار نمی کند.
 افراد بی طرف، یعنی افرادی که مراقب باشند به هیچ سمتی چرخش نداشته باشند و نتیجه می شود همین محافظه کاری ها و ملاحظه کاری هایی که متاسفانه بوده است و ما نمی توانیم این را انکار کنیم. 
 عملکردی از 92 به این سمت بوده، از ناحیه مجموعه نیروهای اصلاح طلب و معتدل  یا هرچه  بنامیم، موفق نبوده است. بسیاری از مشکلات مردم می شد با جسارت، جرئت و کارآمدی و پرکاری مسئولانی که هستند دست کم، کمتر شود نه اینکه به طور کامل رفع شود.
آیا بهتر نیست که اصلاح طلبان به همان جایگاه انتقادی خود بازگشته و آن را تقویت کنند؟
این که باعث پیشرفت نمی شود... .
به مثابه یک نهاد رصدکننده قوی حاکمیت اجرائی.
من قائل به این نیستم که عده ای روشنفکر، چپ یا هرچه  نام آن را بگذاریم، فقط به دنبال این باشند که آبروی خود را حفظ کنند. باید همه افراد هرچه آبرو دارند خرج کنند تا مشکلات حل شود، حالا یا جایگاه در بین مردم داشته باشند  یا نداشته باشند. اگر این جایگاه داشتن  به یک عمل خیر و کار مفید برای مردم منتهی شود، خوب است.
 حالا ما دلمان را خوش کنیم که وجیه المله باشیم؟ که چه مثلا؟ یا همیشه حالت اپوزیسیون و منتقد داشته باشیم که چه بشود؟ ما باید راه حل ارائه دهیم. مردم هم گول نمی خورند که یک کسی همیشه وجیه المله است؛ خب باشد؟ثم ماذا؟ به چه دردی می خورد. وجیه المله ای خوب است که برای حل معضلات کشور راهکار داشته باشد. اگر وجیه المله ای اپوزیسیون باشد، اما راه حل نداشته باشد، به چه درد می خورد؟
این عزم را در جریان اصلاح طلب دیدید که بخواهند برای برون رفت از این وضعیت راه حل بدهند یا اینکه در رخوت به سر می برند تا این دوره سپری شود.
بعضی ها شاید داشته باشند. بعضی از نیروهای اصیل اصلاح طلب، کسانی که واقعا دلسوز هستند و هزینه های زیادی هم داده اند در این مدت، الان به این فکر هستند که به مردم و گرفتاری های کشور فکر کنند تا مباحث انتزاعی. من اینها را می بینم اما اسم نمی آورم.
اگر در جریان هستید، فکر می کنید  چه زمانی به نتیجه برسد؟
در جریان است دیگر، بالاخره مباحثی که صورت می گیرد، همین حرف ها در این جلسات مطرح می شود. امیدواریم اکثریت جریان اصلاح طلب به سمتی برود که به جای مباحث انتزاعی، مباحث عملکردی برای حل مشکلات کشور داشته باشند.
                