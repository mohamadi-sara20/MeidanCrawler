چهار‌شنبه ۲۲ خرداد ۱۳۹۸
-----------------------------------------
یادداشت
-----------------------------------------
ژاپن و لغو تحریم دولت مصدق
-----------------------------------------

                    سفر شینزو آبه، نخست وزیر ژاپن، به ایران و احتمال میانجیگری با آمریکا در راستای رفع تحریم های نفتی، نگارنده را یاد واقعه ای در زمانه تحریم نفتی ایران در دوره نخست وزیری دکتر محمد مصدق انداخت. با تصویب لایحه ملی شدن صنعت نفت در ایران و خلع ید شرکت نفتی ایران و انگلیس و طرح دعاوی مختلف از ناحیه انگلیس علیه ایران، چه در شورای امنیت سازمان ملل متحد و چه در دادگاه بین المللی لاهه و شکست قضائی انگلیس در مراجع بین المللی، دولت انگلیس درصدد تحریم نفتی ایران برآمد و ایران را محاصره سیاسی و اقتصادی کرد، تحریم اقتصادی و محاصره دریایی ایران که به تازگی با ملی کردن صنعت نفت از سوی دولت انگلیس، ایران را از هرگونه معامله نفتی محروم کرده بود، فروش نفت را با توجه به تحریم اقتصادی انگلیس علیه ایران با دو مانع بزرگ روبه رو کرده بود؛ نخست پیداکردن مشتری ای که انگیزه مقابله با دولت انگلیس در معامله تجاری نفت را داشته باشد و دوم پیداکردن شرکت حمل ونقل دریایی که صاحب نفت کش باشد. ماده واحده ای که در روز 24 اسفند سال 1329 در مجلس از تصویب نمایندگان مجلس شورای ملی گذشت، در روز 29 اسفند مجلس سنا هم آن را تصویب کرد و روز 29 اسفند سال 1329 در تقویم تاریخی ایران ماندگار و به روز ملی شدن صنعت نفت در ایران شهرت یافت، ماهیت لایحه ملی شدن صنعت نفت در واقع علاوه بر ملی کردن صنایع نفتی، باعث الغای امتیاز شرکت نفت ایران و انگلیس که جانشین قرارداد دارسی شده بود، شد و انگلیس در آن زمان همانند آمریکای امروز با توجه به شکستی که از ایران هم در عرصه اقتصادی - ملی شدن نفت - و هم سیاسی - محکومیت در دیوان بین المللی لاهه و شورای امنیت سازمان ملل - خورده بود، دست به اقداماتی علیه ایران زد که با محاصره اقتصادی امکان اداره کشور را از دولت مصدق بگیرد. بعد از تصویب لایحه ملی شدن صنعت نفت هیئت خلع یدی از ناحیه ایران تشکیل شد تا مراحل اجرائی خلع ید را عملیاتی کند این هیئت در 29 خرداد سال 1330 عملا مراحل خلع ید را انجام داد. خلع ید بهانه ای شد تا دولت انگلیس دست به اقدامات به گفته خودشان - پیشگیرانه - بز ند و رزم ناو موریتسش ماموریت یافت که وارد بندر آبادان شده و اتباع انگلیس را از ایران خارج کند. مناطق حاشیه جنوبی خلیج فارس تحت الحمایه انگلیس بود و بیش از چهار هزار چترباز انگلیسی در پایگاه های نظامی منطقه مستقر بودند که فرمان آماده باش آنان صادر شد. علاوه بر رزم ناو موریتسش ناوهای جنگی فلامینگو و ورن به خلیج فارس اعزام شدند تا مرداد سال 1330 کشتی های جنگی انگلیسی در خلیج فارس به 9 فروند رسیدند. ظاهرا دولت انگلیس قصد حمله نظامی به ایران و اشغال مناطق نفت خیز را با رمز «دزد دریایی» داشت. دولت آمریکا با این طرح مخالفت کرد، دومین اقدام دولت انگلیس علیه ایران جنگ روانی بود؛ اقدامی که سرانجام در 28 مرداد نتیجه داد. برهم زدن امنیت و ثبات داخلی با ترور و راه اندازی اعتصابات فلج کننده، اختلاف افکنی میان مصدق و کسانی که در آغاز ملی کردن صنعت نفت با او همراه بودند، فعال شدن روزنامه ها و سخنرانان علیه مصدق، به راه انداختن جو ترس و ناامنی در شهرهای بزرگ، ترور دکتر فاطمی و ربودن و سپس کشتن تیمسار افشارطوس، رئیس شهربانی دکتر مصدق، نمونه ای از این جنگ روانی بود؛ اما مهم ترین اقدام دولت انگلیس «تحریم اقتصادی» به منظور واردآوردن فشار علیه دولت ملی بود. دارایی های ارزی ایران در لندن مسدود شد، صدور تجهیزات مورد نیاز صنعت نفت به ایران ممنوع شد، اگر حمله نظامی به ایران مورد حمایت دیگر کشورها به ویژه آمریکا واقع نشد؛ اما تحریم اقتصادی مورد تایید دیگر کشورها هم قرار گرفت. برای اینکه تحریم نفتی ایران به بازار نفت جهانی آسیب نرساند و خلا تولید در افزایش قیمت نفت موثر نباشد، آمریکا به کمک انگلیس آمد و استخراج نفت در کشور عربستان را گسترش داد...
تا جایی که سقف تولید نفت در عربستان 60 درصد افزایش پیدا کرد. صادرات نفت کویت هم 94 درصد افزایش پیدا کرد، ونزوئلا هم 15 درصد به تولید نفتی خود افزود. همه این افزایش ها از طرف شرکت سابق نفت ایران و انگلیس خریداری می شد تا مشتریان خود را از دست ندهند. آخرین ضربه ای که دولت انگلیس به کار برد، اعلام این مطلب بود که چون دولت ایران بعد از خلع ید از شرکت نفتی ایران و انگلیس بدهکار دولت انگلیس است، خرید نفت از ایران به منزله خرید مال دزدی است و به شرکت های کشتی رانی اخطار داد نفت خریداری شده از ایران نمی تواند وارد بازار جهانی شود و هر کجا کشتی حامل نفت ایران رویت شود، آن را توقیف می کنند. حکمی هم از دادگاه لاهه در مرداد سال 1330 علیه ایران صادر شد و انگلیس با استناد به این حکم که ایران با ملی کردن صنعت نفت باعث خسارت به دولت انگلیس شده، تحریم خرید نفت از ایران از سوی دولت انگلیس را قانونی جلوه داد و به ظاهر بهانه حقوقی به دولت انگلیس داده شد که ناوهای جنگی خود را علیه کشتی هایی که حامل نفت ایران بودند، آماده کند. اولین برخورد دریایی که منجر به توقیف محموله نفتی ایران شد، در خرداد سال 1331 اتفاق افتاد. دولت انگلیس نفت کش «روزمری» متعلق به شرکتی ایتالیایی را که محموله ای 700 هزار بشکه ای را حمل می کرد، در دریای عمان توقیف کرد و محموله توقیفی به وسیله دادگاهی در عدن که تحت الحمایه انگلیس بود، با رای قاضی انگلیسی به شرکت سابق نفت ایران و انگلیس تحویل داده شد. دومین کشتی ایتالیایی تحت تدابیر شدید دریایی با چهارهزارو 700 بشکه نفت تصفیه شده از پالایشگاه آبادان در مدت 24 روز خود را به بندر -ونیز- ایتالیا رساند. شرکت نفت انگلیس از دادگاه ونیز صدور حکم مبنی بر تحویل محموله، مانند دادگاه انگلیسی عدن را خواستار شد اما قاضی دادگاه ونیز حکم به رد دعوای شرکت نفت انگلیس صادر و راه را برای خرید نفت توسط دیگر شرکت های ایتالیایی فراهم آورد و دکتر مصدق توانست حدود 300 هزار دلار نفت به ایتالیا صادر کند. دومین کشوری که در اوج تحریم نفتی از ایران نفت خریداری کرد، ژاپن بود. داستان خرید نفت دولت ژاپن از ایران در اوج تحریم نفتی جایگاه ژاپن را در سابقه تاریخی ایران بالا برد که تا امروز ادامه دارد و سفر نخست وزیر ژاپن در شرایط خاص فعلی یادآور خرید تاریخی نفت در زمانه تحریم نفتی انگلیس علیه ایران در دوره نخست وزیری مصدق است؛ واقعه ای که دو نام یکی شرکت طرف قرارداد «ایده میتسو» و دیگری کشتی حامل نفت خریداری شده «میتسومارو» را تاریخی کرد. ژاپن بعد از جنگ جهانی دوم به شدت آسیب دید، تا جایی که دو شهر هیروشیما و ناکازاکی بمباران اتمی شدند، بعد از پیروزی نفتی ایران در ایتالیا و شکستن تحریم نفتی انگلیس، ژاپن هم درصدد برآمد از ایران نفت خریدار کند. شرکت ژاپنی «ایده میتسو» نمایندگان خود را جهت خرید نفت به ایران گسیل داشت و بعد از مذاکرات مفصل در فروردین 1332 این شرکت 16 هزار بشکه نفت پالایش شده را از ایران خریداری کرد. کشتی میتسومارو محموله نفتی را از آبادان بارگیری کرد. دولت انگلیس دادخواستی به دادگاه توکیو تقدیم و ادعا کرد چون ایران غرامات ناشی از خسارات مربوط به ملی شدن صنعت نفت را به انگلیس نپرداخته مانند ادعا در دادگاه های ایتالیا مدعی شد نفت فروخته شده در حکم اموال مسروقه است و دادگاه باید محموله نفتی کشتی را به نفع دولت انگلیس توقیف کند. دادگاه با تشکیل جلسه رسیدگی به درخواست دولت انگلیس ایران را احضار کرد. از طرف رئیس شرکت ملی نفت ایران سهام سلطان بیات، آقایان عباس برخیده، فواد روحانی و جلال عبده برای دفاع از حقوق ایران به ژاپن اعزام شدند. توکیو پس از چندین جلسه در خرداد 1332 دعوای شرکت نفت انگلیس را رد کرد، ژاپنی ها که به محافظه کاری شهرت دارند، در آن شرایط حاضر به خطر شدند و نخستین محموله نفتی را از ایران باوجود حضور ناوگان جنگی انگلیس در خلیج فارس و دریای عمان خریداری کرده و با احتیاط تمام در 41 روز کشتی را به بندر کاواساکی رساندند که مواجه با حکم دادگاه توکیو مبنی بر رد دعوای دولت انگلیس شدند و مجددا در صدد خرید نفت برآمدند. در نوبت دوم 17 هزار بشکه نفت پالایش شده را خریداری کردند. دولت ایران به منظور تشویق مشتریانی که حاضر بودند در شرایط تحریم از ایران نفت خریداری کنند، تخفیف 50درصدی نسبت به قیمت بازار نفت را به مشتریان پیشنهاد می داد و ژاپن از این تخفیف استفاده می کرد. باید در نظر گرفت تخفیف 50 درصد هم بابت خرید در شرایط تحریم اقتصادی در نظر گرفته شده بود. تحریم اقتصادی آن روزگار سخت تر از تحریم امروز بود. اهمیت خرید ژاپن از این جهت بود که ژاپن بعد از ویرانی های جنگ درصدد بازسازی صنایع خود بود و نیاز مبرم به نفت داشت و بازاری مطمئن و روبه رشد بود. اگر کودتای 28 مرداد به وقوع نمی پیوست، ژاپن و ایتالیا دو دولتی که جزء شکست خوردگان جنگ دوم بودند و کینه ای از دولت های پیروز خصوصا انگلیس و آمریکا داشتند، بازار مطمئنی بودند؛ هرچند از تخفیف بالایی سود می بردند.آمار 17 هزار یا چهار هزار و 700 بشکه نفت ممکن است در سال های دهه 30 در مقایسه با مصرف بالای نفت امروز ممکن است چندان زیاد به نظر نرسد اما در زمانه خود عدد شایان توجهی بود. امروز هم حضور نخست وزیر ژاپن در تهران و نیاز مبرم ژاپن به واردات نفت می تواند برگ برنده ای باشد که در مذاکرات تهران باید به درستی از آن سود برد. 
                