یک‌شنبه ۳۰ تیر ۱۳۹۸
-----------------------------------------
یادداشت
-----------------------------------------
نگاهی روان شناختی به ماجرای نجفی
-----------------------------------------

                    از دید روان شناسی نگاهی می اندازیم به خشونت انفجاری آقای محمدعلی نجفی که منجر به کشته شدن یک انسان جوان شد و نوجوانی را برای همیشه بی مادر و یتیم کرد. آدم هایی که بیش از اندازه آرام و در شرایط بحرانی، عادی هستند، ممکن است نشانه ای از شخصیت passive - aggressive آنها باشد و به احتمال زیاد، دیر یا زود، به شکلی کنترل نشدنی، به حد انفجار برسند که در اصطلاح عمومی به غلط، به آن (جنون) هم گفته اند. این گونه خشم های ناگهانی ممکن است نشانی از اختلال دوقطبی هم باشد که در حالت فوران خشم، شخص یا خود را می کشد یا من و تو یا دیگری را. راستی آیا انسان (مهم نیست در چه لباسی باشد و چه مقامی در جامعه داشته باشد) حق دارد اگر عصبانی شد، آدم بکشد؟ و آیا چنین اجازه ای دارد که برای توجیه قتل و آدم کشی دلیل هایی بتراشد و طرف را مهدورالدم تشخیص دهد تا از مسئولیت رها شود؟رابین ویلیامز، هنرپیشه و بازیگر معروف، همیشه لبخند می زد، آنتونی یوردن 61ساله موفق و معروف در CNN چقدر چهره اش آرام بود، ولی اینها خودشان را کشتند و نه دیگران را! من و آقای محمدعلی نجفی سه سال پیش، به دعوت یکی از دوستان مشترک در واشنگتن، دیداری داشتیم. بیش از اندازه آرام بود، این آدم ها را در دانش روان شناسی control mad می گویند. این گونه شخصیت ها بیشتر از کورتکس مغزشان (که بخش منطقی و عقلانی مغز است) استفاده می کنند و احساسات و عواطف واقعی خود را (که در بخش بادامچه مغز؛ بخشی که از نظر زیست شناسی تکاملی قبل از کورتکس مغز به دلیل ضروریات طبیعی در تمام جانداران شکل گرفته است) بروز نمی دهند و به بخش ناخودآگاه ذهن می فرستند (سرکوب احساسات و هیجانات). آنها همه رویدادها را (rationalize) یا دلیل تراشی می کنند یعنی با بخش منطقی و عقلانی (کورتکس) خود آن را کنترل و مهار می کنند تا زمانی که کار از کار بگذرد و فوران خشم و احساسات کنترل شده و سرکوب شده اتفاق بیفتد. در نتیجه با مهار و سرکوب احساسات، این خشم خفته و آتش زیر خاکستر، روزی سر باز می کنند؛ حاصلش این است که یا خود شخص را می بلعند یا دیگری را که این وضعیت روانی را مرحله rage می گویند.در این وضعیت روانی، کنترل عقلانی و منطقی کنار می رود و
mad man یا mad woman حاکم می شود. این شخصیت ها اگر مرد باشند یکی، دو قبضه تفنگ در پستوی خانه خود دارند و اگر هم زن باشند تعدادی قرص خواب آور در جایی پنهان کرده اند. شلیک پنج تیر پشت سرهم نشان دهنده این است که آقای نجفی در حال انفجار بوده است. هرکدام از ما در درون خود گرگی داریم که آرام آرام پرورش می دهیم که روزی اگر فرصت کند ما را می خورد. گاهی به این گرگ خفته (کودک درون) و گاهی (نفس حیوانی) و گاهی id یا همان ناخودآگاه و unconsciousness گفته اند. تنها راه چاره این است که آن را قبول کنیم نه انکار. آن را به سطح آگاه هشیاری بیاوریم. وقتی هشیار شدیم، گرگ به انسان تبدیل می شود. در تعجبم که دکتر محمدعلی نجفی دو بار قصد خودکشی داشته، ولی جایی بروز نداده! فریاد برنیاورده که این گرگ دارد من را می خورد؛ ولی باز پنهان کرده و آن را به سایه فرستاده، این شخصیت سایه مثل دولت سایه است. آدم می خورد و آدم می درد و آدم می کشد و راست راست توی سایه و تاریکی و ناخودآگاه و در دنیای unconscious لم می دهد. این گرگ درون عجب جانوری است! ایشان در همان روز حادثه، با تسلیم خود به پلیس به قتل همسر دوم خود اعتراف کرده و او علت قتل را اختلاف خانوادگی دانسته است. برخی تاکتیک ها روی قضیه را نشان می دهند و برای پاک کردن صورت مسئله هستند؛ اما روان شناسی و روان کاوی، به آشوب های ته نشین شده درون نگاه می کند. روان کاوان توانسته اند ثابت کنند که رفتار انسان همیشه از عقلانیت، منطق و خودآگاهی سرچشمه نمی گیرند! اتفاقا بخش ناخودآگاه ما که از دوران کودکی و نوجوانی ظاهرا فراموش شده اند، بیشترین انرژی و زیربنای رفتار اجتماعی و امروزی ما هستند که نیروی جنسی سرکوب شده از قوی ترین آنهاست.
همین الان که خشم های محمدعلی نجفی فرونشسته، به احتمال قریب به یقین، احساس عمیق خودسرزنشی یا احساس گناه در وجودش انباشته شده؛ بنابراین ممکن است بخواهد خودش را تنبیه کند و کاری انجام دهد.
داستان (پرستوها) هرچه باشد، زمانی کارکرد دارد که شخص در درون خود حفره ای، بحرانی یا تغییراتی خلقی داشته باشد که زمینه ساز می شوند.
عوامل بیرونی (مشکلات اجتماعی)، نقش توطئه و... هم سر جای خود درست هستند و حتما کارهای خودشان را می کنند و اثرات خودشان را دارند، البته به شرطی که شخص آسیب پذیری روانی داشته باشد؛ یعنی تا آشیانه ای نباشد، پرستویی پرواز نمی کند و به آشیانه ای نمی نشیند.
برای مصدق جوان هم شب هنگام در بالاخانه اش در سوئیس، دختر فریبنده ای (پرستویی) را فرستادند ولی مصدق کور بود.
چه باید کرد؟
1- پرونده پزشکی، دقیقا بررسی شود تا وضعیت خلقی ایشان در سه ، چهار سال قبل شناخته شود.
2- نشانه ها را جدی بگیریم. آقای نجفی دو بار اقدام به خودکشی کرده بود. علائم کافی بوده اند.
3- بگذاریم تا احساس هوایی بخورد. گاهی لازم است مثل کودکان خودمان را رها کنیم.
4- صحبت کنیم، بنویسیم حتی برای خودمان. نقاشی کنیم. راه هایی برای تخلیه پیدا کنیم.
5- به روان پزشک و روان شناس مراجعه کنیم.
                