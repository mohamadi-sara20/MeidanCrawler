سه‌شنبه ۲۶ آذر ۱۳۹۸
-----------------------------------------
حرف اول
-----------------------------------------
متافور و قدرت
-----------------------------------------

                    در متن پیش رو می خواهم رابطه بین متافور و قدرت را در این بازی کلان توضیح دهم. 
متافور کلمه ای است یونانی که به اموری شبیه به استعاره و تشبیه و تمثیل اطلاق می شود. در هر متافور یک منبع (source) معنایی وجود دارد که از میان عناصر موجود در آن گزینشی صورت می گیرد و برای مقصدی (target) خاص به کار برده می شود؛ برای مثال در استعاره «وقت طلاست»، طلا منبع ماست که بخشی از ویژگی های آن را عاریه گرفته و به وقت، به عنوان مقصد، اطلاق کرده ایم. چنانکه پیداست در این استعاره هم طلا واجد ارزش است و هم وقت؛ بنابراین هم می توان طلا را ضایع کرد و هم می توان وقت را هدر داد و طبیعتا می توان هر دو را در مسیری مولد صرف کرد اما باید در ذهن داشت که نمی توان سایر خواص طلا مانند فرم گیری، ضربه پذیری و... را به وقت نسبت داد. 
در نمونه ای دیگر می توان به این تشبیه اشاره کرد؛ «یعقوب لیث همچون شیر است». این تشبیه آن گونه که بدوا به ذهن می رسد به شجاعت یعقوب راجع است، اما ندرتا درباره دیگر صفات مشترک شیر و انسان از جمله «بخر فم» نیز به کار گرفته می شود. ولی التفات داریم که اگر گفته شد عارفی شیر را به خدمت گرفت و مقداری هیزم هم بر پشتش گذاشت و نهایتا شیر به زبان عربی خداحافظی کرد و به صحرا برگشت، به وادی خرافه وارد شده ایم؛ زیرا دروغی گفته شده است تا قدر عارف بالاتر رود و بر شمار مریدانش افزوده شود؛ به تعبیری «التشبیه یقرب من بعد و یبعد من ابعاد». بنابراین باید دقت داشت، چنانچه در مواردی از بعدی خاص فراتر برویم آگاهی کاذب ایجاد کرده ایم که بنا به تذکر مارکس تجمیع آن به ایدئولوژی می انجامد و ایدئولوژی امری است در جهت توجیه قدرت. این رویه  قدرت ستایی البته مسبوق به سابقه است؛ برای نمونه نظامی در ابیاتی از هفت پیکر می گوید:
همه عالم تن است و ایران دل/ نیست گوینده زین قیاس خجل/ چونکه ایران دل زمین باشد/ دل ز تن به بود، یقین باشد
و ادامه می دهد: هر ولایت که چون تو شه دارد/ ایزد از هر بدش نگه دارد 
او با ابزار قیاس، ابتدا ایران را قلب دنیا معرفی می کند تا تاکید کند بدون قلب بقا و دوامی متصور نیست و سپس اعلام می کند شاه این کشور، قبله عالم است؛ یعنی مالک دنیاست!
حال به سراغ متافورهای قدرت می روم که از قدیم الایام و تدریجا پرونده شان گشوده شده است.
1- متافور ارگانیک: شماری از متفکران در پی آن بودند که جامعه و ساختار سیاسی آن را با استفاده از کارکردهای اجزای بدن انسان نمایش دهند. توکویل از جمله آنهاست که اریستوکراسی را به بازوهای انسان، روحانیان را به قلب، بازرگانان و کشاورزان را به معده و حاکم را به سر تشبیه کرده است.
تامس هابز نیز استعاره بدن را به کار گرفته و ضمن بیان توضیحاتی، در نفی حاکمیت دوگانه از تشبیه بدن دوسر استفاده کرده است.
2- متافور مکانیکی: گروهی دیگر از متفکران به سراغ مکانیک رفته و الگوهای تحول را در آن قالب بازآرایی کرده اند. شاید، مشهورترین آنها نمونه ای است که در آن دولت لوکوموتیو توسعه خوانده یا حتی از آن با عنوان «ناخدا» یاد می شود تا توضیح داده شود دولت در هر صورت مشروع است، چون اگر از میان برود، نه توسعه می ماند و نه کشتی به منزل می رسد. این اصطلاحات و بازی های کلامی از زمان بیسمارک و پطر مطرح شد تا از پس آن، استبداد منور توجیه شود.
3- متافور ابزارانگارانه: می توان گفت این نگاه تا حدی از متافور مکانیک مشتق شده است که به طور مشخص مارکسیست ها و آنارشیست ها حول آن نظریاتی را ارائه کرده اند. این نگاه کلیه وجوه استقلال و بی طرفی دولت را به پرسش گرفته تا بدان جا که دولت را ابزار دست طبقه حاکمه یا حتی اسلحه طبقه مسلط می خواند.
4- متافور خانواده: این رویکرد رابطه دولت و جامعه را در چارچوب مناسبات خانواده بازآفرینی می کند. مطابق این رویکرد دولت، پدر یا ولی قهری جامعه محسوب می شود و شهروندان عیال و صغیر. اصلی ترین برون داد این تلقی از دولت را در مباحثی می بینیم که حول نظریات دولت پاتریمونیال شکل گرفته است. البته، در کنار آن شاهد ابداعاتی از جمله آتاتورک به معنای پدر ترک ها هستیم. این الگو به ایران نیز سرایت کرد و رضاشاه خود را پدر ملت خواند که البته با پاسخ تند میرزاده عشقی مواجه شد!
5- متافور فلزات: فلزات از جمله ملموس ترین مواردی هستند که به منظور تشبیه به کار می روند. در عالم سیاست، به ویژه از زمان امپراتوری روم برحسب نوعی سلسله مراتب و نظام ارزش گذاری مشهور بوده است که شاه را از جنس طلا، سربازان را از جنس نقره، الیگارشی را از جنس مس و مردم عادی را از جنس آهن می خواندند و بر همین اساس منابع محدود را تقسیم می کرده اند.
6- متافور موسیقی: میان عالم موسیقی، ابزارهای موجود و مناسبات حاکم در آن و سازوکارهای قدرت نیز نوعی هم ربطی و تشبیه ایجاد شده است. مطابق این دستگاه فکری رهبر ارکستر به واسطه قدرت کنترلی و امکان بازدارندگی اش به رئیس دولت تشبیه می شود و به تبع آن دیگر اجزای ارکستر در قامت بدنه دولت ظاهر می شوند.
7- متافور قطب: در این چارچوب اندیشگی، سوژه محور عالم تلقی می شود که مابقی جهان باید همچون سنگ آسیاب حول آن بگردند. همچنین در آرای متصوفه شاهد هستیم که برخی در شمار «اوتاد» محسوب می شوند که درواقع می خواهند بگویند همچون میخ های زمین هستند و چنانچه برداشته شوند، لنگر زمین و آسمان برهم می خورد. هم اکنون اقطاب دراویش از همین الگو بهره می گیرند. 
8- متافور خدا: در این چارچوب تشبیه با نمونه هایی مواجه هستیم که افراد ضمن ترویج خود، در مقام تشبیه از حدود بشری فراتر رفته و ادعای خدایی کرده اند. به عنوان نمونه در بیست و چهارمین آیه سوره النازعات با نوعی طغیان و عبور از مرزهای بشری مواجه هستیم؛ انا ربکم الاعلی. همچنین با نمونه هایی دیگر مانند مهدی سودانی از یک سو و کیم ایل سونگ از سوی دیگر مواجه هستیم که در عالم ترویج دینی و همچنین پروپاگاندای سیاسی خودخداپنداری پیشه کرده اند.
9- متافور معماری: مارکسیست ها در ساختن و پرداختن این متافور بیشترین نقش را ایفا کرده اند. آنها در توضیح کارکرد دولت عنصر اقتصاد را به میان کشیدند و از ساختمان دواشکوبه ای سخن گفتند که زیربنای آن به اقتصاد و روبنای آن به سیاست اختصاص یافته است. بر مبنای همین الگو و توضیح مختصات زیربنا انواع دولت ها را از یکدیگر تفکیک کرده اند که این مباحث در میان دعاوی گرامشی، آلتوسر و مانند آنها  در دسترس است. 
الگوی مارکسیستی متعلق به دوره مدرن است اما نمونه های قدیمی تری نیز مانند جهان خیمه ای (casmos) موجود است. این متافور بیان کننده جهانی طبقه بندی شده، سلسله مراتبی و هارمونیک است. در مقابل چنین جهانی جز از هم گسیختگی و فروپاشی یا به قول قدما کائوس (chaos) یا هاویه متصور نیست. یعنی در این متافور یا افراد باید به واحه رهسپار شوند یا راه برهوت پیش بگیرند.
  اما چرا فرد متمدن امروزی ناگزیر از انتخاب میان برهوت و واحه شده است؟ این دوگانه در شمار آگاهی های کاذب و برساخته قدرت است و ضرورتی به التزام به آن وجود ندارد. زیرا معماری های دیگری پیش روی بشر قرار گرفته است. از جمله مشهورترین آنها قول مندرج در قرآن است که می خوانیم «الله الذی رفع السماوات بغیر عمد ترونها...».
این یادداشت هم زمان در وب سایت «مشق نو» منتشر می شود.
                