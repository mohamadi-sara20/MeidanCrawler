چهار‌شنبه ۱۸ اردیبهشت ۱۳۹۸
-----------------------------------------
حرف اول
-----------------------------------------
هشدار جدی برای فوتبال ایران
-----------------------------------------

                    درباره حذف زودهنگام دو باشگاه پرطرفدار و اصلی کشور یعنی پرسپولیس و استقلال از لیگ قهرمانان آسیا، نکات بسیاری گفته شده است. حداقل درباره پرسپولیس به عنوان مدافع عنوان نایب قهرمانی آسیا، وداع با رقابت ها در مرحله گروهی، موضوعی است که ریشه آن را باید در نبود زیرساخت و برنامه ریزی در باشگاه های ایران و اساسا فوتبال کشور و دل بستن به اتفاقات جست وجو کرد. می توان از چند عامل نام برد که سال گذشته در موفقیت باشگاه پرسپولیس نقش داشتند و در راس آنها شخصیت، کاریزما و دانش فوتبالی برانکو ایوانکوویچ قرار می گیرد و دوم، همبستگی تیمی که بر اثر محرومیت پرسپولیس از پنجره نقل و انتقالات ایجاد شده بود. سوم شور و شوقی که تماشاگران ایجاد می کردند و خیلی حریفان نیمه حرفه ای آسیایی را مقهور خود کردند. سال گذشته و امسال، باشگاه های ایران به عنوان باشگاه غیرحرفه ای در سطح فوتبال حرفه ای آسیا در صحنه رقابت ها حاضر بودند. ظرفیت پایین مالی و مدیریتی و نبود سازوکارهای حرفه ای در باشگاه داری از مرحله تدارکات تا قراردادهای داخلی و خارجی، کار را به جایی رسانده که فقط بر ظرفیت های پنهان ورزشکاران تکیه می شود. این شرایط این احتمال جدی را ایجاد می کرد که امسال هم تیم های ایران حداقل نه در مرحله گروهی ولی در مراحل حذفی، امکان رقابت با تیم هایی را که کاملا برای این سطح فوتبال تجهیز شده اند، نداشته باشند. با وجود ناراحتی از ناراحتی هواداران میلیونی این دو باشگاه که برند فوتبال ایران محسوب می شوند، شاید این اتفاق ناخوشایند از زاویه ای دیگر، باعث بیدارشدن برخی مسئولان ناآگاه به روابط بین المللی ورزش شود و به آنها نشان دهد برای حضور در عرصه های بین المللی نمی توان با امکانات محلی به مصاف حریفان تدارک دیده رفت. مسائل مالی و شرایط اقتصاد ایران به ویژه در بعد تامین ارز و تنگناهای مالی تیم های دولتی حتما در شرایط موجود بی تاثیر نبوده؛ اما فکر می کنم بیش از اینها این مدیریت دو باشگاه بوده که نتوانسته از داشته های خود به خوبی استفاده کند. باشگاه پرسپولیس با همین بودجه می توانست در فصل نقل و انتقالات دو، سه بازیکن باکیفیت داخلی جذب کند. بحران هفته های اخیر استقلال به هیچ وجه زیبنده باشگاهی نیست که متجاوز از 55 سال سابقه حضور در سطح اول ورزش کشور را دارد و حال در انعقاد یک قرارداد با مربی خارجی، این گونه دچار چالش شده است.
 اینها نتیجه مدیریت های بسیار بسیار کم اطلاع نسبت به فوتبال است. اینکه در یک بازی آسیایی، وقتی مدافع پرسپولیس از زمین خارج شود، 60 درصد کیفیت خط دفاعی نزول کند و بازیکن جایگزین شاید سه بار هم تجربه در خط دفاع را نداشته باشد، برای باشگاهی در این سطح قابل چشم پوشی نیست. جذب بازیکنان ناآماده یا غیرمناسب برای تیمی که مدافع نایب قهرمانی آسیاست، یک اشکال مدیریتی است. وقتی برای جذب بازیکن بی کیفیت خارجی، در اتاق های در بسته تصمیم گرفته می شود و مسائل غیرشفاف در قرارداد دیده می شود که پای جابه جایی برخی پول ها به میان می آید، نیاز به نظارت خیلی دقیق نهادهای ورزشی ذی ربط مانند وزارت ورزش و فدراسیون فوتبال را اجتناب ناپذیر می کند. امروز صد هزار دلار حدود یک میلیاردو 400 میلیون تومان است که به یک بازیکن درجه سه خارجی داده می شود و دو بازی هم برای باشگاه انجام نمی دهد، درحالی که برای بازیکن بسیار باکیفیت داخلی ارقامی حدود یک میلیارد تومان، در نظر گرفته می شود و این در حالی است که مدیران این باشگاه ها می توانند در فصل نقل و انتقالات از مربیان خود بخواهند بهترین های لیگ یک و دو را آنالیز کنند و برای جذب آنها وارد مذاکره بشوند. دو تیم پرسابقه کشور در شرایطی از لیگ قهرمانان آسیا حذف شدند که هیچ شانسی بیش از این برای آنان متصور نبود و حتی در این مرحله مقدماتی حرفی برای گفتن مقابل حریفان آسیایی نداشتند؛ این هشداری بسیاری جدی برای فوتبال ایران است.
                