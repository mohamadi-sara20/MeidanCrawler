دو‌شنبه ۳۰ اردیبهشت ۱۳۹۸
-----------------------------------------
سرمقاله
-----------------------------------------
کوپن یا رانت خواری؟
-----------------------------------------

                    موضوع کوپنی شدن برخی کالاها به عنوان یک راه حل موقت مطرح است برای آنکه کالای ضروری مردم به میزانی که موجود است، به دست ایشان برسد. بر اساس منطق اقتصاد، کسی منکر آن نیست که کالا در بازار به وفور یافت شود و هرکس به اندازه نیاز و قدرت خرید خود بتواند از آن استفاده کند، اما در شرایطی که به دلیل تحریم های آمریکا و باقی ماندن آثار تحریم های گذشته، صادرات قاچاق کالاها به علت افزایش نرخ ارز، حجیم بودن نقدینگی جامعه و کم شدن درآمد دولت شرایط ویژه ای بر جامعه حاکم است، آیا راه حلی بهتر از سهمیه بندی کالای اساسی مورد نیاز 80 میلیون جمعیت، آن هم به قیمت تعیین شده، می توان یافت؟ اقتصاددانان آزاد اگر هم به زبان بیان نکنند، در دل می گویند علت العلل این مشکلات را رفع کنید؛ یعنی مسائل با غرب را حل کنید، آن وقت بازار آزاد همه مسائل را خود به خود حل می کند. در این باره هم باید گفت معلوم نیست تا کجا باید این نوع امتیاز دادن را ادامه داد؟ به علاوه به چه دلیل از آن پس مسائل کشور حل می شود؟ مگر همه کشورهای در حلقه آمریکا مسائل و معضلاتشان حل شده است؟ اشتباه نشود، این نگارنده با روابط منطقی و احترام آمیز با دیگر کشورها و نیز فعالیت بخش خصوصی به هیچ وجه مخالفتی ندارد و هر چه بیشتر باید موانع کار و تجارت بخش خصوصی را برطرف کرد. حتی در شرایط فعلی بخش خصوصی می تواند بازوی حاکمیت برای رفع برخی مشکلات باشد و نیز سهمیه بندی هیچ مغایرتی با فعالیت بخش خصوصی ندارد. مهم این نیست که تابع تئوری های اقتصادی باشیم؛ مهم آن است که راه حل برای مسائل کشور پیدا شود. دوستان تابع نظریه اقتصاد آزاد، مسائل و شرایط موجود کشور را بشمارند و راه حلی برای مسائل بیابند و تبعات آن را هم ذکر کنند. نگرانی برخی از آنان درباره بروز فساد در شرایط کوپنی است که باید گفت این امر البته محتمل است. یک نوع فساد آن است که بیش از نیاز جامعه کوپن صادر شود (البته اکنون بحث الکترونیکی مطرح است) و تعداد مازاد یعنی فساد و رانت. نوع دوم آنکه می گویند برخی افراد کوپن خود را در بازار آزاد به قیمت بالاتر می فروشند که البته این دومی فساد نیست بلکه بهره برداری بهتر از سهمیه خود است و بر فرض وجود هر دو نوع فساد یا انحراف، این امر به مراتب بهتر از رانت خوری سنگین از عرضه کردن محدود، افزایش قیمت ها و محرومیت قشر وسیعی از مردم در دسترسی به کالا است. دوستان می دانند محدود عرضه کردن کالا به بازار قیمت ها را به شدت التهاب آور می کند. کمبود 10 درصدی کالا در بازار به معنی افزایش 10 درصدی قیمت ها نیست؛ بلکه موجب افزایش صعودی و شدید قیمت کالا در بازار و هجوم مردم برای خرید به دلیل احتمال نایابی کالا و محروم شدن قشر وسیعی از مردم در دسترسی به کالا می شود. البته برخی می گویند باید نظارت قوی باشد. اولا سازمان ها و نهادهای نظارتی در کشور کم نیستند و ایجاد سازمان های جدید یا افزایش کارکنان ناظر نهادهای نظارتی نه ممکن است و نه مفید. نظارت ها عموما باید به صورت اتفاقی (رندوم) صورت گیرد و اصولا در اقتصاد آزاد موضوعی به نام نظارت وجود ندارد، بلکه مکانیسم بازار خود شرایط را بهبود می بخشد (درحال عادی و وفور) و صدالبته اقتصاد آزاد به اقشار فرودست در کوتاه مدت بی اعتنا است و می گویند نتیجه نهایی اقتصاد آزاد برخورداری همه خواهد بود؛ امری که در هیچ یک از اقتصادهای آزاد به تحقق نرسیده است .جا دارد همگان به شرایط کشور فکر کنند و یقینا دولتی که در خدمت مردم باشد «اقتدار سیاسی» لازم را نیز خواهد داشت که این مورد همچنان در ساختار رسمی وجود دارد. 
                