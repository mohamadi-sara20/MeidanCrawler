سه‌شنبه ۲۸ خرداد ۱۳۹۸
-----------------------------------------
سرمقاله
-----------------------------------------
قتل شیرمحمدعلی و آیین نامه تفکیک زندانیان
-----------------------------------------

                    قتل مرحوم علیرضا شیرمحمدعلی در زندان مرکزی تهران و حساسیت هایی که به وجود آورد، لزوم نگاهی به قوانین مربوط به نگهداری متهمان و محکومان در قوانین مربوط به سازمان زندان ها را می طلبد تا مسئولان زندان با تکیه بر شرح وظایف خود در حفظ و حراست از تن متهمان و محکومان کوشش بیشتری داشته باشند. آیین نامه اجرائی سازمان زندان ها و اقدامات تامینی و تربیتی کشور در اجرای قانون تبدیل شورای سرپرستی زندان ها و اقدامات تامینی و تربیتی کشور به سازمان زندان ها و اقدامات تامینی و تربیتی کشور در 247 ماده و 108 تبصره در تاریخ 20/9/1384 به تصویب رئیس وقت قوه قضائیه، مرحوم آیت الله هاشمی شاهرودی، رسید. در ادامه تغییرات در سازمان زندان ها، اقدامات تقنینی دیگری نیز صورت گرفت؛ مثلا در تاریخ 30/8/1385 آیین نامه اجرائی نحوه اداره بازداشتگاه های امنیتی تصویب شد. حسب ماده یک این آیین نامه، بازداشتگاه امنیتی این گونه تعریف شد: «بازداشتگاه امنیتی محل نگهداری متهمانی است که به لحاظ حساسیت های امنیتی و نظامی و با قرار کتبی مقام های صلاحیت دار قضائی تا اتخاذ تصمیم نهایی به آنجا معرفی می شوند و تحت نظر سازمان زندان ها و اقدامات تامینی و تربیتی کشور اداره خواهند شد». در تبصره همین ماده آمده است: «بازداشتگاه های امنیتی صرفا مربوط به متهمین جرائم امنیتی بوده و واحدهای قضائی از اعزام سایر متهمین و محکومین به این بازداشتگاه ها خودداری خواهند نمود». در تعریف «مراکز امنیتی» آمده است: «مراکز امنیتی سازمان ها و نهادهایی هستند که حسب قانون وظایف خاصی در جهت تامین امنیت کشور برعهده دارند و شامل وزارت اطلاعات، اطلاعات سپاه پاسداران، اطلاعات نیروی انتظامی و سازمان حفاظت و اطلاعات نیروهای مسلح می باشند». چنانچه ملاحظه می شود مقررات این آیین نامه برمی گردد به «بازداشتگاه» که با زندان متفاوت است و محل نگهداری متهمانی است که هنوز حکم قطعی برای آنان صادر نشده و حسب آیین نامه اجرائی بازداشتگاه موقت، به ویژه ماده دو آن، مخصوص نگهداری متهمانی است که صدور قرار تامین، به بازداشت آنها منتهی شده است. هرچند در تبصره یک همین ماده حداکثر مدت نگهداری متهمان تحت قرار در بازداشتگاه را 30 روز تعیین شده است و به صراحت اعلام می شود: «متهمانی که در این مدت آزاد نگردند به بازداشتگاه عمومی منتقل می شوند مگر اینکه شورای تشخیص که مرکب از قاضی ناظر زندان، رئیس بازداشتگاه، مسئول بهداشت و درمان و مددکار اجتماعی می باشند و وظیفه نظارت بر حسن اجرای آیین نامه و نیز رسیدگی به تخلفات متهمان و اتخاذ تصمیم انضباطی در مورد آنان و اعطای مرخصی بعد از هماهنگی با قاضی صادرکننده قرار یا دادستان محل را برعهده دارند تشخیص دهند که باید متهم بیش از 30 روز در بازداشتگاه نگهداری شود».
 پس از تشکیل سازمان زندان ها، آیین نامه های مختلفی در راستای اجرای مواد قانونی مربوط به سازمان زندان ها از تصویب ریاست وقت قوه قضائیه گذشت که یکی از این آیین نامه ها «آیین نامه نحوه تفکیک و طبقه بندی زندانیان» مصوب 9/9/1385 است. در مقدمه این آیین نامه آمده است: «به منظور اجرای هرچه مهم تر روش های درمانی، اصلاحی و تربیتی و نیل به اهداف عالیه سازمانی، حفظ حقوق و کرامت زندانیان و افزایش درجه امنیت زندان ها، آیین نامه نحوه تفکیک و طبقه بندی زندانیان در سازمان زندان ها تصویب می گردد». برابر ماده یک آیین نامه، تفکیک و طبقه بندی عبارت است از جداسازی زندانیان از یکدیگر در زندان، بازداشتگاه و یا مراکز اقدامات تامینی و تربیتی کشور از حیث جنس، سن، نوع جرم، وضعیت قضائی (متهم و محکوم) و وضعیت سلامتی. 
همچنین برابر ماده هفت «آیین نامه نحوه تفکیک و طبقه بندی زندانیان»، طبقه بندی براساس نوع جرم در زندان های با ظرفیت بالای 700 نفر زندانی به شرح زیر بوده و زندانیان باید در گروه خاص خود نگهداری شوند: 
الف) جرائم باندی و سازمان یافته، قتل عمدی، سرقت مسلحانه، آدم ربایی، تجاوز به عنف، اسیدپاشی، اشرار و سارقین سابقه دار
ب) جرائم مالی مانند کلاهبرداری، رشا و ارتشا، اختلاس، جعل و استفاده از سند مجعول، خیانت در امانت، اخلال در نظام اقتصادی، قاچاق کالا و ارز، سرقت فاقد سابقه، ضرب و جرح عمدی، زنا و لواط، جرائم بر ضد عفت و اخلاق و نظم عمومی، جرائم غیرعمدی، جرائم بر ضد حقوق و تکالیف خانواده، صدور چک بلامحل و محکومین مالی موضوع ماده دو قانون نحوه اجرای محکومیت های مالی 
ج) جرائم ویژه با حساسیت عمومی نظیر جاسوسی، اقدام علیه امنیت کشور. 
د) جرائم مربوط به مواد مخدر.
البته دامنه طبقه بندی دایره و شمول دیگری هم دارد. مثلا زندانیان بیمار مانند مسلولان و سایر بیماری های واگیردار و بیماران صعب العلاج و لاعلاج تا زمان بهره مندی از عفو یا تخفیف مجازات و همچنین بیماران روانی، معلولان و نابینایان حسب مورد در محل های جداگانه نگهداری می شوند یا کسانی که عمل جراحی شده اند، دوره نقاهت خود را در محلی جدا از سایر زندانیان سپری خواهند کرد. برای حسن اجرای قواعد و قوانین حاکم بر نحوه نگهداری زندانیان حسب ماده 16 آیین نامه بخش تفکیک و طبقه بندی زندانیان، کمیته نظارت مرکب از نماینده رئیس قوه قضائیه، معاون قضائی و اجرای احکام سازمان، معاون سلامت و اصلاح و تربیت، مدیرکل دفتر ارزیابی، بازرسی و پاسخ گویی به شکایات و رئیس حفاظت اطلاعات تشکیل می شود تا ضمن نظارت بر حسن اجرای آیین نامه سازمان زندان ها و دیگر آیین نامه ها و قوانین، چنانچه امکان اجرای برخی از الزامات آن در بعضی از زندان ها یا بازداشتگاه ها فراهم نباشد، با لحاظ جمیع جوانب و مصالح سازمانی، نسبت به تعیین طبقه بندی در محل های مزبور به صورت موردی و برای مدت خاص و بر اساس شرایط موجود اقدام شود. به کرات نوشته ام در اکثر زمینه های مرتبط، در کشور خلا قانونی وجود ندارد و کمبود یا نقض قانون وجود ندارد. بلکه در اجرای قوانین و آیین نامه ها است که باید مجریان به وظایف قانونی خود عمل کنند. در قصه مرحوم علیرضا شیرمحمدعلی با توجه به وجود قانون و آیین نامه هایی که در نوشته حاضر به آنها اشاره کردم، این پرسش پیش می آید که چرا و چگونه در زندانی به بزرگی زندان مرکزی تهران بزرگ با تعداد زیاد زندانیان این اتفاق افتاده که موجب پرسش های گوناگونی شده است.
 مگر آیین نامه نحوه تفکیک در این زندان بزرگ اعمال و اجرا نمی شود؟ زندانی مورد بحث ظاهرا از بیم جان خود خواسته حداقلی اعزام به زندان اوین و جدایی از زندانیان خطرناک را داشته است. آیا قابل قبول است زندانی امنیتی در کنار زندانیان خطرناک نگهداری شود؟ در حالی که برای نگهداری دو زندانی متهم به قتل، به عنوان مجرم خطرناک، چنان حساسیتی وجود داشت که آنها در سلول دو نفره ای جدا از دیگر زندانیان نگهداری می شوند. وقتی چنین حساسیتی درباره این دو زندانی، لابد به لحاظ شرارت و سوابق آنان، وجود داشته، چرا در سلول آنها باز بوده است و از همه مهم تر آلت قتاله که نوعا کشنده بوده است، چگونه از زیر چشم و دوربین مسئولان زندان وارد سلول این دو مجرم خطرناک شده است؟ گویا فراموش شده زندان محل بازپروری است و زندانی انسان دربندی است که امنیت او در گرو نحوه نگهداری است.
 از باب قاعده تسبیب، متاسفم بگویم شرایط به وجود آمده که منجر به قتل زندانی شد، بر اثر کوتاهی و اجرانشدن وظایف اولیه زندانبانان رخ داده و دستور رئیس قوه قضائیه برای پیگیری موضوع نیز در همین راستا است. 
باید آرزو کرد قانون، به ویژه آیین نامه های مربوط به نحوه تفکیک و طبقه بندی زندانیان، آن گونه که مقنن تصویب کرده است، اجرا شود تا وقایعی از این دست رخ ندهد. هرچند باید به ابعاد مختلف پرونده قتل زندانی بپردازند و افراد مسئول باید پاسخ گو باشند. 
                