پنج‌شنبه ۲۰ تیر ۱۳۹۸
-----------------------------------------
حرف اول
-----------------------------------------
تاملی در گفت و گوی سخنگوی شورای نگهبان
-----------------------------------------

                    سخنگوی شورای نگهبان چند روز پیش در گفت وگویی با روزنامه «شرق» نظراتی را درباره عملکرد شورای نگهبان و شیوه تایید یا رد صلاحیت نامزدهای نمایندگی مجلس و ریاست جمهوری و نیز تحزب در ایران ارائه کرده که تامل برانگیز است. در این باره به چند نکته کوتاه اشاره می کنم؛ امیدوارم مورد توجه قرار گیرد.
1- در این گفت وگو بیان شده است که در تعیین صلاحیت ها، اصولگرا و اصلاح طلب فرقی نمی کند و برای تایید صلاحیت سه مانع اصلی مفاسد اقتصادی و اخلافی و مقابله با حاکمیت مطرح است (روزنامه شرق، 15 تیرماه 97).
احوال بسیاری از ردصلاحیت شدگان نشان می دهد که هیچ یک از این سه مانع را نداشته اند. شاید بتوان صدها نفر و بیشتر از آن را نام برد اما احتمالا آقای سخنگو خواهد گفت که تو از پرونده هایشان خبر نداری! اتفاقا من به دلیل ارتباط بیش از 40 ساله، از حال و گذشته همین دو نفر که در این گفت وگو از آنان نام برده شده خبر دارم؛ دکتر مصطفی معین و دکتر محسن مهرعلیزاده. وانگهی از حال و روزگار خودم که خبر دارم. در جریان انتخابات مجلس ششم نگارنده با سه اتهام رد صلاحیت شد؛ در محل زندگی ام بدنام هستم! در نجف آباد اعلامیه ای منتشر کرده ام که در آن فتوا داده ام که هم زمان با نماز جمعه می توان نماز جماعت هم خواند! در نشریه آوا از چند نفر از مسئولان رده چندم انتقاد کرده ام. 
مرحوم آقای زواره ای که برای توجیه رد صلاحیت من در محل شورای نگهبان این اتهامات را به بنده تفهیم کرد، توضیح نداد در کدام یک از محله های زندگی ام که به دلیل اجاره نشینی مرتب تغییر می کرد، بدنام هستم؟ و توضیح نداد که کسی که یک روز هم درس طلبگی نخوانده، چگونه فتوا می دهد؟ اگر بر فرض یک فرد کم سوادی مثل من هم فتوای مذهبی بدهد، بر اساس کدام قانون باید ردصلاحیت شود؟ وقتی هم از او آن اعلامیه فتوایم را خواستم که لااقل خودم ببینم چه فتوایی صادر کرده ام، درخواستم را بی جواب گذاشت و جلسه را ترک کرد؛ رحمت الله علیه.
2- سخنگوی شورای نگهبان به دفعات تکرار کرده شورا طبق قانون عمل می کند اما در همین گفت وگو مثالی زده که خلاف آن را نشان می دهد. از پیش نمازی حرف زده که ردصلاحیت شده، چون کارهای خلافی کرده است. بعد توضیح می دهد: «البته هنوز پرونده به مراجع قضائی نرفته تا حکمی صادر شود ولی ما اسناد و مدارکی داریم که چنین اتفاقی افتاده است». (همان)
می دانیم و آقای کدخدایی هم خوب می داند در تمامی قوانین جمهوری اسلامی ایران اعم از قانون اساسی و قوانین موضوعه آمده است که هیچ کس را نمی توان از حقوق اولیه اش محروم کرد؛ مگر اینکه حکم محرومیتش در دادگاه صالحه وابسته به دستگاه قضائیه صادر شده باشد.
3- آقای سخنگو چنان سخن می گوید که انگار ده ها هزار پرونده داوطلبان نمایندگی مجلس را در مدت کوتاهی شخصا رسیدگی می کند و یکایک ردصلاحیت شدگان را دعوت می کند به شورای نگهبان بروند و مستندات رد صلاحیت خود را ببینند. در شهرستان ها و مراکز استان در هیئت های نظارت متعلق به شورای نگهبان شرایط به گونه دیگری است. نگارنده در دو استان بزرگ خراسان و تهران، چندین بار مسئول ستاد انتخابات برای مجلس و ریاست جمهوری و خبرگان رهبری بوده ام و خاطراتی دارم که بماند برای بعد. در اینجا نیز لازم به توضیح است که خود به سختی توانستم اعتراضم را به شورای نگهبان برسانم و آنها آقای زواره ای را مامور جلسه کردند. چون آیت الله جنتی من را بدنام نمی دانست و به من حکم مسئولیت تبلیغات در جبهه ها را داده بود و آقای دری نجف آبادی از دوستان دوران جوانی ام، عضو هیئت عالی نظارت بود و بعضی دیگر از اعضای شورای نگهبان من را از نزدیک می شناختند، این توفیق را پیدا کردم که به اعتراضم پاسخ دهند.
4- نکته درخور توجه دیگری که در این گفت وگو بیان شد، این بود که «ما تکلیف احزاب را هنوز مشخص نکرده ایم». «شورای نگهبان الان دارد پاسخ فقدان احزاب را می دهد». «ما احزاب را یکی پس از دیگری منحل کردیم. اتفاقات دهه 60 نشان داد که ما تحمل تکثرگرایی را نداشته و نداریم و صدای مخالف را نمی شنویم، آستانه تحمل بسیار پایین آمده و حتی حزب جمهوری اسلامی هم منحل شد. کارکرد احزاب در این فضا چگونه ممکن است؟» (همان). در این گفته سخنگوی شورای نگهبان، سه گزاره دیده می شود. 
الف: تکلیف احزاب مشخص نشده. ب: شورای نگهبان کار احزاب را می کند. ج: تحمل تکثرگرایی وجود ندارد. علی القاعده آقای کدخدایی می داند علت گزاره اول در گزاره سوم است. برای سیاسیون ایران تکلیف احزاب در ایران کاملا روشن است، قانون درست وحسابی دارد، هم اکنون تعداد زیادی حزب کوچک و بزرگ وجود دارد اما این اولیای امور هستند که دلشان نمی خواهد در ایران حزب فراگیر و تعیین کننده ای پا بگیرد. با یک پرسش از سخنگوی محترم ادعایم را طرح می کنم: اگر یک حزب قدیمی شناخته شده هم فکر شما مثل حزب موتلفه اسلامی، یک چهره اصلاح طلب یا معتدل شناخته شده را برای ریاست جمهوری به شورای نگهبان معرفی کند، بدون اینکه صلاحیتش را بررسی کنید، در لیست واجدان شرایط قرار می دهید؟ اگر پاسختان منفی است، معلوم می شود اصولا تحزب را به رسمیت نمی شناسید. 
اگر پاسختان مثبت است، حاضرید با همین شرایط از یک حزب اصلاح طلب رسمی، فرد شناخته شده ای را بپذیرید؟ باز اگر پاسختان به این پرسش منفی است، معلوم می شود اصولگرا و اصلاح طلب برای شورای نگهبان تفاوت دارد و اگر پاسخ مثبت است، این گوی و این میدان؛ در انتخابات پیش رو می توان آن را سنجید. فراموش نکنیم اگر دست اندرکاران امور مملکت از جمله شورای نگهبان حزب و عملکرد حزبی را تایید می کردند، اوضاع سیاسی و اجتماعی و فرهنگی ملک و ملت بسیار بهتر از امروز بود و نیروهای بالقوه توانمند و مستعد مسئولیت پذیری از طریق کار حزبی رشد می کردند و بالا می آمدند و آبادانی همه جانبه کشور را تضمین می کردند.
اما درباره گزاره دوم و اینکه شورای نگهبان پاسخ فقدان احزاب را می دهد، باید گفت چنین نیست، چون احزاب شرح وظایف و تکالیفی دارند که قابل مقایسه با شرح وظایف و تکالیف شورای نگهبان نیست. احزاب زمینه ساز رشد و بالندگی مردم سرزمین خود در هر نقطه ای از کشور هستند اما شورای نگهبان کار اصلی و محوری اش پالایش است؛ چه در رابطه با قوانین مصوب مجلس شورای اسلامی و چه در رابطه با داوطلبان رسیدن به درون دستگاه های حاکمیتی.
 البته اگر این سخن نظر شخصی سخنگو نیست و بازتاب دهنده دیدگاه همه اعضای شورای نگهبان است، بهتر است موضوع بررسی صلاحیت های داوطلبان را به همین احزاب موجود بسپارند تا معلوم شود که حقیقت در چه راهی جریان دارد؟
                