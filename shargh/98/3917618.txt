شنبه ۲۵ خرداد ۱۳۹۸
-----------------------------------------
یادداشت
-----------------------------------------
سفر آبه شکست خورده نیست
-----------------------------------------

                    از ظواهر چنین بر می آید که سفر شینزو آبه به تهران با موفقیت توام نبوده و ایران قاطعانه هرگونه کار با دولت ترامپ از مسیر ژاپن یا هر مسیر دیگری را رد کرده است. حملاتی که ساعاتی قبل از ملاقات آبه با رهبر انقلاب علیه دو نفت کش در نزدیکی تنگه هرمز صورت گرفت نیز باید تصور شکست ماموریت آبه را تقویت کرده باشد؛ بنابراین بزرگ ترین سوالی که اکنون با آن مواجهیم، این است آیا آبه دست خالی تهران را ترک کرده و باید ماموریت او را تماما شکست خورده و خاتمه یافته تصور کنیم. آبه و سخنگویان او نه در تهران و نه بعد از بازگشت به توکیو سخنی که حاکی از درستی چنین تصوری باشد، بر زبان نیاورده اند؛ بلکه برعکس از آنها سخنانی عمدتا مثبت نقل شده است. سخنگوی وزارت خارجه ژاپن دیدار آبه با رهبر ایران را «گرم و صمیمی» توصیف کرده و از آبه نقل کرده که اگرچه «کاهش تنش با مشکلات فراوانی مواجه است؛ اما همچنان تلاشم را ادامه خواهم داد». این سخنان را صرف نظر از اینکه تنها سخنانی دیپلماتیک به حساب بیاوریم یا خیر، لازم است که همچنان آن را مبنای کار قرار دهیم. سفر آبه به تهران اگرچه تحت شرایطی متفاوت می توانست در تعقیب هدفی میانجیگرانه باشد؛ اما عملا به سفری با هدف حقیقت یابی تبدیل شد. او امکان یافت در ملاقات با عالی ترین مقامات نظام، به طور مستقیم و بی واسطه از نظرات و طرز تلقی آنها و آمادگی نظام سیاسی ایران برای نوعی معامله برای رفع بحران جاری مطلع شود و هم زمان آنچه را که دست اول و بی واسطه و به دور از جنجال های سیاست داخلی آمریکا از ترامپ شنیده بود، به اطلاع مقامات ایرانی برساند. او همچنین باید برای مخاطبان خود مشخص کرده باشد که سقف انتظارات آمریکا از ایران چیست. در چنین صورتی، تهران باید اکنون در موقعیت بسیار بهتری برای ارزیابی وضعیت و حرکت در راستای اتخاذ تصمیمات سرنوشت ساز قرار گرفته باشد. آبه نیز با توجه به مذاکراتش با رهبران ایران و آمریکا باید دریافته باشد که آیا اراده لازم در طرفین برای فرصت دادن به دیپلماسی و اولویت قائل شدن برای تلاش های معطوف به حل صلح آمیز مناقشه وجود دارد یا خیر. اینها خود دستاوردهای مهمی است که می تواند سنگ بنای هر اقدام احتمالی در آینده باشد. در چنین شرایطی، عمل یا بی عملی ژاپن در روزهای آینده مشخص خواهد کرد که آیا مقامات آن کشور برداشت مثبتی که حاکی از وجود زمینه برای ادامه تلاش باشد، یافته اند یا خیر. اگر اکنون یا در آینده مایل به کاهش تنش در منطقه باشیم و در این باره مساعی جمیله طرف سومی را مفید یا ضروری بیابیم، بی شک هیچ یک از داوطلبان میانجیگری را مناسب تر از ژاپن نخواهیم یافت. ژاپن اصالتا و واقعا خواستار جلوگیری از تنش و برخورد نظامی در خلیج فارس است. این کشور حدود 80 درصد نفت خود را از این منطقه تامین می کند و اختلال در عرضه نفت ژاپن را بیش از هر کشور دیگری تحت تاثیر قرار خواهد داد. آبه که در جریان سفر ترامپ به توکیو خواستار «همکاری نزدیک» بین ژاپن و آمریکا برای «جلوگیری از تبدیل تنش موجود به برخورد نظامی با ایران» شده بود، در تهران بیش از هر چیز دیگر بر ضرورت کاهش تنش در منطقه و احتراز از برخوردی ناخواسته یا تصادفی تاکید کرد. ژاپن همچنین مایل نیست که بحران بزرگ دیگری که می تواند چندین ماه و حتی چند سال طول بکشد، موجب به زیر کشیده شدن بحران کره شمالی از صدر دستور کار آمریکا و دیگر قدرت های بزرگ شود. اگرچه برخی دیگر از کشورها نیز حقیقتا منافع مهمی در حفظ امنیت و ثبات منطقه دارند؛ اما هیچ یک از آنها به اندازه آبه دارای روابط نزدیک و دوستانه با ترامپ نیستند. البته با وجود این روابط نزدیک، آبه در تهران کوشید تا فقط به عنوان یک پیام آور به نظر نیاید؛ بلکه به سابقه دوستی ایران و ژاپن نیز پایبند بماند.
 به علاوه سفر آبه به تهران می تواند تحت شرایطی زمینه ساز سفر دیگر مقامات از دیگر کشورها به تهران و جلوگیری از هدف آمریکا که انزوای تهران است، باشد.حمله به دو نفت کش که هم زمان با حضور آبه در تهران رخ داد، عامل دیگری است که باید بیش از پیش ما را از وضعیت جاری در منطقه نگران و به ادامه مساعی جمیله ژاپن یا دیگران امیدوار کند. اقدام عجولانه و بی معنی وزیر خارجه آمریکا دایر بر متهم کردن ایران در این قضیه که به نحوی بی پایه و بدون سند و مدرک انجام شد و طرح موضوع در یک نشست شورای امنیت نشان داد که آمریکا و متحدان منطقه ای اش تا کجا حاضرند توطئه های خود علیه ایران را پی بگیرند. با توجه به عواقب چنین اتهاماتی و سوابق امر از جمله رای مثبت روسیه و چین به قطع نامه های تحریم ایران در شورای امنیت در گذشته، ایران بیش از پیش باید احتیاط کند.
                