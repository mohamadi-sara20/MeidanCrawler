سه‌شنبه ۱۸ تیر ۱۳۹۸
-----------------------------------------
حرف اول
-----------------------------------------
دستگاه قضائی سبز
-----------------------------------------

                    در شش دهه گذشته حدود دو میلیون هکتار از زمین های مرغوب کشاورزی تغییر کاربری یافته و بیش از شش میلیون هکتار از اراضی جنگلی نابود شده اند. اگر بدانیم تنها هشت میلیون هکتار زمین زراعی آبی در کشور قابل بهره برداری و فقط 15 درصد از این میزان بدون محدودیت است، اهمیت حراست از آن برای نسل های آینده روشن می شود. سهم جنگل های بی نظیر هیرکانی شمال کشور از این تخریب نیز نزدیک به دو میلیون هکتار و معادل 60 درصد از کل آن بوده است. چنین آماری چنگ اندوه بر قلب دلسوزان این سرزمین می زند. دستگاه قضا می تواند مانع روند تخریب این ثروت های عمومی شود. این نقش آن گاه بارزتر می شود که دریابیم مدیریت های اجرائی کشور در این شش دهه و با تمام تفاوت های ماهیتی شان، به بهانه توسعه، اشتغال زایی، رونق اقتصادی و به مدد درآمد نفت در بی مهری به عرصه های تجدیدناپذیر تولید کشاورزی و طبیعی کمابیش مشابه هم بوده اند. در شرایطی که نظام پاسخ گویی قضائی عمدتا در برابر شکایات و دعاوی اشخاص حقیقی و حقوقی سامان یافته است؛ اما شاکیان واقعی تخریب اراضی، عمدتا آیندگانی هستند که هنوز به دنیا نیامده اند!
اساسا حفظ پایداری بستر حیات و منابع تولید، مستلزم نظام حقوقی یکپارچه و منسجم است. گردهمایی 120 قاضی از بیش از 60 کشور در اجلاس جهانی توسعه پایدار آفریقای جنوبی (2002) اهمیت و جایگاه نظام قضائی کشورها در حراست از بستر حیات در سیاره زمین را نشان می دهد. به باور بسیاری از کارشناسان حقوق بین الملل، نظام قضائی کشور هند در جهت صیانت از محیط زیست و منابع تولید کشاورزی در دنیا متمایز و حتی بی نظیر است. دادگاه های عالی قاطعانه اعلام کرده اند حق حیات بشر بر اساس اصل 21 قانون اساسی هند محدود به زندگی حیوانی او نبوده، بلکه مربوط به حق زیستن در وضعیتی شرافتمندانه است، از این رو برخورداری از محیط زیستی سالم از حق های بنیادین او محسوب می شود. نهاد قضائی این کشور ضمن تدوین و پایبندی به مجموعه کامل از قوانین مصوب پارلمانی و با بهره گیری از قانون اساسی و نیز مسئولیت های مدنی، قوانین زیست محیطی نوینی را در دنیا تدارک دیده است.
 از جمله برای افراد و نهادهایی (اعم از دولتی یا خصوصی) که مدیریت آنان آسیب های زیست محیطی وارد کرده است، به جای کاربری «مسئولیت کامل» از «مسئولیت مطلق» استفاده می کند. در این مسئولیت هیچ گونه تبصره و اما و اگری برای توجیه بی گناهی عامل تخریب لحاظ نشده است. در این نظام قضائی هر شخص حقیقی یا نهاد حقوقی بی آنکه شاکی خصوصی باشد می تواند از هر فرد یا نهاد عمومی بابت خسارت به محیط زیست و با نگاهی عمومی شکایت کند. چنین امری موجب شده است هر فرد حقیقی و حقوقی در این کشور خود را مالک، مدعی و مسئول محیط زیست بداند. به طور مداوم و مکرر دادگستری هند دستگاه های متولی حفاظت از محیط زیست را نقد و نکوهش می کند و متعاقبا اقدامات محدودکننده انجام می دهد.براساس اصل 156 قانون اساسی کشورمان، قوه مستقل قضائیه پشتیبان حقوق فردی، اجتماعی و مسئول تحقق بخشیدن به عدالت است. در قانون اساسی با عنایت به اشارات غیرمستقیم در بسیاری اصول و نیز تاکید مستقیم در اصول 43 تا 46 و 61، حفظ منابع تولید و بستر حیات مورد تصریح قرار گرفته است. این مبانی و نیز قوانین کیفری مرتبط، برای صیانت از حقوق عمومی وجود دارد و این دستگاه می تواند در این مهم از ظرفیت های خود به خوبی استفاده کند. گرچه ضمانت اجرای قوانین و مقررات زیست محیطی در درون قوه مجریه، مجازات های حاکم بر تخلفات اداری است، اما سرانجام این دستگاه قضائی است که ضمانت اجرای قاطع هنجارهای زیست محیطی را در دو دسته مسئولیت کیفری و مدنی و در قالب حفاظت از انفال بر عهده دارد؛ نهادی که اتفاقا دستگاه های متولی اراضی کشاورزی و محیط زیست را نیز مانند نهادها و اشخاص حقیقی توسط دادستانی عمومی باید پایش و حسابرسی کند. در این شرایط که اراضی کشاورزی و محیط زیست کشورمان نفس هایش به شماره افتاده و در زیر چنگال غفلت عمومی اعم از دستگاه های اجرائی و نهادهای خصوصی دست و پا می زنند، چشم امید بقایای این عرصه تنها به دستگاه قضائی است؛ دستگاهی که به عنوان مدعی العموم و با درک شرایط فوق العاده خطیر موجود باید به دگرگونی و اصلاح محوری قوانین زیست محیطی مربوط به خود و ساختار متناسب با آن همت گمارد. قوه قضائیه با بهره گیری از تجارب ارزنده و موفق کشورهایی مانند هند و تغییر «مسئولیت کامل» به «مسئولیت مطلق» برای تمامی تخریب کنندگان محیط زیست و اراضی کشاورزی به مثابه دژ دفاعی قدرتمند و انعطاف ناپذیر برای پایداری این ثروت عمومی خود را سامان دهد. ثروتی که عمده صاحبان آن هنوز به دنیا نیامده اند، اما چشمان ناگشوده شان در انباشت نگرانی از غفلت نسل ماست. جهت گیری دستگاه قضائی باید با اعطای سمت به شهروندان و به ویژه سازمان ها و انجمن های غیردولتی، در طرح دعاوی منفعت عمومی با شیوه کارآمد مشارکت عمومی، از نیروی لایزال مردم برای این مهم بهره بگیرد. با توجه به اینکه عمدتا شکایات از تخریب محیط زیست زمانی صورت می گیرد که خسارت رخ داده است، این قوه باید به تدوین سازوکارهایی بپردازد که قبل از وقوع تخریب ها، پیشگیری شود. نهاد قضائی با توجه به استقلال خود، باید هرگونه نامعادلات در عرصه های طبیعی و تولید به نام اشتغال زایی و توسعه توسط دستگاه های اجرائی را برنتافته و ناکارآمدی دستگاه های متولی را در وقوع این نامعادلات حسابرسی کند. تغییر قوانین ارث بری از زمین و مالکیت اراضی و نیز سلب اختیارات کامل از مالکان جز برای بهره برداری از اولویت ها در این رویکرد اجتناب ناپذیر است. با چنین عزمی در یک دستگاه قضائی سبز می توانیم امیدوار باشیم که دیگر شاهد تکرار فاجعه هایی مانند سد گتوند، دریاچه ارومیه، تخریب شمال کشور و... نخواهیم بود.
                