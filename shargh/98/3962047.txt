چهار‌شنبه ۳ مهر ۱۳۹۸
-----------------------------------------
سرمقاله
-----------------------------------------
عادت غرب در استفاده از تحریم
-----------------------------------------

                    فشارهای اقتصادی آمریکا بر ایران از آغاز زمامداری ترامپ شدت بیشتری یافته، اما آغاز آن به پیش از ریاست جمهوری ترامپ برمی گردد و به صورت ابزار سیاست خارجی آمریکا نسبت به مدیریت اقتصادی و سیاسی خاورمیانه درآمده است. تا پیش از جنگ دوم جهانی، آمریکا نقش عمده ای در خاورمیانه نداشت. قدرت اصلی در دخالت در این منطقه در دست انگلیس و شوروی بود. غرب بر این بود که جلوی نفوذ کمونیسم به خاورمیانه و شرق اروپا را بگیرد. تفاهم میان انگلیس و شوروی در مورد ایران این بود که استان های شمالی ایران به عنوان حیاط خلوت شوروی به شمار بیایند و همه استان های دیگر عمدتا در کنترل انگلیس باشند. با قدرتمندشدن تدریجی آمریکا پس از جنگ جهانی دوم، بخشی از امکانات انگلیس در خاورمیانه به چنگ آمریکا افتاد. حرکت ملی شدن صنعت نفت ایران به این نقل و انتقال کمک کرد. در اوایل دهه 1330 و با اوج گرفتن حرکت ملی شدن نفت ایران به ویژه در دولت دکتر مصدق، جابه جایی در حوزه نفوذ این دو قدرت غربی در خاورمیانه سرعت گرفت. از دید اقتصادی، دکتر مصدق با کمک متخصصان بین المللی مانند دکتر شاخت آلمانی چاره موقت در محاصره اقتصادی را در انتشار اوراق قرضه دانست، اما از دید بلندمدت به تبعات محاصره اقتصادی توجه نشد. کودتای 28 مرداد در اوایل دهه 30 عملا پای آمریکاییان را به ایران بازتر کرد و این حرکت تا سقوط حکومت پهلوی روز به روز شدت گرفت، به طوری که در سال های آخر پیش از انقلاب اسلامی حدود 50 هزار مستشار نظامی آمریکایی در ایران حضور فعال داشتند. 
آمریکا با احداث خط دفاعی سنتو، شوروی را در مرزهای جنوبی محاصره کرده بود. اشغال سفارت آمریکا در دوره نخست وزیری مهندس بازرگان نقطه عطفی برای پایان یافتن سلطه آمریکا در منطقه بود و زمینه حضور قدرت های شرقی از جمله چین و روسیه (پس از فروپاشی شوروی)، ژاپن و قدرت های اروپایی را فراهم کرد. آمریکا پس از جنگ جهانی دوم و نابودکردن ریشه حرکت نازیسم، بازسازی اروپای نابودشده را با ابزار موسوم به «طرح مارشال» آغاز کرد و در فرایند آن با صدور کالا و تخصص از آمریکا به اروپا، اقتصاد آمریکا را به بالاترین سطح توسعه در جهان ارتقا داد. درهمین حال به بازسازی قدرت شرق آسیا یعنی ژاپن پرداخت، بعدها همین مسیر را برای کره جنوبی در پیش گرفت. ایالات متحده آمریکا با قدرت گرفتن اقتصاد اروپا و شرق آسیا و خاورمیانه از راه صدور تخصص و کالای صنعتی و تشکیل نهادهای همکاری اقتصادی- دفاعی مانند ناتو و سنتو، به راس قدرت اقتصاد جهانی رسید. امروز و به ویژه پس از فروپاشی شوروی، همین تجربیات در خاورمیانه به کار برده می شود. بازده اقتصادی این حرکت زمانی به اوج می رسد که در مسیر حرکت آمریکا در بازسازی کشورهای دیگر رقابتی به وجود نیاید؛ اما رشد روز افزون چین، ژاپن و هندوستان، به همراه تجزیه شوروی و استقلال کشورهای دالان قفقاز و شرق دریای خزر از یک سو ریشه های نگرانی کشورهای منطقه خاورمیانه را نسبت به گسترش کمونیسم از میان برد و از سوی دیگر زمینه نفوذ آمریکا و کشورهای غربی را در منطقه فراهم آورد.آنچه برای آمریکا پیش بینی شدنی نبود، حرکت جمهوری اسلامی ایران در بریدن ارتباط با آن از مقطع اشغال سفارت آمریکا پس از انقلاب بود. انقلاب اسلامی در آغاز کار، در تصورات آمریکا و اروپای غربی در رویارویی با شوروی یک ظرفیت به شمار می رفت. پادزهر قوی در برابر کمونیسمی بود که کل خاورمیانه را تهدید می کرد؛ اما روی گردانی از ایالات متحده موجب کاهش تدریجی قدرت آمریکا در خاورمیانه شد. این رویداد برای آمریکا - چه دولت دموکرات و چه جمهوری خواه - پذیرفتنی نبود. از آن تاریخ تاکنون از میزان نفوذ آمریکا در خاورمیانه کاسته شده است. حتی جنگ عراق علیه ایران که بنا به اسناد با چراغ سبز آمریکا انجام شد، به جای شکست ایران، زمینه سقوط رژیم صدام حسین در سال های بعد و افزایش قدرت منطقه ای ایران را فراهم آورد. آنچه برای آمریکا قابل پیش بینی نبود، نرمش و گسترش روابط ایران و روسیه کنونی بود که همراه با گسترش نفوذ چین در خاورمیانه موجبات کاهش قدرت آمریکا را در منطقه فراهم آورد. این دلیل اصلی تحریم های اعمال شده از سوی آمریکا علیه نظام جمهوری اسلامی است. شاید حمایت آمریکا از اسرائیل بهانه باشد. اوباما در اواخر دوره ریاست جمهوری خود حتی با نتانیاهو صحبت نمی کرد. سیاست خارجی دموکرات ها به ویژه در دوران ریاست جمهوری باراک اوباما نرم تر از امروز بود. از سوی دیگر همه تلاش آمریکا از آن زمان تاکنون نه تنها جلوگیری از توسعه تکنولوژی هسته ای، بلکه تلاش برای جلوگیری از صنعتی شدن ایران و خاورمیانه بوده است. این منطقه از دید غرب باید صرفا به صورت یک بازار مصرف باقی بماند. برجام نتیجه همین تلاش در دوره اوباما بود که با همکاری کشورهای 1+5 صورت گرفت. جناح محافظه کار ایران از همان زمان تاکنون با برجام مخالفت کرده است؛ اما آمریکای ترامپ بیش از آنکه با برجام مخالف باشد، با نرمش ایجادشده میان ایران و روسیه و گسترش روابط با چین مخالف است. از سوی دیگر آمریکا به دلیل اقتصادی کردن تولید نفت شل با افزایش بهای نفت در بازار بین المللی موافق است. هرچند کشورهای اروپایی و شرق دور از این افزایش بها زیان می بینند؛ اما حریف آمریکا نمی شوند. آمریکا علاوه بر ایجاد زمینه برای چنین افزایشی، می خواهد حضور خود را در خاورمیانه تا آنجا که ممکن باشد پررنگ کند. بازار کشورهای نفت خیز خاورمیانه برای صنایع و خدمات آمریکایی بی مانند است، به ویژه آنکه نقدینگی این منطقه از فروش نفت و خرج کردن پول آسان است. آمریکا نمی خواهد این بازار را از دست بدهد. بازسازی زیرساختارها و ساختن برج و «مال» در خاورمیانه برای آمریکا از سودآورترین کارهاست. بازسازی هم باید پس از تخریب صورت گیرد. درست مانند اینکه شما یک خانه قدیمی را می خرید که در آن یک برج بسازید؛ اما از دید منافع بلندمدت ایران، محاصره اقتصادی توسط آمریکا و سکوت کشورهای غربی گرچه برای اقتصاد ایران سخت است، می تواند به سود ایران تمام شود. زمامداران ایران باید از این حرکت آمریکا پند بگیرند و اقتصاد خود را متنوع کنند. فشار کنونی بر مردم ایران به دلیل تکیه ایران بر یک اقتصاد تک محصولی است.آیا مردم آمریکا با سیاست ها و رفتار آمریکا در خاورمیانه موافق اند؟ علایق اقتصادی آمریکا از آن یک درصدی از مردم آمریکا نشئت می گیرد که 99 درصد ثروت آمریکا را در کنترل خود دارند. ترامپ نماینده افکار عمومی آمریکا در سیاست خارجی نیست؛ او یک رجل متعصب و تاجرمسلک و ثروتمند و متکی به قدرت وال استریت است. مردم عادی آمریکا حتی شاید ندانند سوریه و ایران کجای کره زمین قرار دارند؛ اما قشر تحصیل کرده در جناح چپ میانه جامعه آمریکا کلا با سیاست های ترامپ مخالف اند و حتی از تجزیه برخی ایالات آمریکا از جمله کالیفرنیا سخن می گویند.
                