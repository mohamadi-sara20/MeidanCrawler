چهار‌شنبه ۶ آذر ۱۳۹۸
-----------------------------------------
یادداشت
-----------------------------------------
آلام و مسئولیت ها
-----------------------------------------

                    فضای پس از اعتراض های اخیر مردم به گرانی بنزین و حواشی آن، روح و روانم را به شدت آزرده و زخمی کرده است. پیوسته از خودم پرسیدم و کلنجار می روم که به عنوان یک نماینده مجلس چه باید می کردم و چه اختیارات حقیقی و حقوقی ای داشتم که می توانستم از آنها برای بازکردن گره های کور این فضا استفاده کنم و فراتر از همه این پرسش های فردی، چه باید کرد و چگونه می توان با آغاز مداوای جراحت ها، از وضع موجود فاصله گرفت؟ اما پیش از پاسخ به این پرسش ها باید در موضع تحلیلی درستی قرار بگیریم و انتظاراتمان را از آنهایی که مسئولیت بیشتری داشتند و دارند به وضوح روشن کنیم و همچنین از هر نوع چارچوب تحلیلی انحرافی فاصله بگیریم. تصمیم سران قوا برای افزایش 200درصدی قیمت بنزین فارغ از اینکه درست یا غلط بود، باعث شروع اعتراض ها در جامعه شد اما واقعیت این است که زمینه این اعتراض ها پیش از این تصمیم هم وجود داشت و با شکاف های اقتصادی، اجتماعی و فرهنگی موجود بازهم می توان پیش بینی کرد که به محض وجود یک محرک، جامعه دچار التهاب شود و  مروری بر 10 سال گذشته نشان می دهد که متاسفانه این التهاب ها به لحاظ کمی و کیفی در حال گسترش است و از همین مقدمه می توان نتیجه گرفت نوع برخوردها و مدیریت صورت گرفته افاقه نکرده و نخواهد کرد. متاسفانه برخی مجموعه ها و افراد بدون در نظرگرفتن زمینه های مساعد همچنان علاقه دارند این اتفاق ها را تنها نتیجه برنامه ریزی فلان اپوزیسیون منقضی شده یا اعقاب رژیم گذشته تلقی و تبلیغ کنند و بخش بزرگ و مهم یعنی زمینه های مساعد برای بروز این اتفاق ها را نادیده بگیرند و اتفاقا غلبه نگاه و رویکرد امنیتی برای مدیریت حوادث اخیر ریشه در همین تحلیل های ناقص دارد. نکته حائز اهمیت اینجا است که این یک سردرد ساده نیست که تنها با نسخه های امنیتی درمان شدنی باشد؛ یک بیماری سهمگین و روبه وخامت است و درمان آن به تدابیر مصلحانه عمق نگر نیاز دارد. یک بخش مهم و تعیین کننده باید معطوف به یک گفت وگوی ملی درباره مشکلات اصلی و ریشه های آنها باشد و حق اعتراض و اجازه بروز آن هم می تواند بخشی از فرایند این گفت وگوی فراگیر و امکانی برای شنیده شدن صدای مردم باشد اما مقدم بر آن باید مردم و حقشان در اداره کشور و اعتراض به امور را به لحاظ «وجودی» و در «عمل» به رسمیت شناخت و بر آن پایبند بود و این رویکرد از نظر من نه صرفا یک ارزش که تنها «روش» اداره کارآمد کشور و سازمان یافتن ارتباط مردم با حکومت است که در شیوه اخذ تصمیم افزایش قیمت بنزین و مدیریت پیامدهای آن، کمتر نشانی از این روش داشت. حق اعتراض مردم هم در حوادث اخیر در حد و سطح «شعار» مدافعانی از گروه ها، جناح ها، نهادها و تریبون های مختلف داشت اما هیچ گاه در عمل مشخص نشد که این حق چگونه و با کدام مجوز و مدیریت باید و می تواند امکان بروز پیدا کند.
نام بردن از این حق بیشتر به نوعی بازی زبانی و استفاده از یک مقدمه سالم و ارزشمند برای نتیجه گیری های غلط شبیه شده بود. در این میان انتظار از آقای حسن روحانی خیلی بیشتر از آن چیزی بود که ایشان گفت و انجام داد. آقای روحانی در این مقطع زمانی گاهی با فاصله گرفتن از مقام «حقوق دان» با زبان تهدید و ارعاب درباره اعتراض ها صحبت کرد که هیچ نسبتی با وعده های انتخاباتی و برند سیاسی او نداشت و بیشتر به نوعی دادو ستد سیاسی شبیه بود. اگرچه درباره داده ها و ستانده های آقای روحانی در این فقره اطلاعی ندارم اما بازخوردهایی که گرفتم، نشان می دهد این ادبیات برای پایگاه اجتماعی و سیاسی اصلاح طلبان و اعتدالیون به هیچ عنوان خوشایند نبوده و تاثیرات منفی عمیقی ایجاد کرده است. 
آقای علی لاریجانی، به عنوان یکی دیگر از سه ضلع تصمیم گیری برای افزایش قیمت بنزین هم عملکرد سربلندی درباره این حوادث نداشت. همین که ایشان در جلسات سران قوا به جای «حرف مجلس» فقط حرف خودشان را زدند و کار خودشان را پیش بردند و از طرفی خواسته یا ناخواسته در تضعیف مجلس- همان قوه در سابق در راس امور! - موثر واقع شدند، کافی است تا داوری مثبتی درباره عملکرد رئیس مجلس درباره حوادث دردناک اخیر نداشته باشیم. آقای لاریجانی می توانست خیلی بهتر و بیشتر از ظرفیت مجلس برای تصمیم مهم استفاده کند اما ایشان نه تنها از آن چشم پوشی کرد که با نادیده گرفتن نظر مخالف بیشتر نمایندگان درباره نحوه اجرای این طرح که مبتنی بر کار کارشناسی در کمیسیون های تخصصی بود، راه را برای تضعیف جایگاه قوه مقننه هموار کرد. به خاطر داریم که آقای لاریجانی در مجلس هشتم با این رویکرد که با مدیریت قبلی یعنی مدیریت آقای حدادعادل جایگاه مجلس تضعیف شده به ریاست مجلس تکیه زد اما متاسفانه خود ایشان هم در فقره افزایش قیمت بنزین نهایت به همان سیاق عمل کرد و تبر بر ریشه مجلس زد. سوال من این است که آیا آقای لاریجانی به پیامدهای این رفتار ازجمله بی اعتمادی مردم به مجلس و تاثیر آن بر کاهش مشارکت در انتخاباتی آتی فکر کرده بودند و آیا می دانند جایگاه سیاسی ایشان در چند سال اخیر بیش از هر چیزی مرهون حضور در نهاد قانون گذاری بوده است؟ به هرحال رفتار آقای لاریجانی سبب شد که جایگاه مجلس کاملا تحت الشعاع شورای عالی سران قوا قرار بگیرد که به نظر نمی رسد یک نهاد دائمی باشد و با توجه به اصل تفکیک قوا نباید هم باشد. 
آیت الله رئیسی هم یکی دیگر از اضلاع تصمیم گیری درباره افزایش قیمت بنزین بودند که البته روایتشان از این فرایند تصمیم متفاوت با دو ضلع دیگر بود. ایشان بار این تصمیم را بیشتر بر دوش دولت می گذارند که باری از مسئولیت ایشان به عنوان یکی از اعضای شورای عالی قوا نمی کاهد. البته انتظار از آقای رئیسی درباره مدیریت پس از حوادث در حوزه قضائی و حتی امنیتی و نقش آفرینی در جهت بازگشت آرامش به جامعه بیشتر است. اما انتظار این است که آقای رئیسی موانع برای بازگشت آرامش به جامعه را تا حد ممکن برطرف کند و مانع هرگونه تندروی و اقدام نیندیشیده به ویژه در مناطقی شوند که بیشتر مستعد التهاب هستند. به هرحال مدیریت این رویدادها می‎تواند آزمون بزرگی برای رئیس قوه قضائیه باشد که از زمان حضور خود در آن سعی کرده چهره متفاوتی از این دستگاه و ریاستش در افکار عمومی ترسیم کند. کلام آخر اینکه حال وهوای این روزهای مردم چه آنها که معترض بودند و چه آنهایی که اعتراض نداشتند اما تشویش آن را داشتند، به هیچ وجه خوشایند نیست. ای کاش می شد به گذشته بازگشت و بیشتر تدبیر کرد اما چرخ زمان به عقب بازنمی گردد و فقط می شود و باید کاری کرد که آینده شبیه گذشته نباشد و حتما بهتر از آن باشد. 
                