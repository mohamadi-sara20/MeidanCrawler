یک‌شنبه ۳۰ تیر ۱۳۹۸
-----------------------------------------
سرمقاله
-----------------------------------------
مهارت سیاست گذاری سرمایه سیاسی احزاب
-----------------------------------------

                    مهارت سیاست گذاری عمومی می تواند عرصه های جدیدی را به روی احزاب سیاسی بگشاید و سرمایه سیاسی پرقدرتی را برای آنان فراهم کند. این مهارت ها را در حوزه های گوناگون اجتماعی، اقتصادی و فرهنگی می توان شناخت و بازیابی کرد. الگوی فعالیت سیاسی احزاب در ایران مبتنی بر مبارزه قدرت در قالب کسب موقعیت و پست سیاسی یا حذف رقیب از قدرت سیاسی بوده است. این مبارزه، دامنه ای از فعالیت های سیاسی مسالمت آمیز در چارچوب قانون زمانه تا حذف فیزیکی و ترور را شامل می شده است؛ اما قدرت در جهان واقعی محدود به مقام ها و موقعیت ها و پست های سیاسی نیست. مبارزه قدرت در لایه های گوناگونی از فعالیت های حوزه عمومی جریان دارد. بیان دو مثال در حوزه سلامت و استخدام مفید است: سیاست های سلامت جولانگاه مبارزه طبقات، قشرها و حرفه های گوناگون است. پزشکان، پرستاران، صاحبان و ذی نفعان صنایع پزشکی و دارویی، بیمه گران و بیمه گذاران، شخصیت های سیاسی، روشنفکران و عدالت جویان، همه و همه درگیر مبارزه ای نفس گیر برای منافع خود یا دیگران در سیاست های سلامت هستند. بخش درخور توجهی از رقابت و منازعه بر سر قدرت معطوف به همین حوزه است که در قالب مبارزه «غیرسیاسی» روایت می شود. در واقع مبارزه سیاسی برای کسب پست و مقام چیزی جز همین مبارزه منافع نیست. مبارزه قدرت اثر خود را بر سلامت شهروندان و بر گوشت و پوست و استخوان آحاد یک ملت می گذارد؛ نظام سلسله مراتبی قدرت، خود را در نظام سلسله مراتبی سلامت متجلی می کند. سیاست های استخدامی نیز جولانگاه همین مبارزه قدرت و منافع است؛ برای مثال استخدام آموزگاران نهضت سوادآموزی و انتقال آنان به نظام رسمی آموزش و پرورش دامنه ای از منافع را پوشش می دهد که در قالب وضع قانون استخدام به منصه ظهور رسمی می رسد. از سویی کارکنان غیررسمی نهضت سوادآموزی برای جبران خدمات خود در پی دستیابی به استخدام عمومی و بهره مندی از مزایای دولت رانتی هستند. از آن سو گروهی از نمایندگان مجلس برای کسب آرای کارکنان غیررسمی نهضت برای استخدام آنان تلاش می کنند تا در دور بعد نیز به مجلس راه یابند. بده بستان رای دهنده و رای گیرنده خود یک مبارزه سیاسی است. این حکایت در همه حوزه های سیاست گذاری فرهنگی، کشاورزی، صنعتی، فناوری، بازرگانی و... واقعیت دارد. مبارزه قدرت، در جزء جزء سلول های اجتماع جریان دارد، در قالب قوانین و مقررات ترجمان می شود و محدود به مبارزه سنتی احزاب سیاسی نیست. در واقع زندگی اجتماعی، اقتصادی و فرهنگی سرشار از همین مبارزه قدرت است. جغرافیای مبارزه قدرت و منافع بسیار فراتر از جناح ها و احزاب رسمی و شناخته شده راست و چپ یا اصلاح طلب و اصولگراست. در چنین زمانه و زمینه ای، احزاب سیاسی باید به این عرصه پرظرفیت ورود کنند و قدرت را در جلوه های سیاست گذاری عمومی رصد کنند و نقشه جدید مبارزه قدرت را شناسایی کرده و به جامعه بشناسانند. این عرصه، در مبارزه و فعالیت سیاسی سنتی احزاب در ایران مغفول است. این غفلت تاریخی، مبارزه سیاسی در ایران را سطحی کرده و زحمات طاقت فرسای فعالان سیاسی را کم اثر کرده است. در تاریخ سیاسی ایران معاصر، برخی، اگر نه بسیاری، از فعالان سیاسی از عمر و آبرو و زندگی شخصی خویش گذشته اند. برخی رنج زندان و فداکردن خود را به جان خریده اند، اما در گذر زمان، «مردم» از آنان گذر کرده اند. نکته کلیدی مقاله حاضر این است: آنچه تعیین کننده پست های نمایندگی سیاسی است، نتیجه مبارزه قدرت همان هایی است که دستی در مبارزه منافع در عرصه سلامت، صنعت، اقتصاد و... دارند و نه نتیجه مبارزه احزاب سیاسی سنتی. فعالان احزاب سیاسی تا حد طفیلی مبارزه منافع گروه های اجتماعی تنزل پیدا می کنند؛ به این دلیل ساده که عرصه مبارزه و فعالیت سیاسی بسیار وسیع تر از پندارهای آنان است. عرصه «مبارزه» سیاسی جابه جا شده؛ سیاست ورزی واقعی در لایه های زیرین جامعه جریان دارد و نه در «لابی» احزاب سیاسی. 
ازاین رو است که گاه مشاهده می شود «فعالان سیاسی» در عرصه اجتماعی به کلی نادیده گرفته می شوند: تشیع جنازه یک خواننده پاپ، بسیار پرجمعیت تر از یک مبارز سیاسی کهنه کار می شود یا آن گاه که انتشار خاطرات رنج آور یک فعال سیاسی هم زمان می شود با انتشار جیغ و داد دختری در فضای مجازی، آنچه فضای عمومی را بیشتر به واکنش وامی دارد این فریاد شاید تصنعی است و نه آن زندان رنج آور. آنچه را در نگاهی نخبه گرایانه از عمل سیاسی، «انقلاب زرد» می نامیم، نشان دهنده آن است که مبارزه قدرت، مفهوم و مصادیق گسترده تری از شکل سنتی پیدا کرده است؛ بنابراین جغرافیای «مبارزه» سیاسی بسیار گسترده تر از دامنه تنگ جدال سنتی احزاب است. این دامنه از ساختارهای کلان سیاسی و حقوق اساسی تا انبوهی از فعالیت های اقتصادی- اجتماعی-فرهنگی را در بر می گیرد. ازاین رو شاید نخستین وظیفه احزاب سیاسی شناسایی گستره مویرگی مبارزه در حوزه های گوناگون سیاست گذاری عمومی و شناساندن آن به مردم است. وظیفه احزاب سیاسی آن است که نشان دهند چگونه نزاع منفعت گروه های اجتماعی، همان نزاع قدرت سیاسی است.
در این میان، وظیفه احزاب سیاسی آن است که به گونه ای نظام مند به انباشت اطلاعات و دانش سیاست گذاری در حوزه های گوناگون بپردازند تا بتوانند به درک عینی تری از سیاست نائل شوند. البته این به معنای آن نیست که احزاب جای «آکادمی» را بگیرند و به تولید علم یا دانش سیاست گذاری بپردازند. بلکه به این معناست که مدیریت اجتماعی دانش سیاست گذاری عمومی را پیشه خود کرده و با انباشت این دانش، مبارزه قدرت را در لایه های گوناگون اجتماع شناسایی کنند. نقشه نگاری سیاستی را ضمیمه نقشه نگاری سیاسی کنند. چنین رویکردی می تواند مطالبه تاریخی از احزاب، یعنی برنامه محور بودن آنان را نیز تحقق ببخشد. 
بدین سان، پرسش اساسی استراتژی حزبی این است که آیا در یک تغییر رویکرد «پارادایمی»، حزب سیاستی باید به جای حزب سیاسی بنشیند؟ پاسخ اگر مثبت باشد، این جایگزینی، نه فقط یک رویکرد پراگماتیستی و محدودیت حوزه سیاست، بلکه گسترده کردن دامنه فعالیت سیاسی است. سرمایه یک حزب سیاسی، مهارت آن در سیاست گذاری عمومی است و نه صرفا رجال سیاسی پرسابقه آن. دیرزمانی در ایران، سرمایه حزب، شخصیت های درجه اول آن بوده و نه میزان تبحر آن در حرفه سیاست گذاری یا توانایی اش در طراحی برنامه های اقتصادی- فرهنگی. به همین شکل تمرکز بر سرمایه سیاستی به مثابه سرمایه سیاسی، رویکردی دموکراتیک را در درون احزاب دامن می زند. سرنوشت احزاب سیاسی نه وابسته به شخصیت های درجه اول آن بلکه وابسته به بدنه کارشناسی و حرفه ای آن می شود. رویکرد دستوری و از بالا به پایین در احزاب جای خود را به رویکرد پایین به بالا می دهد و آنها را به شکل عینی تری به بدنه اجتماعی پیوند می زند.
                