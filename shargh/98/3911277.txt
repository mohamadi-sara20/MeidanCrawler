شنبه ۱۱ خرداد ۱۳۹۸
-----------------------------------------
یادداشت
-----------------------------------------
تهدیدهای جدی
-----------------------------------------

                    شرایط امروز جامعه ما، در نظر بعضی ها تداعی کننده سال های اولیه پس از پیروزی انقلاب، به ویژه دوران جنگ تحمیلی است. این گونه افراد، چه آنان که در میان دولتمردان هستند و چه آنهایی که بخشی از اهالی رسانه اند، به خاطر می آورند آن روز ها شرایط اقتصادی کشور چه بود و بدون توجه به تفاوت های گذشته و حال تلاش دارند که اقتصاد امروز ایران را با آن دوران مساوی بدانند و امروز هم دقیقا همان شیوه درمانی را انتخاب و تجویز کنند که سیاست مداران دهه 60 برای بهبود اقتصاد بیمار و جنگ زده تجویز می کردند؛ در صورتی که تفاوت های فراوانی بین آن بیماری و این بیماری وجود دارد. این تفاوت ایجاب می کند دولت و مجلس از تجربه داران حوزه اقتصاد و آگاهان از پیامد های هر نوع برنامه ریزی برای بهبود اوضاع معیشت مردم بهره بگیرند و بیندیشند به حال امروز آن دسته از مردمی که در لابه لای چرخ اقتصاد متاثر از تحریم های سخت خارجی و گرفتار تنبلی ها و سوء مدیریت ها، دست و پا می زنند. واقعیت این است که تهدید های دشمنان ملک و ملت جدی است. با فرض اینکه تهدید های این روز ها که مدام در بوق آمریکایی ها و صهیونیست ها و دیگران دمیده می شود، جنگ روانی باشد، بالاخره این نوع جنگ هم کار خود را می کند و دل برخی را خالی و جیب فرصت طلبان را پر می کند. افراد آسیب پذیر جامعه، چه تهدید ها را جدی بگیرند و چه جدی نگیرند، تاثیر آن را در زندگی روزمره خود به وضوح مشاهده می کنند. کدام یک از اجناس مورد نیاز مردم را می شناسید که قیمت آنها از اواخر سال گذشته تا امروز در بهار سال جدید، گران نشده باشد؟ گران شدن کالا های ضروری مردم حتی اگر بازار پر از انواع و اقسام کالا باشد که دیگر جنگ روانی نیست! جنگ هست اما در میدان اقتصاد است. مردم با آن دست و پنجه نرم می کنند و اگر اولیای امور به داد آنانی که در این میدان حضور دارند، نرسند، دچار آسیب های جدی می شوند. آن گاه کسی نمی تواند از تبعات اجتماعی و سیاسی و امنیتی آن رهایی یابد. برخی دولتمردان تصور می کنند مردم نمی بینند و از فراوانی کالا در بازار ها و فروشگاه های بزرگ و مغازه های سر محل خبر ندارند. اگر صد برابر آنچه دیده می شود، وارد مراکز عرضه شود برای آنانی که حقوق و درآمد ماهانه شان کم است یا هیچ درآمدی ندارند، تفاوتی نمی کند ؛ چراکه قدرت خرید ندارند. چه 10 شقه گوشت در یخچال ویترین گونه قصابان آویزان باشد، چه صد شقه، وقتی نمی توانند بخرند چه فرقی می کند؟ چه صد فقره انبار پر از برنج ایرانی و غیرایرانی در کشور وجود داشته باشد چه هزار انبار، وقتی افراد با درآمد های اندک نمی توانند برای هر کیلو بیشتر از 20 هزارتومان بدهند، چه تفاوتی دارد؟ مردم که معتقد به وجود قحطی در کشورمان نیستند، بلکه از بی عدالتی ها و تبعض ها و ندانم کاری ها و درآمد نا چیز رنج می برند. 
بنابراین مرتب از اشباع بازار دم زدن، مشکلی را از مردم مستضعف و جوانان بی کار حل نمی کند.اما در این میان و در زوایای این میدان جنگ تحمیلی اقتصادی، رسانه های تحت اختیار اصولگرایان، گویا هیچ چیز تهدیدشان نمی کند و در آرامش خیال به سر می برند! به ویژه صدا و سیما که حتی جنگ روانی را هم مشاهده نمی کند و می خواهد مرتب به مخاطبان خود بقبولاند نه تهدیدی وجود دارد و نه اتفاقی خواهد افتاد. مدیران این رسانه ها و تحلیلگران و خبرسازان آنها مثل اینکه نفس شان از جای گرم بلند می شود، زیرا جامعه در حالت و شرایط معمولی را با جامعه امروز یکی فرض می کنند. دست اندرکاران این رسانه با نگاه موردی و نمونه های کوچک، مثل همین اشباع بازار از کالاهای اساسی، تلاش دارند به مردم امید کاذب القا کنند؛ در صورتی که می توانند در کنار کارشناسان دلسوز و آگاه و باسواد، اعم از منتقد و معتمد خود، دور یک میز بنشینند و راه های عملیاتی برای نجات مردم و حل گرفتاری آنان پیدا کنند و شیوه و راه های اجرائی سودمند را با مردم در میان بگذارند تا بهبودی حاصل شود و جریان کار ها به راه صحیح درآید. باید راه حل مناسبی برای کاستن از فشار تحریم های تحمیلی بین المللی پیدا شود تا وضع مردم آن گونه که در شان ملت شریف ایران است، سامان پیدا کند.
                