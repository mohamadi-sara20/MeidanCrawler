شنبه ۲‌شهریور ۱۳۹۸
-----------------------------------------
یادداشت
-----------------------------------------
کشتی دیپلماسی تحریم نشدنی است
-----------------------------------------

                    ضرباهنگ سیاست مبتنی بر تهدید، تحریم و تحدید ایالات متحده آمریکا علیه ملت ایران و نظام جمهوری اسلامی، در هفته های اخیر شدت و بسامد بی سابقه ای یافته است. آمریکایی ها با تحریم عالی ترین مقامات نظام و مسئول دیپلماسی و سیاست خارجی، راهبرد فشار حداکثری را به نقطه اوج خود رساندند تا به گمان خود سیاست خارجی ایران را زمین گیر و بی اثر کنند. در مقابل، راهبرد کلان مقاومت حداکثری و سیاست خارجی متوازن و فعال جمهوری اسلامی ایران ذره ای دچار تردید، ضعف، سستی و انفعال نشده و به گواه همگان شاداب تر، فعال تر و پرشتاب تر از همیشه در حال تحقق اهداف و حرکت به سمت افق های ترسیم شده است. نگاهی به تحرکات و اقدامات جمهوری اسلامی ایران در عرصه منطقه ای و بین المللی در سطوح مختلف به خوبی گویای استفاده مدبرانه نظام اسلامی از قدرت هوشمند خویش، یعنی ترکیبی از قدرت سخت و قدرت نرم است؛ قدرت سختی که کشتی جنگی مزاحم و مهاجم را وادار به تمکین و عقب نشینی می کند و قدرت نرمی که با زبان منطق، استدلال و عقلانیت نفت کش را از تیررس تحریم خارج کرده و روانه آب های آزاد می کند. دیپلماسی و سیاست خارجی کشور با صلابت، خط اقتدار را پیگیری می کند و مقتدرانه از جبهه مقاومت حمایتی همه جانبه می کند. از سوی دیگر، دیپلماسی جمهوری اسلامی ایران در سه حوزه همسایگان عربی، اروپا و آسیا که از حوزه های محل طمع و تحت فشار آمریکایی ها محسوب می شود تا به کمپین ضدایرانی کاخ سفید بپیوندند، با درایت و صلابت فعال است و رئیس دستگاه دیپلماسی کشور بدون کوچک ترین تزلزل در حال انجام ماموریت های ذاتی خویش، یعنی مذاکره، تعامل و گفت وگو است. این بار نیز تیر «تیم B» به سنگ خورد و شکستی دیگر در کارنامه سیاه آنها ثبت شد.
اگر اعتیاد بیماری است، آنگاه نظام سیاسی و دستگاه حاکمه آمریکا بدون تردید، یک معتاد بیمار است؛ معتاد به قلدری و زورگویی، به یک جانبه گرایی و نقض تعهدات و به تهدید و تحریم ملت های آزاده و کشورهای مستقل. هیچ چیز برای صلح و ثبات بین المللی بدتر از وجود یک درشت مشت تهی مغز معتاد بیمار نیست. قلدرمآبی آمریکایی ها، اعتبار اخلاقی ادعایی آنها را زیر سوال برده است و یک جانبه گرایی آنها جایگاه بین المللی شان را؛ درعین حال، تحریم و تهدید دیگران نیز در واقع اقدامی خودتحریمی است. در درازمدت، دیگران حاضر نخواهند شد فرمان اقتصاد، تجارت و تعاملات را به دست یک بیمار معتاد دهند.
با همه این احوال، ایالات متحده آمریکا همچنان بزرگ ترین تحریم کننده تاریخ است. از منظر آمریکایی ها تحریم یا به قول دقیق وزیر امور خارجه جمهوری اسلامی ایران «تروریسم اقتصادی» مکمل جنگ و زمینه ساز آن است. این کشور به ویژه از جنگ جهانی دوم به بعد، ابزار «تحریم» را به طور خاص مرکز توجه قرار داده و ده ها کشور، صدها شرکت و تشکیلات و هزاران انسان را به بهانه های مختلف تحریم کرده است. بنابراین به تدریج تحریم تبدیل به مهم ترین وسیله فشار و اعمال زور علیه کشورهای مستقل یا مخالفان آمریکا شد. امروز تحریم مهم ترین ابزار در جعبه ابزار سیاست خارجی آمریکا است؛ جعبه ابزاری که در قرن بیست و یکم بیش از هر زمان دیگری از ابزارهای اصلی سیاست خارجی، یعنی دیپلماسی، مذاکره، تعامل، مفاهمه و احترام متقابل خالی است. دولت کنونی ایالات متحده، اما در توسل به ابزار تحریم، گوی سبقت را از اسلاف خویش ربوده و به تنهایی عنوان بزرگ ترین دولت تحریم کننده در جهان را یدک می کشد. نگاهی به کارنامه دولت کنونی آمریکا، موید این واقعیت است که گویی دولتمردان آمریکایی با عقلانیت سیاسی، دیپلماسی و مفاهمه بیگانه اند و سیاست خارجی این کشور در دو کلمه «تهدید و تحریم» خلاصه شده است. کافی است نگاهی بیندازیم به کلیدواژه های اساسی در گفتمان مقامات آمریکایی به خصوص مایک پمپئو، وزیر خارجه و جان بولتون، مشاور امنیت ملی رئیس جمهوری این کشور، تا به میزان و درجه بغض، کینه و خصومت این افراد به ارزش های بشری مانند گفت وگو، مفاهمه، احترام متقابل، عدم مداخله و همزیستی مسالمت آمیز پی ببریم.
طنز تلخ، تحریم دیپلماسی از طرف کشور مدعی دموکراسی و دیپلماسی است. بااین حال، تحولات یک ماهه اخیر نشان داد دیپلماسی هوشمندانه جمهوری اسلامی ایران و وجوه متنوع و متکثر آن، از دیپلماسی رسمی و سنتی گرفته تا دیپلماسی رسانه ای و فضای مجازی، از دیپلماسی رفت و آمد گرفته تا دیپلماسی گفت وگو و مکالمه تلفنی، همچنان با قوت و قدرت به پیش می رود و با اتکا بر هدایت های رهبری معظم انقلاب و حمایت های مردم بزرگ ایران و درایت و تدبیر دولتمردان و دیپلمات های امین و کاردان کشور، از میدان های سخت و دشوار سربلند بیرون آمده و پیروزی از آن صابران است. کشتی دیپلماسی توقف ناپذیر است. 
                