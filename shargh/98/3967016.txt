دو‌شنبه ۱۵ مهر ۱۳۹۸
-----------------------------------------
type_unknown
-----------------------------------------
حق با ابراهیم گلستان بود!
-----------------------------------------

                    
شاید حق با ابراهیم گلستان باشد که اینجا روشنفکری در کار نبوده و نیست! اگر بود و جریان روشنفکری که از دوران سوت وکور دهه بیست پا گرفت، چنان قد کشیده و بر سنت عقیم تفکر در کشور ما تاخته بود، دست کم امروز از پس هفت دهه، اجماعی بر سر مفهومی از «روشنفکری» پدید می آمد تا هر روزنامه نویس و وقایع نگار و چیزخوانده و اهل حزبی خود را روشنفکر نخواند. گلستان معتقد است در بیان اینکه چه کسی روشنفکر هست، باید خست به خرج داد. خستی که راه را از بیراهه جدا سازد و در این راه سخت گلستان همه را مسئول می شناسد. از جریان روشنفکری و جنبش ملی و برخی از سران آن که بر صدر نشستند اما به قول گلستان خنجری بودند برای کورکردن چشم وچراغ جنبش ملی که با تحریف تاریخ همدستی شان با کودتای سیاه زیر قالی خاموشی جارو شد، تا همان کسانی که بساط روشنفکری را در ایران برپا کردند، از حزب توده و وابستگانش که سر آخر دستاوردشان «اطاعت از دستورهای کج مج و زیگراگ های شوروی» بود و همین ها مقدمه انحراف های فکری دیگر، تقلیدهای خطای دیگر و اعتقادهای کج رونده که خود مایه خرابی آینده های دیگر بود. ابراهیم گلستان مسببان این تقلب و تقلیب واقعیت را که بنای روشنفکری را کج نهاد، هم دستگاه شاه می داند که بند بر زبان ها بست و هم دید تنگ کسانی که در تنگنای جهل خویش و نفهمی و برداشت های پرت هم صدایی به بار آوردند که جایی برای «فهم محتمل و بازبینی در خودشان هم نماند».با این اوصاف، ابراهیم گلستان در آستانه نودوهفت سالگی به گواه داستان ها، فیلم ها و حضور سیاسی-فرهنگی اش، عضویتش در حزب توده و اداره نشریات این حزب، که این همه، دیگر از فرط تکرار در نشریات و روزنامه ها خاصه در این دو دهه اخیر عادی می نماید، بی تردید از روشنفکران مطرح معاصر ما است که بیش از دیگران شاید مکافات ابراز عقایدش را پس داده است. گویا گلستان با شمار بسیار خطاب و عتاب ها و انتقاداتش به دیگران، تکلیف خود را یکسره کرده و بر کسی دینی ندارد، اما واقعیت خلاف ظاهر امر است. او همچنان در فرهنگ ایران قدر ندیده است و حاشا اگر کسی از تبار روشنفکران این خاک قدر و قیمتی دیده و به بدخوانی و بدفهمی گرفتار نشده باشد!شاهد این مدعا درباره گلستان، انبوه اشارات و انتقاداتی است که به مواضعش در سالیان اخیر مربوط است و چندان خبری نیست از نقد و تفسیر جدی و درخور در مورد آثار و مکتوباتش که ازقضا در کمیت و کیفیت ناچیز نیستند. اینکه فرهنگ ما چنین وضعیتی پیدا کرده که از مولفی با این حد کار هنری و مکتوب، چهره ای شفاهی بسازد، خود جای درنگ و عجب است. چه آن که جامعه فرهنگی ما دیری است که با این تخم لق مواجه است که فلان نویسنده یا جامعه شناس یا فیلسوف، شفاهی است و خب، اگر فرهنگ شفاهی چنین مایه مذمت است چرا از شخصیتی همچون ابراهیم گلستان که عمر مکتوباتش از نیم قرن و حجمش از یک کتابخانه فراتر است تنها به شفاهیات و زبان تندوتیزش اکتفا می کند! بگذریم که این خود بحث مفصلی است مربوط به اهل فن و برگردیم به موضع گلستان درباره پدیده روشنفکری که محوریت «نامه به سیمین»1 نوشته او است.
 او در این نامه از فراموشی می نویسد که گریبان تاریخ را گرفته است اما تمرکز بر عقیم ماندن روشنفکری وطنی است: «...حاجت برای نمونه آوردن از بیست قرن پیش یا جاهای دیگر نیست. تنها به یاد بیاور که از حدود سال های از شیراز بیرون آمدن هامان چه حادثات که پیش آمد در داخل دوستی ها و آشناهایی مان... آنگاه آن دیده ها و تجربه ها را قیاس کن با آنچه از همین دوره در ذهن مردم ایران است. یا حتی از زمان مصدق... چهل تا پنجاه سالی از آن روزها رفته است، و هرکسی که بعد از آن آمد چندان چیزی از اجزای اساسی هرآن چه رفت نمی داند، نمی بیند جز یک تصور و تصویر محو ساده ای که در آیینه های دق مانده است... هیچ کس نصرا... عطارد را به یاد نمی آورد، هیچ کس نامی از نوروزعلی غنچه نمی داند. مرتضی کیوان را شاید حتی شاملو هم دیگر به خواب نمی بیند.»
 بعد، گلستان خاطره ای را به یاد می آورد: سیروس طاهباز برایش نوشته بود پایان روزگار به گل گیرکرده ملکی را در گوشه میدان فردوسی نزدیک نیمه شب دیده است، به چشم خود دیده است، اما از احترام خاموش می ماند. «بزرگواری ها سکوت آورده است، اما در غیاب یاد و پیش حضور سکوت ادعا کم نیست.» به تعبیر گلستان هرکس برای سر درآوردن در میان سایر سرها «جعلی، خیال واهی بی جایی، چرتی، پرتی، بر روی لوح نوباوه های تشنه که حق دارند از گذشته بدانند می نویسانند»... و ازقضا در همین دوران ما کم نیستند این جاعلان تاریخ که در ظاهر با پدیده روشنفکری درافتاده اند و مدام بر طبل گذشته بربادرفته می کوبند تا هرگونه تغییر جدی در اجتماع را منتهی به شکست جلوه دهند. بااین حال از چرخش اخیر این جریان ضدروشنفکری که سالیانی است با رویکرد حزبی در مطبوعات جا خوش کرده اند و در دوران حسن روحانی جایگاهی نیز در دولت برای خود دست وپا کرده، پیداست که داعیه ضدروشنفکری آنان بیش از آنکه حامل ایده یا حقیقتی باشد، در کار جعل هویتی است که بنا دارد از آن خود کند. این جریان که حملات خود را برمبنای ضدیت با تفکر چپ تئوریزه کرد و صغیر و کبیر اهل فرهنگ و فلسفه و ادبیات و سیاست را از دم تیغ گذراند، به صراحت کار خود را با مجلاتی آغاز کرد که با وارونه کردن ایده مارکس، مدعی تفسیر جهان، و نه تغییر آن بود. لیبرال های وطنی مستقر در این سنخ نشریات با تاختن به تفکر چپ از جنبش سیاهکل تا فداییان خلق، از جلال آل احمد و هوشنگ گلشیری تا دیگر شخصیت های روشنفکری سعی در امتداد وضع موجود دارند. از برخورد اخلاقی و نیت خوانی این جریان که بگذریم -و البته دشوار بتوان از گره خوردن منافع این جریان با وضع مستقر گذشت- به نظر می رسد خواسته ناخواسته روشنفکرستیزی این جریان وارد فاز تازه ای می شود. تاختن به جلال آل احمد به بهانه گذشت پنجاه سال از مرگ این روشنفکر، در نشریات متعلق به این جریان از سر اتفاق نیست. «سازندگی» در مقاله ای با عنوان «در خدمت و خیانت جلال آل احمد» جلال آل احمد را «هیجان زده، عوام گرا، خطابه خوان، همه چیز دان، کلبی مسلک» و لابد از همه بدتر «چپ زده!»ای می خواند که «این همه را از مقتدایان فرنگی اش به خصوص ژان پل سارتر به ارث برده است و برای مقلدان ایرانی اش همچون یوسف اباذری به ارث نهاده است.» خب تا اینجای کار آل احمد وارث سارتر معرفی می شود و مورث اباذری. اتهامات خوانده شده این به قول نویسنده «پدرخوانده روشنفکری» و به تعبیر علی نصیریان بازیگر در نشریه اندیشه پویا «دیکتاتور روشنفکری»، ازاین قرار است: سفارشی نویسی، وابستگی به نهادهای رسمی، شلختگی علمی، ساده سازی نظریه و فراتر از این ها پایه گذاری نوعی دیکتاتوری فکری یا انحصار فرهنگی. اگر همین جا قدری درنگ کنیم این فهرست بلندبالا را کمابیش در مقالات و گفتگوهایی که بناست نوعی کیفرخواست علیه متهم ردیف اول روشنفکران یعنی جلال آل احمد باشد و نیز در منش متولیان جریان ضدروشنفکری باز خواهیم شناخت. در پس مقاله «در خدمت و خیانت جلال آل احمد» که عنوانش را نیز از آل احمد وام گرفته، داعیه ای نهفته است که در چند ایراد خود را می نمایاند. اینکه جلال آل احمد نیز روزنامه نگار بوده و البته به زعم این مقاله او ژورنالیسم حرفه ای عصر خود را با تعابیر رنگین نامه ها و ننگین نامه ها تحقیر می کرده که می دانیم مقصود آل احمد چه سنخ روزنامه نویسی قلم به مزدی بوده که خود دست بر قضا در چاله آن افتاده و به پیشنهاد و اصرار همایون صنعتی زاده یا به قول جلال «مباشر بنگاه فرانکلین» به خاطر قرضی که داشته ترجمه سرهم بندی سناتوری را درست می کند و بابت اصلاحش مزدی می گیرد و خود در شرح این ماوقع می نویسد «این مزدوری بود. نه برای آن سناتور. چون او با بوی دلار معامله می کرد؛ اما برای کسی که قلم می زند، به این فضاحت، قلم را نردبان بقال بازی اراذل کردن شرم آور بود...آدم ها همین جورها بدل به جنس می شوند...»2 اجناسی که جلال از آن می نوشت امروز روزنامه نویسان سودایی هستند که بنا دارند با طرد روشنفکری قدیم، سنتی دراندازند که همان قباحت وابستگی مالی و فکری را هم از روشنفکری ما دریغ کند! اما ایراد بعدی نویسنده این است که روشنفکران در پنجاه ساله اخیر تحزب را مانع آزادگی می دانند اما خود به عضویت احزاب درآمدند ازجمله جلال که شیفته خلیل ملکی بود و سرسپرده حزب توده. دیگر اینکه تمام روشنفکران از علی شریعتی و آل احمد و صمد بهرنگی و احمد شاملو، هریک به طریقی با حکومت و دولت زمانه شان اتصال داشتند و به تعبیری جیره خوار دولت بودند. این سه ایراد که می توان آن را سه تز برای تطهیر جریان ضدروشنفکری خواند ماحصل مقاله ای است که رویه اش حمله به جلال آل احمد و سنت روشنفکری او است، اما ماهیت آن اعلام موجودیت جریان روشنفکری نوخاسته است که در مراسم تعمیدی خود را جانشین روشنفکرانی همچون آل احمد می داند. آنان هم روزنامه نگارند و هم حزبی، هم در دولت جایگاهی دارند و هم با رویکردی انتقادی علیه گذشته و تاریخ برخاسته اند.
هیرشمن در کتاب «خطابه ارتجاع»3 واکنش مرتجعان در برابر تغییر وضع موجود را در سه تز «انحراف»، «بیهودگی» و «مخاطره» صورت بندی می کند: گفتارهایی که حامیان حفظ نظم موجود در آن، جا خوش کرده اند تا سیاست ها و جنبش های فکری مترقی را بی اعتبار سازند. از نظر هیرشمن طبق تز انحراف، هرگونه اقدام هدفمند برای سامان سیاسی و اجتماعی و اقتصادی فقط وضعیتی را وخیم تر می کند که چشم ها به اصلاحش دوخته شده است. بنابر تز بیهودگی، مبادرت به دگرگون سازی اجتماعی بیهوده خواهد بود و دست آخر، مطابق تز مخاطره، هزینه تغییر یا اصلاح پیشنهادی چندان سنگین است که برخی از دستاوردهای گران بهای قبلی را در معرض خطر قرار می دهد. در تفسیر هیرشمن، هر وقت این جریان ها قدرتی به دست آورند تا سیاست های خود را تئوریزه یا اجرایی کنند به یکی از این سه تز یا تلفیقی از آن ها متوسل می شوند. جریان روشنفکرستیز مطبوعاتی ما نیز هر یک از این سه تز هیرشمن را در شرایط مختلف به کار گرفته است. مبرهن است که خوانش این جریان از تاریخ و به تبع آن تاریخ روشنفکری جز ستیز و طرد، دستاوردی نداشته است. چه آن که تاریخ روشنفکری رادیکال، جدال روشنفکران با قدرت، مخالفت با هرگونه ادغام در قدرت و دولت، و سرآخر اقبال آنان در جاانداختن تفکرشان در زمانه خود، تعارض جدی با منش و رویکرد جریان ضدروشنفکری اخیر دارد. راهی نمی ماند جز خدشه دار کردن چهره روشنفکری در تاریخ برای توجیه خود. تاریخ، گذشته ای است که برای همیشه سپری شده و بازگشت ناپذیر است. مرتجعان اما بنا دارند تاریخ را پیوستاری بدانند که هر آن امکان تکرار و بازگشت دارد. برای همین مدام از گذشته تلخ یاد می کنند تا نشان دهند وضعیت موجود اگرنه بهترین وضعیت که دست کم از قدیم بهتر است! اگر روزنامه نگار و حزبی بودن جلال به درد توجیه وضعیت جریان روشنفکرستیز می خورد، سنت دیگری هم هست که سخت به کار آنان می آید: سنت اعتراف، که در تاریخ معاصر ما هیچ کس به قدر جلال آل احمد آن را به کار نگرفته است. «سنگی بر گوری» و «یک چاه و دو چاله» جز جنبه های تکین ادبی و زیباشناختی، روایت همه آن چیزی است که این دست نشریات به عنوان مچ گیری مطرح می کنند. وضعیت اخیر ما بیش از آن که نیازمند سعایت ادبی و خاطره بازی و مچ گیری اخلاقی باشد، به بازنگری در جریان های موجود سیاسی نیاز دارد. از این رو کاش جریان اخیر، همچون جلال از یک چاه و دوصد چاله خود نیز بنویسند تا بازخوانی تاریخ روشنفکری معاصر ما به واکنشی از جنس آنچه هیرشمن می گوید، تعبیر نشود.
 از این گذشته جلال آل احمد و نیز ابراهیم گلستان هریک به زبان و بیانی از عقیم بودگی جریان روشنفکری رهایی بخش در مملکت ما گفته و نوشته اند. جلال در «سنگی بر گوری» که اعتراف سهمگینی است علیه خود، بخشی از تاریخ شخصی اش؛ همان نقصان طبیعی عقیم بودنش را با تاریخ پیوند می زند تا ادراک تازه ای از سنت حاکم بر جامعه به دست دهد. راوی «سنگی برگوری» به خاطر ناتوانی از ادامه نسل، بدنی است که بعد مرگ دفن و فراموش می شود: «آخرین سنگ مزار درگذشتگان خویش». آدمی ابتر که هیچ تنابنده ای را بجا نخواهد گذاشت تا پناه بیاورد به «گذشته در هیچ و سنت در خاک». گلستان نیز از عقیم ماندن تفکر می گوید: «مسئله این است که جریان روشنفکری بیشتر فکرشان را از جاهای دیگر گرفته بودند و آدم هایی که درست فکر می کردند، خیلی کم بودند... روشنفکر کسی است که واقعا فکر کند، نه اینکه فکرهای روشن را حفظ کرده باشد.»4 او البته اضافه می کند: «وضع اخیری که برای روشنفکری در ایران پیش آوردند، هیچ درست نیست. همان وضعی است که الان در آمریکا پیش آورده اند، یا قبلا مک کارتی در آمریکا پیش آورد و این به صداقت مربوط نیست، به حرص جاه مربوط است.»5 گلستان و جلال آل احمد و دیگران با انتقاد از روشنفکری که از جایی دیگر آمد یا از جنس جامعه ما نبود، سودای روشنفکری اصیل را در سر داشتند که بتواند با تفکری رهایی بخش به انسداد فکری روشنفکران خاتمه دهد. از نظر اینان کنش روشنفکری نابسنده بوده است و نتوانسته مردم و توده را چندان که لازمه تغییر بود با خود همراه سازد.
 روشنفکرستیزان مکتب نرفته که الفبای کار روشنفکری را برنمی تابند، با ناچیزترین اسباب و لوازم بنا دارند خود بر جای روشنفکری بنشینند. اینکه یک بازیگر از چه جایگاه گفتنی چنین صریح بدون هر نوع استدلالی، آل احمد را «دیکتاتور روشنفکری» می خواند و ساعدی را لقب «مرید» می دهد و این نویسنده را زیر عبای آل احمد می نشاند، لابد برای نشریه ای که این مصاحبه را چاپ کرده نیز شک و شبهه ای بوده است که متصل به این مصاحبه ، پرونده ای برای ابراهیم گلستان تدارک می بیند و تیتر می زند: «بریده از توده و روشنفکری». بگذریم از اینکه ابراهیم گلستان هنوز حی و حاضر است و خود بارها گفته که به رغم انتقاداتش به حزب توده و جریان چپ، خود را همچنان مارکسیست می داند و باور دارد که رهایی تنها در گرو تفکر چپ است. ابراهیم گلستان، به عنوان یکی از مهم ترین منتقدان جلال در این پرونده، شاهد مدعایی است که صفحاتی پیش در چند سطر ناقابل، تکلیف دو تن از مهم ترین نویسندگان روشنفکر معاصر ما -جلال آل احمد و غلامحسین ساعدی- را یکسره کرده است. حاجت به درازای بحث نیست که خود نصیریان آخر مصاحبه می گوید: انگار دیگر دارم بی تفاوت می شوم! «بی تفاوتی» همان مفهومی است که ازقضا جلال و ساعدی هرگز با آن کنار نیامدند و همین روحیه سازش ناپذیرشان بود که از آنان پرتره ای یگانه ساخت نه استبداد فکری که به گمان برخی جلال را «جلال» کرد. ناگفته پیداست که بحث بر سر اسطوره سازی از شخصیت هایی همچون گلستان و آل احمد و ساعدی و دیگران نیست، بلکه برعکس، مسئله اسطوره شکنی جریان روشنفکرستیز به نفع ساخت اسطوره های تازه ای است که بنا دارند جای آنان را پر کنند. ازقضا همین گفتارهایی که می خواهند اسطوره بشکنند، به اسطوره بودن امثال جلال و شاملو و گلستان باور دارند. مرتجعان هیرشمن متناسب با منافع خودشان باوری در اذهان عمومی می سازند و بعد، آن را از ریخت می اندازند تا ایده خود را جا بیندازند. در تز انحراف، مرتجعان وقتی با جوی فکری یا با برنامه و اهداف «ترقی خواه» مواجه می شوند که با منافع شان تعارض دارد، به جای حمله تمام عیار به این اهداف یا تاختن به چهره های پیشتاز این اهداف، ریاکارانه از آن استفاده می کنند تا سر فرصت، خود را نسخه اصیل آن چیزی بخوانند که خود از آنان اسطوره ساخته بودند. گلستان می نویسد «ما تازه چشم باز می کردیم، و ذخیره فعال فهم نزد جامعه نزدیک به صفر بود. در یک چنین وضعی جرقه ای اگر می زد، غنیمت بود... جایی نبود برای ندانستن از روی غفلت و اهمال، چون ندانستن خودش مسلط بود. دانستن به هر حد اندکی هم اگر بود لازم بود، برکت داشت.»6 روشنفکری ما از چنین وضعیت ظلمانی پدید آمد، پا گرفت و به امروز رسید. اما در روزگار ما که به برکت گذشت هفت دهه، دیگر دانستن باب شده، قالب کردن روشنفکر وابسته و روزنامه نویس حزبی و جنگ های زرگری بین قدیم و جدید، و چپ و راست سخت دشوار شده است، گیرم این جااندازی در تعداد اندکی کارگر افتد. تاریخ «روشنفکری» ما که به نوشته مقاله سازندگی، «پس از پنجاه سال هنوز گامی از جلال به جلو نیامده است» جایی برای بی تفاوت ها، وابستگان قدرت و خویشاوندان منفعت نخواهد داشت.  

1، 6. نامه به سیمین
2. «یک چاه و دو چاله»، جلال آل احمد
3. «خطابه ارتجاع»، آلبرت هیرشمن، ترجمه محمد مالجو، نشر شیرازه
4، 5. «حرف زدن مکافات دارد»، گفت وگو با ابراهیم گلستان، احمد غلامی، روزنامه شرق، دوشنبه 14 اسفند 1396

                