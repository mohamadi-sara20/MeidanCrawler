پنج‌شنبه ۲۲ فروردین ۱۳۹۸
-----------------------------------------
یادداشت
-----------------------------------------
ضدحمله به آمریکای ترامپ
-----------------------------------------

                    رفتارهای تقابل جویانه ترامپ با ایران و سایر کشورهای جهان ادامه دارد و این برای فردی که سیاست مدار محسوب نشده و فاقد جهان بینی سیاسی است، اتفاقی عجیب به شمار نمی آید. رئیس جمهور فعلی ایالات متحده فقط تاجری ثروتمند است که اطلاعات سیاسی چندانی نداشته و در نهایت تحت تاثیر تیم خود که در چارچوب های کلی با افکار او هماهنگ باشند، قرار می گیرد. ترامپ به نشان دادن اقتدار علاقه مند است؛ اما ابزارهای آن را در رفتارهای تقابلی و آمرانه جست وجو می کند؛ درست برخلاف مشی باراک اوباما که همسویی ارزشی با اروپا و کشورهای دیگر جهان را دنبال می کرد. انتخاب کشورهای عربی حوزه خلیج فارس برای به رخ کشیدن این اقتدار، از همین مسئله ناشی می شود. رئیس جمهوری فعلی آمریکا به همراه تیم خود بارها نارضایتی از برجام را اعلام کرده و سرانجام با کنارگذاشتن چهره های مخالف خروج از برجام، یک سال قبل این تصمیم خود را برای ضربه به دموکرات ها و رفتارهای جمعی عملی کرد. حتی پیش از خروج وی از برجام، وزیر خارجه فرانسه به صراحت اعلام کرد عملکرد دولت ترامپ مغایر با روح برجام است. او در ابتدای کار خود در جایگاه رئیس جمهور، قوانین ممنوعیت ویزا را دنبال و اعلام کرد با ناشیگری توام بود. او فقط احساس می کرد اوباما رفتار نرمی از خود نشان داده است و سعی در متفاوت بودن دارد. اصرار ترامپ را برای تخصیص بودجه ایجاد دیوار مرزی با مکزیک که به بزرگ ترین تعطیلی دولت آمریکا در سایه اختلاف با کنگره در اختیار دموکرات ها انجامید نیز در همین راستا باید ارزیابی کرد. آمریکا کشوری مهاجرپذیر است و افرادی که به شیوه غیرقانونی وارد این کشور شده اند، پس از 10 سال می توانند از حق شهروندی بهره مند شوند. بستن راه ورود مهاجران از مکزیک به آمریکا، به هیچ وجه با سنت آمریکایی سازگار نیست؛ اما برای ترامپ، همین رفتار خلاف عادت و رویه، هیجان انگیز است. دموکرات ها نیز می خواهند ایجاد دیوار مرزی برنامه ای متعلق به جمهوری خواهان لقب بگیرد تا تبعات حاصل از این اقدام، گریبان ترامپ و جمهوری خواهان را بگیرد. هنوز برای مشخص شدن شرایط ترامپ در میان رای دهندگان آمریکایی زود است؛ اما این گونه رفتارها لزوما به رشد شغل و افزایش ثروت آمریکایی ها که وعده انتخاباتی ترامپ است، منجر نمی شود. رئیس جمهوری آمریکا حتی بارها از طرح برگزیت انگلستان استقبال کرده و گفته است بر اساس طرح دومینو، همه کشورهای اروپایی باید از اتحادیه اروپا خارج شوند! ایالات متحده ترامپ، نمایش سیاست انزواطلبی را دنبال می کند و مدعی است درصدد محدودکردن تعهدات خود در خارج از ایالات متحده است؛ اما همچنان در خاورمیانه رفتارهای تقابلی نظیر رفتار خارج از عرف بین المللی با سپاه پاسداران را در دستور کار قرار می دهد. ترامپ قرارداد نفتا را نیز به طور کل برهم زد و سیاست دوگانه ای با کانادا و مکزیک در پیش گرفته است. او تصور می کند از طریق سیاست انزواطلبی می تواند جامعه آمریکا را به سوی خود جلب کند؛ اما این روش او با منطق سیاست خارجه آمریکا که تقریبا از اواخر قرن نوزدهم آغاز شد، سازگاری ندارد. باید منتظر ماند و دید فرجام این اقدامات او چه خواهد شد؟ دیدارهای نمایشی با کیم جونگ اون، چه زمانی به پایان تاریخ مصرف خود می رسد؟ او به دلیل نداشتن دانش سیاسی و تجربه کافی در این حوزه، هنوز متوجه تبعات تصمیمات خود نیست. مخالفت ترامپ با اکثر کشورهای جهان، این زمینه را برای ایران به وجود می آورد تا بتواند اجماع جهانی را بدون حضور آمریکا به دست آورد. به هر حال این مسائل سبب شده است کشورهای دوست مانند آلمان، بحث هایی را درباره پناه جویان به وجود بیاورند. خانم مرکل با انتقاد از آمریکا بیان کرد سیاست درهای باز را درباره پناه جویان به کار خواهد برد. این شرایط باعث شده است همه کشورها با نوعی بازبینی و بازنگری در سیاست های خود پیش بروند و نوعی بازتعریف از سیاست ها، حداقل برای آینده ای نزدیک را در نظر داشته باشند. اروپا همچنان نتوانسته رفتار روشنی در قبال تعهدات برجامی خود در پیش بگیرد؛ چراکه فشارهای ایالات متحده از حد تصور آنها فراتر رفته است. در گذشته و زمانی که قانون داماتو شکل گرفت، اروپا اعلام کرد تحریم ها برخلاف سازمان تجارت جهانی و ناقض حقوق بین الملل است و با آن مخالفت کرد. شرکت هایی مانند توتال، با شرکت نفت ایران همکاری کردند؛ اما در این دوره پس از اوج گیری تحریم های مضاعف آمریکا، ایران را ترک کردند. ترامپ در دوران تبلیغات انتخاباتی، موضوع اسلام هراسی را مطرح کرد و احساس کرد مورد توجه قرار گرفته است و اکنون روی ایران هراسی، برنامه ویژه ای را به همراه سعودی ها و اسرائیل به مرحله اجرا درآورده است. او می خواهد نشان دهد برای تحقق شعارهای انتخاباتی خود، انگیزه بسیار زیادی دارد و از آنها برای مقبولیت عمومی استفاده کند. ایران در این زمان به شدت به هم گرایی داخلی و استفاده ویژه از ظرفیت های دیپلماسی نیاز دارد. 
یک تیم منسجم و دارای حمایت در سطوح ارشد نظام برای مقابله با تحرکات آمریکا، حساسیت زدایی از اروپا و مذاکره در عرصه بین المللی، حتما ضرورتی انکارناپذیر است و همه طرف های داخلی باید متوجه اثرات تحریم ها بر سلامت و معیشت مردم باشند و با پشتیبانی از تیم سیاست خارجی، فرصت طرح دعوی علیه این رفتارها را به دیپلمات های کشورمان بدهند. سابقه حضور در مذاکرات برجام نشان داد می توان بزرگ ترین مشکلات بین المللی را با دیپلماسی حل کرد و کشور ما قابلیت آن را دارد.
                