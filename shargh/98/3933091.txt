یک‌شنبه ۲۳ تیر ۱۳۹۸
-----------------------------------------
type_unknown
-----------------------------------------
بازنشستگان نجومی بگیر
-----------------------------------------

                    روز گذشته وزیر نفت ایران در اظهارنظری در نشست هم اندیشی کارگروه ارتقای سلامت اداری و مبارزه با مفاسد اقتصادی و هیئت های رسیدگی به تخلفات اداری کارمندان وزارت نفت، حرفی زد که مصداق عینی آن را در یکی از زیرمجموعه های آن به خوبی می توان دید. بیژن زنگنه، از بخش قراردادها و مناقصه ها به عنوان زمینه بروز فساد در نفت نام برد و حالا در یکی از زیرمجموعه های شرکت ملی صنایع پتروشیمی که صد درصد سهام شرکت عملیات غیرصنعتی پازارگاد را در اختیار دارد، خدمات تهیه غذای کارگران به مبلغ صد میلیارد تومان بدون مناقصه و حتی بدون ترک تشریفات و حتی فراتر، بدون انعقاد قرارداد به شرکت پیشگامان خوراک تابان (سهامی خاص) واگذار شده است.
این خبر البته در گفت وگوی «نفتی ها» با محسن افخمی، دستیار ارشد مدیرعامل این شرکت، به نحوی تایید شده است. او که به نظر می رسید در این گفت وگو کمی هراسان شده، گفته است: «ارائه خدمات از سوی این پیمانکار، تنها به علت خداحافظی قریب الوقوع پیمانکار سابق و کمبود زمان برای برگزاری مناقصه به دلیل تامین خوراک روزانه کارگران بوده است». بااین حال در پاراف های این نامه، مدیران به طور کاملا شفاف، کار را به این شرکت سپرده اند و عجیب است که اکنون اعلام می کنند «... به این پیمانکار اعلام شده برای گرفتن کار حتما باید در مناقصه ای که به زودی برگزار می شود، شرکت کند».
  دورهمی بازنشستگان در یکی از شرکت های دولتی
این البته بخشی از تخلفات این شرکت به شمار می رود. براساس مدارکی که در اختیار «شرق» قرار گرفته، باوجود آنکه صد درصد سهام این شرکت متعلق به هلدینگ خلیج فارس، زیرمجموعه اصلی شرکت ملی صنایع پتروشیمی است و در این هلدینگ هم 20 درصد سهام به‎طور مستقیم در اختیار دولت قرار دارد و 40 درصد آن نیز سهام عدالت است و به ‎طور غیرمستقیم در اختیار دولت قرار گرفته و دولتی محسوب می شود، مدیران بازنشسته با حقوق های نجومی بر کرسی مدیریت این شرکت، تکیه زده اند؛ درحالی که بدون کسب مجوزهای قانونی، امکان اینکه یک بازنشسته، در بخش مدیریتی یک شرکت دولتی روی کار بیاید، امکان پذیر نیست. این شرکت خدماتی به‎طور مستقیم متعلق به وزارت نفت است و یک جایگاه از سوی وزارت نفت در هیئت مدیره این شرکت وجود دارد. نماینده وزیر و یک نماینده هلدینگ خلیج فارس نیز در هیئت مدیره عضو هستند.به گفته برخی مطلعان، آنها اصرار بر آن دارند که این شرکت خصوصی است و 20 درصد سهام دولتی، مانعی برای ما نیست. درحالی که 40 درصد سهام این شرکت متعلق به سهام عدالت است که آن نیز واگذار نشده و در اختیار دولت است.درحالی که واحدهای نظارتی و مجلس نیز بارها به شرکت هشدار داده اند حضور بازنشسته در هیئت رئیسه این شرکت خلاف قانون است؛ اما بی توجه به این تذکرها، این روال کماکان ادامه دارد. چهار نفر دیگر از افراد بازنشسته نیز در این شرکت حضور دارند و البته در کنار آنها سه مدیر غیربازنشسته نجومی بگیر بدون سابقه مرتبط با فعالیت های این شرکت نیز دیده می شود. نکته قابل توجه آنکه، این مدیران جملگی پروازی هستند و هزینه های گزاف پرواز، هتل و غذا برای آنها در عسلویه بر گرده شرکت سوار است.
  اخراج بالای 100 نفر نیروی کار در کمتر از یک سال
با انتخاب «ا.ی» که خود یک فرد بازنشسته نفتی محسوب می شود به عنوان مدیرعامل این شرکت، تغییرات عدیده ای در این شرکت رخ داده است. این شرکت دو هزار نفر نیرو دارد که حداقل 400 تا 500 نفر لیسانس و فوق لیسانس هستند و حدود 17 سال این شرکت را اداره کرده اند، اما حالا با روی کارآمدن «ا.ی»، در این شرایط بد اقتصادی 106 نفر از نیروهای این شرکت، اخراج شده اند.
  روزی یک میلیون تومان برای مدیر نجومی بگیر!
یک منبع آگاه در گفت وگو با «شرق» با بیان اینکه گاهی تعدیل نیرو به دلیل کاهش هزینه هاست، می گوید: به ازای 10، 12 نیروی اخراجی این شرکت با حداقل حقوق، یک مدیر بازنشسته با حقوق نجومی 25 تا 40 میلیون تومان بر سر کار می آورد. جالب آنکه در این بین، یکی از مدیران ارشد با انعقاد قرارداد 40روزه، 40 میلیون تومان دریافت کرده است؛ یعنی روزی یک میلیون تومان!این منبع آگاه با اشاره به اینکه اکنون فضای خاصی در این شرکت به راه افتاده ، ادامه می دهد: اغلب نیروهای باسابقه و فنی از این شرکت به شرکت های دیگر رفته اند یا آنکه به خانه رفته اند و به آنها وعده داده شده در خانه باشید و حقوق دریافت کنید!
  تنش در قلب انرژی ایران
به گفته او، شرکت نیشکر هفت تپه با 700 نیروی کار، چنین مسائل اجتماعی، سیاسی و امنیتی را برای کشور به وجود آورد، تصور کنید یک شرکت با دو هزار نیروی کار اگر در همین تنش باقی بماند، یک نابهنجاری بزرگ را در قلب انرژی ایران (عسلویه) ایجاد خواهد کرد.این منبع آگاه ادامه می دهد: آنها به هیچ قانونی تمکین نمی کنند. هفتمین نامه سازمان بازرسی برای این شرکت صادر شده است، اما به آن وقعی نمی نهند. روزی این نامه ها برای آنها دردسر می شود، اما تا آن روز شرکت از دست رفته است.
  5/1میلیاردتومان قرارداد یک‎روزه با شخص خاص
منبع مطلع دیگری نیز درباره تخلفات دیگر این شرکت می گوید: امسال، سال نو، یک میلیاردو 500میلیون تومان به شخصی می دهند که برای آنها جشن برگزار کند؛ اما ضابطه ای برای آن وجود ندارد و حتی مناقصه ای برگزار نشده است. آنها با محورقرار دادن اینکه این شرکت خصوصی است، از زیر بار مناقصه شانه خالی می کنند. تمام واحدهای نظارتی از وزارت اطلاعات، سازمان بازرسی کل کشور و... به شما می گویند این شرکت دولتی است، اصرار بر خصوصی جلوه دادن آن برای چیست؟
  واگذاری خدمات 100 میلیاردی بدون مناقصه
جالب آنکه در این بین، زمینه سازی برای انعقاد یک قرارداد با یک شرکت خدمات خودرویی، بدون برگزاری مناقصه، حتی بدون قرارداد رستوران و تامین غذا به مبلغ صد میلیارد تومان در قالب نامه ای واگذار شده است. گفته اند کار را شروع کن و سر ماه، صورت وضعیت ارائه بده!این منبع آگاه به «شرق» خبر می دهد: هلدینگ خلیج فارس نیز هفته گذشته، بازرس به این شرکت فرستاده است که اطلاعات جمع آوری کند، اما مشخص نیست که دایره این تخلفات تا چه اندازه گسترده است و آیا عزم جدی برای برخورد با این حجم از تخلفات در یک شرکت کوچک وابسته به صنعت پتروشیمی، وجود دارد و آیا بدنه وزارت نفت، اهمیتی برای سخنان مبارزه با فساد وزیر نفت قائل است یا خیر.
                