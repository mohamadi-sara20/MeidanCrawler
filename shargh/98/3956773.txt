شنبه ۲۳‌شهریور ۱۳۹۸
-----------------------------------------
یادداشت
-----------------------------------------
اعتمادسازان و اعتمادسوزان
-----------------------------------------

                    چندی پیش یکی از دست اندرکاران صنعت زنبور عسل از پدیده «عسل زنبورندیده» سخن گفته و به این نکته اشاره کرده بود که نبود استاندارد اجباری، تقلب در تولید عسل را افزایش داده و به بلایی تبدیل شده است که بازار صادراتی و داخلی عسل را تهدید می کند. درواقع رفتار متقلبانه و سودجویانه برخی تولیدکنندگان عسل هرچند در کوتاه مدت سود قابل توجهی نصیبشان می کند، اما در بلندمدت موجب خدشه دارشدن اعتماد مصرف کنندگان داخلی و خارجی می شود و خسارتی عظیم به اقتصاد ملی تحمیل می کند. اگر نیک نظر کنیم، این اتفاق در بخش های دیگری از اقتصاد کشور نیز درحال وقوع است. تولیدکنندگان کالا و عرضه کنندگان خدمات مورد نیاز مردم در برخی حوزه ها از نبود نظارت موثر سوءاستفاده کرده و کالاها و خدمات بی کیفیت را تحویل مصرف کنندگان داده اند. یکی از بارزترین دستاوردهای این رفتار متقلبانه افزایش تقاضا برای فعالیت هایی از نوع «تولید کالا در حضور مشتری» است. کم فروشی و کاستن از کیفیت، چنان عمومیت یافته است که دیگر بسیاری از شهروندان چندان حساسیتی به آن نشان نمی دهند و آن را اتفاقی طبیعی و روزمره تلقی می کنند که گریزی از آن نیست. گاه گفته می شود فلان تولیدکننده فراورده های غذایی از گوشت ناسالم استفاده می کند، یا فلان تولیدکننده محصولات لبنیاتی از مواد نگهدارنده غیرمجاز و مضر استفاده می کند، یا یکی دیگر با سوءاستفاده از کم توجهی متولیان امر مواد شیمیایی مضر را به عنوان ادویه بسته بندی کرده و به خورد مصرف کنندگان می دهد. در نگاهی ژرف کاوانه تر می توان دریافت که این جریان اعتمادسوز فقط به حوزه تولید و عرضه کالا و خدمات و بی اعتبار کردن تدریجی برندهای مطرح و معتبر کشور محدود نمانده و مانند یک بیماری به بسیاری از حوزه های اجتماعی، فرهنگی و حتی مدیریتی و سیاسی تاخته است. نظام آموزش عالی کشور که با قربانی کردن کیفیت پیش پای کمیت، اینک با بحران صندلی های خالی روبه رو شده است؛ گاه و بی گاه فارغ التحصیلانی را در سطح تحصیلات تکمیلی به جامعه عرضه می کند که حتی از ترجمه عنوان پایان نامه خود به زبان انگلیسی ناتوان اند؛ اتفاقی که چندی پیش چهره نامطلوب خود را نشان داد. نکته قابل تامل در پرونده مذکور این بود که حتی استاد راهنما نیز متوجه این خطای فاحش در ترجمه نشده و شاید متن را نخوانده تایید کرده بود! این به آن معنی است که حتی در این حوزه نیز با جذب و استخدام گسترده نورچشمی های فاقد دانش لازم، با اعتبار مدارج دانشگاهی بازی کرده و ارزش اعتماد به مدارک دانشگاهی را ارزان فروخته ایم. در عرصه سیاست و انتخابات نیز در غیاب احزاب توانمند، فراگیر و به اصطلاح «صاحب برند»، موقعیت برای حضور برخی افراد فراهم شده که به قول آیت الله یزدی، عضو محترم شورای نگهبان، از فرصت حضور در خانه ملت استفاده کرده و از وزرا باج خواهی می کنند. نکته جالب دیگری که باید به سیاهه فوق اضافه شود، واکنش سازمان ها، شرکت ها و اشخاص حقیقی در مقام برخورد با اتهاماتی است که در رسانه ها و افکار عمومی به آنها نسبت داده می شود؛ آنها فقط تکذیب می کنند و معمولا چندان لزومی نمی بینند که مدارکی برای اثبات بی گناهی خود ارائه دهند؛ به بیان دیگر، آنان انتظار دارند افکار عمومی ادعای بدون مستندات را باور کرده و رای به تبرئه شان بدهد. از همه مواردی که در بالا برشمرده شدند، یک نکته کلیدی مشترک را می توان استخراج کرد: اعتماد عمومی به عنوان یک دارایی ارزشمند اجتماعی، جایگاه و اهمیت خود را از دست داده است. شهروندان بنا نیست دستاویزی برای اعتمادکردن بیابند. برندهای تجاری، مدارک تحصیلی، گواهی نامه های شغلی و تخصصی، نهادها و سازمان های دولتی و عمومی و حتی چهره های سیاسی روزبه روز اعتبار خود از دست می دهند.
وقتی در جریان جمع آوری کمک های مردمی به دنبال یک سانحه طبیعی، مردم به طرز چشمگیری به برخی چهره ها، به ویژه ورزشکاران و هنرمندان، اعتماد کرده و کمک نقدی خود را به حساب آنان واریز می کنند، برخی مدیران به جای ریشه یابی این موضوع، به برخورد با به اصطلاح سلبریتی ها می پردازند و ندانسته تلاش می کنند با «افشاگری» درباره آنان، همین اندک جو اعتماد باقی مانده در کشور را هم تخریب کنند؛ زیرا آنان ارزش و اهمیت اعتماد عمومی را به درستی درک نمی کنند. با مروری آسیب شناسانه بر تجربه توسعه در کشورهای مختلف می توان جریان سالم توسعه اقتصادی در جوامع بشری را جریانی مداوم از اعتمادسازی و حرکتی در مسیر خروج از عصر بی اطمینانی تلقی کرد. جامعه بشری از نگرانی قحطی و بیماری های مرگبار رهایی یافته و در مقابل خطرات طبیعی مقاوم تر شده است. با شکل گیری نهادهای جهانی صلح پایدارتر و قابل تصورتر شده است. با مطرح شدن برندهای معتبر تجاری اعتماد و آرامشی نسبی در بازار برای مصرف کنندگان فراهم شده است. هرچند سوءاستفاده از مفاهیمی مانند حقوق بشر و صلح جهانی گسترش یافته، اما این امر ناقض حکم کلی (اعتمادسازی جریان توسعه در جوامع بشری) نیست. ازاین رو می توان اعتمادسوزی گسترده در جامعه امروز ایران را حرکتی در خلاف مسیر توسعه دانست که بسیاری از دستاوردهای جریان توسعه را تخریب کرده و درحال تبدیل شدن به مانعی بزرگ بر سر راه پیشرفت آینده کشور است.
جامعه ای که در آن افراد چیزی یا کسی یا نهادی را برای اعتمادکردن پیدا نکنند، همواره نگران سلامتی خودشان باشند که ممکن است با مصرف محصولات فلان برند نام آور از دست برود یا نگران وضعیت بیمارشان باشند که ممکن است در فلان بیمارستان معتبر با مصرف داروی بیهوشی قلابی جان خود را از دست بدهد یا نگران این باشند که فلان نامزد انتخابات بعد از جمع آوری رای مردم به جای سخنگوی مردم بودن، سخنگوی فلان حزب و... قدرت شود یا نگران این باشند که پس اندازشان در فلان بانک یا فلان صندوق بیمه تا چه میزان امنیت دارد، نمی تواند حرکتی در مسیر دستیابی به توسعه داشته باشد. بی مناسبت نیست در پایان به آیه ای از قرآن کریم اشاره کنم. در آیه 55 سوره نور خداوند جامعه نمونه بشری را که در حد اعلای توسعه، پیشرفت و بهره مندی از تمام مواهب مادی و معنوی است، جامعه ای می داند که در آن «خوف» به «امن» تبدیل شده است (لیبدلنهم من بعد خوفهم امنا). شهروندان آن جامعه نمونه از نگرانی و بی اعتمادی به همه کس و همه چیز به امنیت و آرامش رسیده اند. آیا این بدان معنی نیست که باید مبارزه ای جدی با جریان اعتمادسوزی شکل بگیرد و با بازگرداندن آرامش در سایه اعتماد، گامی در مسیر رسیدن به جامعه متعالی برداشته شود؟
                