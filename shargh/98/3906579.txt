پنج‌شنبه ۲ خرداد ۱۳۹۸
-----------------------------------------
حرف اول
-----------------------------------------
صداوسیما و زبان فارسی
-----------------------------------------

                    دوم، از ناحیه تهدیدات فروملی و کمرنگ شدن استفاده و کاربرد آنها در نواحی مختلف کشور. هر دو تهدید با ظهور پست مدرنیسم در ارتباط هستند که هدف آن شالوده شکنی نظم موجود و جایگزین کردن بی نظمی است. از سوی دیگر می دانیم که نظم فرهنگی در ایران مبتنی بر زبان و ادب پارسی است. این نظم فرهنگی- زبانی، یک نظم «طبیعی» هزار ساله است که دست کاری در طبیعت آن، پیامدهای پردامنه ای دارد. بیرون از این نظم  هزارساله، هیچ نظم دیگری وجود ندارد و آنچه هست، هرج ومرج، بحران و تاریکی است. اگر روزی به صورت آزمایشی بخواهیم نظم طبیعی مبتنی بر زبان فارسی را تغییر دهیم، هیچ جایگزینی به جز «وضع طبیعی» هابز یعنی جنگ همه علیه همه برای آن نخواهیم داشت. اما میان «نظم طبیعی» که محصول شعور ملی ایرانیان در کوره تاریخ است و «وضع طبیعی» هابز تفاوت های عمده وجود دارد. ما مدت ها پیش، زمانی که حتی آغاز آن را به یاد نداریم، از «وضع طبیعی» به نظم طبیعی ملی عبور کرده ایم و به درجه ای رسیده ایم که بسیاری از جوامع در آرزوی آن هستند. بر هم زدن چنین نظمی، زیر هر نامی، تعلقات فراملی یا فروملی، مصوبات غیرالزام آور یونسکو و هر چیز دیگر، تنها می تواند یک آرزو و کوشش غیرهمدلانه تلقی شود.
براساس وضعیت موجود فرهنگی در جهان امروز، زبان های ملی بیش از هر دوران دیگر در معرض خطر هستند. هرچند در ظاهر زبان های ملی متولی دولتی و رسانه و... دارند، اما درگیرشدن در روزمرگی، روال اداری و بوروکراسی این زبان ها را دچار روزمرگی می کند؛ تا جایی که رسانه ملی (صداوسیما) که قاعدتا باید پاسدار زبان فارسی باشد، به یکی از عمده ترین نقاط ضعف آن تبدیل می شود. مجریان صداوسیما خود را تابع هیچ قانون و مقرراتی نمی دانند و به راحتی از کلمات بی هویت یا جملاتی به مراتب بی هویت تر استفاده می کنند.
امید می رود صداوسیما پس از هشدار رهبری، روندهای خود را اصلاح و مصالح عالیه را در اولویت قرار دهد. سازمان صداوسیما باید بتواند منافع ملی را در حوزه سیاست های زبانی چه در سطح ملی، چه در سطح فروملی و حتی سطح فراملی تامین کند؛ در غیر این صورت اطلاق پسوند «ملی» به این رسانه، موضوعیت خود را از دست خواهد داد.
 در سطح فراملی، پیشنهاد می شود شبکه های برون مرزی آموزش زبان فارسی را به مخاطبان خارجی در دستورکار قرار دهند. شبکه جهانی بی بی سی بیش از نیم قرن است که آموزش انگلیسی را در دستور کار دارد. به راستی، شبکه های برون مرزی چند کلمه فارسی به مخاطبان خود در حوزه تمدنی ایران آموزش داده اند؟
ترجیع بند اخبار مربوط به رویدادهای فرهنگی هفته گذشته، جمله رهبر معظم انقلاب اسلامی درخصوص دغدغه های ایشان درباره زبان «فارسی» بود. گاهی پهنای سیاست به قدری گسترده می شود که موضوعات فرهنگی و هنری در زیر سایه آن محو می شوند. اما توجه عالی ترین مقام کشور در داغ ترین فصل سیاست، به مقوله فرهنگ، زبان و هنر، نکته مهمی برای افراد ریزبین است؛ زیرا فرهنگ و هنر در جامعه کهنی مانند ایران رکن بقای ملی و ادامه حیات سیاسی است. ویژگی عمده تاریخ ایران «استمرار» سیاسی و فرهنگی است. ایران مانند تمدن های بزرگ بابل، یونان، روم و... ستاره ای نبود که یک بار بدرخشد، ماه مجلس شود و پس از دوره ای افول یابد. اگر به آثار فرهنگی و تاریخی یونان نگاهی بیندازیم، عمدتا متعلق به یک دوره خاص تاریخی هستند که از آن به عنوان یونان باستان یاد می شود؛ یعنی فرهنگی که از آتن و اسپارت یادگار مانده است. بسیاری دیگر از تمدن های کهن چنین هستند. اما اگر به آثار تاریخی ایران نگاه کنیم، بقایای دوره های مختلف تمدن ایرانی از دوره باستان (ادوار مختلف آن) تا دوره اسلامی و معاصر را  می توان مشاهده کرد. تجربه تمدن ایرانی، تجربه فرهنگ و زبان است. بنابراین صیانت از کیان زبان فارسی در برابر تهدیدات متعدد در هر دوره باید مدنظر دانشمندان و دولتمردان قرار گیرد. زبان فارسی همان گونه که در نشست رهبری با شاعران پارسی گفته شد، از چند جهت در معرض تهدید است. نخست، تهدیدات فراملی یعنی ورود «بی رویه» واژه هایی از زبان دیگر که حضور آنها ضروری نیست و کمرنگ شدن این زبان در حوزه تمدنی ایران. 
                