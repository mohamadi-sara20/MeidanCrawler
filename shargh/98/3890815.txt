سه‌شنبه ۲۷ فروردین ۱۳۹۸
-----------------------------------------
type_unknown
-----------------------------------------
این غم بزرگ را کاری بزرگ باید
-----------------------------------------

                    بیش از 20 روز است که بخش وسیعی از کشورمان زیر فشار سنگین سیل سهمگین گرفتار شده است و مردم این مناطق به مصیبتی بزرگ رسیده اند؛ مصیبتی که رفع خسارت هایش ماه ها و سال ها فرصت می طلبد، آن هم به شرطی که اولویت همه مسئولان باشد. مناطق آسیب دیده سیل ( به جز گلستان ) هشت سال گرفتار جنگ نامتوازن تحمیلی بوده اند؛ به ویژه استان های کرمانشاه، ایلام، لرستان و خوزستان و حتی فارس. هنوز نمی دانم آیا می توان برای مردم سیل زده این مناطق یک همسانی با دوره جنگ زدگی تعریف کرد یا نه؟ ولی می دانم هر دو واقعه غم بزرگی است برای این مردم.
همچنین با حفظ سهم تقدیر بر این باورم که تدبیر در هر دو حادثه سهم بیشتری دارد. قصدم سخن درباره جنگ تحمیلی نیست، بلکه می خواهم تصویری واقع بینانه از ضرورت های «پساسیل» ارائه دهم و با برداشت از تجربه مدیریتی پساجنگ که البته تدبیر کاملا مطلوبی نبود و بهتر از آنچه شد، می توانست باشد، این مصیبت دوم تاریخ نیم قرن ایران را بهتر بتوان مدیریت کرد. به قول فرزانه بانوی کم مثل و مشابه، توران میرهادی، این غم بزرگ را به کاری بزرگ تبدیل کنیم. به نظرم تحقق این آرزو شروطی دارد:
1- عوامل تدبیر این حادثه فقط در دولت نیست (هرچند دولت و قوه اجرائی در مدیریت این بحران شایسته عمل نکرد)؛ به عنوان مثال فردی از مسئولان در بازدید از یکی از مناطق سیل زده گفته است: «عدم لایروبی رودخانه ها علت اصلی سیل بوده است» و ظاهرا نخواسته یا نمی دانسته نابودی ارادی و غیرارادی پوشش های جنگلی و گیاهی از عوامل مهم تر این مهم بوده اند. خشک سالی چندین ساله قابل فهم است، اما باید ساخت و سازهای غیرقانونی و سودجویانه حاشیه دریاها و رودخانه ها را به روی خود بیاوریم.
2- همچنان که در جنگ تحمیلی همه در تامین منابع آن مشارکت داشتند، در تامین منابع جبران سیل (که همه آن بر دوش نظام سیاسی است)، همه نهادها باید مشارکت کنند. تخصیص بودجه ناچیز برای جبران این غم بزرگ کافی نیست و ضمنا همگی به امکانات محدود دولت رسمی آگاهیم.
3- برای تحقق شرط مذکور همه نهادهای اقتصادی باید فارغ از هرگونه تبلیغات و رفتارهای عوام زده بسیج شوند.
                