یک‌شنبه ۱۰ آذر ۱۳۹۸
-----------------------------------------
سرمقاله
-----------------------------------------
«اداره توده ای» و نتایج آن
-----------------------------------------

                    چگونه می توان از خشونت و درگیری های لجام گسیخته در زندگی سیاسی جلوگیری کرد؟ چه راه حلی برای گریز از کشته شدن و جراحت مردمان در نزاع های سیاسی- اقتصادی وجود دارد؟ آیا می توان مبارزه منافع و معرکه آرا و اندیشه ها را به گونه ای طراحی و معماری کرد که از حوادث ناخوشایندی مانند آبان 98 جلوگیری شود؟ پاسخ آن است که جامعه، به معماری مبارزه قدرت از طریق «اداره غیرتوده ای امر سیاسی» نیاز دارد. جامعه از اقشار و طبقات گوناگونی تشکیل شده است که منافع، خواسته ها، آمال، آرزوها و ارزش های گوناگونی دارند. هریک از این اقشار قهرا در مبارزه قدرت حضور دارند؛ خودآگاه یا ناخودآگاه، مستقیم یا غیرمستقیم. این مبارزه قهری به سامان مدنی نیاز دارد؛ ابزار حزبی، البته احزاب جدی و مبتنی بر خواسته های اجتماعی، ابزار قدرتمندی است. از ضرورت های حزبی بسیار سخن به میان آمده است؛ اما اکنون با تحولاتی که این روزها در کشور رخ داده، پنجره فرصتی برای فهم عمیق تر این موضوع پدید آمده است. همگی ما با این تصویر از «شب عید» آشنا هستیم که خیابان ها عرصه تاخت وتاز بی رویه دست فروشان و ازدحام مردمانی است که برای خرید هجوم آورده اند. در اواخر اسفندماه وضعیت در خیابان ها «توده ای» است؛ نظارت و حساب و کتابی در کار نیست؛ بازار سیاه رونق پیدا می کند؛ اگر امروز از کسی خرید کنید فردا نمی توانید او را پیدا کنید، برای اینکه چنین آشفته بازاری در زندگی اجتماعی پیش نیاید، نظامات صنفی پدید آمده تا فروشندگان نام و نشان دار و صاحب دکان و کسب وکار مشخصی شوند. 
هرچند با اتخاذ چنین تدبیری زندگی اقتصادی صاحب نظم و نسق می شود و از «اداره توده ای» کسب وکارها فاصله می گیریم اما همچنان مشکلات دیگری وجود دارد. این تدبیر هنوز نارساست، چراکه حکومت نمی تواند برای اخذ مالیات و اعمال استانداردها و ضوابط بهداشتی و... با انبوهی از «دکانداران» خرده پا درگیر شود. اساسا دولت نیروی انسانی کافی ندارد که چنین کند. یکی از راه ها برای ساماندهی بازارها آن است که به فروشگاه های بزرگ زنجیره ای میدان دهند تا نظام سیاسی صرفا با چند فعال عمده سروکار داشته باشد و حسابرسی و حساب کشی را بر شمار محدودتری از بازیگران اعمال کند و نظارت بر جزئیات را به آنها بسپارد؛ بنابراین از «اداره توده ای» به اداره شماری از بازیگران کلان می پردازد؛ به همین دلیل است که انبوه سازان هم مورد علاقه اداره کنندگان بخش مسکن هستند.  زندگی سیاسی نیز با تسامحی در تمثیل، چنین است. اگر نظام سیاسی، اداره امور سیاسی را به شماری از احزاب و گروه های سیاسی بسپارد، تا حدودی گریبان خود را از شورش های عمومی و حضور خیابانی مهار نشده و کنترل نشدنی رها می کند. آنگاه که چنین احزابی وجود نداشته باشند، مردم مانند شب عید برای مطالبه کالای قدرت به خیابان ها سرازیر می شوند، بازار سیاه هرج ومرج رونق می گیرد و اتفاقات ناخوشایندی پدید می آید. اگر مطالبات عمومی مردم به خشونت کشیده می شود، یکی از دلایل آن همین فقدان معماری مبارزه قدرت توسط نظام سیاسی است و اگر هم گروه ها یا قدرت های بیگانه از این فرصت استفاده می کنند و کام مردم را تلخ می کنند، باز هم نظام سیاسی مقصر است، چراکه این زمینه را پدید نیاورده است که مردم کالای قدرت و سهم خواهی خود از سفره منابع ملی را از طریق بازارهای ساماندهی شده سیاست طلب کنند. مشکل اساسی در «اداره توده ای» جامعه است. دیرزمانی است که گروهی به نام خانه کارگر جمهوری اسلامی فعالیت می کند، همه فعالان سیاسی می دانند که این گروه منافع شماری از کارگران را نمایندگی می کند و هرگاه که کارگران خواسته ای دارند، با تصمیم این گروه در مقابل مجلس یا سازمان برنامه و دیگر دستگاه های حکومتی حاضر می شوند و مطالبه گری می کنند. پرسش از سیاست گذاران امور داخلی این است که چرا این معماری را به سراسر جامعه تسری نمی دهید؟ آیا چند حزب و گروه که مطالبات طبقات فرودست را نمایندگی کنند برای این کشور ضروری نیست؟ تا چه زمانی قرار است اداره امور سیاسی به صورت توده ای انجام شود و سامان سیاسی دستخوش بی سروسامانی شود؟ به تازگی در هیئت وزیران، درباره اختصاص اماکنی برای تجمعات مردمی، متنی تصویب شد که با ایراد شورای نگهبان مواجه شد. استدلال شورا این بود که تحدید اختیار مردم است. فارغ از اینکه این استدلال درست باشد، سخن من این است که اساسا نیازی به این مصوبه نبود. وزارت کشور خود می توانست براساس اختیارات قانونی خویش و با تدابیر مدیریتی زمینه ای فراهم کند که تجمعات به صورت طبیعی در اماکنی خاص برگزار شود؛ ازاین رو دیگر نیازی به رفت و برگشت این مصوبه به شورای نگهبان نبود. البته راه حل اساسی تر این است که اقشار گوناگون امکان آن را داشته باشند که خواسته هایشان را در قالب گروه های متشکل قدرت بیان کنند. در غیر این صورت مصوبه مکان یابی تجمعات مردمی یک اقدام حاشیه ای است. همچنان که در ابتدای این نوشتار گفته شد اقشار گوناگون قهرا و خودآگاه یا ناخودآگاه در مبارزه قدرت حضور دارند و هر جامعه ای به معماری این مبارزات نیاز دارد. حقوق اساسی و قانون اساسی در واقع به شکلی بنیادی این معماری را به صورت کلاسیک  انجام داده است و تقریبا همه کشورها نیز پذیرفته اند که قدرت عمومی را به سه بخش قضائی، تقنینی و اجرائی تقسیم کنند تا قدرت در انحصار کسی یا کسانی درنیاید؛ اما این، منحصر به اعمال قدرت رسمی است و برای عرصه غیررسمی کافی نیست. حضور احزاب و گروه های گوناگون منافع به عنوان نماینده اقشار گوناگون سیاسی ضروری است تا جامعه از «بازار سیاه» مبارزه منافع رهایی یابد.
                