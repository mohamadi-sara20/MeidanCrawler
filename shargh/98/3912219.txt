دو‌شنبه ۱۳ خرداد ۱۳۹۸
-----------------------------------------
حرف اول
-----------------------------------------
زنگنه و بابک زنجانی؛ نماد 2 نگرش
-----------------------------------------

                    هفته گذشته در گرماگرم تحرکات سیاسی ایران و آمریکا، برجسته شدن هم زمان و در کنار هم نام بیژن زنگنه (وزیر نفت) و بابک زنجانی (بدهکار نفتی) در فضای رسانه ای و مجازی، تعجب برانگیز و درخور تامل بود؛ تعجب از اینکه نام یک مقام رسمی کشور در کنار یک مجرم اقتصادی برده می شود و قابل تامل از این نظر که مقایسه این دو، چه اهداف پنهانی برای طراحان آن دارد. واقعیت این است که جریان هایی در کشور از زمان بازگشت دوباره تحریم های نفتی آمریکا، با اهداف مختلفی قصد حضور فعال  در  حوزه فروش نفت ایران را دارند اما ساختار این صنعت و مدیریت زنگنه، امکان و فرصت آن را نمی دهد. تا چندی پیش عمده فشارها برای بازشدن راه های حضور، غیرآشکار و نهان بود. بی نتیجه بودن این راه های نهان باعث شد جریان های مذکور به سوی فشارهای آشکار و علنی که عمدتا سیاسی و رسانه ای است، روی آورند. این جریان ها بعضا برای لوث کردن ماجرا و تقلیل آن به مسائل حتی کوچک و شخصی، در آخرین گام بعد استیضاح و نامه نگاری ها، تلاش کردند بابک زنجانی را با وجود محکومیت قطعی در دادگاه، در مقابل زنگنه قرار دهند تا هم زنگنه را تخریب کنند و هم به تطهیر بابک زنجانی بپردازند و از آن یک قهرمان بسازند. اما این تنها روی ماجراست؛ پشت ماجرا تقابل دو جریان مدیریتی و سیاسی است که زنگنه و بابک زنجانی می توانند نمادهای آن در نظام مدیریتی کشور و به ویژه در شرایط مدیریت بحران کنونی باشند. این نمادها را می توان به شرح زیر بیان کرد:
1- یکی از مشکلات و چالش های اساسی و کنونی  صنعت نفت، فسادهای مالی و اقتصادی برجای مانده از دور پیشین تحریم های نفتی است. فقط در یک پرونده موسوم به بابک زنجانی، رقم اسمی سه میلیاردیورویی از منابع مالی صنعت نفت از بین رفته است. این رقم، پرونده بابک زنجانی را به عنوان بزرگ ترین پرونده فساد مالی در  تاریخ ایران مطرح کرد. اما این پرونده یک روی دیگر دارد و آن قاطعیت زنگنه،  وزیر نفت، در اعلام و پیگیری جدی آن با وجود همه فشارهای سیاسی و اقتصادی در طول سال های گذشته است. زنگنه از زمان حضور در صنعت نفت از سال 92 علاوه بر اینکه گره کیسه فسادهای گذشته را باز کرد، سد محکمی در برابر روندهایی شد که به فساد در صنعت نفت عادت کرده  و به دنبال تداوم آن بودند. بازگشت دوباره تحریم ها امید جریان هایی را برای  بازگشت به صنعت نفت به بهانه دورزدن تحریم ها  زنده کرد اما مقاومت زنگنه در برابر این جریان تاکنون مانع از کاسبی آنها  شده است.
2- یکی از ویژگی ها مدیریت کنونی صنعت نفت، توسعه نظام مند و باقاعده صنعت نفت است. صنعت نفت بزرگ ترین حوزه اقتصادی ایران است که خوب یا بد، زندگی 80  میلیون ایرانی فعلا به آن وابسته است. اگرچه در عمر 110ساله این صنعت، کمتر نگاه و راهبرد توسعه ای بر آن حاکم بوده است و همین مسئله سبب آسیب پذیری آن شده اما واقعیت آن است  اقتدار و قدرت ایران تا حد زیادی  به اقتدار اقتصادی، فنی و مدیریتی صنعت نفت وابسته است. بنابراین نباید اجازه داد  فشارها و چالش های موقت و کوتاه مدت، صنعت نفت را از ریل واقعی و نیم بند خود خارج   و آن را درگیر گرایش های احساسی و بدون بنیان اقتصادی و فنی کند. تجربه بسیاری از طرح های توسعه صنعت نفت در دو دهه گذشته نشان داده این صنعت و به طور کلی اقتصاد ایران، چه هزینه های سنگینی را به دلیل بی نظمی و بی قاعدگی توسعه ای در شکل طولانی شدن، چند برابرشدن هزینه های اجرا و بروز مشکلات و چالش های بزرگ در دوره بهره برداری، پرداخته است. از منظر زنگنه، صنعت نفت دیگر میدان آزمون و خطا نیست. این صنعت برای ماندگاری در عرصه رقابت جهانی انرژی، نیازمند توسعه قاعده مند مبتنی بر فناوری و روندهای اجرائی مدرن است. بنابراین نمی توان سرنوشت صنعت نفت را به احساسات، سلایق و آرزوها گره زد.
3-چالش بزرگ و پرهزینه دیگر صنعت نفت در دوران کنونی که محصول مدیریت غلط گذشته است، تسلط صرف نگاه سیاسی بر این صنعت و بهره گیری از توانمندی ها و ظرفیت های آن برای اهداف سیاسی آن هم اهداف کوتاه مدت، موقت و زودگذر است. در واقع می توان یکی از مهم ترین علت های توسعه نیافتگی صنعت نفت ایران را مدیریت سیاسی با نگاه کوتاه مدت ارزیابی کرد، در حالی که به لحاظ منطق حتی سیاسی، صنعتی به بزرگی صنعت نفت ایران برای تاثیرگذاری بر روندهای جهانی نیازمند مدیریت کلان، بلندمدت و غیرسیاسی است. دولت های مختلف با مدیریت های مختلف، هر کدام شرایط غیرتوسعه ای و در عین حال، سیاسی و کوتاه مدتی را بر صنعت نفت تحمیل کرده و باعث شده اند این صنعت با تورم و سنگینی و با مجموعه ای از چالش های اقتصادی و فنی حرکت کند. اعمال شدیدترین تحریم ها علیه صنعت نفت و قرارداشتن این صنعت در خط مقدم جنگ اقتصادی، نباید باعث شود  اهداف کلان، بلندمدت و راهبردی این صنعت، قربانی اهداف سیاسی، موقت، کوتاه مدت و غیرراهبردی شود که در غیر این صورت، صنعت نفت و در حوزه کلان تر اقتصاد کشور، همچنان آسیب پذیر و ضعیف باقی خواهد ماند.
مقاومت این روزهای بیژن نامدارزنگنه و فشارهای سنگین بر وی از منظر خوش بینانه عمدتا محصول نگاه های کوتاه مدت، غیرتوسعه ای و  غیرراهبردی به صنعت نفت و از منظر بد بینانه کاسب کارانه و متکی به رفتارها و شیوه هایی است که از درون آن آسیب پذیری بیشتر و پرونده هایی از نوع بابک زنجانی،  بیرون می آید.
                