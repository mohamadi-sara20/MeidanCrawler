سه‌شنبه ۲۴ اردیبهشت ۱۳۹۸
-----------------------------------------
سرمقاله
-----------------------------------------
«ماجرا» تمام نیست
-----------------------------------------

                    بعد از جلسه رئیس جمهور با فعالان سیاسی و چهره های اصلی احزاب و تشکل های اصلاح طلب و اصولگرا، مواضع گوناگونی در رسانه های اجتماعی و رسمی و محافل مختلف بیان شد و برخی نیز به نگارنده انتقال پیدا کرد. یک دسته، افرادی هستند که منتظر سقوط نظام بوده و معتقدند به دلیل مخالفت با نظام، هرچه بر سر ایران بیاید نیز اهمیتی ندارد. این افراد حتی با ترامپ هم همسویی و همنوایی می کنند. چنین افرادی از چارچوب این بحث خارج هستند.برخی از شبکه های فارسی زبان هم با تردید و ابهام و نوعی القای بی فایدگی این حرکت را تحلیل می کردند. البته این شبکه ها در نشست های قبلی گفت وگوی اقتصاددانان و جامعه شناسان با رئیس جمهور هم همین موضع را اتخاذ کرده بودند و ایده ارائه شده از سوی نگارنده به دکتر روحانی برای دیدارهای منظم با گروه های اثرگذار جامعه را بی حاصل نامیدند.دسته دیگر یعنی اصولگرایان تندرو -همان کسانی که خود را صاحب انقلاب می دانند- حتی برای افراد شناخته شده و آزمون پس داده حاضر در نشست اخیر هم خط و نشان کشیدند. این محافل که متاسفانه در بخش های مختلف صداوسیما و برخی رسانه های مکتوب ذی نفوذ هستند، حاضرند به هر بهایی شاهد تضعیف و سقوط دولت باشند؛ حتی اگر در این مسیر، ایران هم آسیب ببیند. این افراد چنان در دایره محدود افراطی گری گرفتار شده اند که درک درست از خواست و جهت گیری جامعه را از دست داده اند. از دیگر سو، یک دسته افراد ناامید با شعار «عبور از دولت» به دنبال پیداکردن وجاهت بوده و تصور می کنند هرچه تندتر و با نفی انگاری بیشتر علیه کابینه سخن بگویند، «لایک» بیشتری می گیرند. این دسته هم به نوعی با نشست رئیس جمهور با گروه های مختلف مخالفت کرده و می کنند.در مجموع، نتیجه همه این دیدگاه ها و جریانات، کوبیدن بر طبل ناامیدی و ایجاد شکاف در جامعه بوده است.به نظر می رسد در شرایط امروز ایران، تمام گرایش های فکری، باید در کنار هم حضور یابند. تقسیم بر دو شدن ها و بیرون کردن عده ای از دایره نظام، تاکنون هیچ نفعی برای کشور در پی نداشته است. در راستای مقابله با شرایط تحمیلی جنگ افروزان آمریکایی، امروز بهترین فرصت برای تجمیع همه گروه ها و جریانات فکری در کنار هم برای حفظ ایران عزیز است. حضور اصلاح طلبان، اصولگرایان و حتی خانم اعظم طالقانی، الگوی کوچکی از امکان جمع شدن سلایق مختلف و تبادل آرا و نظرات را به نمایش گذاشت. امروز مسئله ما، مسئله ایران است. نگارنده با سال ها سابقه پژوهش های اجتماعی، فرهنگی، کارگری و امنیت ملی امروز اعتقاد راسخ دارم آمریکایی ها در قبال ایران به دنبال حمله نقطه ای، جنگ محدود و جنگ درازمدت نخواهند بود. 
اینها درصدد فرسوده و کلنگی کردن ایران و نوعی فروپاشی اجتماعی هستند. مسئله آنها، ایران قدرتمند با ظرفیت انسانی مطالبه گر، فهیم و دموکراسی طلب است. بخشی از تفکر آمریکا که لایه های آن در «نظریه جنگ تمدن ها» نهفته است، امروز در آمریکا حاکمیت یافته است. چرا عده ای نمی خواهند بپذیرند که ترامپیسم حاکم، بر اساس نظریه جنگ تمدن ها، حرکت خود را سامان داده است؟ مسئله اصلی این حریان، تمدن ایرانی است. آنان سیاست تبدیل کردن ایران به کشوری شبیه پاکستان که هیچ گاه پتانسیل الگوسازی، گسترش تمدن و دموکراسی بومی شده را نداشته، در نظر دارند. با توجه به آنچه مطرح شد، معتقدم برخلاف شعاری که می گویند «اصلاح طلب، اصولگرا، دیگه تمومه ماجرا» نه تنها اصلاح طلبان و اصولگرایان بلکه باید فرصت حضور و همبسته شدن همه تفکرات از اقوام و مذاهب و گرایش های سیاسی مختلف در کنار هم فراهم شود. این رسالت بزرگی است که دولت امروز باید به نحوی آن را نمایندگی و دنبال کند.
                