شنبه ۲‌شهریور ۱۳۹۸
-----------------------------------------
سرمقاله
-----------------------------------------
پوزیسیون های فرصت طلب
-----------------------------------------

                    تلاش برای ناکارآمد جلوه دادن جناح های سیاسی کشور و دولت از سوی منتقدان داخلی و خارجی چندان دور از انتظار نیست و شاید بهتر هم باشد که آنان بیش از تکریم و ستایش، به نقادی بپردازند. حتی گاه تخریب های اپوزیسیون خارج از کشور اثرات مطلوبی هم دارد. آنان با رصد موشکافانه زندگی سیاسی و خصوصی چهره های سیاسی از جمله دولتمردان، نمایندگان و جناح های سیاسی، ناخواسته به تقویت دموکراسی و سالم سازی فضای سیاسی ایران کمک می کنند. اپوزیسیون تلاش می کند دولت و جناح سیاسی داخلی را بی اعتبار جلوه دهد و آنان را از مشروعیت بیندازد. این استراتژی یکی از موثرترین روش ها در انقلاب اکتبر 1917 بود که لنین به آن باور داشت. توصیه او به حامیانش این بود که باید دست به افشای گسترده ناکارآمدی و فساد حکومت تزار و وابستگان آن زد. استراتژی ای که بعدها خاصه در دوره استالین از آن برای سرکوب آزادی خواهان، منتقدان و مخالفان دولت استفاده شد. این روش هنوز هم یکی از موثرترین روش ها برای بی اعتبارسازی سیاست های یک دولت و جناح های سیاسی وابسته به آن و «مشروعیت زدایی» از آنان است. یکی از کارکردهای حوادث دی ماه 96، بیش از هر چیز تحقق و تجسدبخشیدن به این دو استعاره در کف خیابان بود؛ «اصلاح طلب، اصولگرا دیگه تمومه ماجرا» گرچه یکی از شعارهای فرعی حوادث دی ماه 96 بود، اما نقطه عطف آن نیز به شمار می رفت. این شعار به درستی نشانگر وضعیت جناح های سیاسی از توان تهی شده کشور است. بی تردید در حوادثی این چنینی، دولت و چهره ها و جناح های سیاسی آن به شکلی اغراق آمیز تخریب می شوند. شاید اغراق یکی از نیروهای محرکه این حوادث باشد که به مردم توان می دهد با جسارت بیشتری به سوی مطالبات روشن و مبهم خود گام بردارند. مطالبات روشن صراحت دارند و کسی درصدد تاویل و تحریف آنها برنمی خیزد، اما این مطالبات مبهم است که قابلیت سوء برداشت و سوءاستفاده را دارند. دست بر قضا این بار برعکس یکی از روشن ترین مطالباتی که در قالب شعار «اصلاح طلب، اصولگرا دیگه تمومه ماجرا» مطرح شده بود، مورد سوءاستفاده قرار گرفته است و اپوزیسیون خارج با پوزیسیون داخلی هم زمان از آن استقبال کرده اند. این دو طیف همواره در جاهایی خواسته و ناخواسته به یکدیگر گره می خورند و اغلب این پوزیسیون داخلی است که از استعاره های به وجودآمده توسط اپوزیسیون خارج از کشور به نفع خود استفاده می کند و با مصادره به مطلوب ناخواسته اپوزیسیون خارج را «خرفت» جلوه می دهد. استعاره اصلاح طلب، اصولگرا یکی از همین استعاره هاست. مدت هاست اپوزیسیون این استعاره را رها کرده است، اما پوزیسیون داخلی همچنان به آن چسبیده و رهایش نمی کند. بسیاری از چهره های سیاسی پوزیسیون این گونه القا می کنند که این استعاره، استعاره درستی است و باید آن را جدی گرفت، اما واقعا چرا؟ شاید خیلی ها از جمله خود اپوزیسیون و چهره های سیاسی مستقل از برخورد تئوریسین های پوزیسیون غافلگیر شده اند و حتی گمان کرده اند شاید این شعار ساخته و پرداخته دست آنان است. از سوی دیگر، هرچه به زمان انتخابات نزدیک می شویم، گره این معما بیشتر باز می شود که پوزیسیون دنبال ایجاد یک جریان سوم سیاسی نیست؛ نه نیت آن را دارد و نه توانش را. پس ماجرا چیست؟ شاید این تلاشی است برای حذف جناح های سیاسی و دستیابی به وضعیت بی حزبی؛ آن هم در شرایطی که هیچ حزب واقعی ای در کشور وجود ندارد.
 آنچه بیش از هر چیز این ظن را قوی می کند، تئوریسین هایی هستند که بیش از آنکه فعال سیاسی باشند، افرادی غیرحزبی اند که سودای دولت و ملت بی حزب را در سر می پرورانند و در پی بسترسازی برای جامعه ای تک حزبی اند؛ جامعه ای مترادف با بی حزبی. آنان برای رسیدن به این مقصود، راه دشواری پیش رو ندارند؛ آن هم در کشوری که احزاب عمری طولانی نداشته اند و تجربه تاریخی بدی از آنان به یادگار مانده است؛ تجربه احزابی مانند توده، جبهه ملی، چریک های فدایی خلق و ده ها حزب کوچک منشعب از این احزاب. این تجربه تاریخی دستاویزی است برای یکسان سازی جامعه ای که بعد از چهار دهه هنوز حزب مستقلی ندارد و صرفا دو جناح سیاسی اصولگرا و اصلاح طلب دارد؛ جناح هایی که در میان همه انتقادهایی که به آنان وارد است، تنها پاساژ تنفس میان جامعه و قدرت است. تئوریسین های پوزیسیون با تخریب این جناح ها بعید است سودای انتخاباتی فراگیر را در سر داشته باشند؛ آن هم انتخاباتی با احزابی که به دست همین تئوریسین ها از میدان به در شده اند. تنها گزینه باقی مانده این است که بگوییم پوزیسیون های داخلی نعل وارونه می زنند و با هم صدایی اپوزیسیون برآنند تا برای رسیدن به مقصودی که چهار دهه آن را بی وقفه دنبال می کنند، جامه عمل بپوشانند و جناح های سیاسی را از میدان به در کنند؛ جناح هایی که سایه ای از احزاب اند و برای آنها دردسرآفرین و شریک در منفعت های سیاسی و اقتصادی . اما سوال اساسی تر اینجاست؛ آیا در حوادث دی ماه 96 مطالبات مردم صرفا منحصر به این شعار «اصلاح طلب، اصولگرا دیگه تمومه ماجرا» بوده است؟
                