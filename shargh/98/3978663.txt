شنبه ۱۸ آبان ۱۳۹۸
-----------------------------------------
یادداشت
-----------------------------------------
آمریکای رمانتیک
-----------------------------------------

                    ظهور دونالد ترامپ و غلبه ویرانگر او بر تمام کاندیداهای جمهوری خواه در انتخابات درون حزبی و پس از آن کاندیدای دموکرات در سطح ملی، دموکراسی آمریکایی را به مثابه آنچه در دو قرن اخیر به عنوان بهترین شیوه حکمرانی و کشورداری توصیه شده است، در مظان اتهامی جدی قرار داده است. با این حال یک دیدگاه تحلیلی به ماجرا می تواند بررسی تجربه اجتماعی و سیاسی باشد که مردم آمریکا را به لحظه انتخاب ترامپ در 8 نوامبر 2016 رسانده است. در این یادداشت در این باره مشاجره می کنیم که در یک روند بلندمدت چه بخش هایی از اندیشه دموکراتیک و مهم تر از آن سیاست ورزی دموکراتیک در ایالات متحده نادیده گرفته شده است که سرانجام به یک انتخاب «غیرطبیعی» در سطح ملی منجر شد. بر آن هستیم تا کم رنگ شدن سویه های «جمهوری خواهی» در سیاست را به عنوان یک عامل مهم در توضیح پدیدارشدن یک وضعیت سرخوردگی اجتماعی معرفی کنیم. این سرخوردگی در انتخابات ریاست جمهوری در شکلی از «رمانتیک شدن» خود را به رخ کشید؛ رمانتیسمی که نهایتا حالت «تند» و خودویرانگر به خود گرفت و به نتایج سیاسی حیرت انگیزی منجر شد.
در جست و جوی آزادی
توضیح اینکه دموکراسی برای بنیان گذاران اندیشه و سیاست گذاران اولیه آن چه معنایی داشته است و آنها از استقرار آن و توزیع قدرت براساس مناسبات آن دقیقا چه هدفی داشتند و در چه وضعیت تاریخی ویژه و منحصر به فردی به آن علاقه مند شدند؛ هم بسیار دشوار است و هم به شدت طولانی و چندلایه. با این حال کنار هم قراردادن مشترکات و نظریات و ایده ها می تواند تا حدی آرمان های آزادی و دموکراسی آنها را علنی کند. مولفان اعلامیه استقلال آمریکا در سال 1776 اعلام کردند که: «ما این حقایق را بدیهی می دانیم که همه مردان برابر آفریده شده اند و پروردگارشان حقوقی به آنها اعطا کرده که از جمله عبارت اند از حق زندگی، حق آزادی و حق جست وجوی خوشبختی». الجرنون سیدنی در قرن هفدهم و در اوج جنگ های داخلی انگلستان می نویسد: «آزادی صرف عبارت است از استقلال از خواست دیگران و با عنوان برده کسی را به یاد می آوریم که نه اختیار شخص خود را دارد و نه اختیار اموال خود را؛ بلکه فقط به خواست ارباب خود از آن همه بهره می برد». فدرالیست های نویسنده نامه های کیتو یک قرن پس از آن در توصیف آزادی نوشتند: «آزادی، زیستن براساس شرایط خویشتن است. بردگی، زیستن براساس مرحمت صرف دیگران و زندگی برده و برای آنان که بتوانند تحملش کنند، پریشانی و بیچارگی مستمر است. بردگی همیشه با بیم و خشونت همراه است». در این جملات بسیار مورد احترام و ارزشمند، تاکید عمیقی بر معنا و اهمیت آزادی یا به زبان سیاسی «دموکراسی» به معنای سلطه ناپذیری و رهایی خواهی شده است. در حقیقت آن چنان که فیلیپ پتی در اثر گران بهای خود «جمهوری خواهی: نظریه ای در آزادی و حکومت»، شرح داده است؛ آزادی در معنای جمهوری خواهی و نه لیبرالیستی. با استفاده از همین آرای پتی می خواهیم وارد این بحث شویم که دموکراسی در آمریکا به ویژه از زمان پایان جنگ سرد با اهمیت بخشیدن به لیبرالیسم و ترجیح آن به جمهوری خواهی عملا باعث سرخوردگی عمیق طبقه متوسط، یعنی افرادی که به گفته ارسطو متحدان طبیعی انگاره ها و نهادهای دموکراسی هستند، شده است. طبیعتا برای روشن شدن این بحث لازم است تا دیدگاه پتی و همفکرانش درباره تفاوت های چشمگیر «آزادی جمهوری خواهانه» و «آزادی لیبرالیستی» را باز کنیم. وقتی صحبت از لیبرالیسم می کنیم، معطوف به تعریف برلین از «آزادی منفی» است که درواقع به معنای غیبت «دخالت» است. دخالت از نوع عمدی و نه فقط به معنای اینکه کسی فشاری وارد کند تا به شما صدمه جسمی وارد کند یا شما را تهدید نامشروعی کند؛ بلکه همچنین به این معنا که فرد از امکان انتخاب بدون مانع و اجبار برخوردار باشد. پتی می گوید گرچه آزادی به معنای دخالت نکردن، الزامی و راه گشا است؛ اما آزادی در سنت جمهوری خواهی که معنای «عدم سلطه» می دهد، ارجح است. او می گوید از آ نجا که دخالت و سلطه ، شرهای متفاوتی هستند، پس دخالت نکردن و عدم سلطه خیرهای متفاوتی نیز هستند. در حقیقت نظر جمهوری خواهان این است که صرف امکان گزینش نیست که اهمیت دارد؛ بلکه توان گزینش بدون سلطه آرمان است. آنانی که به آرمان عدم دخالت دل نبسته اند، توان گزینش را چه زیر سلطه چه خارج از آن (یعنی واقعیت عدم دخالت) ارج می نهند. حال آنکه جمهوری خواهان لزوما توان گزینش را به خودی خود ارزشمند نمی دانند. براساس تعاریف، عدم سلطه موقعیتی است که یک نفر در صورتی از آن برخوردار است که در میان افراد دیگر زندگی کند و به سبب تدابیر اجتماعی هیچ یک از دیگران بر او سلطه نداشته باشد و این نه فقط عبارت است از برخوردار بودن از عدم دخالت از طرف قدرت های خودسر؛ بلکه به معنای دارابودن گونه ای ایمنی است از چنین نبود دخالتی.
 در اینجا آزادی می تواند همان آرمانی باشد که شهروندان را از هراس مصون می دارد؛ به ویژه نوعی از هراس که یک شهروند می تواند با استفاده هوشمندانه از قوانین علیه شهروند دیگری به کار گیرد. بگذارید به نقل قول های دقیق تری که مورد استفاده پتی نیز قرار گرفته، اشاره کنیم تا معنای آزادی سیاسی آشکار شود که به نظر می رسد در ایالات متحده تضعیف شده و در غبار تعاریف تحمیل شده از طرف بخش های قدرتمندی از طبقه حاکم سیاسی و اقتصادی نهان شده است. مونتسکیو که به همراه الکسی دوتوکویل بی شک از پدران سنت آزادی جمهوری خواهانه است، می گوید: «آزادی سیاسی برای یک شهروند آن آرامش روحی ناشی از نظری است که هرکس درباره امنیت خود دارد و برای اینکه او این آزادی را داشته باشد، حکومت باید به گونه ای باشد که یک شهروند نتواند شهروند دیگر را در هراس اندازد».
دقیق ترین و درعین حال ساده ترین مثالی که برای برتری آزادی جمهوری خواهانه (آرمان عدم سلطه) بر آزادی منفی و لیبرالی (آرمان عدم دخالت) نقل شده، مثال کسی است که برده دیگری است اما ارباب ضرورتا در گزینش های او دخالتی نمی کند؛ چه به دلیل اینکه ارباب، مزاج مهربان و غیرمداخله گری دارد و چه بر حسب هوش و زیرکی برده. بااین حال، واقعیتی را که نمی توان انکار کرد، این است که من از آنجا که ارباب دارم، زیر سلطه ام. ضرورت دارد تاکید شود اینجا مقصود از بردگی و تحت سلطه بودن صرفا وضعیت قرن نوزدهم سیاه پوستان در ایالات متحده نیست، بلکه «وضعیت های ذهنی» است که شهروندان احساس می کنند و به دلایل متفاوت بیش از آنکه در وضعیت رهایی به سر ببرند، در وضعیت سیطره قرار دارند. با تفاوت قائل شدن میان آرمان آزادی لیبرالی و آزادی جمهوری خواهانه،  بر آن هستیم تا نشان دهیم آزادی نوع دوم در ایالات متحده در دهه های اخیر تهدید شده است. این تهدید از سوی نخبگان و جنبش های اجتماعی با حساسیت بالایی مواجه نشد و جامعه هم در سال 2008 و هم در سال 2016، به دلیل تنش شدیدی که از متزلزل شدن آزادی جمهوری خواهانه تحمل می کرد، در وضعیتی هیجانی و رمانتیک قرار گرفت که هر دو مورد به انتخاب های شوکه کننده ای منجر شد.
سرمایه داری: شوالیه بی رقیب
چه کسی بهتر و شیواتر از رابرت دال توانسته است رابطه متشنج و ضروری دموکراسی و سرمایه داری بازار را توصیف کند که شبیه زن و شوهری هستند گرفتار زندگی پرآشوب و کشمکش های درونی که با این حال هر دو به زندگی شان ادامه می دهند؛ چراکه هیچ کدام مایل به جداشدن از دیگری نیستند. دال، مانند بسیار دیگر از حامیان واقعی اندیشه دموکراسی، باور دارد یک چهره سرمایه داری به سوی دموکراسی است و برای آن دلایل قانع کننده ای ارائه می کند. درعین حال، او می اندیشد که سرمایه داری مانند «ژانوس»، الهه یونانی، دو چهره دارد که به دو سوی مخالف متمایل اند. ما می خواهیم چهره خصمانه و رهاشده سرمایه داری را مهم ترین تهدید آزادی (در معنای عدم سلطه) در ایالات متحده معرفی کنیم. جمهوری خواهی که آرمان عدم سلطه را ارج می نهد، متذکر می شود که دخالت غیرخودسرانه و قانونی برای دورکردن وضعیت سیاسی پیدا یا پنهانی که در آن سلطه بر زندگی شهروندی شهروندان حاکم است، کاملا ضروری است. جامعه تنها هنگامی در وضعیت شهروندی آرام قرار می گیرد که ضمن برآورده شدن نیازش برای آزادی های منفی، آزادی به معنای سلطه ناپذیری را نیز احساس کند. این نگاه جمهوری خواهانه به سیاست بوده است که حاکمیت ایالات متحده را به شیوه های متعدد دخالت دولت فدرال و دولت های ایالتی را در امور اقتصادی سوق داده است؛ مواردی مانند بیمه بی کاری، مستمری های سالخوردگی، امنیت، خوراک، دارو، خطوط هوایی، بزرگراه ها، خیابان ها، بهداشت عمومی، بیمه بهداشتی، آموزش وپرورش، وضع تعرفه های وارداتی، اخذ مالیات، تنظیم شرکت های سرمایه گذاری برای جلوگیری از خسارت های محیط زیستی و امنیت شغلی. با این حال مسئله این است که از زمان روی کار آمدن ریگان و به ویژه پس از پایان جنگ سرد، آنچه در فرهنگ سیاسی و اجتماعی ایالات متحده تقویت شد، سرمایه داری رهاشده و غیرقابل ملاحظه بود و آنچه تضعیف و شکننده شد، مداخله حکومت برای جلوگیری از اثرات سلطه گرایانه سرمایه داری بر حیات شهروندی بود. گرچه سرمایه داری تنها علت توزیع نابرابر منابع سیاسی مانند پول، ثروت، شرف، آموزش، ارتباطات و... نیست، به نظر می آید بیشترین نقش آفرینی را در این امر انجام می دهد و از آنجا که توزیع نابرابر منابع سیاسی احتمالا اصلی ترین عامل در ایجاد گسترش و عمیق کردن شبکه پیچیده استیلا و سلطه در جامعه است، می توان سرمایه داری را به مثابه یک بازیگر قدر قدرت و بی رقیب در سیاست، اقتصاد و فرهنگ، مهم ترین عامل خطر برای آزادی سلطه ناپذیر توصیف کرد. همچنان که دال و همفکرانش به درستی اشاره می کنند سرمایه داری بازار به شدت به نفع دموکراسی عمل می کند تا آنجا که این دموکراسی به سطح دموکراسی فراگیر نائل شود؛ اما به علت عواقبی که این سرمایه داری برای برابری سیاسی دارد، عملکردش در ورای این سطح به ضرر دموکراسی است.
سال حقیقت
به هر روی، به نظر می آید سرمایه داری نئولیبرال که از آغاز دهه 80 میلادی ماه عسل خود را آغاز کرده بود، در سال 2008 با آغاز بحران ویرانگر اقتصادی و اجتماعی، چهره متخاصم خود را علیه طبقات اجتماعی و زندگی روزمره آنها به رخ کشید و تبدیل به مسئله ای شد که باید به آن پاسخی جدی داده شود. در پی بحران سال 2008، سنت سرمایه داری نئولیبرال دست صاحبکاران را باز گذاشته بود تا مانند قرن نوزدهم در هر عرصه ای کسانی را که لازم نیستند، در فهرست سیاه قرار دهند و از کار بی کار کنند. فارغ از اینکه چندصد هزار نفر در این وضعیت اخراج شدند و در مواجهه با سلطه بالادستی خود بی پناه ماندند و طعم تیز تازیانه ناآزادی در معنای سلطه پذیری را چشیدند، میلیون ها نفر نیز خود را به طور جدی با وضعیت روانی سلطه پذیری مواجه دیدند و خیلی راحت و بدون مشاجره حقوقی سخت گیرانه ای، در وضعیتی قرار گرفتند که حق جست وجوی خوشبختی خود را که در اعلامیه استقلال بدیهی توصیف شده بود، در طرفه العینی نابودشده ببینند؛ آن هم نه از سوی یک حکومت توتالیتر جبار، بلکه از سوی شهروند دیگری که از خلا حضور آرمان آزادی عدم سلطه بهره مند شده است و در حال نوشیدن یک فنجان قهوه، با یک اس ام اس یا ایمیل یا یک ملاقات کوتاه چنددقیقه ای، با اعلام حکم اخراج از کار به «رویای آمریکایی» آنها پایان می دهد. این اضطراب روانی به سرعت در جامعه آمریکا تسری پیدا کرد. همسران، فرزندان، عزیزان و دوستان این افراد یا خود مستقیما در این اضطراب سلطه پذیری شریک بودند یا اینکه اضطراب را از سوژه ای که از این وضعیت رنج می برد، دریافت کردند و به شکلی در این وضعیت دردمند و پراضطراب شریک شدند، یا دست کم در خفیف ترین حالت به تامل هراسناک در این وضعیت دست زدند. در این لحظات بود که ویران شدن آرمان آزادی در معنای عدم سلطه به شکنندگی گسترده احساس شهروندی در معانی که بنیان گذاران آمریکا توصیف کرده بودند، منجر شد.
پایان بازی
بی توجهی به بلایی که سرمایه داری رهاشده بر سر ارزش های آزادی جمهوری خواهی آورده بود، گروه های متعدد اجتماعی فارغ از رنگ پوست را در حالتی قرار داده بود که هرچند اینجا و آنجا می توانستند به استعاره های جذابی از نوعی از آزادی در مفهوم منفی مفتخر باشند - مثلا بدون هیچ دردسری مقابل کاخ سفید یا کنگره حضور پیدا کنند و علیه رئیس جمهور و نمایندگان شعار سر دهند- اما  هم زمان تحت سلطه پیچیده شهروندان بالادستی قرار گیرند که ازقضا این سلطه اغلب به طور قانونی و ظریف اعمال می شد؛ یعنی آزادی منفی شان رعایت می شد، ولی باید ثانیه به ثانیه التماس، چاپلوسی، دروغ و بهانه تحویل ارباب های غیررسمی خود می دادند و نگران تصمیم آن اربابی باشند که می توانند بر آنها قدرت اعمال کنند. قدرتی که ازقضا غیررسمی و از لحاظ حقوقی قابل توجیه است. ماجرا این بود که آنها در چنین موقعیتی نمی توانستند این شکایت را به زبان آزادی به مثابه عدم دخالت بیان کنند. با ذکر این توصیفات قصد نداریم بگوییم در ایالات متحده هیچ نهادی برای حمایت از شهروندان از کار بی کارشده وجود نداشت یا سندیکاها در حمایت از اعضای خود یک سره در مقابل کارفرمایان پرچم های سفید را بالا گرفته بودند یا حتی قصد نداریم وارد مشاجراتی از این دست شویم که آیا در صورتی که سرمایه داری نئولیبرال کاملا کنترل می شد، آزادی به معنای عدم سلطه الزاما توسط عوامل دیگر زیر پا گذاشته نمی شد. اما با همه این اوصاف می خواهیم بر دو چیز پافشاری کنیم: اول اینکه، عامل سرمایه داری توانسته بود در مسابقه برای له کردن آزادی به مثابه عدم سلطه در میان دیگر عامل ها به یک شوالیه بی رقیب بدل شود - بدون مشاجره درباره اینکه آیا قهرمان این مسابقه باقی خواهد ماند یا نه - دوم اینکه ازدست رفتن آزادی در معنای عدم سلطه، جامعه آمریکا را در سطح ملی در وضعیت غیرعادی قرار داد که باید دست به تصمیم گیری های جدیدی می زد؛ آن چنان که به نظر می رسید وقت تغییر بود. اگر جامعه در دهه 1960 در تصمیم گیری های خطیر، جنبش های مدنی را برای ایجاد تغییر در وضعیت به میدان فرستاد، در سال 2008 صندوق رای را برای ایجاد تغییرات شگرف و تغییر قاعده بازی که جامعه را آشفته و متشنج و هراسان کرده بود، برگزید: «Vote for change».
ما «نمی توانیم»
درواقع اوباما آخرین نخبه سیاسی مورد اعتماد برای رمانتیک های سلطه گریزی بود که هنوز می خواستند هم از طریق سنت انتخابات و هم از طریق سنت انتخاب یک نخبه سیاسی متعارف- یک سناتور، یک فرماندار، یک معاون رئیس جمهور یا یک نماینده مجلس نمایندگان - به عنوان کاندیدای ریاست جمهوری، روند تحولات را تغییر دهند. هیچ کس به اندازه اوباما از نظراتی نزدیک به ایده های گروه های متعدد اجتماعی آمریکایی برای به دوش کشیدن سیاستی سلطه ستیز از طریق فعال کردن جنبش های مدنی برخوردار نبود. او مدام در مرز یک شهروند دغدغه مند و یک سیاست مدار عمل گرا در حرکت بود. درست در لحظه ای که حامیان وی تصور می کردند سیاست مداری است که قصد دارد زیرکانه دل آنها را به دست آورد تا قدرت را در دست گیرد، کنشگری مدنی متعهد با شمایل و ظرافت های مارتین لوترکینگ می شد که بیش از هر کس منتقد ترفندهای سیاست مداران برای فریب مردم است و درست در لحظه ای که مردم دل نگران می شدند که آیا یک فعال مدنی قادر است در امر سیاسی زیر و زبر ایجاد کند، تبدیل به سیاست مداری قدرتمند مانند آبراهام لینکلن می شد که می تواند ملت خود را به سوی عظمت و آزادی سوق دهد. اما اوباما نهایتا - و تقریبا از ابتدا برای اندیشمندانی چون مارک لیلا و مایکل والتزر روشن- در پیشبرد برنامه های سیاسی در مسیر برآورده کردن آرمان های رای دهندگان خود شکست خورد. حامیان وی قدم به قدم سرخورده شدند. «اوباماکر» (طرح اوباما برای حل مشکل بیمه درمانی) مثل انقلابی بود که همه می دانستند آسیب پذیر است و به زودی علیه آن کودتا می شود، همچنان که شد. بحران «یک درصد- نودونه درصد» و ماجراهای وال استریتی سر جای خود باقی ماند، اوباما پل هایی بنا کرد اما این پل ها همگی لرزان و قابل فروریزی بودند. اوباما اصلا حاضر نبود برای پیشبرد کارهایی که می خواست بکند، مانند فرانکلین روزولت در دهه 1930 یا لینکلن در دهه 1850 رفتار کند، او نمی خواست جنگ به راه اندازد و رای دهندگانی که سال 2008 تصور می کردند با رومانتیسم خردگرایانه کانتی «اراده می کنم پس هستم» می توانند میز بازی را بر هم زنند و شعار «ما می توانیم» سر دادند، به چشم دیدند که «نتوانستند». اوباما جنگ به راه نینداخت، اما جامعه آمریکا در سال 2016 هنوز کماکان آرمان «عدم سلطه» را -احتمالا بیش از هشت سال پیش از آن- می جویید و در وضعیت به شدت آنتاگونیستی قرار داشت، بنابراین از آنجا که سیاست تعطیل ناپذیر است، تنها کافی بود کسی ظهور کند که بخواهد این ستیزخواهی -که حالا مختصات کمتر مدنی و بیشتر نفرت جویانه یافته بود- را نمایندگی کند. اگر  به قول مارکس، تاریخ دو بار تکرار می شود؛ یک بار در شکل تراژدی و دیگر بار در شکل کمدی، رمانتیسم هم دو بار تکرار می شود؛ یک بار در قالب امید و رویا و بار دیگر -در صورت شکست- در هیبت پارانویا و نوستالژی. نوستالژی و پارانویا از آن جامعه ای است که در پیشبرد سیاست براساس سنت های «روشنگری» که تکیه کامل بر خردورزی دارد، به احساس شکست و تحقیرشدگی رسیده است و در یک آنومی سعی می کند در صورت امکان مرزهای سیاست را تا حدی - یا همچون آلمان و ایتالیایی دهه 1930 به طور کامل- تا دره های انحطاط خرد گسترش دهد. دونالد ترامپ - نخبه اقتصادی و رسانه ای تماما سنت گریز - تنها کسی بود که با صدای بلند کاندیداتوری خود برای سوارشدن بر این اسب سیاه را اعلام کرد و در کمپینی پیچیده -که خود نیاز به تحلیلی دقیق و چندلایه دارد- پیروزی مبهوت کننده اما هم زمان به شدت قابل درک را از آن  خود کرد.
                