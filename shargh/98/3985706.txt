سه‌شنبه ۲۸ آبان ۱۳۹۸
-----------------------------------------
یادداشت
-----------------------------------------
«موسسه انتشارات امیرکبیر» امروز 70 ساله می شود
-----------------------------------------

                    «در اوج فعالیت بودم، قرار و آرام نداشتم. فکرم، ذهنم، وجودم همه کتاب بود و گسترش و گردش کار کتاب. دلم می خواست با کتاب هایم، با موسسه ام در هر گوشه کنار کشورم باشم و کتاب به مردم بدهم. دلم می خواست در هر فعالیت مربوط به چاپ و نشر حضور داشته باشم، آتشفشانی بودم که مدام می جوشید».شریف بود؛ به معنای واقعی کلمه. حتی وقتی هرآنچه داشت و نداشت را از کف داده بود، وقتی صحبت می کرد از الحان و اصواتش چیزی جز بزرگ منشی مستفاد نمی شد و این یعنی از آن گذشته سرشار از جبروت هیچ کم نداشت.او اما آنچه از دست داده بود، چیز کمی نبود؛ یک نهاد فرهنگی پرطمطراق بود. یک موسسه انتشاراتی که وقتی 30 سال بیشتر نداشت، نهالش را کاشت. مراقبتش کرد تا بارور شد. چنان بارور که در آن زمان، یعنی نزدیک به نیم قرن پیش روزی یک کتاب به طبع می رساند اما درست در همین اثنا که داشت پر و بال می گرفت، یک شبه از دستش داد. آن هم درست وقتی که سه دهه از به راه افتادنش می گذشت. او با این موسسه انتشاراتی جریانی به راه انداخت و خود، جریان ساز شد. و چند نسل را -حتی تا همین امروز- مدیون خود کرد. «عبدالرحیم جعفری» که دوازدهم آبان امسال اگر بود، یکصدمین سال تولدش را جشن می گرفت، بیست و هشتم آبان 70 سال پیش، «موسسه انتشارات امیرکبیر» را با انتشار اعلانی در روزنامه اطلاعات بنیاد نهاد. مکان نخستینش، بالاخانه چاپخانه آفتاب در خیابان ناصرخسرو بود. آنجا 16 متر بیشتر نبود اما به مرور چنان نضج یافت که صاحب 10 کتابفروشی در تهران، از خیابان ناصرخسرو و بازار بین الحرمین تا چهارراه مخبرالدوله و جمهوری اسلامی و از روبه روی دانشگاه تهران و میدان فردوسی تا میدان امام حسین و چیزی در حدود 400 نمایندگی در شهرستان ها شد.نخستین کتاب هایش را که در شمارگان 1500 نسخه منتشر کرد، «فن ورزش» ترجمه منیر مهران و «انرژی اتمی» برگردان حسن صفاری بود.نشان امیرکبیر در ابتدا شیری غران بود، با اقتباس از نشان یک بنگاه سینمایی آمریکایی ولی از پس چند سال، سرباز هخامنشی و ارابه اش شد نشان امیرکبیر جعفری. او از همان بادی امر کوشید تا اکابر و اعاظم روزگار را در انتشارات متبوعش جمع کند. جز این اما در 
میدان دادن به جوانان اهل قلم شم عجیبی داشت. گویی بو می کشید یا در ناصیه شان می خواند آینده شان را و بسیار کسان بودند که با امیرکبیر نامدار و نامور شدند.امیرکبیر البته ویژگی ای داشت که او را بدل به یکی  از خوشنام ترین ناشران کرد و آن پرداخت به موقع حق التالیف -و گاهی حتی پیش پرداخت- بود. جعفری خود را متعهد و متخلق می دانست به این مهم. می خواست میان ناشر از یک سو و مولف، مترجم، مصحح و مصنف، اعتماد پدید آورد و آورد.جعفری اهل کارهای بزرگ بود. به کوچک نمی اندیشید.
 دلی نترس داشت و سری پرشور. محافظه کار نبود. خطر می کرد. اگر ایمان داشت کتابی خواهد درخشید، آن قدر می رفت و می آمد تا به ثمر می نشست؛ نمونه البته بسیار دارد. اما شاهنامه و قرآن امیرکبیر مصادیق خوبی هستند که در وزانت و نفاست حتی تا همین امروز هم، همتایی ندارند. او حتی وقتی فرهنگ لغت دکتر محمد معین را منتشر کرد، مطمئن بود به بار می نشیند. اصلا اگر ابرام و اصرار جعفری به صاحبان برخی آثار منشوریافته در امیرکبیر نبود، شاید هیچ گاه هیچ کس دیگری هم به سراغشان نمی رفت و فرهنگ ایران از خیل آثاری سترگ بی نصیب می ماند.  جعفری اما کودکی پرصعوبتی را گذرانده بود و مادری داشت سخت جگرآور. فرزندش را به چاپخانه علمی سپرد تا کار بیاموزد. گویی می دانست باید او را به جایی ببرد که کتاب و کاغذ و جوهر از درودیوارش می ریزد. آن موقع 12ساله بود و مزدش روزی 10 شاهی. اما چنان لایق و شایق بود که در چاپخانه از ورق گیری و کاغذتاکنی شروع کرد تا به صحافی و حروف چینی رسید و چنان پیش رفت که به سرپرستی کارگران آنجا گمارده شد. از این رو زندگی کارگری را با گوشت و پوستش لمس کرده و هوای کارگران و کارمندان امیرکبیر را داشت. عبدالرحیم جعفری با «امیرکبیر» نشر ایران را چنان تحول بخشید که بدل به بزرگ ترین ناشر خاورمیانه شد. حالا اگرچه هنوز هم کتاب های دوره جعفری بازنشر می شود ولی این بنگاه انتشاراتی در هفتمین دهه عمر خود و پس از به قول خودش، «تصرف» انگار حال وروز خوشی ندارد. او تا ساعت 10 شب شنبه دهم مهر 1394 که از این جهان رفت، هنوز هم چشمش دنبال دردانه ای بود که به دنیا آورده بود. اما «امیرکبیر» 1328 تا 1358 کجا و امیرکبیر 1358 تا 1398 کجا؟!
                