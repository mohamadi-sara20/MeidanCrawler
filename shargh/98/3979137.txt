دو‌شنبه ۲۰ آبان ۱۳۹۸
-----------------------------------------
حرف اول
-----------------------------------------
خصوصی سازی سانسور
-----------------------------------------

                    «مگر فرهنگ چیزی است که دولت به تنهایی بتواند آن را کنترل کند. آیا مقدسات ما را آن کارمندی می شناسد که می خواهد ممیزی کند یا پیش کسوتانی که در این زمینه کار کرده اند. آیا نباید این بخش را به آنها واگذار کنیم؟». حسن روحانی اگر نتوانست به سانسور کتاب خاتمه بدهد، در عوض به این وعده خود عمل کرد. او در آستانه انتخابات ریاست جمهوری وعده هایی در حوزه فرهنگ مطرح کرد، از جمله اینکه سانسور را بردارد یا دست کم آن را به اهلش بسپارد. این است که انتشار قراردادی میلیاردی از طرف وزارت فرهنگ و ارشاد برای سانسور سیزده میلیون صفحه کتاب با پیمانکاری موسسه «کارآفرینان فرهنگ و هنر»، چندان بعید و غریب به نظر نمی رسد. حدود دو ماه پیش تصویری از قراردادی منتشر شد که با ترک تشریفات مناقصه، مابین علی اصغر کاراندیش به نمایندگی از معاونت توسعه مدیریت و منابع وزارت ارشاد و داود حصبایی، مدیرعامل موسسه کارآفرینان فرهنگ و هنر منعقد شده است مبنی بر «تطبیق کتب ارائه شده با ضوابط نشر کتاب در سراسر کشور به تعداد سیزده میلیون صفحه» و در مبلغ قرارداد نیز چهار میلیارد تومان آمده است و مدت آن نیز از 13 مرداد سال 97 تا 28 اسفند همان سال است. به این ترتیب بحث خصوصی سازی سانسور یا بنا به تعبیری برون سپاری آن مطرح شد که معاونت امور فرهنگی وزارت فرهنگ و ارشاد درباره واگذاری نظارت کتاب به بخش خصوصی و انعقاد این قرارداد توضیحاتی داد به این شرح: ازآنجایی که فعالیت های نظارت بر کتاب و نشر یک امر نظارتی بوده و براساس ماده 8 قانون مدیریت خدمات کشوری امر نظارت از وظایف حاکمیتی و غیرقابل واگذاری است، علی القاعده بررسی کتاب به موجب هیچ قراردادی نباید قابل واگذاری باشد؛ اما امور اجرائی و اداری آن می تواند به موجب ماده 13 قانون مدیریت خدمات کشوری واگذار شود. براساس این قانون امور تصدی های اجتماعی، فرهنگی و خدماتی با رعایت اصول بیست ونهم و سی قانون اساسی از طریق توسعه بخش تعاونی و خصوصی و نهادها و موسسات عمومی غیردولتی تعیین صلاحیت شده و با نظارت و حمایت دولت انجام می شود که براساس بند 2 همین ماده خرید خدمات از بخش تعاونی و خصوصی و نهادها و موسسات عمومی غیردولتی از جمله این امور است.
 «این وزارتخانه برای اینکه بتواند نظارت بر حوزه  نشر و کتاب را با دقت، سرعت و بدون استخدام در دستگاه اجرائی و فربه کردن دولت به نحو احسن انجام دهد، امور اجرائی و اداری این حوزه را از طریق قرارداد به یک موسسه واگذار کرده است». و آن موسسه نیز هزار آکادمیسین را به استخدام خود درآورده تا امر کنترل کتاب را بر عهده بگیرند. مسئله این نیست که نظارت بر چاپ کتاب یا همان سانسور یا ممیزی، خصوصی سازی شده یا امور اجرائی و اداری آن به پیمانکاری واگذار شده، مسئله اینجاست که هرچه می گذرد، پدیده سانسور با جابه جایی مدام بیشتر توسعه پیدا کرده و سهم جامعه از این پدیده افزون تر شده است. دولت اعتدال به جای مقابله یا ضدیت با سانسور سهم بیشتری برای مولفان و مترجمان و ناشران و صاحبان کتاب در نظر گرفته است. دولت روحانی چند سال پیش طرح خودتنظیمی را مطرح کرد که به موجب آن قرار بود سانسور به ناشران واگذار شود تا ناشر به خاطر حفظ سرمایه اش «ضوابط را مراعات کرده و یا صفحاتی از کتاب را تغییر بدهد تا با ضوابط منطبق شود». این طرح بحث و جدل های بسیاری راه انداخت تا اینکه سرانجام دبیر اتحادیه ناشران و کتاب فروشان اعلام کرد که «ناشران نمی خواهند مسئولیت سانسور کتاب به آنها سپرده شود». ماجرا اما به این مخالفت و بازگشت روند سانسور به روال قبل ختم نشد. وزارت ارشاد امور اجرائی سانسور و کنترل موازین چاپ کتاب را به پیمانکار واگذار کرد و این موسسه نیز کار را به هزار نفر از اساتید دانشگاه سپرد تا خود اهل قلم در کنترل کتاب سهم داشته باشند. در این میان، برخی از ناشران نیز دست به کار شدند و واحدی در نشر خود برپا کردند که به سانسور کتاب می پردازد و دست بر قضا اینجا هم نویسندگان و مترجمانی در قامت کارشناس نشر عهده دار کنترل کتاب پیش از ارسال به وزارت ارشاد برای اخذ مجوز شدند، به این بهانه که کار یک مرحله پیش می افتد. این کارگزاران نشر پیش از آنکه کتاب به ارشاد برود، حذفیات و اصلاحاتی را روی کتاب اعمال می کنند و در مواردی با نویسنده و مترجم آن در میان می گذارند تا بدین وسیله کار به کاردان محول شود! بی تردید همدستی ناشر و مولف و مترجم و بخش خصوصی با نهاد سانسور، اوضاع کتاب و نشر را وخیم تر خواهد کرد. هم زمان ناشران با همراهی نهادهای دولتی با عزمی راسخ کارگروه هایی برای برچیدن بساط دست فروشان و نشر غیرقانونی کتاب به راه انداختند تا کنترل کتاب وارد فاز تازه ای شود. پرسش ما این است که نسبت «ادبیات» با وضعیت موجود چیست؟
اگر کار ادبیات یکی هم مرئی کردن نارسایی های فرهنگ و جامعه باشد که جاافتاده و عادی می نماید، یکی از این نارسایی ها خود قضیه سانسور است و سازوکارش که هر بار با تغییر سیاست های فرهنگی به رنگ و سیاقی درمی آید و این بار با نوعی پیشروی خود را به آکادمیسین ها و اساتید دانشگاه و اهل فن رسانده که کارشان به طور ذاتی با هر نوع حذف، مغایر است. طرح خصوصی سازی نوعی ارتباط ارگانیک دستگاه سانسور با بدنه جامعه فرهنگی را رقم می زند. به تعبیر خانجیدو1 این دست چرخش های ظریف و تا حدی نامرئی نیرویی را آشکار می کنند که از طریق ایجاد شبکه ای پیچیده در کار ساخت همدست و مخبط، و شراکت در امر سانسور است. آکادمیسین های مدعو این طرح، با الگوسازی، آثار را از داشتن هرگونه کیفیت خودمختار تهی می کنند تا خود را با قانون عام «اطاعت از جریان امور» همانند سازند.
این همانندسازی همان خطری است که پیش تر در موسسات و نشرها آغاز شد و اکنون به طرزی قاعده مند خود را به فرهنگ و ادبیات ما تحمیل می کند. «صنعت فرهنگ سازی» به ما آموخته است که فرهنگ کالایی تناقض آمیز است و چنان تابع قانون مبادله شده که دیگر مبادله نمی شود. با این وصف، انگیزه ها دیگر آشکارا اقتصادی اند. نظمی که نظام بازار آزاد و نشرهای مبتنی بر این نظام می خواهند در فرهنگ پیاده کنند همان نظمی است که «صنعت فرهنگ سازی» آن وعده را می دهد: هرکس به منابع ثروت و قدرت دسترسی بیشتر دارد، بازار را به انحصار خود درمی آورد. اینک بازار در همدستی آکادمیسن های کنترل گر، موسسات خصوصی و نشرهاست. این سیاست ادبی که هر روز بیشتر خود را جا می اندازد، حول محور بازار و کسب وکار شکل گرفته است. هر جمله و کلمه ای در این مناسبات تازه بدیلی دارد که در قواعد کنترلی آمده است. تولیدات ادبی پیشاپیش در قواعد کسب وکار و مناسبات اقتصادی تعریف می شوند و همین، ادبیات را از مفهوم تاریخی خود جدا می کند و به ساحت دیگری می کشاند که می توان آن را «بازار ادبیات» تعبیر کرد. از اینجا پای مفاهیمی که در چارچوب بازار آزاد معنا می شود، به میان می آید، ازجمله مفهوم «خصوصی سازی» که با هر ایده و فرایندی صورت گیرد موید این باور است که «هر چیز و همه چیز را می توان به کالا تبدیل کرد که برای خود قیمتی دارد.»2. گرچه این باور مفتخر است به آزادی انتخاب؛ اما واقعیت امر سلطه مطلق پول است که انکار می شود. خصوصی سازی سانسور نیز از سانسور کالایی می سازد که بهایی دارد و متقاضیان آن اما تعداد اندکی از اهل فن هستند، همان آکادمسین ها و استادان دانشگاهی که بناست در ازای پول به امر حذف و کنترل کتاب بپردازند. در کنه این اتفاق، رویکرد کالامحور به کتاب آشکار می شود. صراحت مسئولان امر در واگذاری کنترل کتاب دو معنا در خود مستتر دارد: یکی، انگاره کالابودن کتاب و دیگری، پذیرش امر کنترل و اعمال سلیقه و قدرت بر آثار خلاقه و تفکر که به بخش خصوصی و جامعه تسری داده می شود. هرچند مسئولان وزارت ارشاد زیر بار خصوصی سازی سانسور نرفتند و ادعا می کنند که تنها امورات اداری مربوط به کنترل کتاب را به موسسه ای خصوصی واگذار کردند و این موسسه نیز با استخدام هزار نفر کارشناس به این خدمات می پردازد، تبعات این واگذاری همان است که با خصوصی سازی پدید می آید. این رویکرد که می توان کتاب را به عنوان یک اثر فکری و خلاقه به کنترل ضوابطی درآورد که نهادهای دولتی و خصوصی با کمک کارگزاران نشرها و موسسات آنها را تدوین می کنند، همان خصولتی کردن فرهنگ است. مولف و متفکر غایب بزرگ صحنه است. دستورالعمل ها و ضوابط، سلیقه کارشناسان و کارگزاران به جای آنان، فکر می کنند، حذف می کنند، کلمات جایگزین انتخاب می کنند و آخرالامر، کتاب ها، افکار و بازار را به دست می گیرند. یکسان سازی ادبیات از همین جا نشئت می گیرد. سانسور این بار با سازوکار و چهره دیگری آمده است که ازقضا مانند نظام بازار خود را برحق و تخصصی جا می زند. این تلقی فراگیر که دموکراسی و اقتصاد بازار آزاد یکدیگر را تولید و بازتولید می کنند؛ پس دموکراسی منوط به تسلط نظام بازار است، مدت هاست که رویه دیگر خود را نشان داده، مورد تردید واقع شده و فراتر از آن، مردود است؛ چراکه «درست برخلاف اصل حاکم بر دموکراسی، در نظام بازار آزاد، افراد برابر نیستند و البته در نظامی که نابرابر باشد، دموکراسی هم نیست»3. این تناقض نشان می دهد که ساختار دموکراتیک ضرورتا با منطق بازار آزاد همخوان نیست؛ بنابراین این مغالطه که خصوصی سازی و سپردن امور به اهل فن می تواند در فرایند کنترل کتاب، گامی به پیش باشد، چندان قرین به واقع نیست؛ چراکه این سازوکار هرچه باشد، هر روز بیش از پیش با مناسبات بازار و قواعد حاکم بر آن منطبق می شود، نه دموکراسی که لازمه تفکر و خلق اثر ادبی است.
اینک نیروهای کنترل گر مرئی و نامرئی، دولتی و خصوصی با ادغام در نشرها و کارگزاران شان که ازقضا خود نویسنده و مترجم اند، زیر لوای مشترک «بازار»، تقدیر ادبیات را رقم می زنند. با این اوصاف، عمده مکتوبات ادبی اخیر، بخشی از نیروی کنترل گرند که ادبیات را دودستی به نظام بازار تقدیم کرده اند. اگر تا چندی پیش نهادهای کنترل گر در ساختاری سلسه مراتبی شناسایی می شدند، اینک با «بی نام» ها4 - همان استادانی که به گفته مدیرعامل موسسه «کارآفرینان فرهنگ و هنر» از استادان دانشگاه هستند و نام شان در وزارت ارشاد محفوظ است- مواجهیم که همین بی نامی شان نشانگر تاثیر این نظم بر آنهاست. آنان برای اینکه بتوانند هم زمان در دو جایگاه بنشینند، باید بتوانند «خود» را دست کاری کنند تا حقیقت دیگری بسازند. از این رو شخصیتی که به هزار زحمت ساخته و پرداخته اند، ویران می شود و «دیگری» به مثابه خود بر فرد تحمیل می شود تا همان باشد یا شود که هرگز نمی خواسته است. آکادمسین ها و کارشناسانی که در ازای بهایی، در پیمانکاری سانسور به کار گرفته شدند، همان «دیگری»اند که وظیفه کنترل ادبیات و چاپ و اشاعه نوع بی مسئله و تنش آن را دارند. در قبال این دیگری شدن است که «ادبیات» ما نیز ناگزیر به دیگری شدن تن داده است، همان دیگری که هرگز نمی خواسته باشد، قرار نبوده که باشد.  

1. «ادبیات و جهان»، مقاله «ادبیات و جامعه» از آنتونیو خانجیدو، ترجمه شاپور اعتماد، نشر آگه
2، 3. «مقدمه ای بر اقتصاد سیاسی در عصر جهانی شدن»، احمد سیف، نشر نگاه
4.  برگرفته از رمان «بی ترسی» نوشته محمدرضا کاتب که حول محور بی نام ها و بی نام کنندگان و فرایند بی نامی می گذرد و به قول خود کاتب: «اگر تمامی تاریخ را زیر و رو کنی، جای پای این مبتلاها و بی نامی ها و بی نام کنندگان را به خوبی می بینی». 

                