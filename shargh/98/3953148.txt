دو‌شنبه ۱۱‌شهریور ۱۳۹۸
-----------------------------------------
سرمقاله
-----------------------------------------
طاعون اخلاق در آمبولانس مسافرکش
-----------------------------------------

                    اگر خبر مسافرکشی آمبولانس های یک شرکت خصوصی را در میان اخبار فسادهای ده ده میلیاردی و انواع سوءاستفاده از قدرت و احکام سنگین زندان برای جوان هایی نوآمده و سرسام آشفته بازار غارت و یغما در اقتصاد ملی و افزایش فقر و بی کاری و چیزهایی مانند اینها بگذاریم، در نگاه اول خواهیم گفت این همه بی اخلاقی و قانون سوزی در کشور هست، حالا عده ای آمبولانس خصوصی را کرده اند تاکسی و مسافرکش، چه اهمیت دارد؟ اما کمی تامل کنیم و موی خبر را بشکافیم ببینیم چه می شود. یک شرکت آمبولانس خصوصی از یک طرف، یک عده هم به نام سلبریتی و عده ای دیگر به نام معلم خصوصی کنکور، آمبولانس را به تاکسی تبدیل کرده اند. آمبولانس فقط یک وسیله نقلیه نیست؛ آمبولانس خودروی زندگی است. صدای آژیر آمبولانس، صدای جنگ مرگ و زندگی است. وقتی صدای آژیر آمبولانس می آید، یعنی کسی در مرز رفتن و ماندن به جدال است؛ یعنی آدم هایی تلاش می کنند او را از ورطه مرگ برهانند و در دامان زندگی نگه دارند. این تلاش آن قدر مهم است و ارزشمند و مقدس که همه سازمان ها مثل اورژانس و راهور و... هزار برنامه و کار دارند و هزینه صرف می کنند تا سرعت رسیدن آمبولانس های اورژانس به بیمار و رساندن او به بیمارستان، حتی فقط دقیقه کاهش پیدا کند. قانون به آمبولانس ها، به خودروی زندگی، حرمت می گذارد. یک آمبولانس در حین ماموریت مجاز است هیچ مقررات راهنمایی ای را رعایت نکند. چراغ قرمز را رد کند. یک طرفه برود. از خط ویژه عبور کند و... . مردم هم به زندگی احترام می گذارند؛ تا صدای آژیر آمبولانس را می شنوند کنار می روند. راه را برای آمبولانس، برای زندگی، باز می کنند. همه شهر و قانون و آدم های عادی و ماموران پلیس به خدمت خودرویی درمی آیند که می خواهد زندگی را نجات دهد. همه به خدمت زندگی درمی آیند. زمانی که آمبولانسی از کنار خودروی شما می گذرد، بیمار و راننده و تکنیسین داخل آمبولانس و بستگان بیمار و من و شمایی که هیچ یک از آنها را نمی شناسیم، یکی می شویم؛ یکی می شویم در برابر مرگ، یکی می شویم به خاطر زندگی، یکی می شویم به خاطر زنده ماندن آن دیگری که نمی شناسیم. به حرمت زندگی، به حرمت زندگان، کنار می رویم، می ایستیم، راه باز می کنیم تا زندگی نجات پیدا کند تا راهبندان وحشی خیابان، سفیر مرگ نشود. آمبولانس فقط یک خودرو نیست، نماد منحصربه فرد و بی همتای حرمت جمعی غیرمنفعت طلبانه به مطلق زندگی است که موقع عبور آن در قالب یک کنش جمعی برای چند دقیقه شکل می گیرد. کسی کاری به این ندارد که بیمار آمبولانس کیست؟ هیچ کس از کیستی او نمی پرسد. خودآگاه و ناخودآگاه فقط دو کلمه از ذهن آدم هایی که در مسیر آمبولانس قرار دارند می گذرد: انسان و زندگی. آدم ها بر پایه یک اعتماد جمعی و چیزی به نام «آمبولانس» و کاری که می کند، در یک واکنش جمعی راه را برای انسان و ادامه زندگی اش باز می کنند، چون آمبولانس، خودروی زندگی است. 
حالا در آمبولانس های مسافرکش چه اتفاقی افتاده است. آن شرکت آمبولانس خصوصی و آن سلبریتی ها و آن معلم های کنکور که آمبولانس را به تاکسی خصوصی تبدیل کرده اند، به همه این معیارها و مفاهیم، بی پروا و وقیحانه تجاوز کرده اند. از وجدان و احساس مردم برای سخیف ترین نفع شخصی، سوءاستفاده کرده اند. کلاه سر مردم و اعتماد عمومی گذاشته اند 
وقتی نزدیک خود صدای آژیر آمبولانس می شنوید، بلافاصله به این فکر می کنید که کسی روی تخت داخل آمبولانس خوابیده و زندگی اش در خطر است. در اولین فرصت سعی می کنید از مسیر آمبولانس خارج شوید؛ اما این بار داخل آمبولانس نه یک بیمار، بلکه طاعون های اخلاق است. در این آمبولانس زن یا مردی نشسته است که در تبلیغات تجارت هنری نامش را گذاشته اند سلبریتی با سر و وضعی آراسته و پیراسته و احتمالا گران قیمت که دنبال کارهای شخصی اش می رود. یا مسافر آمبولانس یک معلم کنکور است که در آشفتگی نظام آموزشی کلاس کنکور می گذارد یا شاگرد خصوصی دارد و برای گرفتن حق التدریس میلیونی پشت سرهم باید این سو و آن سو برود. اینها مسافران آن آمبولانس اند که حالا شده است تاکسی. مشکل اینها بیماری نیست. سودجویی فرصت طلبانه است. شرکت و راننده و مسافران سلبریتی و معلم کنکور به صورت مشترک دارند سر همه کلاه می گذارند، سر مردم. به اعتماد عمومی خیانت می کنند. به حرمت و احترامی که مردم به زندگی می گذارند، خیانت می کنند. بعد لابد همین ها، در مصاحبه ها یا سر کلاس ها داد سخن می دهند از مردم و اخلاق و چیزهای دیگر. این رفتار غیراخلاقی را دست کم نگیریم. خیانت به اعتماد مردم فقط با آن اختلاس ها و مانند آنها نیست. مسافرکشی آمبولانسی سوءاستفاده ای شایسته بدترین تقبیح هاست. وزارت بهداشت و دادسرا پنهان کاری نکنند. نام هرکس از صاحب آن شرکت خصوصی تا مسافران سلبریتی و معلم که این رفتار قبیح و وقیح را انجام داده اند، بدون لاپوشانی باید افشا شود. افشای بی اخلاقی ها، یکی از ضروری ترین کارها برای مبارزه با موج بلند بی اخلاقی هایی است که رو به گسترش می رود. بترسیم از وضعی که در آن همه چیز قربانی دروغ و ریا و ثروت و قدرت باشد.
                