پنج‌شنبه ۳۰ خرداد ۱۳۹۸
-----------------------------------------
سرمقاله
-----------------------------------------
خطر زمین لرزه به بهانه سالگرد «منجیل»
-----------------------------------------

                    در آستانه سالروز زلزله 31 خرداد 1369 منجیل و با گرامیداشت یاد و خاطره جان باختگان این فاجعه بزرگ، نگاهی کوتاه به وضع آمادگی کشور سه دهه بعد از زلزله منجیل، تامل برانگیز است. زلزله منجیل در 31 خرداد 69 در نیمه شب رخ داد؛ ساعت 36 دقیقه بامداد (نیمه شب) آخرین شب بهار 69 زلزله ای با بزرگای 7.3 تخریب وسیعی در محدوده شهرهای استان گیلان ایجاد کرد. تا آن هنگام سابقه چنین تخریب فاجعه باری در کشور ما وجود نداشت. زنده یاد مهندس علی اکبر معین فر، اولین مهندس زلزله ایران که از روز سوم حادثه در منطقه زلزله مشغول مطالعه میدانی شد، در گزارشی که در پنجاهمین روز بعد از حادثه در دانشگاه تهران ارائه کرد، به بی سابقه بودن خسارت های وارده از چنین رخدادی (در مقایسه با زلزله هایی که ایشان از ابتدای دهه 40 و در یک بازه زمانی 30ساله در ایران مطالعه کرده بود) اشاره کرد. واقعیت آن است که 29 سال پس از زلزله 31 خرداد 69 نیز زلزله ای با آن ابعاد خسارت به ویژه به محیط های شهری و زیرساخت های مهم مانند زلزله منجیل در ایران رخ نداده است. زلزله 1382 بم تنها رخدادی است که در این بازه 29ساله برای ما با حدود 30 هزار کشته فاجعه بار شد. از نظر تعداد تلفات زلزله بم، رکوردشکن شد! آن هم در حالی که فقط یک شهر حدود 90هزارنفری ما آسیب دید. استان گیلان بر اساس سرشماری جمعیتی بالغ بر دوو نیم میلیون نفر جمعیت داشته است که 750 هزار نفر آن در شهرستان رشت و 680 هزار نفر در خود شهر رشت زندگی می کرده اند. جمعیت کنونی سه شهری که در زمان زلزله بیشترین خسارت ها را تحمل کردند، منجیل 15 هزار نفر، رودبار 10 هزار نفر، لوشان 13 هزار نفر و کل شهرستان رودبار 58 هزار نفر است. در سال 1365 جمعیت کل شهرستان رودبار حدود 91 هزار نفر بوده است (شامل شهرهای منجیل، رودبار و لوشان و بخش های تابعه) که 61 هزار نفر از آنها در روستاها (و حدود 30 هزار نفر در سه شهر اصلی یادشده) زندگی می کردند. این نشان می دهد که جمعیت شهرستان رودبار در فاصله 30ساله سال 65 تا 95 حدود 34 درصد کمتر شده است. بیشتر این جمعیت به مرکز استان یا مرکز کشور و سایر مراکز جمعیتی اصلی مهاجرت کرده اند. این وضع تقریبا در تمام شهرهای ما برقرار است. توجه کنیم که در زمین لرزه با بزرگای 7.3 منجیل، تلفات رسما ثبت شده (شناسنامه باطل شده) حدود 15هزارو 800 نفر بوده است. حدود هزار نفر از این تلفات به منطقه عمدتا روستانشین طارم علیای زنجان مربوط بوده است. بنابراین در پهنه رومرکزی و شهرستانی با 91 هزار نفر جمعیت، حدود 17 درصد کشته شدند. درصد کشته های کمتر از 20 درصد از کل جمعیت محدوده رومرکزی در زلزله منجیل به پراکندگی جمعیت و درصد بالای جمعیت روستایی (حدود 60 درصد در شهرستان رودبار و حدود 88 درصد در شهرستان طارم) مربوط بوده است. درحالی که تراکم جمعیت در یک نقطه در زلزله بم (حدود 90 هزار نفر) در سال 1382 موجب کشته شدن حدود 30 درصد از مردم شد. ژرفای کانون زلزله منجیل 1369، با بزرگای 7.3 حدود 18 کیلومتر و در زلزله بم با بزرگای 6.5 حدود هشت کیلومتر بوده است. مسئله ای که ما در سه دهه اخیر به تدریج بیش از قبل به آن دچار شده ایم، تمرکز بسیار ناپایدار جمعیت در مرکز کشور و در مراکز استان هاست. 
اگر برای آینده اندیشه می کنیم، این تمرکز جمعیت برای هر زمین لرزه ای که بی درنگ ممکن است در مرکزهای جمعیتی اصلی ما رخ دهد، مانند تهران، مشهد، تبریز، کرج و شیراز، وضعیت ما را در برابر خطر زمین لرزه بسیار آسیب پذیرتر از قبل کرده است. خردمندی حکم می کند که از پرداختن دائمی به کارهای فوری و بااهمیت، وضعی که هم اکنون و همچنان به آن دچاریم، به سوی مدیریت کاهش ریسک زلزله با درنظرداشتن مسائل مهم و غیرفوری (هنگامی که هنوز زلزله مخربی رخ نداده است) پیش برویم. وضعیت مدیریت کاهش ریسک در کشور ما در آستانه 30سالگی زلزله 1369 منجیل، بیشتر پرداختن و هزینه کردن بعد از رخداد سانحه های مهم مانند زلزله است. مطالعات نشان داده اند که در گام های اول تمرکز حداقل 20 درصد از منابع (انسانی و مالی) در کشورهای در حال توسعه بر پیشگیری، حداقل چهار برابر فایده نصیب این کشورها کرده است. چرا ما چنین راهی را نباید طی کنیم؟ در درازمدت درپیش گرفتن برنامه های توسعه پایدار در کشوری بسیار لرزه خیز، در حال توسعه و موفق مانند شیلی جایگاهی در آستانه توسعه یافتگی به این کشور بخشیده و اکنون انتظار نمی رود که در شیلی زلزله های بزرگ با تلفات زیاد و تخریب های جبران ناپذیری مانند گذشته رخ دهد. ما هنوز با چنین شرایطی فاصله داریم، ولی انتخاب با خودمان است. زلزله منجیل بعد از رخداد زمین لرزه بزرگ ویرانگر باستانی مارلیک در اوایل هزاره اول قبل از میلاد (حدود سه هزار سال قبل، بر اساس پژوهش های زنده یاد دکتر عزت الله نگهبان) در همان منطقه رخ داد. آخرین رخداد مهم روی گسل شمال تهران حدود سه هزارو 200 سال قبل رخ داده و این گسل هر سه هزار تا سه هزارو 500 سال یک بار یک زمین لرزه بزرگ و مخرب داشته است. برای ایمنی لرزه ای مرکز کشور باید با عزم و اراده ای متفاوت طی مسیر کنیم.
                