پنج‌شنبه ۱۲ اردیبهشت ۱۳۹۸
-----------------------------------------
یادداشت
-----------------------------------------
حرفه دشوار تعلیم
-----------------------------------------

                    «معلمین می گویند حقوق یک دبیر لیسانسه، کمتر از حقوق یک مستخدم جزء در سازمان برنامه یا شرکت ملی نفت است و ما خودمان مکرر نوشته ایم که حقوق یک معلم کمتر از حقوق یک راننده دولتی و به مراتب کمتر از یک راننده تاکسی است. یک لیسانسه در وزارت فرهنگ ماهی 400 تومان می گیرد، ولی لیسانسه دیگر با همان تحصیلات و پایه معلومات در یک سازمان دولتی دیگر دوهزارو 500 تومان دریافت می کند».این بخشی از بیانیه باشگاه مهرگان یا همان مجمع صنفی معلمان در 18 بهمن 1339 است که در اعتراض به ارسال لایحه «اشل حقوقی جدید فرهنگیان» توسط دولت شریف امامی به مجلس صادر شده بود. 12 اردیبهشت 1340 معلمان دست به اعتصاب زدند و در جریان این اعتراض، رئیس کلانتری بهارستان با اسلحه کمری خود به سر ابوالحسن خانعلی، دبیر فلسفه و عربی دبیرستان جامی، شلیک کرد و این دانشجوی دکترای فلسفه دانشگاه تهران را به شهادت رساند.اعتراض صنفی معلمان البته در آن مقطع بی نتیجه نماند و دولت شریف امامی سقوط کرد و توفیق حداقلی به دست آمد. اینک بعد از حدود شش دهه از آن اتفاقات، وقتی مطالبات صنفی معلمان را مرور می کنیم تنها عدد حقوق ها به دلیل آثار تورمی تفاوت کرده، اما مبانی خواسته های معیشتی آنان تغییری نکرده است. 12 اردیبهشت 1358 وقتی شهید مطهری به عنوان نظریه پرداز انقلاب، ترور و مجددا این تاریخ در تقویم به نام روز معلم ماندگار شد؛ جایگاه گفتمان فرهنگی و ضرورت پرداختن به مسئله تربیت در مدارس نیز رونق دوچندان گرفت. بااین حال داستان غم انگیز توسعه نامتوازن چندین دهه است که گریبان متولیان و برنامه ریزان را گرفته و فراتر از شعارها و آرزوها شاهد تحول چشمگیری در آموزش و پرورش نیستیم. اینکه تخصیص هرگونه اعتباری در این حوزه را باید به مثابه سرمایه گذاری دانست، از آن دست گزاره هایی است که حرفش زیبا و عملش سخت است.آن گروه از مردم که توانایی مالی دارند، حساب خودشان را از سیستم آموزش و پرورش جدا کرده و فرزندانشان را با هزینه های گزاف به مدارس غیردولتی می فرستند که در آنها سیطره آموزشی و تربیتی رسمی در کمترین حالت ممکن است و باور دارند که این مسیر به صلاح فرزندانشان نزدیک تر است و خودشان را از دعوای ندارهای سیستم آموزشی جدا کرده اند.نمی دانم آیا فرزند مسئولی وجود دارد که در دو دهه اخیر تحصیلات خود را در مدارس دولتی آغاز کرده و به پایان رسانده باشد که اگر باشد تجربیاتش شنیدنی و شجاعتش ستودنی است.
در این روزگار تغییریافته، معلمی یکی از سخت ترین شغل هاست و چه بسیارند آموزگاران و معلمان متعهدی که با نیروی باور و اعتقاد خود در سخت ترین شرایط و دورافتاده ترین مناطق، بدون انتظار دیده شدن به کار خود مشغول هستند. معلمی در تنگنای منزلت و معیشت سال هاست که گرفتار است. از یک سو هم در حق معیشت و منزلت معلمان از سوی نهادهای تصمیم گیر کم لطفی می شود و پیگیری مطالبات صنفی شان مستلزم پرداخت هزینه است و هم دیگر زمانه سعدی نیست که مردم معلم «ترشروی تلخ گفتار،...» را در نهایت قدر بنهد و انتظارشان از معلمان این است که «پارسای سلیم، نیک مرد حلیم که سخن جز به حکم ضرورت نگفتی و موجب آزار کس بر زبانش نرفتی» باشند. و ای بسا در پاره ای از موارد آنچه از زمان شیخ اجل تا امروز خیلی تغییر نکرده رفتار با چنین معلم پارسایی باشد که «به اعتماد حلم» او هم درس نخوانند و اغلب اوقات به «بازیچه» فراهم نشینند؛ بااین حال دیگر نسل جدید باور ندارد که «جور استاد به ز مهر پدر» است و این همان درسی است که از قضا معلمان آزاده خود به فرزندان این مرز و بوم می دهند که رفتار از جانب هر فرد خواه پدر باشد یا استاد یا هر دستگاهی خطاست.
                