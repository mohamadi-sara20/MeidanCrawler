شنبه ۳۰‌شهریور ۱۳۹۸
-----------------------------------------
یادداشت
-----------------------------------------
بیم و امیدهای لایحه امنیت زنان
-----------------------------------------

                    لایحه «صیانت، کرامت و تامین امنیت بانوان در برابر خشونت» که در ابتدا توسط دولت تهیه شده بود، سرانجام پس از بررسی و انجام تغییرات در معاونت های ذی ربط قوه قضائیه، کارگروه های مشترک در دولت، مرکز پژوهش های مجلس و... تقدیم دولت شد.
این لایحه، در دوران ریاست آیت الله آملی لاریجانی بر قوه قضائیه به این نهاد ارسال شد و با وجود ابرام اعضای فراکسیون زنان مبنی بر تسریع در ارسال آن، به دست دولت نرسید تا اینکه با تغییر رئیس دستگاه قضا، حجت الاسلام رئیسی قول داد در ارسال این لایحه تسریع شود که خوشبختانه این وعده عملی شد.
اما درباره متن این لایحه که دستخوش تغییراتی ریزودرشت در قوه قضائیه شده است، نکاتی جهت تنویر افکار، قابل تذکر و تامل است.
ماده یک لایحه مذکور، بیانگر حمایتی بودن و برشماری اهداف لایحه است. در این ماده، اهم اهداف، حفظ و تامین کرامت بانوان و تحکیم مبانی و نظام خانواده عنوان شده و این امر نشان دهنده اولویت نظام خانواده بر نگاه حمایتی از جنسیتی خاص و از نکات ارزنده و مثبت لایحه است.
در فصل دوم به تشکیلات، وظایف، اهداف و برشماری اعضای کمیته ملی صیانت، کرامت و تامین امنیت بانوان اشاره شده است. این کمیته در راستای قانون پیشگیری از وقوع جرم (مصوب سال 1394) بوده و حضور سازمان های مردم نهاد فعال در حوزه بانوان به عنوان اعضا، از نکات مهم و تاثیرگذار این فصل است.
فصل سوم به وظایف دستگاه های اجرائی و نهادها در 20 ماده اشاره دارد که شامل وزارتخانه های دادگستری، کشور، آموزش وپرورش، علوم، فرهنگ، راه و شهرسازی و... و سازمان های بهزیستی، صداوسیما، پزشکی قانونی، ثبت اسناد و املاک کشور و دستگاه های دیگر شامل معاونت پیشگیری از وقوع جرم قوه قضائیه، دادستانی کل، شهرداری ها، کانون وکلای دادگستری و مرکز وکلا، کارشناسان رسمی و مشاوران خانواده قوه قضائیه است.
نکات بدیعی در وظایف وزارت دادگستری آمده است؛ ازجمله راه اندازی صندوق حمایت از بانوان با هدف حمایت از بانوان بزه دیده و جبران خسارت آنان. همچنین وزارت کشور مکلف شده است که طرح جامع امنیت اخلاقی-اجتماعی بانوان را با توجه به شاخص های مربوط به فضای مجازی و فضای حقیقی (با همکاری وزارت اطلاعات، وزارت ارتباطات و نیروی انتظامی) تهیه کند. ضمن آنکه اجرائی شدن وظایف و عملکرد در نظر گرفته شده در لایحه برای وزارتخانه ها، سازمان ها و نهادهای مختلف، بسیار مطلوب و حائز اهمیت خواهد بود.
از دیگر نکات مثبت لایحه به جهت حمایت از اقشار آسیب پذیر، ماده 14 است. در این ماده تاکید شده مابه التفاوت دیه بانوان سرپرست خانواری که به قتل می رسند یا آسیب جسمی به آنها وارد می شود، برابر با دیه مردان از بیت المال پرداخت خواهد شد. ضمن آنکه وزارت دادگستری آیین نامه نحوه پرداخت این مبلغ را سه ماه پس از لازم الاجراشدن این قانون تهیه کرده و به تصویب هیئت وزیران خواهد رسید. لازم به ذکر است ماده 67 اذعان دارد درصورتی که مجرم امکان تامین خسارت و دیه بزه دیده را نداشته باشد، دولت موظف است هزینه های مربوط را از طریق صندوق حمایت از بانوان پرداخت کند و هزینه های فوق در ردیف مستقلی در بودجه سالانه دیده خواهد شد.
در فصل جرائم و مجازات و جرائم علیه حیثیت معنوی و روانی، چندین مورد از خشونت های روحی-روانی و خانگی مدنظر قانون گذار قرار گرفته و برای آن ضمانت کیفری نیز در نظر گرفته شده است.
همچنین در این مبحث، به آزار و اذیت های شایع در فضای مجازی اشاره شده است. ماده 41 اظهار می دارد که هرگاه مردی با ارسال پیام های نامتعارف به هر طریق و وسیله ای، موجب آزار روحی یا روانی زنی شود، به جزای نقدی درجه هفت محکوم شده و درصورتی که پیام های ارسالی مستهجن یا بعد از درخواست زن مبنی بر عدم ارسال پیام باشد، به جزای نقدی درجه شش و در صورت تکرار، به شلاق درجه شش محکوم می شود.
در ماده 51 نیز برای نشوز و ترک زندگی از سوی زوج و اخراج زوجه از منزل، ضمانت اجرای کیفری دیده شده و بیان می کند هرگاه زوج بدون عذر موجه، زندگی مشترک را به صورت غیرمتعارف ترک کند یا همسر خود را از منزل مشترک اخراج کند یا از ورود وی به منزل جلوگیری نماید، به حبس یا جزای نقدی درجه هفت محکوم می شود.
در ماده 56 در جهت حمایت از همه کارکنان دستگاه های حکومتی مانند موضوع ماده 5 قانون مدیریت خدمات کشوری و ماده 29 قانون برنامه ششم توسعه یا دارندگان کسب و تجارت یا هتل ها یا رستوران ها، کارمند یا کارگر زن با هر نوع رابطه استخدامی، ضمن اشاره به شروط نامعقول و نامتعارف کارکنان زن در رابطه های استخدامی، ضمانت کیفری در این خصوص تعیین شده است.
ماده 62 درخصوص صدور حکم دیه در موارد اعمال خشونت و همچنین محکومیت به معادل ریالی هزینه های متعارف درمان به عنوان جریمه در حق بزه دیده است که ضمنانت حکم باید در هر مورد، مدنظر قضات باشد تا حق و حقوقی از فرد بزه دیده مورد غفلت قرار نگیرد.
فصل پایانی، آیین دادرسی این لایحه است که در ماده 71 اشاره به نحوه رسیدگی به خشونت خانگی در چندین مرحله دارد و شامل پنج مرحله از اخذ تعهد از خاطی تا معرفی و انتقال بزه دیده به خانه های اسکان موقت برای مدت معین است که می تواند به همراه فرزندان باشد.
لازم به ذکر است رسیدگی به پرونده های موضوع این قانون بر اساس مواد 73 و 74 غیرعلنی و محرمانه است و کلیه اطلاعات از قبیل هویت بزه دیده، نشانی، شماره تلفن و نوع خشونت ارتکابی، محرمانه بوده و اشخاصی که به نحوی به این اطلاعات دسترسی دارند از جمله مراجع قضائی، انتظامی، مراکز بهداشتی، درمانی، مددکاری، وکلا و مشاوران، جز در موارد قانونی مجاز به افشای اطلاعات نیستند و در صورت ارتکاب به مجازات جرم افشای اسرار شغلی و حرفه ای محکوم خواهند شد.
همچنین در رسیدگی به پرونده های موضوع این قانون، حضور افرادی غیر از طرفین پرونده و وکلای آنان و نمایندگان تشکل های مردم نهاد موضوع ماده 66 قانون آیین دادرسی کیفری و نیز افرادی که دادگاه حضور آنها را ضروری بداند، ممنوع است.
همچنان با توجه به اینکه برخی از بزه دیدگاه زن، از تمکن مالی لازم برای پیگیری روند دادرسی برخوردار نیستند، قانون گذار در ماده 76 این اختیار را به مرجع قضائی داده تا بزه دیده را از پرداخت هزینه دادرسی و دیگر هزینه ها معاف کند و در صورت تقاضای بزه دیده، برای وی وکیل معاضدتی تعیین کند.
در نهایت باید افزود که لایحه مذکور، دارای تغییرات اساسی و چشمگیری است که اولین آن، تفاوت در نام گذاری است. در تمامی قوانین بالادستی از جمله قانون اساسی و مقدمه آن و سایر قوانین عادی مثل قانون مدنی و مجازات اسلامی، از لفظ «زن» و «زنان» استفاده شده ولی در این لایحه به لفظ «بانو» اشاره شده است. با توجه به اینکه این لفظ، سبقه ای در قوانین ما ندارد و با عنایت به معنی آن که بیشتر بر زوجیت و خانه داری زن تاکید دارد، بنابراین نمی تواند تمام گروه های زنان اعم از دختران نوجوان و جوان، زنان سرپرست خانوار، زنان مطلقه و... را تحت پوشش قرار دهد. بنابراین نیاز است تا واژه های مندرج در این لایحه از بانوان به زنان تغییر کند.
اما مهم ترین مبحث که در لایحه ابتدایی (منع خشونت علیه زنان) به عنوان شاخصه ای مهم آمده بود، تعریف خشونت و اشکال آن بود که در پویایی و بدیع بودن لایحه نمود داشت. اما متاسفانه در این لایحه به طورکلی حذف شده است. لازم به ذکر است در بند «ج» ماده یک، پیشگیری از جرائم خشونت آمیز علیه بانوان مورد تاکید قرار گرفته و در بند «ح» ماده 4 بیان شده است که «ایجاد نظام جامع اطلاعات درخصوص وضعیت خشونت علیه بانوان» از وظایف «کمیته ملی صیانت، کرامت و تامین امنیت بانوان» است، حال سوال اینجاست که بدون تعریف خشونت و اشکال آن، چنین کاری قابلیت اجرا خواهد داشت؟!
ضمن آنکه در برخی مواد مانند 13، 16، 17، 19، 20، 21، 27 و... بر مواردی تاکید شده است که گام اول در اجرا و تحقق این اهداف و وظایف، تعریف جامع و مانع از خشونت است؛ مانند پیشگیری از خشونت نسبت به بانوان، تاکید بر راهکارها و مهارت های لازم در جهت کاهش موثر خشونت، طراحی و اجرای برنامه هایی در جهت ارتقای دانش و خدمات اجتماعی درخصوص پرهیز و کاهش خشونت علیه بانوان، ایجاد سامانه ثبت کلیه آثار جسمی و روانی ناشی از خشونت، حمایت از ایجاد و گسترش تشکل های کارگری با رویکرد بازدارندگی از خشونت ها، تهیه دستورالعمل رفتاری کارکنان در مواجهه با موارد خشونت دیدگی بانوان و... . نکته حائز اهمیت دیگر، بحث ازدواج اجباری است. امیدوارم با اجرا و تحقق ماده 53، این موضوع مرتفع شود؛ چراکه ازدواج اجباری که بعضا بر اساس برخی از آداب و رسوم غلط انجام می شود، حقوق اولیه انسانی و اصل آزادی انسان در انتخاب را نادیده می گیرد. خصوصا که ماده مذکور، سوءاستفاده از حقوق ناشی از ولایت، قیمومت، وصایت و سرپرستی از طریق وادارکردن زن به ازدواج یا طلاق بدون رضایت، به هر دلیل از جمله حل وفصل اختلافات مانند ازدواج مبادله ای، ازدواج ناشی از خون بس یا اختلافات خانوادگی را ممنوع دانسته و مرتکب، به مجازات حبس یا جزای نقدی درجه شش محکوم می شود. ضمن آنکه در تبصره آن ذکر شده اگر ولی، قیم، وصی و سرپرست از طریق هر شخصی بدون رابطه ولایت، قیمومت، وصایت یا سرپرستی مرتکب جرم موضوع این ماده شود، به مجازات فوق محکوم می شود. در نهایت با توجه به مطالب فوق و از آنجا که این لایحه مورد تاکید و تایید نیمی از افراد جامعه است، از دولت محترم درخواست داریم که این لایحه با اولویت تقدیم مجلس شود تا در مجلس دهم به تصویب رسیده و به سرانجام برسد.
                