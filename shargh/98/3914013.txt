یک‌شنبه ۱۹ خرداد ۱۳۹۸
-----------------------------------------
سرمقاله
-----------------------------------------
حقوق شهروندی؛ دغدغه یا واژه؟
-----------------------------------------

                    تهیه متنی به عنوان «منشور حقوق شهروندی» از سوی رئیس جمهور و صدور دستور تهیه لایحه حقوق شهروندی از سوی ریاست محترم قوه قضائیه در اردیبهشت، از این نظر که سران دو قوه خلا کاستی در اجرای قوانین مربوط به حقوق شهروندی و مهم تر از آن تضییع حقوق شهروندی را احساس کرده اند، درخور توجه است؛ اما از این نظر که چرا راهی را می روند که قانون اساسی و دیگر قوانین و مقرراتی که به آنها اشاره می شود، رفته اند و باز هم در بر همان پاشنه ای می چرخد که روسای دو قوه شرعا خود را ملزم و موظف دیده اند که متنی دیگر بار تهیه کرده و بکنند، پرسشی جدی است. برابر اصل 113 قانون اساسی، مسئولیت اجرای قانون اساسی برعهده رئیس جمهور است. کاش به جای صرف وقت و هزینه برای تهیه منشور حقوق شهروندی با عزمی راسخ اجرای قانون اساسی به ویژه فصل سوم آن در حقوق ملت را از مجریان خواستار می شد و ریاست قوه قضائیه هم به جای تهیه لایحه حقوق شهروندی که چیزی اضافه بر قوانین و فرامین موجود نخواهد بود، حسب بند 3 اصل 156 قانون اساسی که نظارت بر حسن اجرای قوانین را برعهده این مقام مسئول گذاشته، به جد درصدد اجرای قوانین مربوط به حفظ حقوق شهروندی و آزادی های مشروع برمی آمد. در ابتدای انقلاب تندروی هایی از طرف برخی جریان ها و دستگاه ها صورت گرفت که منجر به صدور فرمانی از سوی امام (ره) در 24 آذر 1361 شد که به فرمان هشت ماده ای معروف است. برابر این فرمان الزاماتی برای قوه قضائیه و ارگان های اجرائی که مخاطب آن بودند، به وجود آمد. برای نمونه در ماده 4 آمده است «هیچ کس حق ندارد کسی را بدون حکم قاضی که از روی موازین شرعیه باید باشد، توقیف یا احضار نماید؛ هرچند مدت توقیف کم باشد» یا در ماده 6 آمده «هیچ کس حق ندارد به خانه یا مغازه یا محل کار شخصی کسی بدون اذن صاحب آنها وارد شود». مهم ترین بخش فرمان 8 ماده ای در پاراگراف ماده هفتم آن است که مقرر می دارد «موکد تذکر داده می شود که اگر برای کشف خانه های تیمی و مراکز جاسوسی و افساد علیه نظام جمهوری اسلامی از روی خطا و اشتباه به منزل شخصی یا محل کار کسی وارد شدند و در آنجا با آلت لهو یا آلات قمار و فحشا و سایر جهات انحرافی مثل مواد مخدر برخورد کند، حق ندارد آن را پیش دیگران افشا کند؛ چرا که اشاعه فحشا از بزرگ ترین گناهان کبیره است و هیچ کس حق ندارد هتک حرمت مسلمان و تعدی از ضوابط شرعیه نماید - فقط باید به وظیفه نهی ازمنکر به نحوی که در اسلام مقرر است، عمل نماید و حق جلب یا بازداشت یا ضرب و شتم صاحبان خانه و ساکنان آن را ندارد و تعدی از حدود الهی ظلم است و موجب تعزیر و گاهی تقاص می باشد» و در انتها مقرر می دارد «همچنین هیچ یک از قضات حق ندارند ابتدائا حکمی صادر نمایند که به وسیله آن ماموران اجرا اجازه داشته باشند به منازل یا محل های کار افراد وارد شوند که نه خانه امن و تیمی است و نه محل توطئه های دیگر علیه نظام جمهوری اسلامی که صادر کننده و اجراکننده چنین حکمی مورد تعقیب قانونی و شرعی است». از سال 1361 تا به اردیبهشت 1380 که فرمان 8 ماده ای مقام معظم رهبری خطاب به سران قوا درباره مبارزه با مفاسد اقتصادی صادر شد، نواقصی در نحوه برخورد با حقوق شهروندی صورت می گرفت که در ماده سوم فرمان آمده است «کار مبارزه با فساد چه در دولت و چه در قوه قضائیه به افراد مطمئن و برخوردار از سلامت و امانت بسپارید دستی که می خواهد با ناپاکی دربیفتد، باید خود پاک باشد و کسانی که می خواهند در راه صلاح عمل کنند، باید خود برخوردار از صلاح باشند» یا در ماده 7 مقرر می دارد «در امر مبارزه با فساد نباید هیچ تبعیضی دیده شود. هیچ کس و هیچ نهاد و دستگاهی نباید اشتباه شود. هیچ شخص یا نهادی نمی تواند با عذر انتساب به این جانب یا دیگر مسئولان کشور خود را از حساب کشی معاف بشمارد» و در نهایت تاکید می کنند «به جای پرداختن به ریشه ها و ام الفسادها به سراغ ضعفا و خطاهای کوچک نروند و نقاط اصلی را رها نکنند». با حضور آیت الله هاشمی شاهرودی در قوه قضائیه و اصلاح قانون تشکیل دادگاه های عمومی و انقلاب و اعاده دادسرا، لازم بود به نابسامانی های به وجود آمده در دوران ریاست آیت الله محمد یزدی اصلاح شود. حذف دادسرا و دادستان و تجمیع همه رسیدگی ها در یک فرد که هم بازجو، هم بازپرس و دادیار و دادستان و هم قاضی صادرکننده حکم بود و معلوم و مشخص نبودن مقامی که جایگاه دادستانی را داشته باشد که ریاست بر ضابطان دادگستری را داشت، وضعیت نابسامانی ایجاد کرده بود. 
در آن مقطع ریاست قوه قضائیه بخش نامه ای به شماره 1/83/716 که در تاریخ 20/1/83 خطاب به مراجع قضائی، انتظامی و اطلاعاتی کشور در 14 بند صادر و در مقدمه آن چنین آمده است «از آنجایی که که حفظ کرامت و ارزش والای انسانی و احترام به آزادی های مشروع و حقوق شهروندی و رعایت اصول و ارزش های اسلامی در گرو اقدامات صحیح و عادلانه مسئولان قضائی ، انتظامی و اطلاعاتی کشور است، توجه همه قضات شریف، ضابطان، بازجویان و ناظران زندان ها و بازداشتگاه های سراسر کشور را به نکات ذیل جلب می کنم».
 بخش نامه ای جامع و فراگیر که خود نشانه ای بود که در برخی مراجع قضائی، امنیتی و اطلاعاتی حقوق متهمان رعایت نمی شود. رئیس وقت دستگاه قضا برای حفظ کرامت انسانی دست به نوعی اقدام در قالب بخش نامه زد که مصادف با اواخر دوره مجلس ششم بود. آشنایان به وضع موجود از نمایندگان اصلاح طلب مجلس ششم درخواست کردند این بخش نامه به قانون تبدیل شود و چون تایید آن در شورای نگهبان محل بحث شده بود، درخواست شد بدون کاستن یا افزودن کلمه ای عینا متن بخش نامه به قانون تبدیل شود، فقط عنوان بخش نامه به «قانون احترام به آزادی های مشروع و حفظ حقوق شهروندی» تغییر کرد و ماده واحده ای خطاب به کلیه محاکم عمومی، انقلاب و نظامی و دادسراها و ضابطان قوه قضائیه صادر و آنها را مکلف به انجام وظایف قانونی خویش در 14 بند بخش نامه ای که تبدیل به قانون شد، کرد. قانونی که اگر رعایت شود هیچ نیازی به منشور حقوق شهروندی و همچنین لایحه جدید حقوق شهروندی نبود. به چند مورد آن از متن قانون اشاره می کنم: «کشف و تعقیب جرائم و صدور قرارها باید مبتنی بر رعایت قانون باشد. اعمال هرگونه سلایق شخصی و سوء استفاده از قدرت و بازداشت های اضافی ممنوع است. محاکم و دادسراها مکلفند حق دفاع و استفاده از وکیل و کارشناس را فراهم کنند.
 اصل بر برائت متهم است و تا جرم در دادگاه ثابت نشود، همه در پناه قانون از امنیت برخوردارند. اصل منع دستگیری و بازداشت افراد باید رعایت شود و در صورت دستگیری خانواده دستگیرشدگان در جریان قرار گیرند. در جریان دستگیری و بازجوئی از ایذای افراد نظیر بستن چشم و سایر اعضاء تحقیر و استخفاف متهم ممنوع است. بازجویان و ماموران تحقیق از پوشاندن صورت یا نشستن پشت سر متهم یا بردن آنان به اماکن نامعلوم و هرنوع اقدام خلاف قانون خودداری شود. بازرسی و معاینات محلی در کمال احتیاط انجام شود و از تعرض نسبت به اسناد و مدارک و اشیایی که ارتباط به جرم ندارد یا به متهم تعلق ندارد و افشای مضمون نامه ها و نوشته ها و عکس و فیلم خانوادگی و ضبط بی مورد آنها خودداری شود، هرگونه شکنجه متهم به منظور اخذ اقرار یا اجبار او به امور دیگر ممنوع بوده و تحقیقات باید مبتنی بر اصول و شیوه های علمی و قانونی صورت گیرد. از کنجکاوی در اسرار شخصی و خانوادگی و سوال از گناهان گذشته احتراز شود، پاسخ ها بدون تغییر و تبدیل نوشته شود و افراد باسواد در صورت تمایل پاسخ ها را خودشان بنویسند، از دخل و تصرف ناروا در اموال و اشیای ضبطی و توقیفی متهمان اجتناب شود». بخش نامه ای که به قانون تبدیل شد، دستورالعملی در برخورد با متهمان و تحقیق و محاکمه آنان است که اگر رعایت می شد، دکتر روحانی بعد از رسیدن به ریاست جمهوری خلا اجرای حقوق شهروندی را در تدوین منشور حقوق شهروندی احساس نمی کرد. نگارنده از بدو تشکیل کارگروه حقوق شهروندی مخالف بوده و هستم و درخواستم این بوده و است که همین قوانین موجود یعنی:
1- فصل سوم قانون اساسی ذیل عنوان حقوق ملت از اصل 19 تا اصل 42
2- فرمان هشت ماده ای حضرت امام (ره)
3-فرمان هشت ماده ای مقام رهبری
4-قانون آیین دادرسی کیفری خصوصا فصول پنجم در معاینه و تحقیق محلی و ششم در احضار و تحقیق از متهم، شهود و مطلعان
5-قانون احترام به آزادی های مشروع و حفظ حقوق شهروندی مصوب 16/2/1383
اجرائی شود. سران و مسئولان نظام در 40 سال گذشته بر رعایت حقوق شهروندی و آزادی های مشروع تاکید داشته اند و عملکرد آنها در صدور فرمان یا تهیه لوایح و بخش نامه های مربوط به این حوزه نشانه این امر است. اما اجراکنندگان این قوانین در چهار دهه گذشته، جدیتی در رعایت قوانین و فرامین و بخش نامه های مربوط به رعایت حقوق شهروندی نداشتند. صدور فرامین و بخش نامه و تصویب قوانین جدید نشانه همین رعایت نشدن قوانین است. 
باید به این وضع پایان داد و به جای تهیه لوایح و طرح ها و بخش نامه و فرامین جدید، الزام به اجرای مصوبات فعلی را خواستار شد و با قانون شکنان برخوردی قاطع صورت گیرد تا کرامت انسانی شهروندان حفظ شود. 
                