چهار‌شنبه ۲۲ آبان ۱۳۹۸
-----------------------------------------
یادداشت
-----------------------------------------
فراخوان آیین مردمی کتاب گردی
-----------------------------------------

                    شش سال از راه اندازی آیین مردمی کتاب گردی می گذرد. شش سال پیش این آیین برای پشتیبانی از کتاب فروشی ها به عنوان کانون های ارتباط میان نویسندگان و خوانندگان و بخشی از فضای عمومی با نشاط و پویایی شهری و قدردانی از کتاب فروشان شکل گرفت. از نخستین دوره این پویش، گروه بزرگی از فرهیختگان و نخبگان به دعوت کنندگان آن پیوستند و به همراهی مردم در سراسر کشور با این حرکت کمک کردند. در سال جاری در حالی به استقبال برنامه کتاب گردی می رویم که تحریم ها بر انتشار کتاب نیز تاثیر گذاشته و باعث گرانی قیمت کتاب شده و ممکن است این تاثیر به کم رونق شدن کتاب فروشی ها بینجامد. کتاب فروشی ها بخشی از فضای عمومی جامعه هستند که انتقال فکر و دانش را تسهیل می کنند و خاموش شدن چراغ کتاب فروشی ها آسیب هایی به دنبال دارد که نتایج آن برای جامعه فاجعه بار است. در چنین شرایطی نباید بگذاریم چراغ کتاب فروشی ها خاموش یا کم نور شود؛ زیرا چراغ کتاب فروشی ها خانه های ما را نیز روشن می کند و نور امید را همچنان در دل های ما زنده نگه می دارد. ما می توانیم با حضور خود در کتاب فروشی ها و خرید کتاب به روشن ماندن این چراغ ها کمک کنیم و شهر و خانه های مان را روشن نگه داریم.
همراه با گروهی از فرهیختگان از مردم شریف ایران دعوت می کنیم به منظور احیای فرهنگ کتاب خوانی و خرید کتاب از کتاب فروشی ها، روز پنجشنبه، 30 آبان، با حضور پرشور در قالب گروه های دانش آموزی، دانشجویی، خانوادگی، دوستانه و... در کتاب فروشی های سراسر کشور و خرید کتاب، از ناشران، نویسندگان، مترجمان و مشاغل مرتبط با تولید کتاب کشورمان تقدیر کنند. از اهل قلم، روحانیون، هنرمندان، آموزگاران، استادان، اصحاب فکر، فرهنگ و اندیشه، پدیدآورندگان کتاب، شخصیت های سیاسی و چهره های برجسته و مورد احترام مردم نیز دعوت می کنیم مانند سال های گذشته ضمن حضور در کتاب فروشی ها و خرید کتاب، با پشتیبانی از این حرکت مردمی به رونق و استمرار آن یاری رسانده و به شکل گیری و گسترش فضای گفت وگوی عمومی با محوریت کتاب کمک کنند. از روزنامه نگاران، مدیران رسانه های مکتوب، صدا و سیما و فعالان شبکه های اجتماعی نیز درخواست می کنیم با دعوت از مردم و فرهیختگان و انعکاس حضور مردم در کتاب فروشی ها به یاری این حرکت بیایند. همچنین از گروه های ترویج کتاب خوانی، باشگاه های کتاب خوانی، نهادهای غیردولتی فعال در حوزه کتاب در شهرها و روستاهای سراسر کشور دعوت می کنیم با حضور در کتاب فروشی ها به ترویج کتاب خوانی کمک کنند. امیدوارم با تلاش همگانی، حضور در کتاب فروشی ها و خرید کتاب به یکی از عادت های همیشگی مان تبدیل شود تا هم اقتصاد نشر رونق گیرد و چرخ آن به حرکت خود ادامه دهد و هم امید و نگاه به آینده در فضای فکر و فرهنگ کشور تداوم داشته باشد.
وعده دیدار ما پنجشنبه، 30 آبان، در کتاب فروشی های سراسر کشور
                