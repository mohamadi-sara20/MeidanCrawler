دو‌شنبه ۹ اردیبهشت ۱۳۹۸
-----------------------------------------
یادداشت
-----------------------------------------
اختلاف بینداز و حکومت کن در خاورمیانه
-----------------------------------------

                    اغتشاش های خاورمیانه بر یک پایه اصلی شکل می گیرد که برای ایرانیان کاملا شناخته شده است: «اختلاف بینداز و حکومت کن». ایران در گذشته های دوردست مانند امروز نقش چندراهه یا میدان را در ارتباط های کشورهای جهان ایفا می کرده و از این لحاظ همواره یک موقعیت استراتژیک فوق العاده داشته است. در این رابطه، ایران هم از ارتباط های تجاری میان شرق و غرب و شمال و جنوب خود برخوردار بوده و هم درگیر برخوردهای سیاسی و نظامی ناشی از رقابت قدرت های مورد اشاره بوده و از آنها سود برده؛ اما بیشتر زیان دیده است. در گذشته های دور، مهم ترین قدرت های اروپایی در غرب، یونان و روم بودند که ارتباط و رقابت و دوستی و دشمنی آنها با ایران باستان، هم موجب پیشرفت و فرهیختگی فرهنگی ایران بود و هم به دلیل کشمکش دائمی آنها با ایران موجبات ضعف و ناتوانی ایران باستان را فراهم آورد. فراز و فرود توانایی ها و قدرت نظامی و اقتصادی منحصر به ایران نبود. جنگ های 700ساله ایران و روم و ورود و خروج مکرر نیروهای طرفین از متصرفات یکدیگر مانند گرجستان و ارمنستان و شامات و شرق اروپا و مصر باعث تضعیف روم و ایران شد. به دلیل این سایش و برخورد دائمی، نه تنها ایران و روم قدرت اقتصادی و دفاعی خود را از دست دادند، بلکه هدف حمله اقوام منطقه مانند اعراب و بعدها مغولان قرار گرفتند. یونان خیلی پیش تر از این و پس از تهاجم های اسکندر- که اهل مقدونیه و دشمن یونان بود- به یک کشور کوچک تبدیل شد و امروز هم به همان صورت باقی مانده است.
بعد از رحلت پیامبر، اعراب به ایران حمله کردند. خلفای اموی و عباسی حتی فرزندان پیامبر اسلام را هم به شهادت رساندند و سایر آنها به سرزمین های کوهستانی ایران که از هجوم و حضور اعراب در امان بودند، پناهنده شدند. آنها حتی حضرت امیرالمومنین(ع) را که مورد احترام ایرانیان و به اعتقاد شیعیان برگزیده پیامبر برای جانشینی خود بود، به شهادت رساندند. بعد از آن مغول ها پس از عبور از ایران، سرزمین های در تصرف خلفای بغداد و روم شرقی شامل ترکیه کنونی و دریاچه وان و سرزمین های کردنشین ایران تا بیشتر خاورمیانه از جمله شامات و مصر را تصرف کردند و خلافت بغداد را از میان برداشتند. از آن روزگار تا استقرار حکومت صفویان -که نهایتا ایران کنونی را یکپارچه کرد - ایران توسط اقوام محلی و مهاجر به صورت ملوک الطوایفی و خان خانی و در ناامنی کامل اداره می شد. ایرانیان از پیش از دوره هخامنشی مردمی دیندار و همواره به پرستش ایزد یکتا متصف بوده اند. رسالت پیامبر اسلام در مرحله اول تربیت اعرابی بود که تا آن زمان در «جاهلیت» به سر می بردند. درحالی که تاریخ تمدن بشر در ایران، یونان، روم، چین و هند ریشه در مدنیت کهن داشته و دارد؛ آنچه در این یادداشت اهمیت دارد، بازگشت ایران به یک حالت متحد و یکپارچه است و درسی است که می توان از تاریخ آموخت. ایران پیش از جنگ های اول و دوم جهانی گسترده تر از امروز بود. جنگ اول جهانی موجب پایان دادن به تسلط عثمانی بر خاورمیانه شد. رومی ها که برای قرن ها از خاورمیانه رانده شده بودند، در این دو جنگ به این منطقه بازگشتند؛ اما جای خود را به فرانسوی ها دادند. یونانی ها شکوه و عظمت باستانی خود را از دست دادند و امروز اگرچه از استقلال برخوردارند، اما دیگر کشورشان آن مهد تمدن باستانی نیست. تمدن های یونانی و رومی در 200، 300 سال اخیر با هم ترکیب شده و به غرب اروپا، ایالات متحده آمریکا و کانادا رفته اند. مشخصه این دو تمدن در معنویت علمی و هنری یونانی و قدرت طلبی تمدن رومی است. روم باستان همواره می کوشید بر قدرت های رقیب فائق آید، کاری که امروز ترامپ از آن نسخه برداری می کند. یونانی ها تمرکزشان بر پیشرفت علم و هنر بود. آنها برای ایران باستان احترام و اهمیت زیادی قائل بودند و کتاب های زیادی درباره فرهنگ ایرانی نوشتند. حتی جوانان یونانی به خدمت سپاهیان ایران درآمده بودند. 
سخن پایانی تکیه بر تاریخ و پیشرفت ها و شکست های ایرانیان دارد. جنگ های 700ساله روم با ایران به طمع تصرف بخش هایی از امپراتوری ایران نهایتا منجر به ازدست رفتن هر دو قدرت روم و ایران شد. امروز ما با روم های دیگری سروکار داریم که سرنوشت جهان را در چنگال خود دارند. چینی ها برای اجتناب از جنگ دائم با مغولان و مردمان گرسنه آسیای مرکزی، خط خود را با ساخت دیوار چندین هزارکیلومتری از مهاجمان یا مهاجران آسیای مرکزی و شمالی جدا کردند؛
کاری که امروز ترامپ می خواهد با مکزیک بکند. در قدرت های جهان امروز -که کنترل سازمان ملل و شورای امنیت را در اختیار دارند- روم و یونان و ایران مشارکت موثری ندارند؛ جای آنها را چین، فرانسه، بریتانیا، آمریکا و روسیه گرفته اند. ماهیت داشتن حق وتو، نشان دهنده وجود اختلاف میان این پنج قدرت است نه مشارکت آنها.
اما ایران کنونی در منطقه پرآشوب خاورمیانه می تواند با همکاری کشورهای پیرامون خود نقش مهم تری را از آنچه اکنون دارد، ایفا کند. بسیاری از آشوب های دائمی کشورهای ریز و درشت خاورمیانه یا آسیای جنوب شرقی به تحریک قدرت های غربی شکل می گیرد. دشمنی علنی ایالات متحده آمریکا با ایران عمدتا به دلیل آزادی عملی است که روسیه در منطقه با یاری ایران به دست آورده است. آمریکا اگر در منطقه مدعی نداشت، بازسازی خرابی های عظیم منطقه را با استفاده از دلارهای نفتی و فروش اسلحه به انحصار خود و شاید با کمک ناتو انجام می داد. آمریکا از قدرت چین و روسیه شگفت زده شده است و اگر به ایران تشر می زند، در واقع پیامی است که برای دو کشور روسیه و چین می فرستد. باوجود این رقابت های سیاسی، بازهم ایران می تواند نقش بی بدیلی در یکپارچه کردن قدرت های کوچک منطقه آسیای جنوب غربی ایفا کند. برای ایفای این نقش، ایران نباید عضوی از تیم اختلاف افکنی باشد. باید به هر ترتیبی که لازم است، خود را از دعواهای روزانه در منطقه خارج کند و به جای آن در جهت برقراری همکاری های منطقه ای تلاش کند. مرزهای کنونی ایران در قرن گذشته توسط قدرت های زورمند خارجی وقت خط کشی شده اند. قدرت های مورد اشاره نمی خواهند مردم خاورمیانه با هم متحد باشند و حتی اگر از دستشان برآید، بازهم برای تجزیه کشورهای منطقه تلاش خواهند کرد. امروز تجزیه قفقاز و کردستان و افغانستان نمونه های بسیار روشنی در تلاش قدرت های جهانی برای کوچک کردن و مدیریت قدرت های منطقه ای است. کردستان به لحاظ تاریخی یک سرزمین یکپارچه و بخشی مهم از فرهنگ ایران زمین است. مغول ها پس از عقب راندن رومی ها از بیزانس، بخشی از کردستان را از ایران جدا کردند. سپس بخش عمده آن توسط عثمانی از ایران جدا شد. سپس این بخش در سال دوم جنگ اول جهانی (1914) در پیمان سایکس- پیکو به سه بخش تجزیه شد و هر بخش در یکی از سه کشور تازه تاسیس ترکیه و سوریه و عراق قرار داده شد. کردها در این کشورها از همان زمان تجزیه تاکنون به دنبال یکپارچگی سرزمین خود بوده اند. کردها مردمی ایرانی تبارند. در مرزهای شرقی ایران، افغانستان، ازبکستان، تاجیکستان، جمهوری آذربایجان و گرجستان در دوره های طولانی بخشی از حوزه سیاسی و فرهنگی ایران بوده اند. ایران کنونی می تواند با این کشورها همکاری و پیوستگی بیشتری از آنچه قدرت های غربی مایل اند داشته باشد؛ بدون اینکه حتی خطوط مرزی را تغییر دهد. همکاری های منطقه ای الزاما به مفهوم ازدست دادن استقلال نیست اما منطقه پراستعداد خاورمیانه و کشورهای هم جوار را خودکفا می کند و ریش آنها را از دست قدرت های فرامنطقه ای نجات می دهد.
                