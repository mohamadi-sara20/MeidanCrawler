دو‌شنبه ۲۶ فروردین ۱۳۹۸
-----------------------------------------
سرمقاله
-----------------------------------------
اروپا و ایران در لحظه حساس
-----------------------------------------

                    آیا حفظ برجام همچنان یک اولویت برای اتحادیه اروپا محسوب می شود؟ اروپا قبلا اعلام کرده امنیت بین الملل و به ویژه امنیت نسبی در خاورمیانه و جلوگیری از افزایش بی ثباتی در این منطقه به دلیل تبعات جدی امنیتی آن برای اتحادیه اروپا، از مواهب برجام است. این مسئله بارها از سوی مسئول سیاست خارجی اتحادیه اعلام شده است. روسیه و چین دو عضو دیگر برجام هستند که این روزها کمتر در این باره سخن گفته اند و در موضع اجرا نیز به نظر می رسد اقدام درخور توجهی انجام نداده اند و نوعی موضع یا ما یا اروپا را در پیش گرفته باشند که این در تضاد با اصل اولویت منافع ملی و حتی عملکرد خود این کشورها در سیاست خارجی خود در ارتباط با همه کشورها و حتی رژیم اسرائیل است. آنچه این روزها نگران کننده به نظر می رسد، تلاش های آشکار و پنهان برای تخریب روابط ایران و اتحادیه اروپاست و این مسئله که مورد پسند برخی در داخل یا خارج از ایران نیز هست، اهداف آمریکا و متحدان منطقه ای این کشور مانند اسرائیل و گروه عربستان را به نتیجه می رساند. به نظر می رسد انتظارات دو طرف از یکدیگر در مسئله برجام و مواضع تریبونی که گرفته می شود، نه تنها کمکی به مسئله نکرده، بلکه شرایط را نامناسب تر کرده است. در ایران تاکید می شود که اروپا براساس تعهدات برجامی خود باید با همه ظرفیت خود، خلف وعده ترامپ را پوشش دهد و تحریم های ایران را تا حدی بی اثر کند که ایران از این مرحله بتواند عبور کند. چندین ماه از راه اندازی «اس پی وی» سخن گفته شد و ایران به آن نگاه مثبت داشت تا اینکه سازوکار مالی دیگری به نام اینستکس به جای آن اعلام شد که متضمن همه تعهدات اروپا نبود. از سوی دیگر اروپایی ها خواستار پایبندی ایران به توافق هسته ای هستند که خوشبختانه ایران این مهم را انجام داده و هربار آژانس بین المللی انرژی اتمی پایبندی ایران به همه تعهدات ذیل برجام را تایید کرده است. انتظارات دیگر آنها رعایت محدوده آزمایش های موشکی، احترام به حقوق بشر ایرانی ها و به ویژه دوتابعیتی ها، واکنش صریح درباره ادعای دنبال کردن مخالفان در اروپا، تصویب کنوانسیون های چهارگانه اف ای تی اف و مباحث منطقه ای است که به نظر می رسد می توان درباره آنها با قدرت و از موضع منافع ملی مذاکراتی انجام داد و حداقل به شکل صریح، دغدغه های دو طرف در میان گذاشته شود. در ایران گاهی موضعی انتقادی درباره اروپا اعلام می شود که اتحادیه در ماجرای برجام، رفتار عمل گرایانه نداشته است. قضاوت منصفانه در این باره به باور نگارنده این است که اروپا بخش هایی از تعهدات خود را انجام نداده و ایران هم می توانست در زمینه رفع دغدغه های اروپا، فعالانه تر عمل کند. ایران در این سال ها همواره تلاش کرده از ایجاد اجماع جهانی علیه خود جلوگیری کند. ماجرای اجلاس لهستان و تلاش آمریکا برای ایجاد درگیری با ایران در حوزه های منطقه ای، نباید به سادگی فراموش شود. ترامپ همچنان زیر فشار خروج غیرقانونی از برجام قرار دارد و برای پیاده کردن مقاصد خود مجبور شده به تحریم های یک جانبه علیه ایران روی آورد و با زور سیاسی و اقتصادی این تحریم ها را بر دیگر کشورها تحمیل کند. اقدام هوشمندانه ایران در ماندن در برجام، حمایت اروپایی ها را نگه می دارد... اما نباید در رابطه با اتحادیه اروپا، متوقف به سطح برجام شد، بلکه می توان از ظرفیت های بیشتری در این بین بهره گرفت. برای درپیش گرفتن راهکارهای جدید در سیاست خارجی و جلوگیری از اهداف آمریکا برای انفعال ایران در حوزه دیپلماسی، ابتدا باید از خودمان شروع کنیم و قبل از اینکه بیش از این دیر شود، درصدد تقویت همکاری با کشورهای جهان باشیم. مذاکره اکنون با توجه به حضور مذاکره کنندگان توانمند در ایران، نگرانی خاصی در پی نخواهد داشت. باید در سیاست خارجی تعدیل لازم را ایجاد کرد. تعامل سازنده که شاه بیت توصیه سند چشم انداز جمهوری اسلامی ایران است و اجرای آن معمولا به شکل کامل و صحیح انجام نشده، می تواند همچنان سرلوحه اقدامات دستگاه سیاست خارجی باشد که مدتی است در سایه برخی مواضع و فضاسازی های انجام شده در داخل و خارج، قرار گرفته است.
                