دو‌شنبه ۲۵‌شهریور ۱۳۹۸
-----------------------------------------
حرف اول
-----------------------------------------
دلار کاهشی و کالاهای افزایشی
-----------------------------------------

                    نرخ دلار که سال گذشته و بعد از شوک خروج ترامپ از برجام و اعمال تحریم های بی سابقه علیه ایران، جهش پیدا کرده بود، اکنون چند ماهی است در فضایی باثبات قرار گرفته و در کانال 11 هزار تومان تثبیت شده است؛ حتی شواهدی مبنی بر تغییرات عرضه و تقاضا و احتمال کاهش بیش از این نرخ ارز نیز وجود دارد. بانک مرکزی با درپیش گرفتن سیاست ساماندهی صرافی ها و فروش ارز از طریق بانک ها، نرخ ارز را کنترل کرده است، بااین حال افکار عمومی این پرسش را مطرح می کند که چرا وقتی نرخ ارزها به ویژه دلار افزایش می یابد، بلافاصله نرخ اجناس و خدمات نیز خود را تطبیق می دهند، اما وقتی نرخ دلار کاهشی می شود و نسبت به گذشته تا حدود 30 درصد کاهش می یابد، اثری از کاهش قیمت ها نیست؟ سال گذشته نرخ دلار به مرز 20 هزار تومان رسیده بود که این نرخ وضعیت ناخوشایندی را برای ایران و بخش های مختلف صنعتی، تولیدی و خدماتی و در کل اقتصاد کشور پدید آورده بود؛ اما نرخ کنونی متناسب با شرایط ایران است، چراکه ضمن وفق پیداکردن بازار با این نرخ و آرامش موجود در آن، قاچاق بی صرفه و واردات بی رویه نیز تا حدی غیراقتصادی شده است. با وجود این مسئله و کاهش نرخ دلار، قیمت محصولات همچنان بالاست و حتی شیب صعودی دارد، چراکه در این میان فقط بانک مرکزی به فکر ساماندهی بوده و دیگر نهادها وظیفه خود برای نظارت و بازرسی را به درستی ایفا نکرده اند. در این مقطع که بازار داخلی و خارجی حاشیه امن دارد، باید با افزایش حجم صادرات، ذخایر ارزی خود را افزایش داد. علاوه بر نفت، گاز، پتروشیمی و میعانات، تقویت توانمندی در بخش صادرات غیرنفتی نیز اهمیت دارد، چراکه نقطه ضعف اقتصاد ایران که تحریم ها را اثرگذار می کند، در همین بخش است. سیاست های فعلی بانک مرکزی توانسته آرامش نسبی را در بازار ایجاد کند، اما ایفای نقش آن به تنهایی کارساز نیست و دیگر نهادها نیز باید برای بهبود وضعیت اقتصادی و معیشتی گام بردارند تا اثر کاهشی شدن نرخ ارزها خود را نشان دهد. در ماه های اخیر وزیر امور خارجه و رئیس جمهور، مذاکره با اروپایی های حاضر در برجام و حتی کشورهای بیرون از آن را شدت بخشیده اند که البته نتایج قطعی آن هنوز مشخص نیست اما با بهبود وضعیت سیاسی و یافتن راهکاری برای فروش رسمی نفت ایران، نرخ ارز می تواند کاهش بیشتری پیدا کند که در اینجا، اهمیت فعالیت هم سوی همه بخش ها برای کاهش نرخ تورم و تورم کالاها و خدمات، ضروری است. می دانیم افزایش نرخ ارز با افزایش قیمت ها در بازار رابطه ای مستقیم و فوری دارد؛ اما کاهش نرخ ارز لزوما به همان سرعت افزایش نرخ، روی قیمت کالاها تاثیر نمی گذارد و مدت زمانی طول می کشد تا این اثرگذاری در بازار محسوس شود؛ این افزایش در برخی از حوزه های کلان مانند مسکن، زمین و طلا کاهش نرخ ارز بلافاصله و با سرعت بیشتری خود را نشان خواهد داد. به هرحال در حوزه های تامین و فروش کالا، به یک بازه زمانی قابل قبول برای اثربخش شدن کاهش نرخ ارز نیاز است، مشروط بر اینکه سایر شاخص های اقتصادی، در آن اختلال ایجاد نکند. تحریم ها برای خرید برخی کالاها مسئله ایجاد کرده و تهیه آن را گران می کند که این با نرخ ارز ارتباط مستقیم ندارد. درعین حال تلاش برای یافتن راه های دیپلماتیک برای استفاده از ارزهای دیگر رایج دنیا نیز اهمیت فراوانی دارد. می دانیم دلار تنها پول بین‎المللی نیست، بلکه یورو نیز در مقابل آن در حال قدرت گرفتن است. ترامپ از همه کشورها می خواهد مبادله کالا با ایران را از چرخه مبادلات خود خارج کنند و اگر اتحادیه اروپا و چین این روند را نپذیرند، می توان از یورو و یوآن هم برای مبادله و داد و ستد استفاده کرد. کشورهایی مانند چین و ژاپن هم با یورور کار می کنند؛ بنابراین در این زمینه برای مبادله مشکلی برای ایران ایجاد نخواهد شد. اگر یورو جایگزین دلار شود و پول نفت هم با یورور دریافت شود، با همان یورو می توان نیازهای داخلی را تامین کرد. در این میان تداوم تثبیت قیمت و شیب نزولی آن اهمیت دارد. بانک مرکزی عمدتا بر بانک‎ها و صرافی‎ها نظارت می‎کند و قدرتی بیش از این ندارد. درباره انتشار اوراق مشارکت ارزی هم باید گفت این اوراق را در داخل کشور خریدار ندارند. ایران واردکننده کالاهای بسیاری است؛ بنابراین اگر نرخ ارز پایین بیاید، کالاهایی که از خارج، وارد می شود، ارزان‎تر عرضه شده و ذخایر ارزی بانک مرکزی هم افزایش خواهد یافت.
                