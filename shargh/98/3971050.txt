چهار‌شنبه ۲۴ مهر ۱۳۹۸
-----------------------------------------
حرف اول
-----------------------------------------
چرا آمریکا از کردها حمایت نکرد؟
-----------------------------------------

                    حرکت تحول خواهی بهار عربی در سوریه می توانست دولت را به قبول اصلاحات وادارد تا مشارکت عمومی تری را در پی داشته باشد. با اینکه سوریه در دهه های اخیر توسعه فرهنگی قابل توجهی را پشت سر گذاشته بود و همین تحول اجتماعی، آن جامعه را از تک بعدی و تک حزبی بعث به دموکراسی خواهی رسانده بود، اما باید توجه داشت گروه کثیری از جمعیت قبایلی و بدوی آن کشور که در جوامع شهری کمتر به چشم می خوردند، شیوه های محافظه کارانه زندگی قبایلی را حفظ کرده بودند و با گشایش آزادی خواهانه ای که پدید آمد، آن نیروهای محافظه کار بهره مند از حمایت های وهابیون با جسارت وارد کارزار شدند. 
در شرایطی که بخش هایی از نظامیان جداشده از ارتش رسمی با افراد تحت امر خود نیرویی تشکیل داده بودند و با حمایت هایی که از آنان می شد، امید داشتند بتوانند جایگزین نظام سوریه شوند، نیروهای محافظه کار قبایلی که آشکارا از حمایت های عقیدتی و تدارکاتی برنامه ریزی شده خارجی نیز بهره مند بودند، اعتراضات را با آرمان های واپسگرایانه خودشان مصادره کردند. همچنین ارتش ضعیفی موسوم به آزادی بخش به وجود آمده بود و همچنین ارتش ملی بسیاری از کادرهای سطوح پایین و سربازان خود را که از فرزندان همان اعراب قبیله بودند، از دست داد. به زودی نیروهای تعلیم دیده رزمی شامل کسانی که از حامیان القاعده به شمار می آمدند، به داوطلبانی که از برخی کشورهای اسلامی و روسیه و اروپا جذب شده بودند، پیوستند. گروه های متشکل آنان با امکانات زرهی و موتوریزه از جنوب ترکیه به سوریه و عراق سرازیر شدند و خلافت داعش را در موصل و رقه تشکیل دادند. هنوز ابهام بسیاری در چگونگی برنامه ریزی و تشکیل پنهانی آن نیروی بزرگ و گستاخ و بی فرهنگ وجود دارد اما تردیدی نیست دست کم در آغاز در میان برخی قبایل سوریه و عراق از حمایت های گسترده ای بهره مند بودند. اما خشونت های نیروهای تروریستی داعش و جنایاتی که حتی در سرزمین های غربی به اروپایی ها و آمریکایی ها امان نمی داد، نه فقط خصومت دنیای خارج را برانگیخت بلکه موجب بیزاری بسیاری از کسانی شد که خواسته یا ناخواسته در سرزمین های داعشی به دام افتاده بودند.
 ترکیه نیز از ترکش های افراط گری های وهابی مصون نماند. عربستان که با توجه به مشارکتش در خلق القاعده، طالبان و داعش، به ویژه با توجه به فاجعه 11 سپتامبر 2001 که به دست شهروندان آن کشور و با حمایت مالی خیریه های عربی انجام شده بود، با نگرانی از اقدامات تلافی جویانه آمریکا از حمایت علنی از داعش دست برداشت. قدرت گرفتن داعش در سوریه و فجایعی که در برابر اقلیت های مسیحی، شیعه، ایزدی، آسوری و علوی و کرد انجام دادند، طبیعتا موجب می شد این اقلیت ترجیح دهد در زیر چتر حمایتی دولت مرکزی علوی قرار گیرد که از آن گونه تعصبات و تبعیضات مبرا بود و خودش نیز در معرض تهدید افراط گرایی سلفی قرار داشت. از سوی دیگر، آمریکا و ترکیه که نگران انسجام بیشتر بشار اسد بر اثر همبستگی با اقلیت ها بودند، در تقابل با دولت سوریه در صدد بر آمدند تا این نیروها، به ویژه کردها را که سازمان یافته تر بودند، با امید و نوید در زیر چتر حمایتی خود به جنگ با داعش وادارند و ترکیه که پیش از این مشتری نفت ارزان سرزمین های داعشی بود، با تشکیل گروه اسلامی دیگری بر پایه آرمان های اخوان المسلمین، نیرویی تحت الحمایه خود تدارک دید. با پایان یافتن ماجرای داعش، تاریخ مصرف نیروهای کرد به اتمام رسید. آمریکای ترامپ نیز به بهانه هایی از قبیل این که کردها در جنگ جهانی دوم از متفقین حمایت نکردند! و با توجه به اینکه ترکیه، عضو ناتو و پایگاه نفوذ غرب در منطقه، برایش ارزشمندتر است و با اعلام اینکه جنگ کردها و ترک ها و عرب ها در فاصله هفت هزار کیلومتری ربطی به آمریکا ندارد، به چند تهدید لفظی و تحریم بی اثر اکتفا کرد و خودش را از ماجرا کنار کشید. اروپا نیز جز لفاظی های احساسی حتی حاضر نشد قطع نامه ای برای تحریم فروش اسلحه به ترکیه صادر کند، در حالی که ترکیه برای درهم کوبیدن کردها و اشغال سرزمینشان نیازی به خرید اسلحه از دیگران ندارد. در چنین شرایطی کردها دریافتند بهترین راه برایشان دریافت امتیازاتی در قالب یک اقلیت ملی و بازگشت به زیرچتر رسمی دولت قانونی است. برای دولت مرکزی نیز پس از پشت سرگذاشتن تجربیاتی پرهزینه، زمان آن است که بداند سرزمینی است با اقوام متکثر و با مشارکت آنان و با احترام به حقوق فرهنگی و اجتماعی اقلیتی آنان می تواند دولت باثبات تری باشد. در شرایط کنونی منافع ملی سوریه اقتضا می کند که این کشور با فراهم آوردن شرایط لازم به عرصه همکاری های منطقه ای و بین المللی بازگردد تا بتواند ترکیه را نیز با دادن اطمینان امنیتی لازم به بازگشت به مرزهای خود ترغیب کند و احتمالا چنین مسیری را در پیش خواهد گرفت. ترکیه هم اگر تفکرات جهان گستری در سر داشته باشد، به جای بهره مندی اقتصادی در شرایط آرامش و صلح با همسایه جنوبی، درگیر جنگ های چریکی فرسایشی طولانی در داخل و بیرون از مرزهایش خواهد شد که جز خسارت و ویرانی نتیجه ای نخواهد داشت. برای آمریکای ترامپ نیز چنان که گفته شد کشتار میان ترک ها و کردها و عرب ها اهمیتی ندارد، جز اینکه بازار مناسب تری برای فروش اسلحه اش فراهم کند. اما ایران نیز برای حفظ نفوذ سیاسی و اقتصادی در منطقه قاعدتا لازم است خود را با شرایط مسالمت آمیز جدید تطبیق دهد و با پایان یافتن شرایط ستیز و چالش بکوشد با مذاکره در شرایط آرامش و مسالمت و فارغ از تهدیدهای متقابل از بازار سرشار منطقه سهم خود را بستاند.
                