دو‌شنبه ۲۸ مرداد ۱۳۹۸
-----------------------------------------
سرمقاله
-----------------------------------------
28 مرداد و مفروض های آن
-----------------------------------------

                    در اینکه 28 مرداد یکی از نقاط عطف تاریخ معاصر ایران است، کمتر تردید می توان داشت؛ در عین حال با گذشت 66 سال از آن رویداد، کمتر یک بررسی منصفانه و به دور از حب و بغضی درباره آن به عمل آمده است. نگاه ایرانیان به این رویداد در چند مفروض کلی خلاصه می شود. نخست اینکه در این مرافعه، حق کاملا با ایران بوده است. انگلستان بیش از نیم قرن، نفت ایران را به تاراج برده است. ثانیا اینکه در آن نیم قرن، مسئولان کشور اصلا به فکر احقاق حقوق ایران برنیامده بودند؛ چون در بیشتر مواقع وابسته به انگلستان بودند. مفروض سوم آن است که پس از ملی شدن نفت و بیرون راندن انگلیسی ها از ایران، آنان با طراحی آمریکایی ها دولت ملی و قانونی دکتر مصدق را سرنگون کرده و دوباره نفت را در انحصار می گیرند؛ اگرچه این بار با مشارکت آمریکایی ها. البته بخش دیگر مفروض ها آن است که پس از کودتا به مدت 25 سال، آمریکایی ها و انگلیسی ها زمام امور را به دست می گیرند تا در نهایت پیروزی انقلاب اسلامی در سال 57. بعد از انقلاب مفروض دیگری هم اضافه شده که دکتر مصدق اشتباه بزرگ و تاریخی اعتماد به آمریکایی ها را مرتکب شده و آنها هم از پشت به او خنجر زده و با طراحی کودتا به کمک انگلیسی ها او را سرنگون می کنند. البته یک سری مفروض های دیگر هم وجود دارد که عمدتا بعد از انقلاب اضافه شده اند. از جمله اینکه دکتر مصدق دچار کیش شخصیت شده و به برخی یاران از جمله آیت الله کاشانی و متحدان خود پشت می کند، مجلس را منحل می کند، با روحانیت و جریانات اسلام گرا از جمله فدائیان اسلام و دیگران، همراهی نمی کند و قس علی هذا. پرداختن به تک تک این موارد در ورای یک یادداشت کوتاه برای خوانندگان «شرق» قرار می گیرد؛ اما یقینا روزی سرانجام باید نگاه جدی تر، واقع بینانه تر و غیر سیاسی تر به این رویداد تاریخی داشت. همه مفروض هایی که درباره رویداد 28 مرداد مورد بحث قرار گرفت، تامل برانگیز هستند. به عبارت دیگر مفروض ها چه درباره خود کودتا، چه درباره اصل ملی شدن نفت، روایت های یک سویه ای هستند که گاهی با واقعیت ها فاصله دارند. مشکل فقط در دور بودن بسیاری از اینها از حقیقت نیستند. برخی از آنها اساسا معلوم نیست بر روی کدام واقعیت های تاریخی بنا شده اند. به عنوان مثال اینکه دکتر مصدق به آمریکایی ها اعتماد می کند، معلوم نیست بر اساس کدام اساس و بنا بیان می شود؟ به عبارت دیگر دکتر مصدق چه تصمیمی می گیرد یا کدام سیاست را اعمال می کند که بتوان آن را مصداق اعتماد نخست وزیر به آمریکایی ها ارزیابی کرد. بحث بر سر آن نیست که آیا اطمینان به آمریکایی ها درست بوده و هست یا خیر؟ سخن بر سر آن است که حتی اگر فرض شود دکتر مصدق قائل به اعتماد به آمریکایی ها بود، در عمل چه کرده که مصداق اطمینان کردن او به ایالات متحده به شمار رود؟ مبحث دیگری که مانند مفروض های مان درباره 28 مرداد و ملی شدن نفت تامل برانگیز است، پرداختن به تحولات، تصمیمات و رویدادهای بعد از ملی شدن نفت است. یک ماه بعد از به تصویب رسیدن لایحه ملی شدن نفت در مجلس شانزدهم در 29 اسفند 1329، دکتر مصدق در اردیبهشت 1330 به نخست وزیری می رسد و تا 28 مرداد سال 32 جمعا به مدت 28 ماه، زمام امور کشور را در دست دارد. 
رویدادها، سیاست ها و تصمیمات دولت دکتر مصدق در آن 28 ماه کمتر مورد یک بررسی نقادانه و به دور از حب و بغض های سیاسی قرار گرفته است. مانند خود ملی شدن نفت که فرض ما بر آن است که اقدامی بسیار درست بوده، تصمیمات و سیاست های دولت مصدق در آن 28 ماه حساس و بحرانی، فرض گرفته شده اند که همگی صحیح و بی عیب و نقص بوده اند؛ در حالی که درباره شماری از آنها می توان پرسش های بسیار جدی مطرح کرد که بی عیب و نقص بودن آنها را با اما و اگرهای زیادی مواجه می کند. بر همین منوال، نقش آمریکایی ها در جریان ملی شدن نفت از ابتدا تا انتهاست. همان طور که اشاره شد، حسب مفروض های اشاره شده، آمریکایی ها از همان آغاز ملی شدن نفت شمشیر را از رو برای ملت ایران بسته و در پی رویارویی با آن تصمیم تاریخی بر آمدند. سرانجام هم دست در دست متحد قدیمی یعنی انگلستان، با طراحی کودتای 28 مرداد بزرگ ترین ضربه تاریخی بر منافع ملی ایران را وارد کردند. در این فرض هم همانند سایر مفروض ها، اما و اگرهای بسیاری وجود دارد که بخش های زیادی از تصورات ما درباره عملکرد آمریکایی ها را مورد سوال قرار می دهد. برعکس باور تاریخی ایرانیان، آمریکایی ها به هیچ روی از ابتدای ملی شدن نفت، در مقام مخالفت و رویارویی با آن بر نیامدند. آنان حتی تلاش های زیادی هم صورت دادند تا در قالب وساطت میان ایران و انگلستان، شاید آن بحران فیصله پیدا کرده و دو کشور به یک توافقی دست یابند. راه حل ها و پیشنهادهایی هم به دنبال ماه ها مذاکرات مفصل و طولانی میان ایران و انگلستان، پیدا می شود که ایران آنها را نمی پذیرد و اتفاقا نفس نپذیرفتن آن راه حل ها، یکی از ابهامات پر مناقشه عملکرد دولت مصدق است. نگاه ایرانیان تاکنون به کودتای 28 مرداد و کل ماجرای ملی شدن نفت، نگاهی پر از خیر و شر و آکنده از ظالم و مظلوم بوده است. تردیدی نیست که بالاخره روزی باید نگاه واقع بینانه را جایگزین نگاه حب وبغضی 66 سال گذشته کرد.
                