یک‌شنبه ۱۰ آذر ۱۳۹۸
-----------------------------------------
یادداشت
-----------------------------------------
تحولات عراق و لزوم بازبینی رویه ها
-----------------------------------------

                    در دوران پس از صدام حسین این نخستین باری نیست که کشور عراق با اعتراضات گسترده ای روبه رو می شود. پیش از این در سال 2013 در اعتراضات گسترده شهروندان عموما سنی مذهب عراقی به نخست وزیر نوری مالکی و سرکوب این اعتراضات در استان های انبار، نینوا و صلاح الدین ده ها نفر کشته شد و در نهایت داعش توانست بر بخش بزرگی از این مناطق مسلط شود. از سال های 2014 و 2015 به بعد به تدریج گروهی از شیعیان ناراضی نیز به اعتراض علیه دولت پرداختند. در ماه های اخیر عراق با اعتراضات وسیعی روبه رو است. البته این بار عموم معترضان را شیعیان عراقی تشکیل می دهند. تا به امروز اهل سنت خود را از اعتراضات اخیر کنار کشیده اند. اعتراض ها بیشتر متوجه فساد گسترده در میان سیاست مداران عراقی است اما بخش هایی از معترضان شعارهای خود را متوجه ایران کرده اند و مدعی حضور و دخالت ایران در امور داخلی عراق هستند. حمله به برخی از مراکز دیپلماتیک ایران از جمله در روزهای اخیر و حمله به کنسولگری ایران در نجف یکی از نمونه های ابعاد اعتراضات اخیر است.
1-چرا گروهی از شهروندان عراقی آن هم معترضان شیعه عراقی، اعتراض خود را متوجه ایران کرده اند؟ آیا این موضوع مورد بررسی کارشناسی دستگاه سیاست خارجی کشورمان قرار گرفته است؟ آیا متولیان سیاست گذاری و اجرای این سیاست ها درباره عراق زمینه ها و ابعاد اعتراضات اخیر را به دقت رصد و بررسی کرده اند؟ در سال گذشته این چندمین باری است که منافع و اماکن متعلق به ایران مورد حمله و تعرض قرار می گیرد. آیا این موضوع با دقت و با استفاده از توان کارشناسی کشور بررسی و مطالعه شده است؟ آیا مقامات دیپلماتیک مسئول ارتباط با عراق پیامدهای مختلف چنین اعتراضاتی را در سطوح محلی، منطقه ای و بین المللی بررسی و تحلیل کرده اند؟ چه مقدار از این اعتراضات ناشی از تحریک خارجی است؟ چه مقدار از اعتراضات ناشی از نقش متغیر های داخلی از جمله فساد در میان دولتمردان عراقی است؟ و چه مقدار از اعتراضات ناشی از احیانا عدم اصلاح رویه های جاری توسط دستگاه سیاست خارجی کشورمان در عراق است؟ این موضوع که گروهی از شهروندان عراقی از فرط عصبانیت به کنسولگری های ایران در عراق حمله کنند، موضوع بسیار بااهمیتی است که نباید به سادگی و بدون مطالعه کارشناسی از کنار آن گذشت. دستگاه های مسئول مرتبط با عراق باید با استفاده از توان کارشناسی کشور و صداهای مختلف و متنوع کارشناسی برای درک واقع بینانه از شرایط جدید عراق و ابعاد و پیامدهای استمرار این وضعیت و اصلاح رویه های گذشته به سرعت وارد عمل شوند. بی توجهی یا کم اهمیت شمردن این موضوع ممکن است منافع ملی ما در عراق را به شدت تحت تاثیر قرار دهد. 
کشور نیازمند اتخاذ راهبردها و سیاست های تازه ای درباره عراق است و اتخاذ این راهبردها و سیاست های جدید بدون استفاده از توان کارشناسی کشور راه به بیراهه خواهد برد. آسیب شناسی رویه های پیشین ضرورتی فوری و اتخاذ سیاست های تازه نیازی آنی است. باید عملکردها و رویکردهای پیشین مورد مطالعه و بررسی چندجانبه و دقیقی قرار گیرد.
2-دولت عراق درگیر مسائل بسیار پیچیده ای است. فساد گسترده در عراق، رقابت گسترده نیروها و جریان های سیاسی، طایفه ای و قومی و فرقه ای شدن سیاست، فقر و بی کاری گسترده، افزایش مطالبات رفاهی، اجتماعی، اقتصادی و فرهنگی شهروندان عراقی از جمله حادترین مسائل امروز عراق است. استمرار وضعیت و شرایط موجود در عراق می تواند پیامدهای خطیر تر و مخرب تری در پی داشته باشد. نمی توان فقط نظاره گر اتفاقات عراق باشیم. عراق متحد امروزی ما است، در این روزهای سختی که دولت و ملت عراق با آن دست به گریبان است، باید هوشمندانه تر و کارشناسی شده تر به مسائل پرداخت.
3-ایران همواره با روش اشغالگرانه آمریکا و سایر کشورهای غربی در عراق، سوریه و... مخالف بوده است. گروهی در تلاش هستند تا سیاست های ایران در منطقه را چون سیاست های دولت امپریالیستی و اشغالگر روایت کنند. این گروه ابزارهای رسانه ای اثرگذاری در اختیار دارند. در برابر کمتر تلاشی در داخل کشور شده تا اجازه ندهد چنین تلقی ای از سیاست خارجی کشور عمومی شود. ضعف سیاست رسانه ای در سیاست خارجی را باید آسیب شناسی کرد. این مهم نقش بزرگی در تشدید موضع گیری علیه کشورمان در میان برخی جریان های عراقی دارد.
4-تلقی های متفاوت از سیاست در میان گروه هایی از روحانیت شیعه عراقی را باید جدی گرفت. کنترل شرایط در درون کشوری دیگر، یعنی در عراق، تماما در کنترل هیچ نیروی خارجی یا داخلی نیست. این ماهیت شرایط جدید عراق است که موازنه این تلقی ها و نیروها را تعیین می کند. برای مدیریت این شرایط اتخاذ تصمیمات مهم و راهبردی تازه بسیار ضروری است. آیا برای این مهم و اصلاح رویه های موجود نیز تدارک و تمهیدات لازم اتخاذ شده است. پرهیز از روش مقابله ای و یافتن راهی برای تعامل و گفت وگو رویکرد اثربخش تری از روش های دیگر است.
شرایط حساس امروز عراق را می توان با سال 2013 مقایسه کرد و کم توجهی و عدم آسیب شناسی رویه ها ممکن است به جریان ها و حوادث پیش بینی نشده مشابهی منجر شود.
                