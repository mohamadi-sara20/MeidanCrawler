پنج‌شنبه ۳ مرداد ۱۳۹۸
-----------------------------------------
سرمقاله
-----------------------------------------
زندان های نیازمند اصلاح
-----------------------------------------

                    1) خبر تلخ کشته شدن جوانی که دوره محکومیت هشت ساله خود را به اتهاماتی در زندان فشافویه می گذراند، بازتابی وسیع در رسانه ها داشت. پرونده جوان محکوم مقتول را نخوانده ام و از محتویات آن بی اطلاع هستم اما ماده 513 قانون مجازات اسلامی را می دانم که مقرر می دارد «هر کس به مقدسات اسلام و یا هر یک از انبیاء عظام یا ائمه طاهرین(ع) یا حضرت صدیقه طاهره(س) اهانت نماید اگر مشمول حکم ساب النبی باشد اعدام می گردد و در غیر این صورت به حبس از یک سال تا 5 سال محکوم خواهد شد».
نمی دانم اتهام دیگری هم داشته یا اتهام وی توهین به مقدسات است. قاضی بابایی، ریاست شعبه پنجم دادگاه کیفری استان تهران، در پاسخ خبرنگاران که پرسیدند «مقتول به چه جرمی زندان بوده است»، می گوید این جوان در یک پرونده سیاسی به اتهام توهین به مقدسات به هشت سال زندان محکوم شده بود. علیرضا قبلا در یک تولیدی پوشاک کار می کرد و بعد هم وارد دانشگاه شد اما فریب یک گروه سیاسی را خورد و به دنبال انتشار یک عکس در پروفایلش که دارای مضمون توهین به مقدسات بود، بازداشت شد، اما بی گناه در زندان کشته شد.  بازداشت مقتول در ارتباط با فعالیت های او در فضای مجازی انجام شده و قرار وثیقه ای به مبلغ 80 میلیون تومان برای وی صادر شد و چون خانواده او قادر به تودیع وثیقه نبودند، پرونده در دادگاه بدوی به صدور حکم حبس هشت ساله منجر شده بود که با اعتراض به حکم قرار بود در روز 18 تیرماه دادگاه تجدیدنظر به اعتراض علیرضا رسیدگی کند. علیرضا به اعزام خود به زندان فشافویه اعتراض کرده بود. در نامه خود به فضای زندان فشافویه اعتراض کرده بود و درخواست انتقال به زندان اوین را داشت. حتی دست به اعتصاب غذا زده و به رعایت نشدن قانون اصل تفکیک جرائم مصوب سال 85 در زندان فشافویه اعتراض کرده بود.
2) حمیدرضا 32ساله و محمدرضا 35ساله دو جوانی هستند که به گفته سخنگوی قوه قضائیه، با علیرضا شیرمحمدعلی به همراه 16 زندانی سیاسی دیگر در یک بند نگهداری می شدند و فرد قاتل و همدست او به صورت مجزا در کنار آنها در سلولی دیگر بوده اند اما از هواخوری مشترک - به صورت مجزا - استفاده می کردند. دو نفری که سخنگوی قوه قضائیه از نگهداری آنها در سلول مجزایی در بند 16نفره زندانیان به گفته ایشان «سیاسی» خبر داده است. محمدرضا، متهم ردیف اول پرونده قتل علیرضا، در روز محاکمه در دادگاه می گوید: «من و همدستم 32 ماه در شرایط بدی در زندان فشافویه بودیم و می خواستیم 
هر چه زودتر به زندان رجایی شهر منتقل شویم اما کسی به حرفمان گوش نمی کرد. از یک ماه قبل تهدید کرده بودیم اگر ما را از این زندان منتقل نکنند، دست به قتل می زنیم». پرسش این است زندان فشافویه کجاست؟ زندانی که قاتلان علیرضا به صراحت اعلام می کنند او را کشتیم تا از فشافویه رها شویم. مگر این دو زندانی در «سلول مجزا» نگهداری نمی شدند؟ پرسش این است مواد مخدر شیشه و ابزار مصرف آن چگونه وارد سلول مجزای آنها شده است که می گویند
«آن قدر شیشه کشیده بودیم که نمی دانستیم چه کار می کنیم». اگر به هشدار دلسوزانی که از شرایط نگهداری زندانیان در سوله ای که بعدا به زندان کهریزک شهرت پیدا کرد و در حوادث سال 88 به واقعه ای دردناک تبدیل شد، توجه می کردند و سوله ای که متهمان و مجرمان را در آن نگهداری می کردند، مطابق با استانداردهای ذکرشده در آیین نامه اجرائی سازمان زندان ها و اقدامات تامینی و تربیتی سامان دهی می کردند، اتفاقات زندان کهریزک را شاهد نبودیم. قانون گذار توجه خاصی به استانداردهای مورد نیاز بازداشتگاه و زندان داشته است. برابر ماده 20 آیین نامه سازمان زندان ها، استانداردهای مورد نیاز در مورد تشکیلات اعم از تعداد کارمندان، مربیان تربیتی، ماموران انتظامی و مربیان مذهبی و متخصصان در زندان ها و موسسه ها و مراکز وابسته به سازمان به تناسب موقعیت ها و احتیاج های محل و آمار شناور محکومان از سوی سازمان زندان ها تعیین و به تصویب سازمان مدیریت و برنامه ریزی خواهد رسید و مهم تر اینکه برابر آیین نامه نحوه تفکیک و طبقه بندی زندانیان مصوب سال 1385، حفظ حقوق و کرامت زندانیان و افزایش درجه امنیت زندان ها تصویب شده است.
در تعریف تفکیک آمده است «تفکیک و طبقه بندی عبارت است از جداسازی زندانیان از یکدیگر در زندان، بازداشتگاه با مراکز اقدامات تامینی و تربیتی کشور از حیث جنس، سن، نوع جرم، وضعیت قضائی (متهم و محکوم) و وضعیت سلامتی». معلوم نیست این دو زندانی خطرناک که یکی قاتل و محکوم به قصاص است و دیگری محکوم به حبس ابد به علت قاچاق مواد مخدر را در یک سلول مستقل نگهداری می کردند، به چه اتهامی در سلول مجزا آن هم به مدت 32 ماه نگهداری می شدند؟ ممکن است در زندان مخل نظم و انضباط عمومی بوده یا موجب آزار و اذیت دیگر زندانیان باشند. در این صورت برابر تصمیم شورای انضباطی زندان، حداکثر شش ماه در محل جداگانه نگهداری می شوند. این دسته از زندانیان شب ها در اتاق های تک نفره در فضای حداقل 10 مترمربعی با نور کافی و سرویس بهداشتی مناسب نگهداری می شوند. این دسته از زندانیان هم زمان با تحمل حبس، تحت پوشش طرح های اصلاحی نظیر روان درمانی قرار می گیرند و ترخیص زندانیان خطرناک موضوع ماده 3 آیین نامه نحوه تفکیک و طبقه بندی زندانیان قبل از موعد مقرر (یعنی شش ماه موضوع نگهداری جداگانه) با نظر روان شناس یا پزشک مسئول و تصویب شورای انضباطی امکان پذیر خواهد بود. اگر این دو زندانی مشمول تصمیم شورای انضباطی زندان شده بودند، معنای آن این است که مخل نظم و انضباط عمومی بوده یا موجب آزار و اذیت دیگر زندانیان شده اند.مسئولان زندان جز موارد ذکرشده در بالا نمی توانند در نحوه نگهداری زندانیان اعمال سلیقه شخصی کنند. در عین حال، باید پرسید چه کسانی مواد مخدر را از هفت خان کنترل ورود و خروج به زندان، رد می کنند؟ معروف است دیوارهای زندان در مقابل اخبار خارج از زندان و نیز مواد مخدر غیرقابل کنترل هستند، اما دو نفر زندانی خطرناکی که برابر مقررات داخل زندان تشخیص داده شده که از دیگر زندانیان جداگانه نگهداری شوند و مدت های مدید در سلول مجزا نگهداری می شوند، به مواد دسترسی داشته اند. کنترل ورود و خروج افراد به سلول مستقل و مجزای آنها کاری ساده است و به راحتی می توان عوامل تامین کننده مواد مخدر به آنها را شناسایی کرد.نوشتن از زندان فشافویه نگارنده را یاد زمانی انداخت که به تازگی از سوله ای در کهریزک مطلع شدم .در یکی از مراجعاتم به دادسرای شمیران مدت ها قبل از واقعه کهریزک در یکی از شعب بازپرسی با تحقیق از جوانی که حقوق خوانده و پایان نامه کارشناسی ارشد او هم مربوط به جعل در اسناد رسمی بود، به عنوان متهم از وی تحقیق می شد وقتی متوجه شدم که فردی تحصیل کرده در رشته حقوق آن هم در مقطع کارشناسی ارشد متهم به جعل و استفاده از سند مجعول است، جریان رسیدگی را از نزدیک شاهد شدم. متهم تحصیل کرده آن قدر در جعل اسناد تبحر داشت که کمتر کارشناسی می توانست مجعول بودن سند را احراز کند. می گفت کافی است یک بار نگاهی به امضای مورد نظر بیندازم عین آن را تقلید می کنم. دور از نظر و نگاه آقای بازپرس درخواست کرد وکالت او را بپذیرم. وقتی که مخالفتم را اعلام کردم، گفت خانمم بیرون از بازپرسی دسته چک دارد و در حسابی که به نام اوست، هر چقدر که بخواهید پول موجود است. یک چک سفیدامضا به شما می دهم هر مبلغ که خواستید، بنویسید. فقط یک خواسته از شما دارم و آن این است که مرا به سوله نفرستند. اولین باری بود نام سوله که محل نگهداری متهمان و محکومان خطرناک بود را می شنیدم. با توجه به توضیحات بعدی وی چندین مطلب خطاب به مسئولان نوشتم که اگر اخبار مربوط به سوله خلاف واقع و اکاذیبی است که زندانیان آن را منتشر می کنند، پاسخ دهند و اگر در واقع سوله ای وجود دارد و آخر دنیا آنجاست، متوجه خطرات آن و هزینه هایی که روی دست نظام می گذارد و باعث وهن قوه قضائیه و سازمان زندان ها می شود، درصدد اصلاح آن برآیند. افراد دیگری هم به نقد سوله و نحوه نگهداری زندانیان در آن محیط نامناسب پرداختند اما کسی به نقد مشفقانه و دلسوزانه امثال نگارنده توجه نکرد؛ پایان کار سوله که بعدا به زندان کهریزک معروف شد را همه می دانیم. امروز این هشدار از ناحیه زندانیانی داده می شود که با ذکر نام خود با همه مخاطراتی که نتایج آن را می دانند، وقتی 32 ماه در شرایط بدی در زندان فشافویه بودند و از یک ماه قبل هم تهدید کرده بودند اگر ما را از این زندان منتقل نکنید دست به قتل می زنیم.
 به زندان فشافویه و دیگر زندان ها این بار با این دید و نگاه توجه کنید ایران با داشتن بیش از 220 هزار زندانی که بیشترین آنها، زندانیان مواد مخدر هستند، جایگاه مناسب و در شان جمهوری اسلامی ایران را ندارد، قوانین کشور از باب جرم انگاری موضوعات و عناوین مجرمانه نیاز به تنقیح و بازنگری دارد. باید نگاه قضات مرحله تحقیق یعنی دادسرا به متهم تغییر پیدا کند. برابر ماده 250 قانون آیین دادرسی کیفری قرار تامین و نظارت قضائی باید مستدل و موجه و با نوع و اهمیت جرم، شدت مجازات، ادله و اسباب اتهام، احتمال فرار یا مخفی شدن متهم و ازبین رفتن آثار جرم، سابقه متهم، وضعیت روحی و جسمی، سن، جنس، شخصیت و حیثیت او متناسب باشد... . با ذکر آنچه گذشت، هستند زندانیانی که می توان با صدور قرارهای متناسب قبل از محکومیت قطعی آنان را روانه زندان نکرد و از بار زندان ها و مقدار زندانیان کاست. اصلاحات قضائی رئیس محترم قوه قضائیه که از روندهای نو استقبال می کند، در بخش زندان ها نیاز به سرعت بیشتری دارد.
                