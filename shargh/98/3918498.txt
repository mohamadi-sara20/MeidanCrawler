دو‌شنبه ۲۷ خرداد ۱۳۹۸
-----------------------------------------
حرف اول
-----------------------------------------
قتل یک زندانی جوان و چند پرسش
-----------------------------------------

                    آقای ابراهیم رئیسی در یک پیام اینستاگرامی خواستار ارتباط دوسویه میان مردم و نخبگان با قوه قضائیه شده و با تاکید بر اینکه «صفحات متعلق به این جانب در رسانه های اجتماعی، یکی از مسیر های دریافت نظرات مردم و نخبگان خواهد بود»، خواسته اند مردم نظرات خود را راسا از این مسیر منتقل کنند.بگذریم از اینکه تاکنون نیز مردم، فعالان مدنی، حقوق دانان، اهل سیاست و خیلی های دیگر اعتنا و توجه بسیاری به دستگاه قضا داشته اند و روزی نیست که مقاله و یادداشتی در موضوعات مرتبط با دستگاه قضائی در فضای رسانه ای کشور منتشر نشود. موضوع برای سخن زیاد است؛ از بار سنگین قوه قضائیه برای رسیدگی به پرونده های مختلف حقوقی و کیفری که ناشی از آشفتگی گسترده شرایط اقتصادی، اجتماعی، فرهنگی و سیاسی کشور است و کمبودهای بودجه ای این قوه تا نقدهای ماهوی بر کیفیت کار قضا و برخی تبعیض ها و پاره ای احکام سنگین سوال برانگیز مباحث تئوریک قضائی که تاکنون هم هرچه بیشتر گفته شده کمتر اثر داشته است. اما نقدا عرض بنده درباره خبری است اندوه بار و تکان دهنده که این روزها مطرح است و پاسخ به آن از نظر قانونی و انسانی و افکار عمومی شاید فوریت داشته باشد؛ علیرضا شیرمحمدعلی، 21ساله، در زندان فشافویه توسط دو زندانی دیگر به قتل رسید. بنا بر اخبار و گزارش های منتشرشده، شیرمحمدعلی به جرم اهانت به مقامات، توهین به مقدسات و تبلیغ علیه نظام به هشت سال زندان محکوم شده بود. او در زندان فشافویه دوران محکومیت خود را سپری می کرد.زندانیانی که مرتکب قتل شیرمحمدعلی شده اند، جرائم سنگینی مانند قتل مرتکب شده بودند.جرائم ارتکابی مرحوم شیرمحمدعلی، از نوع جرائمی است که اغلب حقوق دانان آنها را در زمره جرائم سیاسی قرار می دهند. اما حتی اگر این جرائم را سیاسی هم ندانیم، ماهیت این جرائم چنان است که جرائمی خشونت بار تلقی نمی شوند و از نظر جرم شناسی مرتکبان آنها را نمی توان در دسته تبهکاران و مجرمان خطرناک قرار داد. تقریبا در تمام موارد، این اتهامات متوجه کسانی می شود که انسان هایی اجتماعی و بهنجارند و معمولا با انگیزه هایی شرافتمندانه ممکن است مرتکب چنین جرائمی شوند.
 ساده ترین اصول اداره زندان ها، که بی شک مسئولان محترم قوه قضائیه و سازمان زندان ها به خوبی از آن آگاه اند، این است که در محیط زندان باید این نوع زندانیان از زندانیانی که مرتکب جرائم خشن و خطرناک شده اند، تفکیک شوند. این نص صریح آیین نامه زندان هاست:
«ماده 8: کلیه محکومان با توجه به نوع و میزان محکومیت، پیشینه کیفری، شخصیت، اخلاق و رفتار بر اساس تصمیم شورای طبقه بندی، حسب مورد در زندان های بسته یا مراکز حرفه آموزش و اشتغال نگهداری می شوند، مگر آنکه مقام قضائی صادرکننده حکم در رای صادره محل خاصی را برای نگهداری محکوم تعیین نموده باشد». مسلما اختیاری که در این ماده به قاضی داده شده است، به این معنا نیست که قاضی می تواند خلاف قاعده اصلی عمل کرده و مثلا دستور دهد که فرضا زندانی چک بی محل در کنار زندانیان قتل عمد قرار گیرد. 
علاوه بر این زندانبان همان قدر که باید مراقب آن باشد که زندانی در زندان مرتکب تخلف از مقررات زندان نشود، باید مراقب جان و سلامت جسمی و روانی زندانی و مهم تر از آن بهبود و تربیت شخصیتی و تربیتی او هم باشد. مجازات زندانی، محرومیت از آزادی تن است. تحمیل رنج هایی علاوه بر محرومیت از آزادی، مغایر با فلسفه و اهداف مجازات هاست.
گفته می شود زندانی مرحوم علیرضا شیر محمدعلی پیش از این از شرایط زندان و عدم امنیت جانی خود شکایت و تقاضای جابه جایی داشته است.
 به دلایلی که از آنها بی خبریم، در حالی که اصل ابتدایی تفکیک زندانیان به حسب نوع جرائم ارتکابی در مورد او رعایت نشده بود، اعتنایی به تقاضای او نمی شود. تا آنکه جسد او بر دست زندان و خانواده می ماند. مرگ اندوه بار شیرمحمدعلی در زندان فشافویه در شرایطی اتفاق افتاده است که بعضی گزارش های غیررسمی حکایت از آن دارد که در سال های اخیر، محکومانی دیگر با جرائم مشابه جرائم شیرمحمدعلی، در کنار زندانیان خطرناک نگهداری شده و از سوی آنان مورد خشونت قرار گرفته اند.
اینک پرسش این است که چرا باید زندانیانی جوان، که به دلیل ارتکاب جرائمی غیرخشونت بار که ماهیتی فرهنگی-سیاسی دارند، در شرایط سخت در کنار محکومان خطرناک نگهداری شوند؟ آیا ماده 8 آیین نامه زندان ها در مورد شیرمحمدعلی رعایت شده بود یا نه؟ و اگر نه، چرا؟
 انگیزه و هدف کسانی که مرتکب قتل شیرمحمدعلی شده اند، چه بوده است؟ آیا از نظر حقوقی عدم رعایت ماده 8 آیین نامه موجب مسئولیت کیفری یا حقوقی برای کسانی که با تصمیم خود یک زندانی جوان را که فاقد شخصیت تبهکاری است، در کنار محکومان خطرناک قرار می دهند هست یا خیر؟ و...
پاسخ به این پرسش های اصلی و پرسش های فرعی مرتبط با آنها مستلزم تحقیقی بی طرفانه درباره این حادثه دردناک و انتشار گزارش آن است.
                