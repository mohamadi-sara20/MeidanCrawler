چهار‌شنبه ۴ اردیبهشت ۱۳۹۸
-----------------------------------------
یادداشت
-----------------------------------------
تدبیر برای سختی های سال 98
-----------------------------------------

                    مشخص نیست کشورهایی مانند کره جنوبی، چین و هند خواهند توانست در شرایط فعلی هم به خرید نفت ایران ادامه دهند یا خیر؟ البته میزان خرید نفت آنان یا احیانا توافقی که با ایالات متحده بر سر آن داشته باشند، پارامترهایی اثرگذار بر شرایط بازار طلای سیاه است. همچنین وضعیت کانال مالی اتحادیه اروپا و ایران نیز یکی دیگر از عوامل تاثیر گذار است. روز گذشته مسئولان اتحادیه اروپا از اقدام آمریکا ابراز تاسف کردند؛ چرا که این اقدام بیش از پیش اجرای برنامه جامع اقدام مشترک را تضعیف می کند. همچنین گفته اند تا زمانی که ایران به اجرای کامل و موثر برجام ادامه دهد، آنان به پایبندی به این توافق ادامه خواهند داد. وزارت خارجه فرانسه هم اعلام کرده ایجاد ساز و کار اینستکس بین ایران و سه کشور اروپایی با پیشرفت خوبی همراه بوده و حالا باید دید چقدر طرفین ماجرا می خواهند از فضای سخت موجود با تعامل عبور کنند. ایران در اوپک سهمیه ای افزون بر دو میلیون بشکه در روز دارد. اینکه چه میزان از این سهمیه را بتوان حفظ کرد به پارامترهای متعددی در روزهای آینده بستگی دارد. اگر عربستان نتواند نفت بیشتری صادر کند، در این صورت کمبود نفت در بازارهای جهانی احساس خواهد شد. در عین حال دولت های آسیایی مانند کره جنوبی، چین و هند به کمک ایران آمده اند و در سطح بین المللی اعلام کرده اند واردات نفت ایران برای آنان مهم است و البته راهکارهای ایران برای عبور از تحریم ها نیز با تجربیات گذشته همراه خواهد بود و ایده رساندن صادرات نفت ایران به صفر را بسیار دشوار خواهد کرد. این را که با کاهش صادرات نفت ایران چقدر در بازارهای جهانی کمبود نفت احساس شود، از هم اکنون نمی توان پیش بینی کرد و مدتی باید بگذرد تا تاثیر خود را روی قیمت های جهانی نشان دهد. البته این مسئله از منظر اقتصادی، اثری مخرب برای همه طرف ها خواهد داشت؛ چرا که کشورهایی که قرار است نفت ایران را خریداری کنند با افزایش هزینه های تمام شده تولید مواجه خواهند شد. نمی توان گفت تحریم ها روی درآمدهای دولت اثر ندارد؛ مشخص است اگر نفت کمتری از ایران صادر شود، درآمد ارزی کشور کاهش خواهد یافت مگر اینکه افزایش قیمت، تا حدی کاهش تولید و صادرات نفت ایران را جبران کند. به هر حال نرخ منفی رشد اقتصادی سال 97، بی تاثیر از فشارهای شدید ترامپ بر ایران نبوده است. این شاخص به منفی 3.8 درصد با احتساب نفت و منفی 1.9 درصد بدون نفت رسیده است. هدف گیری بخش استخراج نفت خام و گاز طبیعی، استخراج سایر معادن، صنعت، سرمایه گذاری در آب، برق و حتی حوزه ساختمان، هدف نهایی تحریم ها است. با این حال، وجود برخی کاستی ها در مدیریت اجرائی، همسو نبودن سایر مجموعه های خارج از دولت و رقابت های مخرب بعضا اقتصادی یا ارزی در داخل و همچنین فعال شدن دلالان در بخش های مختلف که به چیزی غیر از نفع خود نمی اندیشند، همه و همه می تواند شرایط اداره کشور را دشوار تر کند. 
رسیدن رشد صنعتی به منفی 7،9 درصد در پایان سال 97 نشان می دهد برنامه نداشتن برای اعمال روش های نوین مدیریتی علیه تحریم ها و تمرکز بی وقفه روی انضباط اقتصادی، حلقه های مفقوده فضای فعلی هستند و فضا را برای تولید، دشوار کرده اند. شرایط حوزه های تولید و صنعت به شکلی نیست که بتوان در کوتاه مدت برای تعدیل مشکلات، به ویژه در حوزه توسعه صنعتی و تولیدات این بخش کاری جدی و اساسی انجام داد. هدف کوتاه مدت سال 98 باید پیشگیری از منفی تر شدن شاخص رشد این حوزه شود. در دولت روحانی، مخاطرات طبیعی هم یک به یک رخ نمود و بر مشکلات کشور افزود. زلزله، خشکسالی و حالا سیل، هر کدام مصائب خود را داشته و خسارات ناشی از این سوانح طبیعی بر اقتصاد ملی و هزینه های دولت بار شده است. حال اگر بنا بر استفاده از موجودی صندوق توسعه ملی قرار بگیرد، آثار تورمی آن اجتناب ناپذیر است. باز هم تاکید می کنم برنامه دقیق عملیاتی برای گذر از تنگناهای داخلی و خارجی، تنها راه گذر از بحران است. داشتن برآورد دقیق از امکانات همه قوا، دستگاه ها، نهادها و خود مردم، باید در دستور کار باشد. در عین حال استفاده از کمک های بین المللی برای سیل با استفاده از دیپلماسی و کار رسانه ای و فعال شدن سازمان های مردم نهاد، ضرورت جدی دارد تا دنیا وظایف انسان دوستانه در قبال مردم ایران را فراموش نکند. در اقتصاد ایران، عوامل و متغیرهای کوچک و بزرگ متعددی اثرگذار است که نمی توان برای همه آنها برنامه ریزی کرد، اما ادامه روند فعلی بدون اصلاح رویکردها، می تواند موجب نگرانی در وضعیت رشد اقتصادی شود. شدت تحریم های ایالات متحده، نوع تعامل ایران با کشورهای باقی مانده در برجام، استفاده از همه امکانات داخلی با داشتن برنامه ای جامع برای همه دستگاه ها، قیمت های بازار جهانی طلای سیاه و در کنار آن اقتضائات بازار ارز ایران، باید مد نظر تصمیم گیران باشد. 
                