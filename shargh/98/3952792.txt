یک‌شنبه ۱۰‌شهریور ۱۳۹۸
-----------------------------------------
یادداشت
-----------------------------------------
شنیدن ساختارمند صدای فقرا
-----------------------------------------

                    1. بنیادی ترین شعار انقلاب اسلامی حمایت از محرومان و استقرار دولت مستضعفان و برقراری عدالت اجتماعی بود. پیامد استخدام این واژگان در ترمینولوژی آرمان خواهانه جمهوری اسلامی، اولویت بخشی رژیم حقوقی در تامین سزاوار منافع طبقات محروم از منظر نظام سیاست گذاری اجتماعی و مقررات گذاری عمومی قلمداد می شود.
2. پس از چهار دهه بی شک چهره کریه فقر زیبنده ایران والاتبار و ثروتمند نیست. نقش دشمنی های بیرونی و تحریم ظالمانه انکار شدنی نیست؛ اما وضعیت خط فقر با آمار حداقل هفت درصد شمول با تطبیق شاخص های فلاکت شامل بی کاری، تورم و تبعیض در توزیع منابع و فساد در بهره مندی از اموال عمومی من افول کیفیت تنظیم گری فقرزدا در سامانه حکمروایی، گواه اولویت ندادن به رفع فقر در خط مشی گذاری عمومی داخلی است.
3. این مهم بن مایه دولت جمهوری اسلامی و انقلابی است که باید در راستای تامین زیست شایسته شهروندان، سیاست های متوازن و حساب شده اتخاذ کند. کار حکمرانی ایجاد تعادل و توازن و رفاه و نظم و امنیت است. این شاخص ها نباشد پس کار ویژه خیر عمومی دولت چیست؟ حقوق محرومان در پرتو نظام حمایت اجتماعی نیازمند برنامه ریزی بر مدار توسعه انسانی است.
4. یکی از مهم ترین مقیاس های پیشرفت کشور، شاخص توسعه انسانی است. این شاخص از سه بخش وضعیت سلامت، درآمد سرانه و آموزش مردم تشکیل شده و بر این مبنا در سال گذشته رتبه ایران در بین کشورهای دنیا، 60 بوده است. این آمار در کنار شاخص فلاکت در سال 2018 که سطح چهار و نیم برابری فشار در زندگی مردم در قیاس با میانگین جهانی را گواه است و نیز تحلیل نماگرهای رفاه اجتماعی معطوف به دهک های درآمدی و ضریب جینی دلیلی بر نابسامانی وضعیت محرومان از منظر تنظیم گری و مقررات گذاری دولت است.
5. راه دور نرویم. تصویر گورخواب و کارتن خواب و کودک زباله گرد و متکدی فراروی همه ماست. وقتی کشور با نفت بشکه ای هشت دلار در زمان جنگ اداره می شد، این مناظر را شاهد نبودیم. دولت و متولیان امر در مقام عمل ضمن ساده زیستی و هم نوایی با محرومان یک همبستگی مبتنی بر درک متقابل و نه شعار بی عمل را به تصویر می کشیدند. این همدلی و هم زبانی دولتمردان بود که تاب آوری شرایط تحمیلی جنگی پس از انقلاب را برای توده محروم فراهم می کرد. حالا امید اجتماعی نمی تواند اخبار تعدی به بیت المال را زمینه تاب آوری محرومیت ها قرار دهد.
6. تحقیقات یک روی سکه انتشار هر خبر فساد و اختلاس، تضییع یک حق بزرگ است که به تعبیر امام علی متعلق به زن بیوه و بچه یتیم و نیازمند و محروم است. لاجرم اعتماد و سرمایه اجتماعی ساخته بر آن در برهه کنونی کم رنگ شده و باید روی بازسازی آن با تمام توان کار شود.
7. مباد که سلطه صاحبان سرمایه بر نظام تصمیم گیری اقتصادی در کشور باعث بی رنگ شدن حقوق طبقات ضعیف شود. مباد که رژیم حقوقی بسامد حقوق ذی نفعان سرمایه سالار فارغ از محرومان باشد. مباد که نقش سیاست های عمومی در تهیدست شدن اکثریت به بهای مکنت و تکاثر اقلیت، تسهیلگری نظام حقوقی باشد. خط مشی ای که واردات را مهم ترین کانون ثروت زا می انگارد و دلالی را به جای حمایت از کارآفرینی و اشتغال کامل، سکه رایج سیاست گذاری اقتصادی می شناسد، درست قلب خیر عمومی را نشانه گرفته و بذر فقر کاشته و بی عزتی و شرم اکثریت را تسهیلگری می کند.
8. افت ارزش پول ملی در نیم قرن از طرفی و افول وضعیت اشتغال و تشدید تورم در فاصله زمانی کوتاه، معجونی از مشکلات را فراروی محرومان حادث کرده است. حکمرانی به مثابه پدری دلسوز باید چنان رشید عمل کند که این وضعیت بغرنج به نفع محرومان تنظیم و کنترل شود. سوال اصلی این است که برای حل این بحران تابع چه الگوی اقدامی هستیم؟ آیا دولت به تناسب شرایط، تنظیم گری و مقررات گذاری رفاه گستری را تدارک دیده است؟ نمودهای بهبود عملکرد کدام است؟
9. جان رالز تعبیری دوگانه درباره خیر عمومی دارد و آن را حاصل جمع آزادی حداکثری و نابرابری به نفع گروه های خاص می داند. نظام هنجاری اسلامی ما نیز انبوهی از بایسته ها را نسبت به حقوق و تکالیف دولت و مردم و صاحبان مناصب و ثروت ها توصیه می کند؛ اما از برنامه سوم توسعه به این طرف وضعیت بی توجهی ها چالش برانگیز است. این افت اهمیت فقط شامل تغییر واژه مستضعف به آسیب پذیر نیست، بلکه واقعا در امر سیاست گذاری عمومی یادمان رفت که قرار بود یک موی کوخ نشینان در این رژیم حقوقی به همه کاخ نشینان داده نشود.
 10. شناسایی و تحقق حقوق محرومان، متضمن تثبیت حکمرانی هم گرایانه و همکارانه دایر بر نقش آفرینی حوزه عمومی غیردولتی و مشارکت جویی بازیگران مدنی فعال در زمینه محرومیت زدایی است. 
مفاد اصول سوم و چهل و سوم قانون اساسی این انتظار را ایجاد می کند که دولت ها سیاست های حمایتی، جبران ساز و اثربخشی را به منظور فقرزدایی اتخاذ کنند. همکاری نهادهای مدنی برای اشتراک گذاری ایده ها و راهکارهای فقرزدایی و حمایت از حقوق محرومان یک ضرورت است.
11. تنظیم گری با راهبرد ایجاد رفاه و تامین نیازهای اساسی به نحوی که شهروندان بدون دغدغه معاش، امکان خودشکوفایی و رشد و تعالی داشته باشند و محتاج مقدمات حق حیات نباشند، یک حق - مطالبه است. جامعه مدنی باید در خوانشی تامین گرایانه از سیاست گذاری عمومی در زمینه دهک های پایین و محرومان در معرض نقض حقوق رفاهی، این حقوق را با صدای رسا مطالبه کند.
 12. باید تجدید نظر جدی در سیاست گذاری عمومی ایران شکل بگیرد. ارتقای جایگاه نهادهای جامعه مدنی در زمینه کاهش فقر و شکاف های عمیق طبقاتی، ایجاد فرصت های برابر اقتصادی و شفاف سیاسی ضمن مبارزه سیستماتیک با فساد در کنار تنظیم گری فعالانه دولت به نفع گروه های آسیب پذیر و محرومان با اعمال سوبسید و وضع مالیات شفاف و عادلانه برای صاحبان ثروت می تواند مجموعه اقدامات حقوقی ناظر بر بهبود وضعیت محرومان باشد. صدای فقرا را باید به موقع شنید. مسئولیت شرعی، اجتماعی، امنیتی و وجدانی خود را فراموش نکنیم. به قول پروین اعتصامی: «به شکوه گفت جوان فقیر با پیری/ به روزگار مرا روی شادمانی نیست/ بلای فقر تنم خسته کرد و روح بکشت/ به مرگ قانعم آن نیز رایگانی نیست/ کسی به مثل من اندر نبردگاه جهان/ سیاه روز بلاهای ناگهانی نیست... .
                