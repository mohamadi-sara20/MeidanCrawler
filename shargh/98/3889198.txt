شنبه ۲۴ فروردین ۱۳۹۸
-----------------------------------------
یادداشت
-----------------------------------------
تعامل سپاه و سنتکام در دوره جدید
-----------------------------------------

                    اقدام غیرقانونی و جاهلانه آمریکا در درج نام سپاه پاسداران انقلاب اسلامی در فهرست گروه های تروریستی، ضمن اینکه انتقادهای گسترده ای را در داخل و خارج از کشور از سوی طیف های مختلف موجب شده، سوالاتی را نیز درباره آثار عملی و اجرائی مترتب بر آن ایجاد کرده است. صرف نظر از تاثیرات آن بر حال و آینده روابط ایران و آمریکا، برخی در داخل مواضعی اتخاذ کرده اند که اغلب ناشی از برداشت نادرست از برخی وجوه حقوقی موضوع و آثار مترتب بر آن است. نظر به لزوم شناخت این تاسیس حقوقی- سیاسی آمریکایی یعنی فهرست سازمان های تروریستی خارجی و نیز آثار و تبعات شناسایی فرماندهی مرکزی آمریکا (سنتکام) به عنوان تروریست از سوی ایران، طرح برخی سوالات مبهم و تلاش برای پاسخ به آنها ضروری است:
1-  آیا قرار گرفتن نام سپاه در فهرست گروه های تروریستی به معنی الزام نیروهای آمریکایی به برخورد نظامی در صورت مواجهه با نیروهای سپاه است؟
پاسخ به این سوال قطعا منفی است. فهرست «سازمان های تروریستی خارجی»  (FTO) ذیل «قانون مهاجرت و ملیت» تنظیم شده و وزارت خارجه آمریکا (اداره مبارزه با تروریسم) عهده دار تعیین مصادیق و اعمال تحریم های مربوطه است و فی نفسه فاقد ابعاد عملیاتی نظامی است. نام نزدیک به 70 گروه در این فهرست قرار دارد که آمریکا تنها با برخی از آنها شامل داعش، القاعده و طالبان به اشکال مختلف، از جمله از طریق حملات پهپادی درگیر جنگ بوده و اقدام نظامی علیه اکثریت بزرگ سازمان های موجود در این فهرست مثل حماس و حزب الله و... نکرده است. توضیح اینکه به طور کلی و به اشکال مختلف، همه کشورها بین دشمن و دشمن حربی تفاوت قائل می شوند. صرف اینکه یک گروه از سوی کشوری تروریست نامیده شود، به این معنی نیست که آن کشور به طور اتوماتیک متعهد به برخورد نظامی مستقیم با آن گروه است. ایران نیز خود عملا مطابق این قاعده عمل کرده است. ما نیز برخی گروه ها را تروریستی می دانیم؛ بدون اینکه برنامه ای برای برخورد نظامی با آنها داشته باشیم. مثلا در حالی که اقدام نظامی علیه گروه به اصطلاح «جیش العدل» در دستور کار است، القاعده را نیز تروریستی می دانیم؛ اما در پی مقابله نظامی با آن نیستیم. آمریکا خود قائل به تمایز دقیقی بین این دو است. در این باره از اصطلاح
enemy combatant یا دشمن حربی برای نامیدن گروه های غیردولتی غیرقانونی و درگیر جنگ مسلحانه مثلا تروریست های القاعده و داعش و... استفاده می شود که متفاوت است با «نیروهای نظامی منظم یک کشور متخاصم درگیر عملیات نظامی» علیه آمریکا بر طبق ضوابط کنوانسیون های چهارگانه ژنو؛ بنابراین برای آمریکا «درگیری مسلحانه علیه آمریکا» پیش شرط تعریف دشمن حربی است. در دیگر موارد، آمریکا ارائه هر گونه «حمایت عینی و منابع» 
(material support and resources) به گروه مربوطه را منع کرده و تخلف از آن را امری جنایی تلقی و برای مرتکبان تا 20 سال زندان در نظر گرفته است، بنابراین باید در نظر داشت که صرف تروریست نامیدن یک سازمان به معنی تصمیم به انجام عملیات نظامی علیه آن سازمان نیست. این امر قاعدتا درباره تروریست نامیدن سنتکام از طرف ایران نیز باید صادق باشد.  
2- آیا تروریست نامیدن سپاه تاثیری بر تحریم ها دارد؟ اقدام آمریکا در قرار دادن سپاه در فهرست FTO فاقد هرگونه آثار تحریمی جدید است؛ چرا که پیش از آن و از طریق اعمال طیفی از تحریم ها به بهانه های بی اساس مانند هسته ای، موشکی، حقوق بشری، فضای سایبری و...، سپاه به انضمام همه فرماندهان و اعضای آن و نیز همه نهادها و شرکت ها و طرف های معامله با آن تحت جامع ترین و گسترده ترین تحریم ها قرار گرفته است (از آنجا که در یادداشت های دیگر به تفصیل به این موضوع پرداخته ام، در اینجا از ورود به جزئیات خودداری می کنم). این اقدام جدید آمریکا تنها ممکن است از نظر سیاسی و روانی بر شرکت های غیر ایرانی اثراتی داشته و با تبلیغ احتمال مشارکت غیرعلنی سپاه در برخی پروژه ها، آنها را بیش از پیش از کار با شرکت های ایرانی برحذر دارد.
3- تکلیف تعامل سپاه و سنتکام در حوزه های عملیاتی چیست؟ خلیج فارس یکی از مناطقی است که شناورهای این دو نیرو در آن حضور فعال دارند.
سپاه عهده دار امنیت خلیج فارس و تنگه هرمز است و سنتکام در اغلب کشورهای حاشیه این آبراه پایگاه دارد. در نتیجه، مواجهه و تماس بین آنها ناگزیر است؛ اما نباید تصور کرد که اقدام آنها به تروریست شمردن یکدیگر باید مانع تماس ها و هماهنگی های روزمره بین آنها شود. تماس بین طرف های فعال در عرصه های عملیاتی و حتی صحنه های نبرد همیشه امری رایج بوده و در حکم شناسایی طرف مقابل نبوده است.
حتی دولت ها در صورت ضرورت از تماس با گروه های تروریستی که با آنها در جنگ اند، نیز خودداری نمی کنند. مثلا سپاه و دوستان سپاه و دولت سوریه در جریان جنگ داخلی در سوریه در موارد بسیاری، از جمله برای آتش بس های کوتاه مدت یا انتقال مجروحان یا کمک رسانی به غیرنظامیان و... ناچار از گفت وگو با تروریست های مسلح بوده اند. صلیب سرخ و نهادهای سیستم ملل متحد نیز برای منظورهای مشابه با تروریست ها تماس می گیرند؛ بنابراین سنتکام و سپاه اگرچه اکنون یکدیگر را تروریست می دانند؛ اما نباید در صورت لزوم از تماس با هم برای هماهنگی های روزمره در حوزه های عملیاتی اجتناب کنند.
                