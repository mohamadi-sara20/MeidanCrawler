دو‌شنبه ۱۰ تیر ۱۳۹۸
-----------------------------------------
سرمقاله
-----------------------------------------
روز صنعت و معدن و «رونق تولید»
-----------------------------------------

                    در گردش طبیعت، بهار هرساله فرامی رسد و نوید زنده شدن زمین را می دهد. نوروز یعنی روز نو برای تاریخ و برای انسان و چنین است که وقتی سالروز تولد کسی جشن گرفته می شود، یعنی بهاری دیگر برای او در راه است و همانجا از خداوند می خواهیم که حال ما را به بهترین حال تبدیل کند.نامیدن روزهای سال به نام پدیده ها به همین صفت است. نامیدن یک روز از سال به نام صنعت و معدن یعنی آنکه در آن روز یک بار دیگر به صنعت و معدن خود بیندیشیم و برای آن چاره جویی کنیم تا حال صنعت ومعدن ما بهتر شود.اگر از خداوند می خواهیم که حال ما را بهتر کند، معنی آن انفعال و دست روی دست گذاشتن نیست بلکه به فرمایش رسول خداوند(ص) خطاب به آن اعرابی، باید با توکل به خداوند زانوی اشتر را بست. بدین سان تدبیر و تعقل در کنار توکل به خداوند و مسئلت از او جایگاه اصلی را دارد. علی الاصول برای ما در شرایط حاضر که سال رونق تولید نام دارد، در این روز باید یک هم افزایی و زرنانس ایجاد شود و تلاشی مضاعف برای رونق کمی و کیفی تولید بشود؛ در حالی که نوعا صنعتگران ما و صاحبان حرف از نوعی ناامیدی حرف می زنند و در برابر مسائل و مشکلات به سختی قامت خود را راست نگه داشته اند. البته این امر فقط حاصل مسائل روز و تحریم ظالمانه آمریکا نیست بلکه نوعا به دلیل سیاست هایی است که دولت های ما در کشور اتخاذ کرده اند و هم اکنون هم منتظرند تا با عادی شدن روابط اقتصادی با جهان به شدت آن را ادامه دهند؛ هرچند فقدان یک رویکرد کلی در همه زمینه ها کشور را دچار چالش نبود توسعه پایدار کرده است. بارها در مقابل برخی سیاست زده ها که مشکل کشور را در ساختار می دانند، گفته ام مشکل کشور نبود سیاست های توسعه ای پایدار و وجود سیاست های پوپولیستی است. به فرض آنکه ساختار تغییر کند، همان سیاست های پوپولیستی ادامه خواهد داشت و اتفاقا فقط ساختار موجود است که می تواند سیاست های توسعه ای پایدار را به نفع ایران و مردم ایران رقم بزند.در حالی که صنعتگران ایرانی همواره با سیاست های محدودکننده دولتی روبه رو بوده اند، ثروت کشور در برخی موارد به پای کارخانجات کشورهای بیگانه ریخته شده است و به قول معروف هرچه سنگ است، برای پای لنگ است. اگر این مقدمه را قبول نداریم، به نکات زیر توجه کنیم:
1- سهم ساختار دولت برای تولید و صنعت و معدن در یک دولت 30نفره حداکثر یک نفر است. صدای این یک نفر وزیر در یک جماعت 30نفره که نوعا خدماتی و مصرف کننده هستند، به کجا می رسد؟
2- سیاست های همین وزیر و وزارتخانه - اگر داشته باشد- جایی در دولت نداشته و اصلا فرصت طرح آن را ندارد (از توانایی های وزارتخانه مربوطه می گذریم) و صنعتگر هم برای دسترسی به وزارتخانه مشکل دارد و نمی داند به کجا و به چه کسی مراجعه کند.
3- در سال های گذشته سیل خرید کالاهای خارجی اعم از ضروری، غیرقابل ساخت در داخل، لوکس و تفریحی و حتی غیرضروری در جریان بوده است. هم اکنون هم باوجود تحریم ها، مانند گذشته از کشورهایی که ما را تحریم کرده اند- با این تفاوت که در حال حاضر به صورت قاچاق- خرید می کنیم و منتظر آن هستیم که اندکی گشایش ارزی داشته باشیم، مقداری نفت بفروشیم و کمی کار بانکی بین المللی ساده شود تا دوباره از همان ها خرید کنیم و به اصطلاح در کار مردم گشایش حاصل شود. طبیعی است دولت در پس این سیاست ها دغدغه فروش ارز و تامین ریال برای تامین بودجه ریالی را دارد و دولت و مجلس جرئت دست زدن به بودجه و مقابله با جنگ اقتصادی را ندارند و همه چیز تا حد زیادی رها شده است.
4- مقررات پی در پی متفاوت و متناقض درباره مجوز صادرات، مجوز خرید مواد اولیه و قطعات موردنیاز کارخانجات همه را سردرگم کرده است. جالب است بدانیم با مقررات تصویب شده تعداد صادرکنندگان 10 برابر شده است؛ بدون آنکه مبلغ صادرات فزونی یابد. یعنی کارکنان بانک و گمرک و صنایع و سایر ادارات باید 10 برابر کار کنند و 10 برابر آدم های صادر کننده را مثلا کنترل کنند.
5- با توجه به افزایش قیمت ارز قیمت کالاهای خارجی موردنیاز کارخانجات چندبرابر شده و نیز قیمت کالای تولیدداخل هم به همین ترتیب بالا رفته است؛ در نتیجه سرمایه در گردش کارخانجات چند برابر شده است و کسی نیز پاسخ گو نیست. اینها فقط شمه ای از مسائل روز صنعت ومعدن است و امکان بازگوکردن بیش از این در این فرصت نیست. شاید این هم مثل سایر مسائل کشور ازجمله محیط زیست و مصرف فرسایشی منابع کشور اصلا قابل طرح و بحث نباشد که نتیجه ای جز پسرفت ندارد. 
                