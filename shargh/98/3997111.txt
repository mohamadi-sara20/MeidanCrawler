دو‌شنبه ۲ دی ۱۳۹۸
-----------------------------------------
یادداشت
-----------------------------------------
9 ماه بعد، سیل به خوزستان برگشت
-----------------------------------------

                    9 ماه بعد از سیل فروردین 98 در خوزستان، در هفته آخر آذر 98 مجددا سیل به این استان بازگشت؛ موجب آب گرفتگی گسترده در اهواز، آبادان و خرمشهر شد و تلفات جانی و خسارت مالی برجاگذاشت. کارشناسان سازمان هواشناسی با توجه به اطلاعات نقشه های ماهواره ای سه شنبه 26/09/98 به ویژه فضای غرب کشور را ابری همراه با بارش برف و باران پیش بینی کردند و احتمال آب گرفتگی معابر و جاری شدن سیلاب هشدار داده شد. سازمان هواشناسی برآورد کرد فعالیت این سامانه حداقل تا پایان روز چهارشنبه 27/09/98 در کشور ادامه دارد. اهواز سیستم دفع آب های سطحی ندارد، مسیل های اصلی شهر شامل رودخانه کارون و شاخه جنوبی آن که از میان شهرستان کارون 
(کوت عبدالله) عبور می کند، لایروبی نشده و ضمنا مسیل ها در حین عبور از شهر بتون ریزی شده و عملا غیرقابل نفوذ شده اند. در این وضع است که با یک بارندگی محدود خیابان ها مملو از آب باران و سیلاب ناشی از آن می شود. مدیرعامل شرکت آب و فاضلاب اهواز می گوید 40 درصد طرح جامع فاضلاب اهواز اجرا شده و طبق ماده 55 قانون شهرداری این سازمان باید آب ناشی از باران را دفع کند. این مشکل تا حدود زیادی حل شده است. در اهواز نیز شهرداری باید اقدام به ساخت این شبکه های دفع آب های سطحی کند. با بارش 10 میلی متری باران شبکه دفع فاضلاب اهواز دچار مشکل می شود، این شبکه تنها برای دفع فاضلاب تعبیه شده و گنجایش دفع آب های سطحی را ندارد. اهواز دوهزار و 400 کیلومتر شبکه فاضلاب دارد که هزار و صد کیلومتر آن فرسوده است. جنس این شبکه ها عمدتا بتونی است و بر اثر ورود فاضلاب ریزش کرده اند. در سیل فروردین ماه 33 نقطه اهواز مانند اقبال، کوروش، کوی مشعلی، عین2، شهرک دانشگاه و گلستان به دلیل مکش منفی شبکه ریزش کرده است. از 70 کیلومتر آسیب دیده در فروردین 98، تا آذر 98 هنوز
40 کیلومتر آسیب دیده باقی مانده است. فرماندار اهواز در روز 27 آذر 98 گفت: تمام امکانات و تجهیزات برای رفع مشکلات بسیج شدند. او ادامه داد: ایستگاه های پمپاژ کنترل و تقویت می شود و حتی از مکنده های سیار در همه جای شهر استفاده می شود. مدیریت بحران، عملا مدیریت کاهش ریسک است و اجزای مختلفی دارد که بیشتر آن پیشگیرانه است. مراحل پیش بینی، پیشگیری و آمادگی، احداث، بازسازی و بهسازی بناها و ایجاد یک جامعه تاب آور در برابر سوانح همگی مراحلی هستند که قبل از رخداد حادثه باید به آن پرداخته شود. مدیریت بحران موقعی ممکن و موثر است که گروهی ورزیده برای مدیریت و هماهنگی فعالیت های موجود باشد. چنین کادر و گروهی باید علاوه بر سلامت فیزیکی و روانی، کار متناسب، استراحت مناسب در حدفاصل کارها، توانمندی فنی و علمی در درک داده ها، عدد و ارقام و همچنین کار با فناوری هایی را که برای مدیریت بحران کارآمد است، داشته باشد. چنین سازماندهی ای از فروردین تا آذر 98 هنوز در مدیریت بحران شکل نگرفته است. از شواهد تغییرات اقلیمی به هم ریختن الگوی اقلیمی و بارندگی با ریتم متفاوت و رخدادهای حدی (فرین ها) است. با چنین حوادثی می توان انتظار داشت تا دوره های شدیدتر و طولانی تر خشک سالی و همچنین بارندگی های شدید در فاصله های زمانی و بازگشت های سریع تر در آینده نیز در کشور ما رخ دهد. در سیلاب 12 و 13 فروردین 98 پلدختر سیلاب در ارتفاع حدود سه تا چهار متر فراتر از تراز قرارگیری پل، از رودخانه کرخه عبور کرد. در سیلاب خوزستان که از حدود 8 فروردین 98 با بالاآمدن آب پشت سدها و از 13 فروردین با آب گرفتگی وسیع دشت سیلابی رودخانه های کرخه، دز، کارون و در نهایت رودخانه جراحی به وقوع پیوست، حاصل آن شده است که اکنون علاوه بر تلفات جانی، باید خسارت سنگین مالی و زیرساختی فراوانی را آن هم به صورت تکراری و حداقل سالی دوبار در شهر اهواز تحمل کنیم. منطقه وسیعی را در ناحیه دشت آزادگان، هویزه، تالاب هورالعظیم، رود کارون، جاده اهواز -آبادن و اهواز- بندر امام (در مجاورت تالاب شادگان) دچار آب گیری کرد؛ به نحوی که در دهه سوم فروردین، عملا دشت های سیلابی رودهای کارون و کرخه، در شمال اهواز به هم پیوسته بود. توجه شود که دو دشتی که بیشترین میزان آب گرفتگی از آنها گزارش شد (جلگه خوزستان و جلگه گرگان) در دهه اخیر از نواحی مهم خشک سالی در ایران بوده اند. یکی از عوارض خشک سالی ایجاد لایه خاک نفوذناپذیر متراکم در سطح زمین است که موجب می شود تا نفوذپذیری منطقه در مقابل بارش ها کاهش یابد و درصد مهم تری از آب به صورت رواناب جاری شود. بر اساس گزارش وزارت نیرو و مدیریت منابع آب، در ایران که متوسط بارش در سال های اخیر همواره نگران کننده بوده و در پنج سال آبی گذشته بین 200 تا 250 میلی متر در کشور در نوسان بوده، از اول تا 11 فروردین 98، 261 میلی متر باران بارید. از مجموع حجم حدود 50 میلیارد مترمکعبی مخازن سدهای کشور تا 12/01/98، 36 میلیارد مترمکعب (72 درصد) پر شد و از این مقدار حدود 23.5 میلیارد مترمکعب مخازن سدهای خوزستان هستند که تقریبا پر شدند. میزان بارش تا 26 آذر 98 در آبادان 113 میلی متر، اهواز 60 میلی متر، ماهشهر 28.5 میلی متر، اندیمشک 23 میلی متر، بستان 22.8 میلی متر، شوش و دزفول 20 میلی متر، هندیجان 17.6 میلی متر، رامهرمز 
16 میلی متر و بهبهان 16.2 میلی متر بوده است. رودهای جلگه خوزستان از سرشاخه های خود در رشته کوه های زاگرس، ایران مرکزی، همدان و جبال منشا می گیرند. منشا رود کرخه از رشته کوه های همدان و کرمانشاه (رود قره سو) و سپس در لرستان (سیمره) در نهایت به صورت رود کرخه از جنوب کبیرکوه و ناحیه اندیمشک وارد دشت خوزستان می شود. حجم آب مهارشده در سد کرخه 5.9 میلیارد مترمکعب و جمعا 15.8 میلیارد مترمکعب حجم آب مهارشده در سدهای روی رودخانه کارون است. سیلاب فروردین 98 در خوزستان با بازکردن دریچه های سدها از 9 فروردین 98 آغاز شد و تا سه هفته پایانی فروردین 98 ادامه یافت. دشت های سیلابی رودخانه های کرخه، کارون و دز به هم پیوستند و محدوده وسیعی در شمال شهر اهواز به صورت دشت سیلابی مشترک این سه رود بزرگ ایران درآمد. محل های آب گرفتگی اصلی که تا پایان اردیبهشت 98 نیز همچنان آب گرفتگی در آنها ادامه داشت، عبارت بودند از دشت شمالی و شرقی سوسنگرد و به طور کلی دشت آزادگان و منطقه حمیدیه (که آب بند 15 کیلومتری برای مواجهه با ورود آب به شهر حمیدیه پیرامون آن احداث شد)، تالاب هورالعظیم که آب از دشت آزادگان و هویزه به درون این تالاب جاری است، تالاب شادگان و دشت سیلابی رود کارون در شهرستان کارون و جاده اهواز-آبادان و آزادراه اهواز- بندر امام. ضمنا قسمت انتهایی رودخانه جراحی که از جنوب رامهرمز تا شادگان ادامه یافته است و در سال های اخیر با آبگیری سد مارون خشک شده بود، پس از بارندگی های شدید فروردین 98، مجددا به صورت رودخانه درآمد. سازمان مدیریت بحران باید با داده های به روز علمی -و نه صرفا دریافت داده ها و گزارش های اداری از سازمان های دیگر مانند سازمان هواشناسی و موسسه ژئوفیزیک دانشگاه تهران- بتواند اطلاعات را تجمیع کرده و توان تصمیم گیری داشته باشد. سازمان مدیریت بحران جایی است که باید توان تصمیم گیری حاکمیتی را بر پایه دانش و توانمندی با کیفیت بالا و بر پایه به کار گیری نیروهای علمی و فنی با بالاترین کیفیت داشته باشد. وقتی چنین سازمانی صرفا محل دریافت داده های مختلف (اغلب ناهمساز) از سازمان های گوناگون علمی باشد، بی تردید نمی تواند این داده ها را پردازش کند. در مدیریت بحران همچنان در رده تصمیم گیری از نیروهایی با سابقه اجرائی و سیاسی استفاده می شود و اعتمادی به نیروهای متخصص و جوان تر وجود ندارد. بزرگ ترین نقص مدیریت بحران در نبود دیدگاه پیشگیرانه است. انگار که اتفاق خاصی بین فروردین تا آذر 98 در حوزه مدیریت بحران نیفتاده است. در سیل می توان با هشدار پیش هنگام از ریسک سوانح کاست. در لرستان و خوزستان به تمام طرح های توسعه در دشت های سیلابی امکان و مجوز و بودجه داده ایم. در شهرهایی مانند پلدختر در کنار رودخانه ها امکان و مجوز توسعه ساخت وساز در پهنه سیلابی رودخانه ها داده ایم. در دشت سیلابی پایین دست سدهای دز، کرخه و کارون، امکان توسعه کشاورزی و ساخت وساز داده ایم و در حداقل 20 سال گذشته با خیال آنکه سیلاب در سدهای ساخته شده مهار می شود، در پایین دست با خوش خیالی سرمایه گذاری کردیم. در طول این سال ها نیز مدیران فقط به بازه مدیریتی کوتاه مدت خود اندیشیده اند.
                