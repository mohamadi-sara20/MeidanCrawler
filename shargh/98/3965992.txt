شنبه ۱۳ مهر ۱۳۹۸
-----------------------------------------
یادداشت
-----------------------------------------
حاشیه اخبار سرقت خانه نماینده
-----------------------------------------

                    چند روز پیش خبر سرقت مبلغ هنگفتی ارز و پول نقد از خانه یکی از نمایندگان مجلس در رسانه ها منتشر شد و به سرعت توجه افکار عمومی را به خود جلب کرد و البته به دنبال انتشار این خبر، نماینده مزبور آن را تکذیب کرد. ازآنجاکه گزارشی رسمی و قابل قبول درباره این حادثه منتشر نشده است، طبعا نمی توان درباره میزان و ماهیت اموال مسروقه تخمین درستی داشت. بااین حال، خواه خبر وجود مبلغ هنگفت ارز در خانه نماینده موردبحث راست باشد، خواه تکذیبیه منتشر شده ازسوی او برخلاف بسیاری از تکذیبیه ها صحت داشته باشد، این سوال مهم طرح می شود که چرا چنین خبری با سرعت در فضای مجازی منتشر شده و مورد پذیرش عموم مردم و فعالان رسانه ای قرار می گیرد. ممکن است برخی سخنوران این «پذیرش» را ناشی از توطئه استکبار جهانی و رسانه های وابسته بدانند، اما به باور نگارنده، باید به دنبال دلیل دیگری برای آن بود.سیاست های نادرست و برخی بی تدبیری ها در طول چند دهه گذشته بسیاری از شهروندان را به این باور رسانده است که گویی افراد جامعه به دو گروه عادی و ویژه طبقه بندی می شوند؛ گروه اول مانند مسافران انبوهی که سوار قطار اقتصاد کشور هستند، با سرعتی اندک در مسیری بسیار پرپیچ وخم پیش می روند و در هر ایستگاه زمانی طولانی توقف می کنند. اما گروه دوم سوار بر قطاری سریع السیر هستند که با سرعت پیش می تازد و هیچ ایستگاه و علامت اخطاری یارای متوقف کردن آن را ندارد.مسافران قطار اول به تعبیر عامیانه همیشه هشت شان گروی نه شان است و گرفتار سختی معیشت اند، اما مسافران قطار دوم زندگی مرفهی دارند و غرق در ناز و نعمت هستند. البته ثروت این گروه در بیشتر موارد صرفا در دو، سه دهه اخیر شکل گرفته است و حاصل میراث خانوادگی نیست. شهروندان می بینند که فرزندان گروه اول با وجود تلاش سرسختانه در مسابقه عظیم کنکور از ورود به برخی رشته ها محروم می شوند و با وجود شایستگی به انتخاب های چندم خود می رسند و هم زمان از قول فلان مقام رسمی خبردار می شوند که 70 درصد ظرفیت رشته دندان پزشکی از طریق برخی سهمیه ها پر شده است. شهروندان هرگز در خبرهای مربوط به درگیری مدافعان مرزها با اشرار، خبر از جراحت یا اسارت فرزند فلان فرد متنفذ را نشنیده اند، گویی اشرار فقط به پاسگاه هایی حمله می کنند که فرزندان گروه اول در آن مشغول خدمت هستند! شهروندان حجم قابل توجه بی کاری جوانان تحصیل کرده و نخبه کشور را مشاهده می کنند و با کمال حیرت خبردار می شوند که وابستگان نسبی و سببی فلان فرد صاحب منصب با کمترین تحصیلات و تجربه بر «مرغوب ترین» صندلی های ریاست نشسته اند و فلان فرد متنفذ با کمال صداقت و اخلاص می گوید فرزندانش که در ایالات متحده تحصیل می کنند اگر به جایی رسیده و مقامی کسب کرده اند، حاصل تلاش خودشان بوده است! آنان مشاهده می کنند فلان فرد محترم و خدوم حتی برای خرید یک خودرو که فرزند نخبه و تحصیل کرده اش با آن به مسافرکشی بپردازد، دچار زحمت است، اما آن دیگری که جزء گروه دوم است و شهروند خاص تلقی می شود، بدون اینکه وارث ثروتی خانوادگی باشد یا در سال های گذشته اختراعی به ثبت رسانده و امتیاز آن را فروخته باشد، چنان مکنتی به هم زده که برای تازه جوانش خودروی گران قیمت خریداری می کند.
به قول شاعر:
یک جمع نکوشیده رسیدند به مقصد
یک قوم دویدند و به مقصد نرسیدند
همه این گونه مشاهدات که با چشم غیرمسلح در معرض تماشای شهروندان است، آنان را به این باور می رساند که گویی عده ای از صاحب منصبان کشور از طریق مناسبات مالی نادرست به ثروت و مکنتی رشک برانگیز دست یافته اند. 
در اصل رفتار غلط و رانت جویانه عده ای معدود از قدرتمندان همه را زیر سوال برده و متاسفانه نهادهای رسمی نیز به جای بررسی بی طرفانه موضوع و ارائه گزارش به افکار عمومی، فقط به فکر صادر کردن تکذیبیه های بی خاصیت هستند. 
در چنین فضایی روشن است که افکار عمومی مستعد پذیرش چنین اخباری هستند، حتی اگر دلایل کافی برای اثبات یا رد آنها در دست نباشد. 
گفتنی است در سال 1391 نیز خبری درباره سرقت مقدار زیادی ارز و سکه طلا از خانه یکی از خانم های نماینده مجلس نهم منتشر شد، اما هیچ نهاد رسمی ای شهروندان را صاحب این حق ندانست که گزارشی کامل درباره آن پرونده بشنوند و بخوانند. همچنین سال گذشته و به دنبال شکل گیری بحران موسسات مالی غیرمجاز معلوم شد فلان نماینده محترم مجلس در آن موسسه سپرده ناقابلی به مبلغ 40 میلیارد تومان برای روز مبادا ذخیره کرده بود. در این پرونده هم لازم نبود شهروندان بدانند که منشا این دارایی چه نوع تجارتی بوده است.
به باور نگارنده، هزینه گزافی که صرف بررسی پرونده نامزدهای انتخابات مجلس و تایید یا رد صلاحیتشان می شود، باید به جای تخصیص به بررسی گرایش ها و سلیقه سیاسی نامزدها، صرف بررسی این موضوع مهم بشود که دارایی آنان چگونه شکل گرفته است؛ به بیان دقیق تر، چنددرصد از مال و منال آنان ناشی از سه منشا «ارثیه فامیلی»، «پس انداز از محل حقوق و مزایای سالیان گذشته» و «تجارت» بوده است و اگر آنان از محل تجارت ثروتی کسب کرده اند، این تجارت پرسود تا چه میزان قانونی و مشروع بوده است. فکرش را بکنید. فردی که نه از ارثیه گزاف فامیلی بهره مند بوده و نه حقوق مزایای نجومی داشته و نه درگیر تجارت آن چنانی بوده است، چگونه می تواند از پس تامین مالی تبلیغات پرهزینه دوران انتخابات برآید؟
                