شنبه ۱۲ مرداد ۱۳۹۸
-----------------------------------------
سرمقاله
-----------------------------------------
دولت آرمانی شاه
-----------------------------------------

                    «اگر در موضوعی واحد دو فعل متضاد برانگیخته شود، باید در هر دو فعل یا فقط در یکی از آنها تغییری رخ دهد تا تضاد آنها با یکدیگر متوقف شود»؛ این گفته اسپینوزا، مصداق آخرین دولت محمدرضا  پهلوی است که چند روز پیش  39 سال از مرگش گذشت. 
دولت هویدا چنان با سلطنت، تضاد خویش را از کف داد که به قامت یکی از طولانی ترین کابینه ها (دولت ها)ی پهلوی درآمد و در سلطنت مستحیل شد. با روی کارآمدن محمدرضاشاه در سال 1320 و با اولین کابینه محمدعلی فروغی پهلوی دوم شکل گرفت. بعد از آن 32 کابینه تشکیل شد که برخی از نخست وزیران آن چندین بار به این سمت رسیدند. سرانجام حکومت پهلوی در مجموع با 22 نخست وزیر که آخرین آن بختیار بود، در بهمن 1357 فروپاشید و دستگاه سلطنت در ایران برچیده شد. محمدرضاشاه از سال 1320 تا 1357 راه پرفراز ونشیبی را پشت سر گذاشت. او بیش از آنکه شایستگی سلطنت داشته باشد، بخت همراهش بود. اگر محمدحسن میرزا، نوه محمدعلی شاه که در انگلستان زندگی می کرد و افسر نیروی دریایی پادشاهی بریتانیا بود، زبان فارسی می دانست و به تخت می نشست و اگر محمدعلی فروغی از پذیرش اداره کشور سر باز نمی زد، بعید بود محمدرضاشاه بر تخت سلطنت بنشیند. اما این خوش اقبالی باعث نشد او از مسیر دیکتاتوری بازبماند. او در مسیر 37ساله سلطنت خود با بلعیدن 32 کابینه همچون ماهی کوچکی بود که به نهنگی تبدیل شد؛ نهنگ دریاچه ای خرد. همه دولت هایی که در این 37 سال روی کار آمدند، با محمدرضاشاه دچار اختلاف و تعارض شدند و از میدان به در رفتند؛ چه آنهایی که با تمایل و رضایت شاه شکل گرفتند، چه دولت های توصیه ای مانند دولت علی امینی، چه دولت هایی که به دلیل بحران ها روی کار آمدند مانند دولت قوام و سپهبد زاهدی و چه دولت مردمی محمد مصدق. طرفه آنکه شاه هیچ یک از نخست وزیران خود به جز محمد مصدق را عزل نکرد و هرکس را به ترفندی کنار گذاشت. در میان نخست وزیران دوره دوم پهلوی احمد قوام، سپهبد زاهدی و مصدق در مسیر تکامل شاه در سلطنت نقشی کلیدی داشته اند. قوام، سومین دوره صدارت خود را با محمدرضاشاه آغاز کرد. دوره ای پرآشوب که شش ماه بیشتر دوام نیاورد اما جز قوام کس دیگری توان مواجهه با آن را نداشت. در این شش ماه قوام توانست نقش م‍وثری در تحکیم سلطنت شاه ایفا کند. قوام از یک سو در سیاست های خود با آمریکا هماهنگ بود و از سوی دیگر با حزب توده مدارا می کرد. سیاست نزدیکی  به آمریکا و انگلیس سرانجام کار دست قوام داد. در پی شورش نان در آذر سال 1321 قوام رودرروی مردم ایستاد و چون خود وزارت جنگ را بر عهده داشت، به راحتی مردم را سرکوب کرد و همین سرکوب خشونت آمیز از اعتبار قوام در دربار و مجلس کاست؛ تا حدی که ناگزیر به استعفا شد. این پایان ماجرا برای احمد قوام نبود؛ چراکه او در سال 1324 برای بار چهارم در اوضاعی نابسامان روی کار آمد. جنگ جهانی دوم به پایان رسیده بود و انگلیس و آمریکا به پیمان خود وفا کرده و از ایران خارج شده بودند اما شوروی آذربایجان را اشغال کرده و برای خروج شتابی نداشت. آذربایجان گروی نفت شمال بود و قوام توانست این بحران بزرگ را با هوشیاری دیپلماتیک و کمک مجلس حل کند تا شاه از بحران دیگری با تجربه اندوزی به سلامت بگذرد. ضرب المثلی معروف است که آدم عاقل دو بار از یک سوراخ گزیده نمی شود اما حیرت انگیز است که قوام عقل گرا چندین بار از یک سوراخ گزیده شد. بی تردید احمد قوام در شکل گیری شخصیت سیاسی محمدرضاشاه نقش بسزایی داشت. هماوردی پنهانی شاه و قوام زیرک، اعتمادبه نفس بسیاری به شاه بخشید. خاصه آنکه شاه می دید مردان سیاست به شدت معتاد به قدرت اند و از این رهگذر می توان همچون مهره به بازی شان گرفت و در وقت مقتضی از بازی کنارشان گذاشت. بدترین بازی قوام در دوره پنجم نخست وزیری اش رخ داد. 
نشستن به جای محمد مصدق اشتباه تاریخی قوام بود که خودش را به این وسیله در راه شاه قربانی کرد؛ آن هم شاهی که در دل تحقیرش می کرد. شاه از قیام 30 تیر1331 و روی کارآمدن دوباره مصدق درس بزرگ تری گرفت. حکومت آنجاست که مردم هستند و مردم خطر بالقوه یک حکومت اند. محمدرضاشاه 24 سال بعد در سال 1355 با افزایش درآمدهای نفتی به تقویت بنیه نظامی اش پرداخت. در این سال 24 هزار مشاور آمریکایی در نیروهای مسلح ایران خدمت می کردند. به گفته آبراهامیان «در سال 1356 یک سال قبل از انقلاب، ایران بزرگ ترین نیروی دریایی خلیج فارس و پنجمین نیروی نظامی جهان بود». نیروی زمینی ایران هم ردیف نیروی زمینی انگلستان بود و تجهیزاتش از ارتش بریتانیا بهتر بود. به نقل از هیوبرت همفری، سناتور آمریکایی در سال 1339، یکی از فرماندهان ارتش ایران گفته بود به برکت کمک های آمریکا، ارتش در موقعیت خوبی است و می تواند به راحتی با غیرنظامیان معترض مقابله کند. در همین ایام است که سازمان اطلاعات و امنیت کشور (ساواک) با همکاری سیا، اف بی آی و سازمان اطلاعاتی اسرائیل شکل می گیرد. برآوردها درباره تعداد نفرات ساواک به دلیل مخفی بودن متفاوت است. شاید رقم 50 هزار عوامل تمام وقت و سه میلیون خبرچین پاره وقت در این دستگاه کار می کردند، یعنی هر یازده ایرانی یک خبرچین داشته است. عفو بین الملل در سال 1355 زندانی سیاسی را بین 25 تا صدهزار نفر برآورد کرده است».1
دولت دودوره ای مصدق که 28 ماه طول کشید، برای محمدرضاشاه «روزی به درازای یک قرن» بود. این 28 ماه دوره آموزشی فشرده ای برای شاه جوان بود. اگر فرماندهان در میدان جنگ آبدیده می شوند، شاه در این دوران مرد آبدیده سیاسی شد. هرآنچه در سیاست نقش آفرین است در این دوره به چشم می خورد. احزاب قوی ازجمله جبهه ملی و حزب توده، چهره های برجسته سیاسی همچون فاطمی، خلیل ملکی، مظفر بقایی و بسیاری دیگر که هریک سودایی در سر داشتند و به طور جدی آن را دنبال می کردند. جریان های مذهبی فداییان اسلام، جریان آیت الله کاشانی و مهم تر از همه شاه و دربار که خواسته یا ناخواسته محل تلاقی اختلافات و تعارضات بود. مصدق، ادامه منطقی مشروطه بود که ایده دولتی مستقل از سلطنت را پیگیری می کرد؛ ایده ای که شاه هنوز در برابر آن موضعی آشکار نداشت. شاه بیشتر درصدد آن بود که افرادی وابسته به کشورهای قدرتمند مانند انگلستان و آمریکا بر سر کار نیایند و از این رو شاید مستقل بودن مصدق، شاه را واداشت تا دست به این خطر بزند و از طریق جمال امامی (نماینده مجلسی که نزدیک به دربار بود) به مصدق نخست وزیری را تعارف کند و تعارف هم که آمد و نیامد دارد و مصدق که آن موقع چهره ای ملی بود، نخست وزیری را پذیرفت؛ با این شرط که قانون خلع ید انگلیس از شرکت نفت ایران در مجلس به تصویب برسد. مصدق نخست وزیر می شود و شاه به استقبال مردی می رود که به نرمی سرسخت است. دوری و نزدیکی شاه و عشق و نفرتش به مصدق از شخصیت دوگانه اش پرده برمی دارد. شاه هم رویای ایرانی آزاد و آباد را دارد و هم جنمی از این دست در او پیدا نمی شود. مصدق با باور به ایده دولت مستقل خواستار نظارت کامل دولت بر قوای نظامی می شود؛ مطالبه ای که شاه را هراسان می کند. تعارضات شاه با مصدق و محبوبیت بیش از حد نخست وزیر که دیگر چهره ملی تمام عیاری شده بود و فشار دولت انگلیس و دربار، شاه را وامی دارد تا با درخواست مصدق مخالفت کند. مصدق بر سر اصول خود می ماند و استعفا می دهد. این نقطه عطف زندگی سیاسی شاه است. او این نکته را آشکارا درک می کند که دولت مستقل از دربار، خاری در گلوست و در نبود مردم، یگانه حامی اش در سلطنت، ارتش است. استعفای مصدق و قیام 30 تیر1331 و بازگشت مصدق و کودتای 28 مرداد بنیان شخصیت سیاسی محمدرضاشاه را می سازد. او با اتکا بر انگلیس، آمریکا و سرلشکر زاهدی به قدرت بازمی گردد. این رفت وبرگشت از شاه چهره ای می سازد که به نفع نخست وزیر تازه بر مسند نشسته نبود. شاه فهمید گرگی که به گله می زند، دیر یا زود شبان را نیز خواهد درید و زاهدی همان گرگ بود. از سوی دیگر، اقتدار نظامی و محبوبیت زاهدی در بین نظامیان لبه دیگر شمشیر بود؛ همان شمشیری که در دولت مصدق مردم لبه دیگرش بودند. شاه از شمشیر دولبه مردم و ارتش، ارتش را برگزید. او باور داشت مردم را می شود ساخت و از همین رو بود که محمدرضاشاه در کتاب «انقلاب سفید» (که فقط دو سال مانده به انقلاب اسلامی 57 منتشر شد) چنین آورده است: «شاه و مردم بنا به فلسفه انقلاب ایران دو نیروی برترند که به هیچ میانجی یا حایل اجازه نمی دهند میانشان واسطه شوند». آسودگی خیال در این جملات موج می زند. شاه بعد از کودتای 28 مرداد در رویای دولتی بود که واسطه بین او و مردم نباشد؛ کابوسی که مصداقش دولت مستقل مصدق بود. شاه، دولت های بسیاری را آزمود تا به دولت هویدا رسید. دولت هویدا دولت آرمانی شاه بود. دولتی شیک با نمای دموکراتیک که هیچ نسبتی با مردم نداشت و مستحیل در سلطنت بود یا به معنای دقیق تر مستحیل در دیکتاتوری.
1. نقل به مضمون از کتاب «مقاومت شکننده؛ تاریخ تحولات اجتماعی ایران»، جان فوران، ترجمه احمد تدین، نشر رسا
                