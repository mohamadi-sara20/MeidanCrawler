چهار‌شنبه ۲۶ تیر ۱۳۹۸
-----------------------------------------
حرف اول
-----------------------------------------
از سیل تا خشک سالی
-----------------------------------------

                    سیل و خشک سالی دو پدیده طبیعی و جزئی از چرخه هیدرولوژیکی اند که مواجهه با آنها مستلزم اتخاذ رویکردهای صحیح مدیریتی و سیاست گذاری است. نخستین چالش بزرگ سیاست گذاران کشور در مواجهه با این مسائل، رویکرد «مقابله» با این پدیده ها است؛ همان طور که نمی توان با پدیده هایی مثل روز و شب مقابله کرد، بدون شک با پدیده های طبیعی سیل و خشک سالی نیز نمی توان مقابله کرد، بلکه باید آنها را «مدیریت» کرد.نکته دوم مهم در سیاست گذاری سیل و خشک سالی آن است که مدیریت آنها، «فرایند محور» است و «پروژه» نیست. نگاهی کوتاه به سیاست گذاری های مواجهه با سیل و خشک سالی در کشور نشان می دهد که در دهه های اخیر رویکردهای حاکم در مدیریت این مسائل، پروژه محور و مقطعی بوده است؛ برای مثال، در چند سال گذشته که کشور به شدت درگیر مسئله خشک سالی شدید و به تبع آن تامین آب شرب و آب رسانی با تانکر به روستاها بود، تقریبا اکثر جلسات، نشست ها، همایش ها و... با محوریت مسئله خشک سالی برگزار می شد و تقریبا به جرئت می توان گفت جلسات بسیار معدودی درباره سیل، ضرورت لایروبی و مدیریت بحران سیل برگزار شد. اگر در گیرودار خشک سالی و مشکلات جدی حاصل از آن، فرد خبره ای درخواست برگزاری جلسات مدیریت سیل را مطرح می کرد، بدون شک، با واکنش های غیرمنطقی عمده مدیران و مسئولان مواجه می شد.
پس از سیل فروردین امسال نیز که بسیاری از استان های کشور را در برگرفت، کارگروه های متعددی در سطوح مختلف کشوری، استانی و شهری تشکیل و پیرو آن، جلسات و نشست های بسیاری در نقاط گوناگون کشور برگزار شد. بسیاری از نهادها، سازمان ها و تشکیلات کشوری از جمله مجمع تشخیص مصلحت نظام، دولت و مجلس اقدام به تشکیل تیم و کارگروه های ویژه برای تهیه گزارش های تخصصی درباره سیل اخیر کردند. در سه ماه اخیر بیش از هزاران جلسه در کشور و ده ها کارگروه درباره سیل تشکیل شده است.
هر چند بسیاری از این اقدامات می تواند مثبت تلقی شود، اما نگرانی جدی در این زمینه، مقطعی بودن این اقدامات است، زیرا همان طورکه در گذشته با غالب بودن مسئله خشک سالی، بحث مدیریت سیل به فراموشی کامل سپرده شده بود، حال با غالب شدن مسئله سیل، محوریت کلیه جلسات به این موضوع محدود شده و این بار خشک سالی و لزوم مدیریت آن به فراموشی سپرده شده است. این مسئله تا حدی پیش رفت که برخی از مسئولان نیز ندانسته بحث ورود به ترسالی و اتمام دوره خشک سالی را در جامعه مطرح کردند؛ در حالی که همان طور که قبلا نیز اشاره شد، مدیریت خشک سالی و همچنین سیل، یک فرایند است و با «اقدامات مقطعی» نمی توان این مسائل را «مدیریت» کرد.
نکته سوم که ضرورت دارد سیاست گذاران کشور به آن توجه کنند، این است که مدیریت سیل و خشک سالی باید به صورت توامان انجام شود؛ نمی توان در ایام خشک سالی، کلیه اقدامات را فقط محدود به مدیریت خشک سالی کرد و از مدیریت سیل غافل شد و در ایام سیل، کلیه اقدامات را محدود به مدیریت سیل کرد و کمترین توجهی به مسئله مدیریت خشک سالی و تداوم آن نداشت.
بر این اساس، باید تاکید کرد که مدیریت سیل و خشک سالی باید به صورت فرایند توامان سیل-خشک سالی و خارج از رخدادهای مقطعی باشد. بنابراین توصیه اکید به مدیران، مسئولان و سیاست گذاران کشور آن است که در کنار جلسات مدیریت سیل، همچنان به جلسات و نشست های مدیریت خشک سالی ادامه دهند.
                