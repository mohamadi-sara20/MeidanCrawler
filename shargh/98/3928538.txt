پنج‌شنبه ۱۳ تیر ۱۳۹۸
-----------------------------------------
یادداشت
-----------------------------------------
از سر بازکردن یک وظیفه ملی
-----------------------------------------

                    پای «استراتژی توسعه صنعتی» این بار به «روز صنعت و معدن» کشیده و تلاش شد با سلام وصلوات موضوع ختم به خیر شود!رئیس اتاق ایران به عنوان نماینده بخش خصوصی کشور ضمن اظهار گلایه از نامشخص بودن مسیر حرکت صنعت کشور، خواستار تدوین «استراتژی توسعه صنعتی» توسط بخش خصوصی شد. پیشنهادی که بلافاصله هم از سوی وزیر صنعت، معدن و تجارت و هم رئیس مجلس مورد استقبال و موافقت قرار گرفت. سخت مایه شگفتی است و شاید تاسف که ظاهرا نه بخش خصوصی از ابعاد موضوع آگاه است و نه می داند که پیشنهاد بر دوش کشیدن چه مسئولیتی را می دهد و نه دولت و مجلس از وظایف حاکمیتی و قانونی خود اطلاع دارند - شاید خود را به بی اطلاعی می زنند - که چنین مسئولیت ملی ای را در یک گفت وگوی سرپایی به بخش خصوصی واگذار می کنند و سند به نام این بخش می زنند تا شاید از زیر تیغ انتقادات در کوتاهی در انجام وظایف قانونی خود حداقل در 
یک دهه ونیم اخیر نفس راحتی بکشند و به قول رئیس نهاد قانون گذاری به انجام امور فوری تر بپردازند؛ چراکه به قول ایشان «با مسائل روزمره شدیدتری در حوزه صنایع و تولید روبه رو هستیم که باید در اولویت قرار گیرد!».
1-بند یک ماده 1 قانون تمرکز امور صنعت و معدن و تشکیل وزارت صنایع و معادن در سال 1379 بر «تدوین استراتژی (راهبردهای) توسعه صنعتی و معدنی» توسط این وزارتخانه (دولت) تاکید دارد. ماده 21 برنامه چهارم نیز تاکید دارد که «دولت موظف است سند ملی توسعه بخش های صنعت و معدن را باتوجه به مطالعات استراتژی توسعه صنعتی کشور در مدت شش ماه از تاریخ تصویب این قانون (شهریور سال 1383) تهیه نماید». ماده 150 برنامه پنجم نیز درسال 1389 تاکید دارد «وزارت صنایع و معادن موظف است به منظور تحقق اهداف سند چشم انداز 20ساله جمهوری اسلامی ایران در قالب تدوین راهبرد (استراتژی) توسعه صنعتی و معدنی با هماهنگی معاونت در زیر بخش های برگزیده صنعت و معدن... اقدام کند». بر اساس تاکیدات قانونی فوق تدوین استراتژی توسعه صنعتی وظیفه ای حاکمیتی و غیر قابل واگذاری است.
2- بخش خصوصی نمی تواند «راسا» اقدام به انجام این امر مهم ملی کند؛ چراکه «اصولا تبیین استراتژی صنعتی تبیین جایگاه و حوزه وظایف دولت در فرایند توسعه ای صنعتی است. در واقع جهت گیری اصلی توسعه صنعتی برآمده از تصویر آرمانی و بلندمدتی است که در ذهن مدیریت سیاسی جامعه نقش بسته است. بنابراین اولین نقطه حرکت در تدوین «استراتژی توسعه صنعتی» حصول توافق درباره این تصویر است. پس از شکل گیری این تصویر آرمانی و توافق بر سر آن، سوال آن خواهد بود که چگونه این تصویر محقق می شود و چگونه می توان به این هدف مطلوب رسید و کدام مجموعه از تصمیمات و سیاست گذاری و نهادسازی در اقتصاد داخلی، چه در سطح ملی و چه در سطح بخش صنعت در هماهنگی با تحولات آینده اقتصاد جهانی، هدف های توسعه صنعتی را امکان پذیر می کند؟ الزامات محیطی و شرایط عمومی کشور در ابعاد اقتصادی، سیاسی و اجتماعی به عنوان زمینه ساز موفقیت توسعه صنعتی چیست و چگونه باید باشد؟ بدیهی است که این امر به خودی خود واقع نمی شود و مستلزم ایفای نقش موثر توسط دولت است. بنابراین لازم است نقش دولت در فراهم کردن الزامات توسعه صنعتی در سطح اقتصاد ملی در بخش صنعت به درستی تعریف شود. در مواردی مانند جهت گیری در سیاست خارجی کشور، سیاست های اقتصاد کلان (نرخ ارز، نرخ بهره، نرخ تعرفه، بودجه سالانه، سرمایه گذاری داخلی و خارجی و...) ساختار و تشکیلات دولت و وضعیت شرکت ها و سازمان های دولتی، حقوق مالکیت و نظام قضائی عادلانه در رسیدگی به دعاوی، محیط کسب وکار (قوانین و مقررات، مجوزها و...)، وضعیت نیروی انسانی و آموزش نیروهای ماهر مورد نیاز برای صنعت و توسعه صنعتی، حقوق فردی و شهروندی و... آیا بخش خصوصی می تواند از جانب و به وکالت از دولت چنین راهبردهای کلان و فراکلانی را تعریف و تبیین کند؟! به سبب همین سطح از موضوع است که اصولا مخاطب این سند تصمیم گیرندگان و سیاست گذاران کشورند و نه بنگاه های بخش خصوصی.
3-تدوین استراتژی توسعه صنعتی پروژه ای ملی است که باید تمامی ذی نفعان در تدوین، اجرا و نظارت بر آن به اندازه وزن و سهم خود در اقتصاد ملی نقش و مشارکت داشته باشند. طبعا در این میان این کارشناسان اقتصادی به همراه سایر کارشناسان در حوزه های مرتبط با این امرند که باید بر اساس مطالعات کتابخانه ای و تحقیقات میدانی و دریافت نظرات ذی نفعان در دستگاه های دولتی و نهادهای حاکمیتی و نهادها و تشکل های بخش خصوصی اما زیر نظر دستگاه مسئول دولتی، اقدام به انجام این مهم و ارائه چارچوب هالله
مبانی نظری، سیاست ها و راهبردها کنند. در این زمینه می توان به تجربه «استراتژی توسعه صنعتی ترکیه» که تمام دستگاه ها و نهادهای حاکمیتی و تشکل های بخش خصوصی این کشور و کارشناسان جهانی اقتصاد (حدود 2200 نفر) در آن نقش داشتند اشاره کرد.همان طور که کنارگذاشتن بخش خصوصی و کارشناسان اقتصادی در تدوین استراتژی توسعه صنعتی و تدوین این سند راهبردی پشت درهای بسته و به طریق بوروکراتیک خلاف منطق و ناکاراست، به راه تفریط رفتن و درنظرنگرفتن دولت با وزن و سهم 70 تا 80 درصدی آن در تدوین آن و توقع عملیاتی شدن آن به شوخی بیشتر شبیه است. به نظر می رسد راه همان است که در کشورهای موفق و توسعه یافته نیز آزموده شده است؛ سه جانبه گرایی، دولت، بخش خصوصی و کارشناسان اقتصادی و مشاوران داخلی و خارجی.تدوین «استراتژی توسعه صنعتی» اولا یک امر زائد یا تشریفاتی نیست که قصد از سر بازکردن آن را داریم بلکه یک ضرورت حیاتی برای توسعه اقتصادی و صنعتی کشور است، ثانیا این مهم نه یک «پروژه» بلکه یک «پروسه» است که علاوه بر مراحل تدوین، همچنین در اجرا، پایش و نظارت همکاری مستمر و درازمدت دولت و بخش خصوصی را در جهت پایه ریزی نظام نوین صنعتی کشور می طلبد. اگر امروز به قول رئیس مجلس درگیر «مسائل روزمره شدیدی در حوزه صنایع و تولید» هستیم، ناشی از نبود همین قطب نما و سند راهبردی است؛ وضعیتی که کاهش سهم صنعت از حدود 20 درصد به حدود 15 درصد، آن هم صنایع متکی به منابع معدنی و انرژی بر و نه ساخت محور در طول دو دهه حاصل آن بوده است و آخرین شاهکار آن نیز سقوط رشد صنعتی به منفی 6/9 درصد که در تاریخ کشور کم سابقه است!
                