سه‌شنبه ۲۵ تیر ۱۳۹۸
-----------------------------------------
حرف اول
-----------------------------------------
پنج گانه ای در باب بدهی زنجانی
-----------------------------------------

                    وزیر نفت اخیرا گفته مقداری از املاک آقای بابک زنجانی به شرکت ملی نفت منتقل شده است که شرکت مذکور قصد فروش آنها را دارد. او همچنین اظهار کرد اموال زنجانی را بسیار سخت می خرند. درباره این اظهارات وزیر نفت، ذکر چند نکته لازم است. 
اول اینکه مبالغ فروش نفت (یعنی چیزی که قرار بوده زنجانی به خزانه عودت دهد و به قول وزیر نفت حدود 2.7 میلیارد دلار است)، ماهیت ارز خارجی دارند (دلار یا یورو) و نه ماهیت پول داخلی (ریال). اکنون وزارت نفت بعد از سال ها پیگیری این پرونده و هزینه های فراوانی که در این زمینه متحمل شده، ناچار شده است که ارز داخلی را جایگزین ارز بین المللی کند. ماهیت ارتباطات و تجارت خارجی اقتضا می کند که دولت و وزارت نفت نیازهای خارجی خود را (چه ناشی از خریدها و چه ناشی از سایر تعهدات بین المللی) از طریق ارزهای بین المللی کارسازی کنند. استمرار فعالیت دولت و وزارت نفت در بخش های بالادستی و پایین دستی از طریق تزریق همین ارزها (و نه از طریق ریال) انجام می شود. هرچند فرایند تبدیل ارزها به یکدیگر ممکن است اما ناگفته پیداست که تبدیل یک ارز کم قدرت (مانند ریال) به یک ارز پرقدرت (مانند دلار یا یورو)، هزینه مبادله را به شدت بالا می برد و از این لحاظ «قیمت تمام شده معاملات» را بیشتر می کند. این افزایش به معنای افزایش هزینه های دولت است. شرایطی را تصور کنید که انواع دارایی های «فیزیکی» قرار است به «ریال» تبدیل شود و آن گاه بخش زیادی از آن در قالب «ارز خارجی» تغییر ماهیت دهد.
دوم، تبدیل دارایی های غیرنقدی به دارایی های نقدی و پولی در تخصص وزارت نفت نیست. وزارت نفت به ناچار انجام این امر را بر عهده گرفته و طبعا چگونگی تبدیل این دارایی ها به پول، یک فرایند بسیار زمان بر و مستلزم صرف وقت و اجرای تشریفات قانونی فراوانی است. گذشت زمان و تغییرات نرخ ارز و تورم و ناپایداری بازارهای اموال منقول و غیرمنقول نیز باعث پیچیده ترشدن این کلاف می شود.
سوم، پول فروش نفت اساسا «پول وزارت نفت» نیست بلکه به خزانه کل کشور واریز می شود. بنابراین بدهی آقای زنجانی فی نفسه بدهی به خزانه کل کشور است. اکنون وزارت نفت به ناچار وارد سازوکار دریافت طلب از محل دارایی های غیرپولی شده است که با ماهیت و رسالت فعالیت ها و وظایف این وزارتخانه همخوانی ندارد. 
گزینه اصلح این است که این فرایند از طریق دستگاه های اجرائی (حسب مورد و تخصص آنها) در راستای تادیه بدهی مذکور در دست اقدام قرار می گرفت. چهارم اینکه بابک زنجانی فعالیت های اقتصادی متنوعی داشته است و اساسا دارایی های او به کار وزارت نفت نمی آید. وزارت نفت یک دستگاه صنعتی و عملیاتی است (نه خدماتی). بنابراین دارایی هایی نظیر شرکت هواپیمایی، زمین، رستوران، هتل و... موارد مصرف نزد وزارت نفت ندارد. از سوی دیگر در صورت تملک دارایی های زنجانی، عملا هزینه های دیگری بابت نگهداری آنها به وزارت نفت تحمیل خواهد شد. این به آن معنی است که تملک دارایی های مذکور نه تنها منفعت خاصی برای وزارت نفت ندارد بلکه هزینه های نگهداشت، تعمیرات، انبارداری، محافظت، سرویس ها و امثال آن هم بر گردن وزارت نفت خواهد افتاد. پنجم، باید قبول کرد واگذاری و فروش دارایی های بابک زنجانی به وزارت نفت، انواع معضلات و مشکلات حقوقی، سازمانی، مالی، اقتصادی، بانکی، سیاسی، فنی و حتی شخصی و خصوصی را پدید می آورد. این به غیر از فسادی است که ممکن است در این موقعیت ها به وجود بیاید. مشخصا اگر دارایی های داخل کشور نامبرده همسنگ بدهی های او بود، آن گاه تسویه حساب با وزارت نفت به سرعت انجام می شد. در همان دوران دادگاه مشخص شد که گردش مالی تشکیلات وابسته به او  چه بسا ساختگی بوده است. بنابراین زنجانی واقعا منابعی برای تسویه بدهی خود در اختیار ندارد (یا حداقل اینکه در داخل کشور چنین منابعی ندارد). او مرتبا انگاره های متعددی درباره بدهی خود ایجاد کرد. یک بار از «واریز عن قریب وجوه بدهی» یاد کرد و بار دیگر از «شرکای خارجی» رونمایی شد که آماده پرداخت بدهی او بودند. در تلاشی دیگر ادعا کرد که وزارت نفت شماره حسابی برای واریز وجوه اعلام نمی کند و خلاصه انواع و اقسام ترفندها مطرح شد که از هیچ کدام پولی عاید خزانه کشور نشد. با این اوصاف شاید تسویه بدهی های بابک زنجانی از محل دارایی های او را بتوان نمونه ای از هزینه های مستتر ناشی از فساد دانست که این بار به وزارت نفت تحمیل شده است.
                