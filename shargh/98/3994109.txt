دو‌شنبه ۲۵ آذر ۱۳۹۸
-----------------------------------------
سرمقاله
-----------------------------------------
پژوهش ملی، تولید ملی
-----------------------------------------

                    به روز پژوهش و هفته پژوهش رسیدیم. در هفته پژوهش از دستاوردهای پژوهشی در یک سال گذشته و از پژوهشگران تقدیر می شود. در ماه های اخیر و پس از خروج آمریکا از برجام در تاریخ 18 اردیبهشت 1397 و تحریم های بی سابقه ای که از سوی دولت ترامپ بر کشور ما تحمیل می شود، مسئله تولید ملی و لزوم متکی نبودن به دنیای بیرون مجددا بحث روز شده است. این هم زمانی با کم توجهی نگران کننده وزارت علوم و وزارت آموزش و پرورش به علوم پایه و کم توجهی داوطلبان کنکور به این شاخه از دانش در سال های اخیر، موجب نگرانی مضاعف شده است. امروز مسلم شده که بدون پژوهش و توسعه ملی و بدون اتکا به دانشمندان ایرانی امکان توسعه و تولید ملی منتفی است؛ ولی عجیب است که هنوز در جریان های فکری ایران معاصر همچنان سیاستی که زنده یادان امیرکبیر و دکتر مصدق بر مبنای رونق تولید ملی و موازنه منفی دنبال می کردند، طرفدار جدی نیافته و در سطوح اجرائی کشور نیز بیشتر از توجه به تولید، نگران توزیع الباقی منابع قابل نقدکردن هستند! 
در این یادداشت تلاش می شود به گوشه ای از این مسئله پرداخته شود که چرا همچنان سیاست اصلاحات میرزا تقی امیرکبیر و موازنه منفی دکتر مصدق، طرفدار جدی و باورمند ندارد و چگونه سیطره این طرز فکر همچنان مانع تولید ملی و رونق آن است. 
مرحوم میرزا محمدتقی خان فراهانی، امیرکبیر (ز. 1186ش- 1807م، شهادت 20-10-1230ش- 1852م) صدر اعظم ناصر الدین شاه قاجار در 39 ماه صدارتش اصلاحاتی را بنیان گذاشت که محور و پایه آن توسعه و استقلال ملی و صنعتی ایران بود. البته او به اصلاح حکمرانی نیز در ایران نظر داشت. از او نقل شده که در فکر ایجاد مشروطیت نیز بوده است؛ «اجازه ندادند؛ ولی در فکر کنستیتوسیون بودم». او بنیان گذار دارالفنون بود که برای آموزش دانش و فناوری های نو تهران پایه گذاری شد. اولین روزنامه ایران، وقایع اتفاقیه، در سال 1229ش به کوشش امیرکبیر منتشر شد. امیرکبیر در زمینه سیاست خارجی، طرفدار سیاستی بود که بعدها و در زمان بعد از جنگ جهانی دوم به «سیاست موازنه منفی» معروف شد. بر اساس آن امیرکبیر بر این باور بود که «نه به روس امتیاز می دهیم، نه به انگلیس». معتقد بود که ایران نباید بازار فروش کالاهای خارجی باشد؛ بلکه باید اساس اقتصاد مملکت را بر تهیه این کالاها در داخل کشور مبتنی کرد. مرحوم میرزا تقی خان سرمایه کافی در اختیار اهل فن گذاشت و کارخانجات شکرریزی در ساری و ریسمان ریسی و چلواربافی در تهران و حریر بافی در کاشان و سماورسازی و کالسکه سازی در اصفهان و تهران تاسیس کرد. او با تشویق استادان و سرمایه داران در اصفهان و کاشان، تاسیس کارخانه های ماهوت سازی را تسهیل و ممکن کرد. او اقدام به تاسیس نمایشگاهی از محصولات صنعتی ایران در تهران کرد و عده زیادی از خبرگان و استادکاران را برای آشنایی با فنون و صنایع جدید به مسکو و پطرزبورگ فرستاد. اینها پس از بازگشت به ایران کاغذ سازی اصفهان، بلور سازی تهران و کارگاه های چدن ریزی و نساجی را در ساری به وجود آوردند. سیاست موازنه منفی در ایران، اولین بار از سوی روان شاد دکتر محمد مصدق (ز. 1261ش- 1882م- ف. 1345ش-1967م) در جریان درخواست امتیاز نفت شمال از سوی شوروی ارائه شد.
در سال 1323 نمایندگانی از شرکت های نفتی انگلیس و آمریکا برای کسب امتیاز نفت مناطق جنوب شرقی ایران (بلوچستان) به ایران آمدند. آنها با محمد ساعد، نخست وزیر، مذاکراتی انجام دادند. اعضای حزب توده در مجلس با اعطای امتیاز نفت به طور جدی مخالفت کردند. در این هنگام دولت شوروی فرصت را مغتنم شمرد و هیئتی را برای درخواست امتیاز نفت شمال به ایران فرستاد؛ اما این بار حزب توده از اعطای امتیاز نفت شمال به شوروی حمایت کرد. دولت شوروی برای تحمیل امتیاز نفت شمال با استفاده از اهرم هایی مانند حزب توده و عوامل داخلی اش و همچنین قوای مسلح شوروی که با وجود پایان یافتن جنگ همچنان در خاک ایران حضور داشتند، دولت و مجلس را تحت فشار گذاشت.

در این هنگام سیاست موازنه منفی با هدف طرد سلطه بیگانه و تامین حاکمیت ملی از طریق رابطه ای عدمی و ایجاد توازن سیاسی بین قدرت ها از سوی زنده یاد دکتر مصدق مطرح شد. 
در میان کشمکش های نفتی میان قدرت های استعماری، ساعد مراغه ای از نخست وزیری استعفا داد و سهام السلطنه بیات نخست وزیر شد. در مجلس چهاردهم شورای ملی (6 اسفند 1322 تا 21 اسفند 1324) که در زمان اشغال ایران از سوی اشغالگران متفق در جنگ جهانی دوم (شوروی، انگلیس، آمریکا) تشکیل شد، زنده یاد دکتر مصدق قانونی را به تصویب نمایندگان رساند که بر طبق آن هیچ دولتی حق نداشت درباره امتیاز نفت با کشورهای خارجی وارد مذاکره شود. این قانون با مطرح کردن «سیاست موازنه منفی» توانست قانون منع مذاکره با دیگر کشورها را به تصویب نمایندگان برساند. در متن این قانون، در ماده اول، هیچ مقام ایرانی نمی تواند با مقامات دیگر کشور ها برای دادن امتیاز نفت وارد مذاکره شود. در ماده دوم، هر نوع مذاکره نفتی باید نزد مجلس شفاف باشد و طبق ماده سوم و چهارم آن، متخلفان از این قانون مجازات می شوند و دادستان دیوان عالی کشور موظف است تا متخلفان را تحت تعقیب قرار دهد.در جلسه مورخ 24 اسفند 1329 در مجلس شانزدهم، از 131 نماینده فقط 95 نفر در جلسه حضور یافتند و گزارش کمیسیون نفت را به اتفاق آرا تایید کردند. به این ترتیب، در 29 اسفند 1329 قانون ملی شدن صنعت نفت به تصویب مجلس سنا رسید. متن این قانون چنین بود:  «به نام سعادت ملت ایران و به منظور کمک به تامین صلح جهان... پیشنهاد می نماییم که صنعت نفت ایران در تمام مناطق کشور، بدون استثنا ملی اعلام شود، یعنی تمام عملیات اکتشاف و استخراج و بهره برداری در دست دولت قرار گیرد».زنده یاد دکتر مصدق بعدها نوشت: «ملی شدن صنعت نفت در سراسر کشور ابتکار شادروان دکتر حسین فاطمی است که چون کمیسیون نفت مجلس شورای ملی پس از چند ماه مذاکره و مباحثه نتوانست راجع به استیفای حق ملت از شرکت نفت انگلیس و ایران تصمیمی اتخاذ کند، دکتر فاطمی با من که رئیس کمیسیون بودم، مذاکره نمود و گفت با وضعی که در این مملکت وجود دارد استیفای حق ملت کاری است بسیار مشکل، خصوصا که دولت انگلیس مالک اکثریت سهام شرکت است و به عنوان مالیات بر درآمد هم هر سال مبلغ مهمی از شرکت استفاده می کند...بنابراین اول باید در فکر آتیه بود که از مال ملت بیش از این سوء استفاده نکنند و عوائد نفت هر چه هست نصیب ملت ایران بشود... همان طور که کشور انگلیس بعضی از صنایع خود را ملی کرده است برای اینکه منافع آن نصیب ملت بشود، ایران هم نفت خود را در سراسر کشور ملی کند تا دنیا بداند که نمایندگان جبهه ملی جز آسایش مردم چیزی نمی خواهند و با هیچ سیاستی سازش ندارند» («خاطرات و تالمات مصدق»، به قلم دکتر مصدق، انتشارات علمی، تهران، چاپ سوم، 1365). 
در همان مجلس شانزدهم و حدود شش ماه بعد از شروع نخست وزیری، در جلسه سوم آذر 1330 مجلس شورای ملی، در جواب جمال امامی که گفت:
«آمریکا وقتی حاضر به کمک به ما می شود که ایران وارد ممالکی شود که با کمونیسم مبارزه می کنند و حزب توده مورد آزار قرار گیرد»، دکتر مصدق گفت: «اینکه فرمودید وقتی که آمریکایی ها با ما همراهی بکنند باید از مرام ملی و استقلال خودمان صرف نظر کنیم، بنده هیچ وقت زیر بار این مطلب نمی روم. من آدمی هستم که با این حال کسالت و با تمام ناتوانی خودم تا نفس دارم برای آزادی و استقلال این مملکت مبارزه می کنم و از این کار صرف نظر نمی کنم. آن ملتی را که نوکر و بنده یک کمپانی بشود، یک ملت جلورفته نمی گویند، ملت عقب رفته می گویند».(نطق ها و مکتوبات دکتر مصدق در دوره شانزدهم مجلس، انتشارات مصدق، ج2، ص103). روز 27 دی ماه 1330 دکتر مصدق در یک سخنرانی گفت: «چون قانون مصوب کنگره آمریکا مبنی بر ارسال اسلحه به صورت کمک، شرایط مفصل دارد و ما را که می خواهیم کشوری بی طرف و غیرمتعهد باشیم از این حالت خارج خواهد ساخت، به مصلحت ملت نیست که وطن به میدان درگیری شوروی و غرب تبدیل شود».او اعلام کرد که به این دلیل از تمدید قرارداد منعقده با آمریکا که به امضای نخست وزیر سابق بود، خودداری ورزیده است.در مجلس هفدهم که در بهمن 1330 افتتاح شد، از 79 نماینده مجلس نمایندگان جبهه ملی اقلیتی 30 نفره را تشکیل می دادند و اکثریت (39 نفر دیگر) نمایندگان طرفدار انگلیس و متمایل به دربار پهلوی بودند. 
با ملی شدن صنعت نفت، هم دربار شاه و هم وابستگان به انگلیس و شوروی با اجرای این قانون به مخالفت برخاستند. حزب توده با ملی شدن صنعت نفت در سراسر کشور مخالف بودند و در پی آن بودند که راه برای واگذاری نفت شمال ایران به شوروی بسته نشود. به باور نگارنده، سیاست تولید ملی و موازنه منفی تقریبا به طور دائمی در 200 سال اخیر در حاشیه قرار داشته است. اخیرا می توان دید که سیاست اصلاحات مرحوم میرزا تقی خان محصول نوعی تجدد آمرانه و غیر واقع بینانه بوده و برنامه ملی شدن صنعت نفت به عنوان بی تدبیری دکتر مصدق و ناشی از عدم شناخت او از روابط بین المللی و مناسبات جهانی شناخته می شود!در این راستا می توان دید که حتی کودتای 28 مرداد نیز به عنوان روالی عادی تلقی شده یا آنکه مسبب آن شخص دکتر مصدق در نظر گرفته می شود (البته بعضی از هم فکران نظام پیشین، این اقدام سیاه و مخالف مصالح ملت ایران را همچنان قیام ملی! می خوانند). سیاست موازنه منفی استراتژی خاصی در سیاست خارجی است که با استراتژی عدم تعهد، هم از بابت نظری و هم از جنبه کاربردی سنخیت و سازگاری دارد. پیگیری مسئله ملی شدن صنعت نفت، بر پایه سیاست موازنه منفی ممکن شد. به باور نگارنده، پژوهش و تولید ملی نیز هنگامی به سیاست بنیادی و اجرائی کشور تبدیل می شود که موازنه منفی به سیاست ملی ما تبدیل شود.
                