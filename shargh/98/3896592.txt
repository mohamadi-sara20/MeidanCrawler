یک‌شنبه ۸ اردیبهشت ۱۳۹۸
-----------------------------------------
حرف اول
-----------------------------------------
درس آموخته هایی از سیل فروردین!
-----------------------------------------

                    نخستین نقطه ای که در جریان سیل اخیر، دچار سیل و آب گرفتگی شد، شهر سیمرغ در استان مازندران بود. آب گرفتگی شدید بر اثر طغیان رودخانه تالار در 27 اسفند سال گذشته رخ داد. مردم بخش های وسیعی از این شهر درحالی که خود را آماده سال نو و دید و بازدید عید کرده بودند و درحالی که منازل خود را خانه تکانی کرده و سفره هفت سین چیده بودند، ناگهان با طغیان رودخانه و سیل و آب گرفتگی شدید مواجه شدند. ارتفاع آب در خیابان ها از یک متر عبور کرد و خانه ها و فرش و اثاثیه شان غرق در آب شد. بسیاری از دیوارها خراب و برخی خانه ها به کلی ویران شدند. عبور و مرور در خیابان ها مختل شد. دسترسی منازل در آغاز با تراکتور و لودر امکان پذیر بود، بعدا اینها هم قادر به عبور در خیابان ها نبودند و قایق و جت اسکی تنها وسایل قادر به رفت وآمد و عبور و مرور در خیابان ها بودند. روستای تالارپشت نیز کاملا دچار آب گرفتگی شد. اطلاع رسانی و کمک رسانی بلافاصله آغاز شد و مردم از منازل آسیب دیده منتقل شدند و خوشبختانه تلفات جانی ایجاد نشد؛ اما بیش از 650 خانوار آن هم در آستانه عید و سال نو خانه و زندگی و اندوخته 30 سال زندگی خود را از دست دادند و آواره شدند.در تاریخ 5 اردیبهشت، توفیق حضور مجدد در منطقه و بازدید از مناطق سیل زده حاصل شد. فرماندار، شهردار، امام جمعه، و بسیاری از مسئولان محلی را ملاقات کردم و در خانه های تخریب شده حاضر شدم و با سیل زدگان گفت وگو کردم. بازسازی خانه ها آغاز شده و مردم با جدیت مشغول کار و ساختن خانه های تخریب شده خود بودند. دو میلیون تومان کمک دولت تقریبا به همه داده شده بود؛ ولی از جبران خسارت کشاورزان و سایر کمک ها در سطح ملی خبری نبود. مدیران محلی به ویژه استاندار و فرماندار مردمی و دوست داشتنی با همت خود این عقب افتادگی را به خوبی جبران کرده بودند. برای بازسازی منازل، سیمان، ماسه و بلوک را از سوی شهرداری، بنیاد برکت، بنیاد مسکن و فرمانداری با همان امکانات محلی تامین کرده بودند. ماشین آلات شهرداری و فرمانداری به جمع آوری آوار مشغول بودند و بیش از 80 درصد کار را هم انجام داده بودند. امام جمعه محترم از همان اولین ساعات سیل در میان مردم حضور یافته و با همان لباس روحانیت به کمک رسانی پرداخته بود. همه مسئولان محلی پرخاش ها و عصبانیت های مردم سیل زده و مصیبت دیده و گاه بسیار عصبانی را با بزرگواری و شرح صدر تحمل کرده و از نزدیک و در صحنه، به دلجویی از مردم پرداخته و سخاوتمندانه کمک رسانی کرده بودند. مدیر و کارکنان بیمه روستاییان و عشایر و کارگزاران محلی نیز بسیار بیشتر از وظایف رسمی خود کمک رسانی کرده و غذای گرم و سایر ملزومات را با کمک خیرین و هلال احمر تهیه کرده و مستقیما به دست سیل زدگان رسانده بودند. سیل زدگان، اقامت در کمپ ها و استفاده از چادر ها را از ابتدا نپذیرفته و آنها که خانه شان تخریب کلی شده بود، در منزل بستگان خود اقامت کرده و با کمک و مشورت مهندسان بنیاد مسکن مشغول بازسازی منازل خود بودند.
به طورکلی شهر در حال حرکت به سمت شرایط عادی بود. آنچه واضح و هویدا بود، این بود که حضور متواضعانه و پر تلاش مسئولان در بین مردم و اهتمام آنها به حل مشکلات، باعث تسکین مصیبت دیدگان بود. مردم سیل زده در کنار ذکر مشکلات مرتب از همدلی و کمک و مسئولیت پذیری مسئولان سپاسگزاری می کردند. رسیدگی سریع و حضور در میان مردم، پشتوانه پرارزشی از اعتماد و سرمایه اجتماعی را ایجاد کرده که تحمل مصیبت و صدمات را راحت تر و امید به حل مشکلات را در میان سیل زدگان نهادینه کرده است.
درس مهم مدیریت سیل در مازندران، اهمیت عکس العمل سریع، حضور مسئولان در میان مردم، ارتباط نزدیک و صمیمانه مسئولان با مردم، تحمل پرخاشگری احتمالی مصیبت دیدگان (که ناشی از استرس حادثه است و نباید به حساب رفتار عادی مردم گذاشته شود) را نشان می دهد. عکس العمل سریع و هماهنگی اقدامات و مشارکت همگانی خیرین و مسئولان در کمک رسانی، همراه با برخورد متواضعانه و مردمی، سرمایه اجتماعی بزرگی را در سیمرغ مازندران شکل داده است که بازسازی منازل آسیب دیده و جبران آثار خرابی های سیل را تسریع و تسهیل کرده است.
                