پنج‌شنبه ۲ خرداد ۱۳۹۸
-----------------------------------------
سرمقاله
-----------------------------------------
مسیر روشن شفافیت و جوان گرایی
-----------------------------------------

                    شفافیت به عنوان ابزار نظارت و ارزیابی، افزایش کارآمدی، اعتماد آفرینی، بهبود در تصمیم گیری و موفقیت در اجرای تصمیم، مسیر گریز ناپذیر تحقق حکمرانی مطلوب است. کارویژه های بی بدیل شفافیت در سیاست گذاری عمومی و تبعات مثبت آن نظیر افزایش مسئولیت پذیری و پاسخ گویی همچنین افزایش مشارکت اجتماعی، کارآمدی و سرمایه اجتماعی در کنار سایر اثرات اثبات شده آن بر رونق دولت، رشد اقتصادی و نوآوری و رقابت پذیری ضرورتی انکار ناپذیر دارد. با اتکا به تجربه های جهانی درباره حضور جوانان در مدیریت کسب و کارهای موفق نظیر «سیلیکون ولی» و ظهور غول های بزرگ تجارت، تجربه هند که حکایت از موفقیت چشمگیر مدیران زیر 40 سال در فضای کسب و کار این کشور یا مستندات مطالعات گسترده Harvard Business School  مبنی بر اینکه موفق ترین کسب و کارهای دنیا با حضور مدیرانی زیر 50 سال رقم خورده است، اکوسیستم سیاست گذاری کشور در صورت حضور مدیران جوان به صورت آزمایشی و با استمداد از سیستم نظارتی، می تواند اثربخشی آن را به صورت دقیق رصد و ارزیابی کند. در چنین رویکردی، شجاعت دوری از فساد، ابتکار، نوآوری، خلاقیت، ابداع روش های نو، فراتررفتن از محدودیت ها و مقدورات و پیشبرد امور با درایت و با وجود تمام دشواری های مدیریتی محقق شود که شفافیت و کارآمدی را  ممکن می کند. این رویه در یک سال اخیر از سوی یکی از وزرای دولت دوازدهم به کار گرفته شده است. محمد شریعتمداری پس از عهده دار شدن تصدی مسئولیت وزارت تعاون، کار و رفاه اجتماعی، دو رویکرد جوان گرایی و شفافیت را در مدیریت این وزارتخانه عریض و طویل و البته پر حاشیه در پیش گرفت. 
او با تشخیص صحیح آسیب وارده بر سرمایه اجتماعی به عنوان یکی از مهم ترین چالش های مدیریتی کشور، راهبرد اصلی خود را حرکت در مسیر شفاف سازی و اعتماد به مدیران جوان قرار داد.
 در راستای این دو رویکرد اقدامات و اصلاحاتی در دستور کار بدنه کارشناسی و مدیران قرار گرفت. در حوزه شفافیت اقداماتی مانند انتشار فهرست هزارو 420 نفری از اعضای هیئت مدیره شرکت های سازمان بازنشستگی و صندوق بازنشستگی کشوری، راه اندازی سامانه هایی با هدف شفاف سازی و دسترسی آزاد به اطلاعات در معاونت تعاون، سازمان بهزیستی کشور، معاونت اشتغال، شستا و صندوق بازنشستگی کشور، انتشار فهرست اسامی دریافت کنندگان هفت هزار میلیارد تومان از تسهیلات در اختیار این وزارتخانه در قالب برنامه اشتغال روستایی و عشایری، تاسیس کمیته دائمی شفافیت، افزایش نظارت بر عملکرد دستگاه و شرکت های تابعه صورت گرفته است. او در روز رای اعتماد با وعده کاهش 10 ساله سن مدیران وزارتخانه در یک سال به رویکرد خود به جوان گرایی، بعد تازه ای بخشید. اکنون با گذشت تنها شش ماه از حضور او در این وزارتخانه سن شورای مدیران و معاونان هشت سال کاهش پیدا کرده است؛ روندی که با جدیت و دقت خاصی همچنان در سطوح پایین تر مدیریت وزارتخانه ادامه دارد. 
در شرایط امروز کشور این دو رویکرد نیاز ضروری به شمار می روند و این ضرورت تا آنجاست که معتقدم مخالفان دولت و حتی منتقدان و مخالفان سرسخت او در مقام وزیر رفاه، صرف نظر از همه آنچه مبنای اعتراض و مخالفت خود قرار می دهند، باید یک بار هم که شده، مدیریت او بر مبنای جوان گرایی و شفافیت را مورد مداقه قرار دهند. استمرار این دو مولفه در مدیریت کلان کشور، زمینه ساز ایجاد امید، اعتماد، نشاط اجتماعی، کارآمدی و رضایت از زندگی جمعی ایرانیان در جامعه ای است که دوران سختی را پیش رو دارد. اگر مخالفان و منتقدان با این گزاره موافق باشند، این رویکرد می تواند مبنای ائتلافی فراگیری باشد که بلاشک محصول مستقیم اتکا به جوانان (رویکرد جوان گرایی) و محرم دانستن مردم و شفافیت در عملکرد است. گام نهادن در مسیر ائتلافی فراگیر و ملی که همدلی و اعتماد را از درون رویکردهای این چنینی باز آفریند، مستلزم نهراسیدن از هزینه های گزاف آن است؛ اما این مسئله اثبات شده که هزینه نبود شفافیت و نبود اعتماد به جوان و گریز از فرایند های وحدت آفرین و امیدآفرین به مراتب بیشتر است.
 از این رو همراهی و همدلی  با این دو رویکرد و حرکت در این مسیر هرچند شجاعت پرداختن هزینه های هنگفت را دارد؛ اما مسیر بی بازگشت و تنها راه ممکن برای گذار از شرایط سخت و پیچیده است. در این صورت می توان به جای ایجاد حاشیه های کاذب برای یک وزیر یا مدیر کلان، رویکرد او را ارزیابی کرد و بر مبنای آن، برای توسعه همه جانبه و ارتقای سطح زندگی مردم ایران، هم مسیر شد.
                