یک‌شنبه ۷ مهر ۱۳۹۸
-----------------------------------------
سرمقاله
-----------------------------------------
حرکت گردشگری ایران روی ریل جهانی
-----------------------------------------

                    نام گذاری 27 سپتامبر مصادف با پنجم مهر به عنوان روز جهانی گردشگری و تعیین هفته ای با این نام در کشورمان، نشان از اهمیت این صنعت رو به رشد در ابعاد ملی و بین المللی دارد. هرساله در چنین ایامی ویژه برنامه های متنوعی با هدف معطوف کردن توجهات به موضوع گردشگری و مزیت ها و چالش های فراروی آن در سراسر جهان برگزار می شود تا تاکیدی دوباره بر نقش بی بدیل این صنعت در اقتصاد جهانی و توسعه پایدار جوامع باشد. دولت جمهوری اسلامی ایران نیز با درک ابعاد اهمیت این صنعت و با شناخت ظرفیت ها و جاذبه های طبیعی و تاریخی کشورمان، در چند سال گذشته توجهی مضاعف به حوزه گردشگری و ارتقای جایگاه آن در سطح بین المللی داشته است. با وجود تحریم های یک جانبه آمریکا و تلاش هایی برای ایران هراسی، روند رشد گردشگری ایران در دو سال گذشته شتابی افزون تر یافته و حرکت چرخ گردشگری ایران روی ریل های جهانی این صنعت روان تر شده است. در واقع اقبال فعالان گردشگری جهان به ایران نشان از عقیم بودن تحریم ها علیه کشورمان دارد و رشد شمار گردشگران ورودی به کشور نیز بر این واقعیت صحه می گذارد. تنوع رویدادهای بین المللی دو سال گذشته ازجمله رویداد تبریز 2018 پایتخت گردشگری جهان اسلام، همدان 2018 پایتخت گردشگری آسیا، برگزاری نشست اعضای وابسته سازمان جهانی جهانگردی در ایران با حضور دبیرکل این سازمان و برگزاری نشست راهنمایان گردشگری جهان در ایران اتفاقات کم نظیری بود. 
همچنین  تعامل سازنده دبیرکل سازمان جهانی جهانگردی برای پیشبرد اهداف کشورمان در این حوزه، برگزاری رویدادهای نمایشگاهی و موزه ای متقابل بین ایران و سایر جوامع، به ویژه کشورهای اروپایی و موارد بی شمار دیگر در این زمینه نشان از دیپلماسی فعال و اثربخش ایران در صنعت گردشگری کشور دارد. این دیپلماسی فعال در عین حال دستاوردهای ارزشمندی برایمان به همراه داشته است که افزایش شمار ثبت جهانی آثار ایران، کسب رتبه های بین المللی در نمایشگاه های موزه ای، تسهیل بازگشت آثار تاریخی ایران و پذیرش پنج عضو جدید وابسته ایران در سازمان جهانی گردشگری از جمله آنها است.
شاخص های آماری و اعداد و ارقام نیز روایت گر شتاب روزافزون قطار گردشگری ایران است و شمار گردشگران ورودی از رقم چهار میلیون و 700 هزار گردشگر در سال 96، به هفت میلیون و 800 هزار گردشگر در سال 97 رسیده است؛ به این ترتیب برای نخستین بار تراز گردشگری ایران مثبت شده و تلاش بر این است که این تراز مثبت به صورت موردی با کشورهای مختلف نیز تحقق پیدا کند؛ برای مثال در رابطه با ترکیه در حال نزدیک شدن به تراز مثبت و همچنین با اجرای سیاست لغو روادید برای کشورهای هدف، مانند چین به عنوان یک بازار بزرگ و برخی کشورهای منطقه، شاهد رشد محسوس ورود گردشگر از این کشورها به ایران هستیم. برای نمونه پس از لغو روادید یک طرفه با عمان، 404 درصد رشد در جذب گردشگر از این کشور به ایران اتفاق افتاد. خروجی این مسیر برای اقتصاد کشور درآمد ارزی 11.8 میلیارد دلاری از محل گردشگری ورودی در سال گذشته بوده و برای ادامه این مسیر نیز چشم انداز 30 میلیارد دلاری تا 2025 ترسیم شده است. همچنین به محصولات گردشگری تنوع داده شده و رویکرد گردشگری از قالب فرهنگی به سایر بخش ها، به ویژه گردشگری سلامت و طبیعت گردی تنوع یافته است. گردشگران زیارتی ایران نیز علاوه بر زیارت به بخش گردشگری سلامت و تفریحی جذب شده اند و بنابراین گردشگری 300 تا 400 دلاری برای هر گردشگر به هزارو 300 تا هزارو 400 دلار رسیده است.
شاخص ها و آمار یادشده در کنار اقدامات و طرح های انجام گرفته برای استانداردسازی خدمات گردشگری و بهبود وضعیت نیروی انسانی این بخش، همراهی ایران را با شعارهای راهبردی سازمان جهانی گردشگری نشان می دهد. نگاهی به شعار امسال سازمان جهانی گردشگری -«گردشگری و اشتغال: آینده ای بهتر برای همه»- بر ضرورت و اهمیت این رویکرد صحه می گذارد و آموزش، مهارت و اشتغال سه موضوعی است که به طور جدی در دستور کار است. از سویی با توجه به رویکرد مثبت سازمان جهانی جهانگردی به تحولات گردشگری ایران، این فرصت می تواند حضور و قدرت چانه زنی ایران را در این سازمان افزایش دهد و محملی برای طرح ایده ها و پیشنهادهای کشورمان باشد.
بی تردید ارتقای زیرساخت ها، به روزرسانی استانداردهای خدمات و برنامه ریزی برای تبلیغات مناسب بین المللی از ظرفیت ها و جاذبه های ایران از الزامات گریزناپذیر توسعه صنعت گردشگری در کشورمان و نیازمند همراهی و همگامی سایر دستگاه ها است.
با توجه به تغییر ساختار سازمان میراث فرهنگی به وزارتخانه و برنامه ها و اقدامات پیش بینی شده متناسب با ساختار جدید، فقط در سایه اجماع، همدلی و همکاری قوای سه گانه و تمام بخش های عمومی و خصوصی مرتبط، شاهد تحقق سهم واقعی این صنعت در شکوفایی اقتصاد کشور خواهیم بود.
                