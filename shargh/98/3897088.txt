دو‌شنبه ۹ اردیبهشت ۱۳۹۸
-----------------------------------------
حرف اول
-----------------------------------------
معضل بیماران سرگردان
-----------------------------------------

                    هر چهار نفر زخمی شده اند. پدر، مادر، دخترک پنج ساله و شیرخواری که در دستان مادر با گونه ای خراشیده گریه می کند. هراسان اند. تشویش در ظاهر و رفتارشان کاملا پیداست و استیصالی در چهره شان نمایان شده که در ذهنم نقش بسته است. از ویزیتی که متخصص طب اورژانس گذاشته، متعجب می شوم. در ظاهر بیماران ترومایی اند که نیازمند بررسی اولیه از نظر سایر سرویس ها هستند؛ نه گوش و حلق و بینی. شرح حال را که پرس و جو می کنم، متوجه می شوم از شهری نزدیک به این مرکز ارجاع داده شده اند که در مسیر بیمارستان دچار تصادف شده اند. به رسم همیشه ابتدا نام کوچک دخترک  را می پرسم.  گندم نام دارد (چه اسم با مسمایی. گندم زاری طلایی بر پیشانی و شانه هایش ریخته) شرح حال را دقیق تر می پرسم. علت مراجعه ساده است. گندم به دلیل سرماخوردگی اخیر دچار گوش درد بوده و نیمه شب روی بالشش خون دیده شده است. پدر و مادر آشفته شده اند و به مرکزی مراجعه کرده اند و از آن مرکز به بیمارستان ارجاع داده شده اند که در مسیر بیمارستان آن اتفاق افتاده است. درمان نیز ساده است و نیازی به طی این همه مسیر نبوده. کمی تسکین خاطر برای اینکه این مشکل اتفاقی شایع است و امکان ترمیم پرده گوش در صورت رعایت توصیه ها بعد از چند ماه وجود دارد. بیمار با یک آنتی بیوتیک و دو قطره برای گوش و بینی ترخیص می شود. تعجب و کمی تردید از درمان ساده من در نگاه شان پیداست؛ ولی بدون پرسیدن سوالی برای بررسی از نظر جراحات وارده ناشی از تصادف به سرویس طب اورژانس مراجعه می کنند. در زیر پوست این وقایع شایع و تکرار شونده، یک معضل چند جانبه نهفته است. معضلی که بعد این چند سال طبابت به وفور مشاهده کرده ام و گاهی خود یکی از عوامل آن بوده ام؛ «بیماران سرگردان». آنها که از مرکزی به مرکز دیگر و از پزشکی به پزشک دیگر سرگردان اند و گاهی در این مسیر از عوامل مرتبط با بیماری یا عوامل ناشی از حوادث بیرونی دچار آسیب می شوند. به دلیل نداشتن بانک اطلاعاتی واحد در سیستم سلامت، ما اطلاعات دقیقی از تعداد بیماران سرگردان و دلایل مراجعه مکرر آنها در دست نداریم. بر اساس مشاهدات تجربی چند دلیل عمده برای مراجعه بیمار از مرکزی به مرکز دیگر وجود دارد که در این یادداشت به صورت خلاصه به هر کدام از آنها و راه حل های پیشنهادی می پردازم...
 1. کمبود امکانات از جمله امکانات دارویی، وسایل یا نبود نیروی انسانی آموزش دیده در زمینه خاص اعم از پزشک و... . 2. خواست شخصی بیماران یا همراه بیماران برای مراجعه به مراکز تخصصی تر با وجود حضور امکانات در محل که به نوعی امتناع بیمار یا ولی بیمار از درمان محسوب می شود. 3. امتناع پزشک از درمان بیمار با وجود حضور امکانات انسانی و مصرفی در محل به دلایل مختلف. 4. ارجاع نادرست از سوی سیستم سلامت. مشخصا بیماران سرگردان باری اضافی از نظر تعداد مراجعه و هزینه به سیستم سلامت و بودجه عمومی وارد می کنند و از چابکی سیستم برای رفع و رجوع مشکلات در کمترین زمان می کاهند. درباره اولین دلیل ما نیازمند تعریف مجدد استانداردها در تامین امکانات هستیم. به عبارتی الزاماتی حداقلی در ارائه خدمات گوناگون برای مراکز درمانی باید تعریف شوند تا از ارجاع بیماران به دلیل نبود امکانات تا حد امکان جلوگیری شود. البته این موضوع به معنی تقسیم برابر همه امکانات در همه جا نیست که عملا آرزویی غیرممکن است؛ بلکه ترویج عدالت در سلامت به معنی تامین امکانات برای رفع نیازهای شایع و موارد اورژانسی پیش از وارد آمدن آسیب جدی برگشت ناپذیر است. ما تا رسیدن به این حد از عدالت نیز فاصله زیادی داریم. درباره دلایل مرتبط با امتناع خود بیماران از درمان، توجیه کامل افراد، آموزش مناسب برای مراجعه نکردن مکرر، ایجاد موانع بیمه ای برای مراجعات مکرر یا خودارجاعی، فرهنگ سازی برای حل مشکلات در سطحی ترین مراکز ارجاع تا حد امکان و اعتماد به آنها باید مطمح نظر باشد. امتناع پزشک از درمان نیز نیازمند بررسی بیشتر است. مشخصا در موارد اورژانسی از منظر قانون و اخلاق، پزشکان اجازه امتناع از درمان در حوزه کاری خود ندارند و حتی در مواردی که اذن بیمار یا ولی قانونی او وجود ندارد، ملزم به انجام درمان هستند. هرچند قانون برای موارد غیراورژانسی امتناع از درمان سکوت کرده است؛ ولی این بحث نیازمند بررسی های بیشتر از جنبه های مختلف است که در مقاله ای جداگانه به آن خواهم پرداخت و در نهایت ارجاعات نادرست و غیرعلمی است که  الزاماتی نظیر بازآموزی های مکرر و به روز کردن دائمی سطوح اولیه ارجاع و ثبت بازخورد ارجاع می تواند از تعداد ارجاعات نادرست بکاهد. ارجاع به موقع و درست نیازمند تدوین و آموزش مناسب کادر درمان در سطوح اولیه به ویژه پزشکان خط اول است. متاسفانه ما آموزش مدونی در این زمینه برای پزشکان نداریم و سازوکارهای ارزشیابی ارجاع بیشتر به کمیت توجه دارند تا کیفیت ارجاع های واقعی. ما باید بتوانیم معضل بیماران سرگردان را به عنوان آفتی برای نظام سلامت حل کنیم. باید ارجاعات نادرست و خواسته ها و برداشت های نادرست خانواده ها را تا جایی که ممکن است، اصلاح کنیم. باید از مراجعات مکرر بیماران تا حد امکان بکاهیم تا با سیستمی چابک تر به ارائه خدمات بپردازیم. فراسوی این بحث ها ذهنم هنوز درگیر آن چهار نفر است. استیصال نهفته در چهره شان در خاطرم مانده. شیرخوار عاجزانه گریه می کند. طفلکی نمی داند اشک بر زخم گونه اش نمک می پاشد.
                