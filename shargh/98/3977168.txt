دو‌شنبه ۱۳ آبان ۱۳۹۸
-----------------------------------------
یادداشت
-----------------------------------------
رویارویی با ایران از چشم رادیکال های آمریکایی
-----------------------------------------

                    1- در خاورمیانه اگر کشوری نفتی بر سر کار باشد، یا باید تغییر کند یا دچار تحلیل شود؛ به شکلی که درآمدهای نفتی آن دیگر خرج توطئه علیه آمریکا و غرب نشود. 
2- ایران هم نفتی است، هم غیرپاسخ گو و هم اندازه، وسعت، منابع، جمعیت، جاه طلبی منطقه ای و ایدئولوژی حکامش به شکلی است که حتما باید در کنترل باشد. ایران نباید در یکی از ژئوپلیتیک ترین مناطق جهان، هژمونی منطقه ای داشته باشد، ارباب تنگه های بین المللی شود و قابلیت اختلال در روند انتقال انرژی جهان و نظم منطقه ای را به دست آورد. بنابراین ایران سوژه خوبی برای پروژه تحلیل و تغییر در این منطقه است. تحریم قطعه ای از پازل تحلیل ایران، برای انجام تغییر در زمان مقتضی است.
3- ایران، یک کشور مخالف وضع موجود در سطح نظام بین المللی است. ایران نمی تواند هم وضعیت موجود را به چالش بکشد و هم از مزایای آن بهره مند شود؛ بنابراین اگر از چینش میز نظام بین الملل ناراحت است و زیر میز می زند، هیچ قطعه ای از کیک روی میز نباید نصیب آن شود. در این راستا، «سازمان تحریم» و محروم سازی ایران از مزایای توزیعی و تشویقی نظام بین الملل موجود، راه حل مناسبی برای منزوی کردن آن است. ایران باید گام به گام از مزیت های این نظام محروم شود و هزینه مخالفت و ایجاد مزاحمت برای این نظم را بپردازد. «تحریم»، هم این کشور را از مزایای این نظام محروم می کند و هم ناکارآمدی بوروکراتیک آن را در انظار مردم ایران و جهان قرار می دهد. در پیامد آن با گسترش نارضایتی عمومی، شرایط سخت تری برای حکام ایرانی ایجاد خواهد شد؛ پس تحریم قسمتی از پازل ارتباطی میان فرایند به تحلیل بردن سیستم و پروژه فروپاشی و تغییر نظام جمهوری اسلامی است.
4- خاورمیانه محله کشورهای ثروتمند عموما غیردموکراتیک است. دلارهای بی پایان نفتی در این منطقه در حال تلنبارشدن است. عربستان، بزرگ ترین کشور نفتی منطقه، گاو شیرده بزرگی است. مجموعه ذخایر ارزی کشورهای این منطقه تا حدود دو تریلیون دلار تخمین زده می شود. عربستان سعودی به تنهایی ذخایر خارجی ارزی ای در حدود 800 میلیارد دلار دارد. این منطقه با این همه پول باید چه کار کند؟ یا باید در غرب سرمایه گذاری کند یا بهتر است آن را صرف خرید تسلیحات نظامی کند. تجارت تسلیحات، هم فروش تسلیحات به کشورهای این منطقه است و هم تداوم وابستگی به آمریکا و غرب. رویارویی با ایران یا جنگ با این کشور، فرصت خوبی برای فروش تسلیحات بیشتر و تخلیه ذخایر ارزی و ثروت های مادی این کشورهاست. لولوی ایران، عموی پولدار های خاورمیانه را می ترساند و نتیجه آن خرید هر روزه سلاح و فرورفتن در دکترین امنیت تعاونی (Corporated Security) مد نظر آمریکایی و تشکیل ارتش های لوکس در این منطقه است.
5- در سال های اخیر، منطقه خاورمیانه مملو از سلاح های آمریکایی و غربی شده است. فقط در سال 2018 حدود 150 میلیارد دلار هزینه نظامی در منطقه شده است. عربستان به تنهایی قرارداد خرید 400 میلیارد دلار سلاح با آمریکا منعقد کرده است . شاید بتوان گفت در منطقه سلاح هایی به ارزش یک تریلیون دلار تلنبار شده و منطقه به بشکه ای از  باروت تبدیل شده است. این سلاح ها باید در جنگی استفاده و منهدم شود تا دوباره فروش سلاح به همراه خدمات آن در دستور کار این کشورها قرار گیرد. جنگ با ایران، جنگی است با حدود غیر قابل پیش بینی که می تواند انبارها و ذخایر تسلیحاتی منطقه را کاملا تخلیه کند؛ پس هرچه جنگ و تخریب در منطقه بیشتر باشد، چشم و چراغ مجتمع های صنعتی و نظامی آمریکا بیشتر روشن می شود. بنابر این اگر جنگی در منطقه رخ دهد، چیزی جز تداوم سیاست های جنگ طلبانه دو دهه اخیر آمریکایی در منطقه نخواهد بود. 
6-خاورمیانه به عنوان یکی از مراکز مهم ژئوپلیتیک جهان پس از جنگ جهانی دوم، همواره با منازعه همراه بوده و در این منطقه از جنگ جهانی دوم به این سو «هر دهه یک جنگ بزرگ» به وقوع پیوسته است؛ در دهه 1950، بحران کانال سوئز در سال 1956، در دهه 1960، جنگ 1967 اعراب و اسرائیل یا جنگ شش روزه، در دهه 1970، جنگ 1973 اعراب و اسرائیل، در دهه 1980، جنگ ایران و عراق، در دهه1990، حمله عراق به کویت و جنگ اول خلیج فارس و در دهه 2000، حمله آمریکا به عراق و جنگ دوم خلیج فارس اتفاق افتاد. در دهه 2010 چه جنگی باید اتفاق بیفتد تا این پازل نیم قرنی را کامل کند؟ 
جنگ با ایران می تواند سناریوی خوبی برای «هر دهه یک جنگ بزرگ برای خاورمیانه» باشد.
7-وقوع جنگ  با ایران در منطقه می تواند از یک حادثه شروع شود و با تشدید نردبانی بحران به جنگی فراگیر تبدیل شود. اگر جنگ با ایران آغاز شود، دو سناریو «جنگ پرشدت کم دامنه» یا «جنگ پرشدت پردامنه» به وقوع خواهد پیوست. نتیجه هر دو سناریو، تخریب گسترده مراکز نظامی کشور های درگیر و زیر ساخت های مهم اقتصادی این کشور ها خواهد بود. این جنگ هرچه باشد، بازار خوبی پس از پایان جنگ برای بازسازی خرابی ها می آفریند. همان طور که پس از جنگ دوم خلیج فارس بیش از 80 درصد پروژه های بازسازی به شرکت های آمریکایی رسید، پس از این جنگ نیز باید «بازسازی» در انحصار آمریکایی قرار گیرد. عرب های پولدار منطقه تمام پولی را که دارند و پولی را که پس از جنگ به دست می آورند، باید صرف بازسازی با موتور محرکه آمریکایی کنند.
8- ایران هرچقدر هم قدرتمند باشد، قدرت آن موج دومی است. جنگ ایران هرچه هزینه بر و خسارت زا است، ولی در قاعده هزینه فایده، فایده اش بیشتر و سرمایه گذاری برای تداوم هژمونی آمریکا است که با ظهور قدرت های نو ظهور به چالش کشیده شده است. ابرقدرت، قدرتی چندوجهی است که قدرت آن در حوزه های نظامی، سیاسی، اقتصادی و فرهنگی با فاصله زیادی با رقبا به چشم می آید. جنگ با ایران در مدل آمریکایی جنگ در دور از سرزمین اصلی، مطلوب به نظر می رسد. آمریکا باید قرن بیست و یکم را قرن آمریکایی کند؛ اما بدون اعمال قدرت سخت در زمان های مورد نیاز نمی تواند قرنی آمریکایی خلق کند؛ بنابراین ایران سوژه خوبی برای اعمال قدرت سخت برای جلوه گری هژمونیک آمریکا است.
9- از منظر جنگ طلبان آمریکایی، جنگ با ایران فرصتی طلایی برای تسویه حساب صورت حساب های پرداخت نشده ایران در 40 سال اخیر است؛ صورت حساب هایی که از تسخیر سفارت آمریکا شروع شده و تا تحقیر ملوانان آمریکایی در خلیج فارس و سرنگونی پهپادهای آمریکایی ادامه داشته است. پرداخت این صورت حساب ها برای ایران بسیار گران خواهد بود و ایران را از یک قدرت منطقه ای موج دومی به کشوری موج اولی تبدیل خواهد کرد. در این راستا آنچه مبانی قدرت ایران است باید با شدت از میان برود. بعد از فروکش کردن شعله های جنگ، ایران تبدیل به کشوری عادی (normal state) با رفتاری پیش بینی پذیر و تحت کنترل خواهد بود.
                