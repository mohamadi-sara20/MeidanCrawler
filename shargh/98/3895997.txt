شنبه ۷ اردیبهشت ۱۳۹۸
-----------------------------------------
یادداشت
-----------------------------------------
وکیل و حقوق دان نادر
-----------------------------------------

                    «بهمن کشاورز»، وکیل و حقوق دان نام آشنای کشور درگذشت! این خبری بود که سه شنبه هفته گذشته به سرعت در رسانه ها منتشر و باعث بهت و تاثر شدید جامعه حقوقی کشور به ویژه «نهاد وکالت» ایران شد. بدون شک، ایران یکی از بهترین و باپرستیژترین سرمایه های حقوقی و اجتماعی خود را از دست داد. کشاورز حدود نیم قرن بود که به حرفه وکالت اشتغال داشت و ازاین رو از بزرگان و استوانه های نهاد وکالت ایران بود. او دانش آموخته حقوق از دانشگاه های تهران و ملی سابق بود. از ویژگی های شاخص بهمن کشاورز این بود که به حرفه وکالت نظم فکری و عملی با چارچوب و قاعده مندی های مدرن و مختص به این نهاد بخشید و ازاین رو هم بدل به «الگو و مدل منحصربه فردی» برای جامعه حقوقی کشور شد. از ویژگی های برجسته دیگر کشاورز، سواد و دانش بالای حقوقی به ویژه در عرصه عمل و در فن وکالت و آداب دفاع در محاکم دادگستری و تلاش در جهت ارتقای دانش حقوق بود. او به شدت اهل تحقیق و پژوهش بود و کتب و مقالات زیادی هم در طول فعالیت های حرفه ای خود به رشته تحریر درآورد و تقریبا جزء اولین اشخاصی هم بود که فرهنگ حقوقی انگلیسی به فارسی را نگاشت که خود حاکی از نگاه مدرن و روزآمد او به عرصه وکالت در کشور بود. خصلت برجسته دیگر این چهره ماندگار نهاد وکالت ایران، مدیریت و تدبیر بالای او در سال های متمادی تصدی مسئولیت در کانون های وکلا بود. سال های طولانی عضویت در هیئت مدیره کانون وکلا، دو دوره ریاست هیئت مدیره کانون وکلای مرکز و چندین دوره سکان داری اتحادیه سراسری کانون های وکلای دادگستری (اسکودا) او را در جایگاه مدیری توانمند و جزء ستون های خیمه نهاد وکالت کشور قرار داده بود. او سابقه ای دیرینه و درخشان در مدیریت، سازماندهی و اتحاد کانون های وکلا داشت و از این حیث با تسلط و اشرافی هم که به قوانین کشور به ویژه از حیث کاربردی و آیین دادرسی در محاکم داشت، سبب می شد از حامیان سرسخت ارزش ها و مطالبات حاکم بر صنف وکالت و استقلال کانون های وکلا در کشور باشد. به ویژه با پایبندی به «نظم» و «برنامه محوری» که در زندگی شخصی و حرفه ای خود به آن تعهد همیشگی داشت باعث می شد از اصول بنیادین نهاد وکالت و تلاش در جهت اعتلای آن به طور محکم پشتیبانی کند و همه اینها را هم نهایتا در خدمت عدالت قضائی که جزء آرمان های بدیهی و همیشگی اش بود، بسیج کند.ویژگی بارز دیگر کشاورز دغدغه مندی او نسبت به مسائل و ساختارهای حقوقی کشور و استقرار حاکمیت قانون بود. از این حیث یک «فعال مدنی» و «روزنامه نگاری دردمند» بود که به ندرت می توانست تحمل کند که صرفا در دفتر کار خود بنشیند و در برابر دغدغه های کشور و به ویژه مشکلات حقوقی جامعه بی تفاوت باشد؛ بنابراین اگرچه در سال های متمادی فعالیت خود توانسته بود در قامت یک وکیل حرفه ای توانمند ظاهر شود، اما در حوزه مدنی و مطبوعاتی هم به یک تحلیلگر حقوقی «نقش آفرین» بدل شده بود و یکی از وفادارترین حقوق دانان کشور در دفاع از ارزش ها و آرمان های مطبوعات بود. اسباب متمایز و «مرجع» شدن ایشان در بین خیلی از همکاران خود به نحوی ریشه در همین موضوعات هم داشت و زمینه ساز کسب شهرت و پایگاه اجتماعی ویژه برای او می شد .خصلت برجسته دیگر «آقای وکیل ایران» به پرنسیپ منحصربه فرد او برمی گشت و همه اینها هم شاید از اصالت و تربیت خاص خانوادگی او نشئت می گرفت. او در خانواده ای رشد کرده بود که علاقه مند به فعالیت های سیاسی، اجتماعی و اهل دانش و قلم بودند، ازاین رو مجموعه چنین عواملی از کشاورز چهره ای متبلور می کرد که مانند موزاییکی رنگارنگ ترکیبی از ویژگی هایی چون اخلاق مداری، دانش، فرهیختگی، مدیریت، صلابت و شجاعت را در خود جمع کند و انباشت همین خصوصیات هم بود که او را تا حدودی از دیگر هم صنفی های خود متمایز می کرد و نهایتا هم مجموعه همین اوصاف بود که هرگاه در نظام حقوقی کشور سخن وکیل و رکن وکالت به میان می آمد، بی اختیار اولین نامی که بلافاصله به اذهان متبادر می شد، بهمن کشاورز بود. بی تردید خلا حضور این وکیل بزرگ تا مدت ها بر پیکره نهاد وکالت ایران سنگینی خواهد کرد. امید است نسلی که افتخار شاگردی او را مایه مباهات خود می دانند، بتوانند راه این استاد بزرگ و پاسدار سرسخت نهاد وکالت را مانند او خستگی ناپذیر و استوار ادامه دهند .
                