پنج‌شنبه ۲۹ فروردین ۱۳۹۸
-----------------------------------------
حرف اول
-----------------------------------------
سیل سیاست و بیکارگی مفرط
-----------------------------------------

                    سیل، داغمان کرد؛ درست مثل همه بلایای طبیعی که می آیند و سال ها خاطره تلخشان از یاد نمی رود. به نظر می رسد عادت کرده ایم؛ شرطی شده ایم که سیلی بیاید یا زمینی بلرزد، داغدار شویم، ناکارآمدی هایمان رو شوند، مردم در قالب یک ملت بدرخشند و بعد دوباره سکوت کنیم تا نوبت بعد. یعنی زمانی که دوباره زمین و زمان به جان هم بیفتند و خبرهای بد گوش تا گوش شهر را پر کنند. هر چه هست کاش می توانستیم بعد از هر بلای طبیعی خود را محک بزنیم. بدانیم و درک کنیم که چگونه بوده ایم، چگونه هستیم و چگونه خواهیم بود. همه جای این جهان کوچک شده، انگار همین گونه است. مثلا روی نقشه پرگاری بگذاریم و محیطی دقیق از جفرافیای بم (در سال 1382) تا مصیبت بزرگ گلستان، لرستان و خوزستان (در سال 1398) رسم کنیم و به واقعیتی از رشد و تکامل خود (در مواجهه با اتفاقات ناگهانی) دست یابیم. این کار بیش از همه برای کنشگران سیاسی لازم است. اگر خوب نگاه کنیم، بلایای طبیعی هر وقت می رسند، آنها را در وجود، سخت در هم می کوبند. اداهای سیاسی همه واقعیت حاکم بر محتویات کنشگری سیاسی در ایران نیست. فعالان سیاسی و نیروهای حزبی، خوب سخن می گویند و هنگامی که یک بلای طبیعی از راه می رسد، به نام مردم خوب یقه از هم می درند، اما میانگین حضور خیلی از آنها چیزی جز «بیکارگی مفرط نیست». حتما برخورد سخت با رشد فرهنگ سیاسی در ایران مانع از شکل گیری کنشگری مولد در سیاست بوده، ولی همه ضعف موجود در ساختار فعالیت های حزبی-سیاسی را نمی توان به پای این برخورد سخت نوشت. در ایران مدینه فاضله کنشگران سیاسی، مدیریت بر ارگانیسم نفتی کشور است. کاری به چپ و راست ندارم. رشته ای نه چنان مخفی شعور کنشگری سیاسی را به مرزی از اشتراک رسانده است. دولت بودن در ایران با همه گسیختگی های اجرائی و موازی کاری های موجود، ظاهرا همچنان شیرین است. البته در همیشه تاریخ، دولت در تک محصولی ها، صاحب سرقفلی های کلان بوده است. برای همین احزاب در یک نقطه شبیه هم می شوند؛ یعنی جایی که روی دست هم قد می کشند تا مناصب دولتی را از آن خود کنند. 
این می شود ماهیت تقلایی که برای کنش ورزی در سیاست بر جای می ماند. درست برعکس توسعه یافته ها. دولت بودن در میان توسعه یافته ها بسیار سخت است. آنجا نمی شود با فقدان تخصص، پیچی از توسعه را چرخاند اما در اینجا می شود. سال هاست که شده است. نتیجه کار، کار را عیان کرده است. برای همین دیگر کسی از فقدان تخصص نمی ترسد. در میان توسعه یافته ها سر نمی شکنند که مدیر دولتی باشند، اما در اینجا چشم هم شاید در بیاید و روی دست بماند. در میان توسعه یافته ها احزاب می شوند پایگاه خدمت رسانی اجتماعی. 
در اینجا می شوند پاتوقی برای زدوبند و رسیدن به کرسی های مدیریتی. در آنجا احزاب سرمایه های اجتماعی را برای توسعه ضمانت می کنند، در اینجا احزاب، ضمانت از سرمایه های اجتماعی را به بعد از اربابی خود موکول می کنند. گاهی باید خویش را هم بزنیم. حاکمیت جا برای نقد بسیار دارد و همین شاید باعث شده که کنشگران سیاسی خود را فراموش کنند. «سیل» اخیر، سیلی خوبی برای آنها بود. آیا شما شنیده اید که یکی از احزاب، چه چپ و چه راست، شبکه های اجتماعی اش را به مناطق سیل زده فرستاده باشد؟ باور کنید سیاست قدی فراتر از نزاع سیاسی دارد. هدف در تعامل سیاسی فقط دستیابی به قوه های تصمیم ساز نیست. اگر هم باشد مسیرش از قلب جامعه می گذرد. اگر هم قرار نیست چنین مسیری را باور کنیم، حداقل به اندازه یک کوچه که می توانیم از میان مردم عبور کنیم. به گمانم آخرین باری که احزاب در ایران برای «مردم شدن»، شبکه های اجتماعی را (هرچند نیم بند) به کار گرفته اند در اردیبهشت سال 1340 بوده است. وقتی سیل تهران، آبراه جوادیه و نازی آباد را برد و دانشجویان دانشگاه تهران خودجوش و به هدایت احزاب ملی تا دندان در گل فرورفتند. شهریور 1341 نیز همین تجربه رقم خورد. روستای حسین آباد در زلزله بوئین زهرا رسما توسط شبکه دانشجویی احزاب ملی بازسازی و ترمیم شد. هنوز دانشجویان آن موقع به یاد دارند که مهندس بازرگان و آیت الله طالقانی پا به پای آنان دست در گل ولای زلزله فرو می بردند اما امروز با سیل فروردین عکس می گیرند تا از انتخابات اسفند عبور کنند. بالای سر جنازه شهروندان می ایستند تا سیلی سیاست بر گونه دولت بزنند. روزگار غریبی شده است. سیل ها و زلزله ها فرصت خوبی هستند تا محک بخوریم. سال هاست می دانیم که کنشگری سیاسی باید متکی بر شبکه های اجتماعی و خلق زاویه های مختلف از گفتمان اجتماعی باشد اما همچنان در را روی همان پاشنه قدیمی می چرخانیم، چون شاید دچار فقدان اخلاق مولد شده ایم. یعنی اخلاقی که برای خود در قبال مردم وظایف مشخصی تعریف کرده است. «نمی گذارند» و «نمی توانیم» هر دو واژه های معتبری هستند. نمی گذارند را پذیرفته ایم اما نمی توانیم را قورت داده ایم و لبخند می زنیم.
 ای کاش حداقل در این شرایط سکوت را از یاد نبرده بودیم. این گونه نیست؟ 
                