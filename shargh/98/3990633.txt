دو‌شنبه ۱۸ آذر ۱۳۹۸
-----------------------------------------
حرف اول
-----------------------------------------
پایان مهلت نجات خلیج گرگان
-----------------------------------------

                    خلیج گرگان با چالش های متعدد زیست محیطی ای مواجه است که مهم ترین آن پیشرفت ساحل به سمت دریا و خشک و کم عمق شدن آن است. از مهم ترین فاکتورهای موثر در این پدیده ناخوشایند، پایین رفتن سطح آب دریای کاسپین و نرخ بالای رسوب گذاری آن است. بر اساس آمار میانگین نرخ رسوب گذاری در خلیج گرگان قریب به 10 برابر نرخ رسوب گذاری دریای کاسپین و حدود صدبرابر نرخ رسوب گذاری در بخش ایرانی خلیج فارس است. علت سرعت بالای رسوب گذاری در خلیج گرگان، الگوی جریانات در دریای کاسپین و محیط رسوبی لاگونی خلیج گرگان است. محیط های رسوبی لاگون محیط های نسبتا آرامی هستند، در نتیجه رسوباتی که از سوی دریای کاسپین از محل کانال چپقلی و آشوراده به سمت خلیج گرگان وارد می شود، قادر به خارج شدن از خلیج گرگان نیست و در همان جا به تله می افتند و از سویی دیگر آورد رسوبی از رودخانه های بخش جنوبی و خاوری خلیج گرگان به ویژه رود قره سو، اثر فزاینده ای بر رسوب گذاری دارد. از سویی، در زمان های بالا بودن سطح آب دریای کاسپین، سطح آب خلیج گرگان هم بالاست و عمق خلیج افزایش و در نتیجه نرخ تبخیر نسبت به حجم آب کاهش می یابد که در این شرایط آب به سمت خشکی پیشروی و ساحل پس روی خواهد کرد و مانع از خشک شدن خلیج گرگان می شود. همچنین پایین رفتن سطح آب دریا و پایین رفتن سطح آب خلیج گرگان و کاهش دبی آب ورودی رودخانه های وارده به خلیج، سبب ادامه دار شدن و توسعه خشک شدن این پهنه آبی است. حال چه باید کرد؟ از آنجا که ما نمی توانیم دخالتی در نوسان سطح آب دریای خزر داشته باشیم، باید موضوع را از زاویه ای نگریست که بر کاهش نرخ رسوب گذاری اثر بگذارد. بر همین اساس برای خروج خلیج گرگان از این وضعیت بحرانی، مطالعات دقیق و کارشناسی به ویژه مطالعات تاریخچه چندصدساله خلیج گرگان از دیدگاه اکوسیستمی و رسوب شناسی ضروری است که این مهم با مطالعات دقیق مغزه های رسوبی دست نخورده و ژئوفیزیکی از بستر خلیج ممکن است. از سویی اجرای طرح های ممانعت از ورود رسوب رودخانه های قره سو و گرگان رود قبل از رسیدن به دریای خزر اهمیت دارد.
 همچنین احداث موانعی در دریا عمود بر ساحل شبه جزیره میانکاله به منظور کاهش رسوب وارده به انتهای این شبه جزیره و در نتیجه کاهش رسوب وارده به خلیج از طریق اینلت ها (کانال بین دریا و لاگون) و مخروط افکنه های سمت جنوبی اینلت ها یا نصب تله گیر رسوب در اینلت ها یا همان دهانه اصلی ورود آب به خلیج گرگان، ازجمله راهکارهای موثر در نجات خلیج گرگان است.
                