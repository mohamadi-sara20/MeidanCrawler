دو‌شنبه ۸ مهر ۱۳۹۸
-----------------------------------------
حرف اول
-----------------------------------------
شاه کشی در شاهنامه
-----------------------------------------

                    کشته شدن به دستور فرزند دردناک ترین شیوه هلاکت است. در تاریخ ایران و شاید جهان جریان معکوس را دیده ایم، در اسطوره های خودمان در همین شاهنامه عزیز می خوانیم که چگونه رستم، فرزند خویش را به پهلو درید و چگونه گشتاسب اسفندیار را به کام مرگ فرستاد اما لااقل در این حماسه عظیم ملی چه در دوره اسطوره ای و چه در عصر پهلوانی و چه در روزگار تاریخی، جز روایت مرگ خسرو پرویز به فرمان فرزندش، شیرویه، غمنامه دیگری را سراغ نداریم. خسروپرویز پس از گریختن از بهرام چوبینه و ماجراهای پرشگفتی که از این تعقیب و گریز پدید آمد، برای یاری جویی روانه روم، کهن دشمن خود شد. و این آیین مردانگی است که چون دشمن از تو پناه جوید، او را پناه دهی و پرویز از امپراتور تازه مسیحی شده روم یاری جست و سپاه یاری بخش خواست و قیصر اگرچه در آغاز به جهت خصومت های دیرینه از پذیرفتن خسرو امتناع ورزید، اما پس از مشورت با خردمندان و صاحبان اندیشه خسرو را به احترام پذیرفت. چو آمد بر آن شارستان، شهریار/ سوار آمد از قیصر نامدار/ که چیزی کزین مرز باید بخواه/ مدار آرزو را ز شاهان نگاه/ که هرچند این پادشاهی مراست/ تو را با تن خویش داریم راست/ همه روم یکسر تو را کهترند/ اگرچند گردنکش و مهترند/ تو را تا نسازم سلیح و سپاه/ نجویم خور و خواب و آرامگاه و قیصر برای آنکه حسن روابط ایران و روم را در آینده تضمین و تثبیت کند، به خسرو پیام فرستاد که اکنون روزگار کهن و قتل ایرج به دست سلم و تور، به فراموشی سپرده شده. برآنم  که رشته های دوستی بین دو کشور را استوارتر کنم تا زین پس ایران و روم یک کشور شوند و مرزی بین آنان وجود نداشته باشد و به منظور دوام بخشیدن به این پیوند، دختری در پس پرده دارم که بسیار خردورز است و اگر او را به آیین و دین ما به همسری برگزینی، فرزندی از این پیوند پدید آید که از دو سوی نشان شهریاری دارد. 
پس پرده ما یکی دختر است / که از مهتران بر خرد بهتر است/ بخواهید بر پاکی دین ما/ چنان چون بود رسم و آیین ما/ از آشوب و از جنگ روی زمین/ بیاساید و راه جوید به دین
خسرو چون پیام را دریافت، به سپاهیان خود گفت آینده ای روشن انتظار ایران را می کشد و با قبول پیشنهاد قیصر، آرامش بین دو کشور برقرار خواهد شد.
آن گاه مراسم خواستاری توسط خراد برزین، مرد اندیشه ساز خسرو برگزار شد و مریم، دخت قیصر در سراپرده خسرو جای گرفت. در پی آن قیصر سپاهی عظیم به فرماندهی نیاتوس را در اختیار خسرو قرار داد و چون نبردی خونین بین سپاه رومی به حمایت از خسرو ایرانی از یک سو و سپاه ایرانی به حمایت از بهرام چوبینه از دیگرسوی درگرفت، بسیار از سپاهیان کشته شدند و چون خسرو به انبوه کشتگان رومی نگریست، دانست در نبردی دیگر از رومیان کسی باقی نخواهد ماند؛ پس شباهنگام منادیان بانگ برآوردند که از سپاه ایرانی بهرام چوبینه هرکه به سپاه خسرو بازگردد، مورد حمایت و لطف خسرو قرار می گیرد و از گناه، پاک نگریسته می شود. و چون روشنای روز دمیدن گرفت از ایرانیان در اردوی بهرام جز اندکی به جای نمانده بود و هنگامی که بهرام خود را در تنگنا دید، به همراهانش گفت اکنون زمان گریختن از میدان نبرد فرارسیده است. و به ناگزیر به خاقان چین پیوست به امید بازگشت به قدرت. خسرو به تیسفون بازگشت و بر اورنگ شهریاری تکیه زد و مریم را نزد خود گرامی داشت و مریم پسری آورد شیرویه نام که وقتی شانزده ساله شد، به قامت از سی سالگان برتر بود و خسرو او را به فرزانگان سپرد؛ به امید آنکه فرزانگی آموزد. اما شیرویه با خرد بیگانه بود و آموزگاران نومید از فرزانگی او، دست از آموزشش شستند و خسرو به ناگزیر شیرویه را در کاخ خودش در حصر نگاه داشت. اما خسرو پس از سال های درازی که آفرین مردم را پشتوانه شهریاری خود داشت، طریق جمشید، نیاک دور خویش را برگزید که فره ایزدی از دست بداد و به خواری بمرد و بزرگان کشور رنجیده خاطر به قیصر روم نامه نوشتند که تو فریادرس و خویش ما باش که شهریار بی خویشی می کند و قیصر سپاه به مرزهای ایران کشاند و خسرو آن خطر بزرگ را کوچک شمرد و به نیرنگ دست یازید؛ بدین گونه که در نامه ای به ظاهر خطاب به گراز، سلسله جنبان توطئه نوشت: «چه نیکو عمل کردی و قیصر را به دام افکندی تا کار رومیان را یکسره کنیم». و به عمد پیک خود را در بند رومیان افکند و نامه به قیصر رسید و رومیان پنداشتند که گراز آنان را به قتلگاه کشانده است و بیم زده به روم بازگشتند.از دیگر سو خسرو از طریق زادفرخ برای گراز پیام فرستاد که بر بداندیشی های او آگاه است، سپاهی را که در اختیار دارد و سودای آن داشتند به رومیان بپیوندند به تیسفون بازگرداند. سپاه گراز وحشت زده از مجازات، از بازگشت به تیسفون سر باز زدند و زادفرخ که در دل کین خسرو را می پروراند سپاه وحشت زده گراز را به شورش فراخواند با این توجیه که روشنای ستاره بخت خسرو به خاموشی گراییده است:شما را چرا بیم باشد ز شاه/ به گیتی پراگنده دارد سپاه/ بزرگی نبینم به درگاه او/ که روشن کند اختر و ماه او/ شما خوار دارید گفتار من/ مترسید یک سر ز آزار من و سپاه گراز از این سخن پشتگرم شد و در خارج از تیسفون بماند و خسرو ندانست که همه فتنه ها از زادفرخ است و آن فتنه گر خود می دانست چون قصه فتنه گری هایش فاش شود، کیفری تلخ انتظارش را می کشد، به همین روی فروکشیدن خسرو را از اورنگ شهریاری در اندیشه پرورد و به یاری گراز و سپاه او تصمیم گرفت شیرویه را که اکنون در حصر خانگی بود، به جای پدر بنشاند و چون شیرویه از پیوستن به زادفرخ امتناع کرد، به او گفت که خسرو شانزده پسر دارد و اگر تو جانشینی پدر را نپذیری، تعداد شاهزادگان به پانزده می رسد که این تهدید سخت شیرویه را به وحشت افکند. شبانگاهان که پاسبانان در هر پاس نام خسرو را به عنوان شهریار فریاد می کردند، این بار نام قباد را آواز دادند. شیرین که در کنار خسرو خفته بود، آواز پاسبانان بشنید و سخت نگران شد و خسرو را بیدار کرد. خسرو نگران به شیرین گفت: «نام واقعی این بدگوهر، قباد است نه شیرویه و بهتر این است که در سیاهی شب راه چین در پیش گیرم و خود را به فغفور رسانم و با سپاهی به ایران بازگردم». اما این امر دشوار به نظر می رسید و خسرو خود را در باغ پنهان کرد و چون سپاهیان شورشی زادفرخ در جست وجوی خسرو برآمدند، او را در کاخ نیافتند و جست وجوها بی ثمر ماند و خسرو تا نیم روز در باغ بماند و چون گرسنگی بر او غالب آمد، یکی از باغبانان را فراخواند و رشته ای زرین از کمربند خود جدا کرده، به باغبان داد تا نانی تهیه کند و همان رشته زر، خسرو را به دام افکند که صیدها به طمع دانه به دام افتند.چو آن گوهران زادفرخ بدید/ سوی شهریاری نو اندر کشید/ به شیروی بنمود زان سان گوهر/ بریده یکی شاخ زرین کمر/ چنین گفت شیروی با باغبان/ که گر زین خداوند گوهرنشان/ نگویی هم اکنون ببرم سرت/ همان را که او باشد از گوهرت و بدین گونه خسرو گرفتار و در خانه ای در تیسفون به حصر افکنده شد و آن روز که قباد (شیرویه) تاج بر سر نهاد، روز دی از ماه آذر بود و خسرو سی و هشتمین سال شهریاری را پشت سر گذارده بود. اما شیرویه را دل آن نبود که پدر را به دست جلاد بسپارد و آنان که بر خسرو کینه ورزیده بودند، بیم آن داشتند که مهر فرزندی بر خبث ذاتی شیرویه غلبه کند و خسرو را بر اورنگ شهریاری بازگرداند و آن گاه است که خسرو دست به انتقام تحقیرها و کینه ورزی ها بگشاید و شیرویه خود دل نگران رفتار خویش با پدر بود.هر آن کس که بد کرد با شهریار/ شب و روز ترسان بد از روزگار/ چو شیروی ترسنده و خام بود/ همان تخت پیش اندرش دام بودو سرانجام شیرویه را برانگیختند و زادفرخ ناسزامردی را یافت که وجودش همه نفرت و نفرین بود:دو چشمش کبود و دو رخساره زرد/ تنی خشک و پرموی و رخ لاژورد/ بلرزید خسرو چو او را بدید/ سرشکش ز مژگان به رخ برکشید و خسرو از آن ناسزامرد جویای نامش شد و او خود را مهرهرمزد خواند و خسرو در پاسخ گفت می دانم که زمان من به سر رسیده است: چنین گفت خسرو که آمد زمان/ به دست فرومایه بدگمان
                