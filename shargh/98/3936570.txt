دو‌شنبه ۳۱ تیر ۱۳۹۸
-----------------------------------------
یادداشت
-----------------------------------------
برنامه ریزی در ایران؛ مرثیه ای برای یک رویا
-----------------------------------------

                    ایران جزء کشورهای متقدم در حوزه استقرار نظام برنامه ریزی مدرن به شمار می رود، بااین حال روایت برنامه ریزی در ایران داستانی متفاوت با بسیاری از کشورهای توسعه یافته دارد. برنامه ریزی در ایران، نه به عنوان ابزاری برای غلبه بر مسائل و نارسایی های منتج از انقلاب صنعتی، بلکه در راستای نجات کشور ورشکسته ایران از چاه ویل فقر و بی ثباتی و عبور آن از دروازه تمدن بزرگ در کشوری که به تازگی نهال قانون گذاری و قانون گرایی (در پی نهضت مشروطیت) در آن غرس شده بود، شکل گرفت. برنامه ریزی در ایران، ابتدا دچار یک «تولد پیش رس» و در ادامه نیز درگیر «پیری زودرس» بوده است؛ چراکه محیط نهادی لازم برای ظهور برنامه ریزی که در دنیای غرب با به پروازدرآمدن ققنوس توسعه از خاکستر قرون وسطی، تحولات مرتبط با انقلاب صنعتی و جنگ های جهانی و نیز تعیین تکلیف دولت و جامعه غربی با خود و آرمان های خویش فراهم شده بود، در ایران فراهم نشد. علاوه بر این درحالی که در قرن بیستم نظریه برنامه ریزی پس از الاکلنگ بازی های پرنوسان میان دوگانگی هایی مانند تقابل رشته و حرفه، تئوری و عمل، اجماع و کنترل، مشاوره ای یا فعال بودن، فرایندمحور یا محصول مبنا بودن، نگرش بخشی یا جامع و تک انضباطی یا چندانضباطی بودن، در سایه اشاعه پدیده «جهانی شدن» و ظهور «تئوری های انتقادی و پایداری» در حال حرکت به سوی یک تئوری یکپارچه و قوام یافتن بنیان های دانشی بود، برنامه ریزی در ایران با وجود تلاش های انجام شده به سبب فراهم نبودن بسترها و الزامات بنیادین، به تدریج دستخوش استحاله درونی و انحطاط و درگیر پیری زودرس شد. 
در تحلیل آسیب شناسانه روند انحطاط برنامه ریزی در ایران، سه واقعه تاریخی بیش از سایرین حائز اهمیت است؛ اول ملی شدن صنعت نفت در اوایل دهه 1330 است که سرآغازی برای وابستگی دولت به عنوان نهاد برنامه ریز توسعه به درآمدهای نفتی بوده و «مردم وارگی» را از ماهیت برنامه ریزی و به تبع آن پاسخ گویی، مسئولیت پذیری و شفافیت را از آن سلب کرد، دوم جهش چشمگیر قیمت نفت در اوایل دهه 1350 که با دمیدن روح پوپولیسم به کالبد برنامه ریزی، «مقبولیت و وجاهت» علمی امر برنامه ریزی را تحت الشعاع قرار داده و سوم وقوع انقلاب اسلامی در اواخر دهه 1350 که با قطع تدریجی پیوندهای ایران با جهان، الزامات جدیدی را در کاربست برنامه ریزی در فضای توسعه کشور ایجاد کرده و با قرارگرفتن هر چه بیشتر برنامه ریزی در محاق ایدئولوژی، قدرت و سیاست از یک سو و ملموس شدن ناکارآمدی آن، «مشروعیت» آن را نیز مخدوش کرده است.
ازهمین رو امروز و پس از گذشت 70 سال از استقرار نظام برنامه ریزی در ایران، باید این واقعیت تلخ را پذیرفت که برنامه ریزی در ایران، آن چنان که انتظار می رفت موفق نبوده و علاوه بر مواجه بودن با بحران «مشروعیت و مقبولیت»، با بحران «ناکارآمدی» نیز روبه رو بوده و تا چاره جویی نشود و عزمی حقیقی برای حل این بحران ها وجود نداشته باشد، امیدی به چیدن میوه «توسعه» و «پیشرفت» از «درخت غیرمثمر برنامه ریزی در ایران» نمی توان داشت؛ به عبارت دیگر حرکت لاک پشت وار توسعه در ایران (و دل خوش کردن به افزایش های کمی در حوزه سلامت، درمان، آموزش و برخی زیربناها) در قیاس با سرعت خیره کننده پیشرفت بسیاری از کشورهایی که حتی دیرتر از ایران نظام برنامه ریزی مدرن را مستقر کردند، باید تردیدهای بزرگی را فراروی مسئولان و متولیان امور قرار دهد.
تبارشناسی انحطاط برنامه ریزی در ایران
بررسی نظرات «گروه مشاوران هاروارد» درباره نظام برنامه ریزی ایران در میانه دهه 1330 حکایت از آن دارد که با وجود گذشت 60 سال، کماکان بسیاری از مشکلات و نارسایی های برشمرده شده تداوم داشته و این عوارض مزمن در گذر زمان تشدید نیز شده اند؛ آنان از ناکارآمدی «خصلت های فرهنگی ایرانیان» (از جمله نگرش «ما بهتر از شما کار می کنیم» مسئولان دستگاه های مرکزی برنامه ریزی نسبت به دستگاه های اجرائی) حتی فراتر از نارسایی های فنی و نهادینه بودن نگاه «تئوری توطئه»، به عنوان یکی از علت العلل های ناکارآمدی نظام برنامه ریزی در کشور یاد می کنند. به منظور تبارشناسی ریشه های وقوع این انحطاط که منجر به عدم توسعه یافتگی کشور متناسب با انتظارات و منابع در دسترس از یک سو و کاهش تاب آوری ملی شده است، باید به واکاوی ساختارهای اقتصادی، اجتماعی، فرهنگی، سیاسی و نهادی که مجموعا فضای کنش توسعه ملی را می سازند، پرداخت. ازهمین رو در این یادداشت این ساختارها در قالب سویه های مختلف «جامعه»، «دولت» و «محیط» بررسی می شوند:
الف- سویه جامعه
به طور کلی برنامه ریزی با توجه به ماهیت خود در جامعه ای نسبتا باثبات که هدف و مقصد نهایی خویش را مشخص کرده و از بحران ها، بلاتکلیفی و سردرگمی خود را رهانیده است، قابلیت کاربست واقعی دارد؛ اما در جامعه ایرانی که در قرن اخیر با بحران های پیاپی (جنگ، بقای نظام سیاسی، بحران مشروعیت و هویت، تحریم های بین المللی و...)  و عدم قطعیت های متعدد و پایان ناپذیر مواجه بوده است، اصولا مفهوم برنامه ریزی معنایی متفاوت با سایر کشورها می یابد. «جامعه ایرانی» که از دیدگاه همایون کاتوزیان به صورت تاریخی از عارضه «کلنگی و کوتاه مدت بودن» رنج می برد، به سبب استمرار و تعمیق تضاد دولت و ملت، فقدان یکپارچگی و انسجام ملی، نامشارکت جویی تاریخی مردم در عرصه های رسمی (مانند عرصه برنامه ریزی)، اضمحلال سرمایه های اجتماعی، ویژگی های خاص خلقیات ایرانیان (از جمله مفت سواری، رانت جویی، قبیله گرایی و...) و از همه مهم تر درگیری مستمر و فزاینده مردم با مشکلات معیشتی، هنوز نتوانسته از دور باطل دوگانگی های فراروی خویش (به ویژه تضاد فضای رسمی و فضای غیررسمی) رهایی یابد و نیز نتوانسته با کاهش آنتروپی اجتماعی به سوی ثبات و شناخت مقصد و مقصود نهایی گام بردارد. ازهمین رو بستر جامعه برای ظهور و کاربست برنامه ریزی در ایران نه تنها از ابتدا مساعد نبوده، بلکه هنوز نیز به علل پیش گفته، مجالی برای تبلور واقعی و نقش آفرینی موثر برنامه ریزی به عنوان ابزار ریل گذاری نظام تدبیر توسعه در کشور وجود ندارد.
ب- سویه دولت [مجموعه حاکمیت]
«دولت» مدرن در ایران پس از آشنایی نسبی پادشاهان قاجار با تمدن شکوفای غرب نطفه گذاری شده و با وقوع نهضت مشروطیت و پس از روی کارآمدن رضاشاه و اراده او برای مدرنیزاسیون کشور، به تدریج پایه های مستحکم تری یافت. رابطه دولت و ملت در ایران که همواره به صورت تاریخی یک رابطه پراصطکاک و پرآشوب بوده است، با ملی شدن صنعت نفت و واریز عایدات کم دردسر نفتی به خزانه های دولت، وارد فاز جدیدی شد و با استغنای مالی دولت از ملت و کاهش پاسخ گویی و مسئولیت پذیری آنها به یکدیگر، کشور در سراشیبی سقوط به وضعیت خطرناک «دولت بی ملت و ملت بی دولت» قرار گرفت؛ وضعیتی که در آن گویی دولت و ملت در مسیر حرکت به سوی توسعه و آبادانی کشور، در پی یک طلاق توافقی، متارکه کرده و هریک در جاده ای بی مقصد حرکت می کنند؛ بنابراین در شرایط «خلا شهروندی» و با خروج تقریبی ملت از صحنه نقش آفرینی فعالانه در توسعه کشور، دولت با تکیه بر درآمدهای نفتی در جایگاه «پیمانکار توسعه» و به عنوان فاعل مایشا در عرصه برنامه ریزی نقش ایفا کرده و عملا ضرورت و تقاضایی برای «مردمی کردن برنامه ریزی» و واردکردن آن در اتاق شیشه ای احساس نمی کند. از دیگر نکات قابل توجه در بررسی چرایی انحطاط برنامه ریزی در سویه دولت، مسئله مبنای اخذ مشروعیت برنامه ریزی در ایران است که با کشورهای توسعه یافته متفاوت است. در این کشورها مشروعیت برنامه ریزی ملهم از خواست تامین «منافع عمومی» (Public Interest) است، بااین حال در ایران به سبب تداوم مناقشات و کشمکش های پیدا و پنهان دولت و جامعه بر سر اصول، ارزش ها و اولویت ها، هرچند شاید در ظاهر تامین منافع عمومی مبنای مشروعیت برنامه ریزی در ایران باشد، ولی در واقعیت مشروعیت برنامه ریزی برای برنامه ریزان (که در سویه دولت جای می گیرند) صرفا از فرض «تفویض اختیار از سوی ملت» نشئت می گیرد. 
علاوه بر این به علت تک ساخت و یکپارچه نبودن دولت که ماهیتی تودرتو به آن بخشیده است، عوارض و آسیب هایی مانند تقابل همیشگی دولت ها و مجلس ها در ادوار مختلف، تعدد و تکثر مراکز برنامه ریزی و دستگاه های اجرائی وابسته به بودجه دولتی، عمر کوتاه مدیریت و تعویض پیاپی آنان و... موجب شده است مجالی برای برنامه پذیری و برنامه محوری در نهاد دولت مهیا نباشد.  علاوه بر این، نارسایی دیگری که به ویژه پس از انقلاب اسلامی سبب انحطاط نظام برنامه ریزی شده است، مسئله «پشت کردن به جهان» است که سبب شده ماشین توسعه کشور با حداقل دسترسی به ارکان حیاتی نیروی محرکه یعنی «تکنولوژی»، «سرمایه گذاری» و «همکاری و هم افزایی بین المللی» در جاده رقابت جهانی برای نیل به توسعه حرکت کند.نکته مهم دیگر غفلت از خصلت بازتابی و تاثیرپذیری متقابل روابط و خصائص دولت و جامعه در ایران و نشانه گرفتن دولت به عنوان علت العلل بسیاری از مصائب و مشکلات کشور از سوی «نخبگان خارج از دایره قدرت» بوده که با توسل به ابزار «رسانه» (چه در دانشگاه ها و مراکز آموزشی، چه در رسانه ملی و مطبوعات و چه در شبکه های اجتماعی) سبب پایه گذاری شورشی علیه دولت و زایل شدن اعتماد میان دولت و جامعه در ایران شده و با شعله ورکردن آتش مطالبه گری جامعه از دولت، خسارات جبران ناپذیری به فرایند نهادینه سازی بستر فرهنگی مورد نیاز برنامه ریزی در کشور وارد کرده است. واقعیت آن است که اوتیسم جامعه دانشگاهی نسبت به ابتلائات و دردهای زمینه (جامعه) و عافیت طلبی نخبگان در ایفای نقش و ماموریت تاریخی خویش در آموزش، بسط آگاهی و پیشبرد اصلاحات موجب شده است دانش پایه (Knowledge Base) مورد نیاز در حوزه برنامه ریزی در ایران تکافوی پاسخ گویی به ضرورت ها و الزامات را نداشته و در حل مسائل عقیم و ناتوان باشد. پ- سویه محیط: ایران، سرزمین تنوع  و تکثر اقلیمی و طبیعی و رنگین کمان اقوام، زبان ها و فرهنگ هاست؛ این سرزمین 40 تکه و بی قرار را باید سرزمین «نهایت»ها بدانیم؛ جایی که در آن نمی توانیم مبتنی بر «میانگین ها» برنامه ریزی کنیم؛ چراکه در این صورت دائما از وقوع شرایط بحرانی غافلگیر می شویم.1 با این حال، برنامه ریزی مدرن در ایران به سبب خصلت تمرکزگرا و از بالابه پایین خود، غالبا از سوی برج عاج نشینان پایتخت نشین که پشت درهای بسته  و در اتاق های جلسه و آتلیه های برنامه ریزی به تمشیت توسعه مناطق گوناگون کشور می پردازند، هیچ گاه نتوانستند این حقیقت را درک کرده و متناسب با بافت موقعیتی مناطق کشور (زمینه) برنامه ریزی کنند نظام پیر و فرتوت برنامه ریزی در ایران پس از 70 سال با ابتلا به انواع عوارض و نارسایی ها، نیازمند انجام جراحی های بزرگ و حساس بوده و با به تعویق انداختن آن یا صرفا تجویز مسکن های موقت، امکان روی پای خود ایستادن را نداشته و قطعا در آینده ای نه چندان دور، هم نظام و هم کشور را با خسارت های جبران ناپذیری مواجه خواهد کرد. هرچند تجربه 40 سال بعد از انقلاب حکایت از آن دارد که کشور به علل و ملاحظات گوناگون، اهل گرفتن تصمیمات بزرگ و پرهزینه نبوده، با وجود این با تنگ ترشدن حلقه تحریمی، افزوده شدن بر نارضایتی ها و کاسته شدن از امید به آینده، به نظر می رسد برای حفظ ایران، چاره ای جز انجام اصلاحات اساسی در نظام برنامه ریزی به عنوان چارچوب تدبیر توسعه در کشور وجود نداشته باشد. از همین رو باید ضمن بازطراحی «نظریه برنامه ریزی در ایران» بر اساس اقتضائات و مختصات جامعه، دولت و محیط در ایران، شرایط را برای کارآمدسازی و اثرگذاری این نظام فراهم کرد. از کارآمدترین راهکارهای تحقق اصلاح در نظام برنامه ریزی، نهادینه کردن «آمایش سرزمین» به صورت «بینش و بصیرت توسعه» در کشور است که از دهه 1350 و پس از ظهور اولین نمودهای عدم تعادل جدی در پهنه سرزمین در ایران مطرح شد، ولی همواره به صورت طفیلی در حاشیه نظام برنامه ریزی کشور قرار داشته است. آمایش سرزمین که به تنظیم روابط بین «انسان»، «فضا» و «فعالیت» در برنامه ریزی و مدیریت توسعه سرزمین می پردازد، در درک جدید خود با محور قراردادن «فعالیت» به عنوان مهره اصلی حرکت در شطرنج سرزمینی و با اصالت دادن به اقتصاد در عین توجه به همه جوانب و آموزه های تاریخی، سیاسی، اجتماعی و فرهنگی و لحاظ محدودیت ها و فرصت های مترتب از ظرف جغرافیایی توسعه، صورت بندی نوینی برای برنامه ریزی ایجاد خواهد کرد.  تحول در نظام برنامه ریزی کشور و صورت بندی نوین آن، برخلاف برخی تصورات غلط و خودباخته انگارانه (که یا ایران را سرزمین ثروت های بی پایان پنداشته یا جامعه ای فلک زده و در چنبره افیون دولت به تنگ آمده فرض کرده)، نه ماموریتی غیرممکن بوده و نه نیازی به ظهور یک منجی یا برخاستن غول چراغ جادو دارد؛ بلکه با درس آموزی از تجارب بین المللی، اصلاح تلقی ها و نگرش مسئولان و کاربست درایت و دلسوزی نخبگان در پیشبرد امور، زمینه برای درک «حقیقت ایران» و فهم دقیق آن فراهم خواهد شد. از همین رو، اصلاح و بازآرایی برنامه ریزی در کشور در گرو تلفیق و کاربرد هوشمندانه آموزه های پنج درس دوران مدرسه خواهد بود؛ برنامه ریزی به مثابه هندسه اقتصاد در جبر و احتمال تاریخ و جغرافیا! 
1- برگرفته از دیدگاه های سیدمحمد بهشتی است. 
                