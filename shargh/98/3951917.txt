چهار‌شنبه ۶‌شهریور ۱۳۹۸
-----------------------------------------
type_unknown
-----------------------------------------
توفان علیه دولت
-----------------------------------------

                    
شرق: در حالی که محمدجواد ظریف تاکید می کند دیداری بین رئیس جمهوری ایران و ترامپ قابل تصور نیست اما اصولگرایان از دیروز یک صدا شروع به حمله به حسن روحانی بابت اظهاراتش درباره مذاکره کرده اند. فقط به این بهانه که روحانی گفته است اگر ملاقات من با کسی باعث آبادانی کشور شود، دریغ نخواهم کرد. محمدباقر قالیباف که در جریان انتخابات 92 و 96 یکی از رقبای جدی حسن روحانی برای کرسی ریاست جمهوری بود و در همه این سال ها هیچ وقت رخت رقابت را از تن بیرون نیاورده است، شاخص ترین چهره اصولگرایی بود که در توییتی شروع به کنایه زدن به حسن روحانی کرد. البته چنین واکنشی از قالیباف که برای انتخابات مجلس و 1400 برنامه دارد، چندان عجیب هم نیست. اصولگرایان در فضای مجازی از دیروز هشتگ «بازی-مذاکره» را داغ کرده اند و شهردار اسبق تهران هم با همین هشتگ نوشت: «امیدوار بودیم فهمیده باشند که اقتصاد را نباید به خارج از کشور پیوند زد. به نظر می رسد هدف از وعده مذاکره، ساختن دوقطبی سیاسی برای شانه خالی کردن از بار مسئولیت است نتیجه اش هم شرطی سازی اقتصاد می شود و ناامیدی بیشتر مردم. مذاکره با ترامپ اگر هم انجام شود پرضرر است». اما یادداشت حسین شریعتمداری، مدیرمسئول کیهان،  از همه تندتر بود که نوشت: «آقای روحانی فرموده اند؛ اگر بدانم با کسی ملاقات کنم که نتیجه آن آبادانی کشور باشد، از ملاقات دریغ نمی کنم! خب، اگر منظورتان ملاقات با ترامپ باشد که اولا به قول خودتان «دیوانگی» است! و ثانیا بارزترین نتیجه ملاقات ها و مذاکرات شما با آمریکا، برجام بوده است که هیچ کس- تاکید می شود که هیچ کس- نمی تواند در فاجعه آمیزبودن آن کمترین تردیدی داشته باشد. تازه، برجام نتیجه ملاقات ها و مذاکرات شما با اوباما بود که او را «رئیس جمهور مودب»! آمریکا می دانستید و تیم هسته ای کشورمان در تماس و رابطه با تیم حریف تا آنجا پیش رفته بودند و با هم خاله و خواهر زاده شده بودند که یکدیگر را با نام کوچک صدا می کردند و عکس نوه های خود را به هم نشان می دادند! اما، نتیجه چه بود؟ فاجعه برجام و کلاه گشادی که با دست شما بر سر ملت گذاشتند. حالا بفرمایید کجای آن برای کشور «آبادانی»! در پی داشت که ادامه آن داشته باشد؟!». روزنامه صبح نو هم برای انتقاد از سخنان روحانی درباره دیدار احتمالی با ترامپ تیتر «ملا قا ت با شیطا ن» را انتخاب کرد و نوشت: «با وجود آنکه ترامپ بارها در تریبون های رسمی و پیام های توییتری خواستار مذاکره با مقام های ایران بوده، حال بعد از این سخنان دیروز رئیس جمهوری می گوید ایران خواهان مذاکره با آمریکاست. آری! مشکل مذاکره با ترامپ همین است.نه می توان به او اعتماد کرد و نه تمایل دارد در پایان مذاکره، امتیازی به طرف مقابل بدهد».
روزنامه جوان اما تیتر زد که: «ایران با فتودیپلماسی آباد نمی شود آقای روحانی!» در ادامه هم نوشت: «اینکه رئیس جمهوری که او را مودب می خواندید و در گفت وگوی تلفنی با او مرتکب آن اقدام نابجا شدید نه تنها به تعهدات برجامی که امضا کرده بود وفادار نماند، بلکه تحریم های بیشتری علیه ایران وضع کرد. اکنون چگونه به کسی که موجود مزاحم برجام خطابش کردید و تصریح کردید مذاکره با او دیوانگی است، فرکانس مذاکره و گفت وگو می فرستید. با فتودیپلماسی ایران نه آباد می شود و نه مشکلاتش حل خواهد شد. تغییر نگاه از بیرون به درون و تکیه بر توانایی های بومی ایران را می سازد».
روزنامه رسالت هم در سخنان  روحانی را «دلخوش به جمع های جبری» توصیف کرد و نوشت: «به نظر می رسد آقای روحانی سخنان گذشته خود را فراموش کرده است. او در سخنرانی هایش طی سال گذشته ده ها بار اشاره کرده است آمریکا و اروپا به تعهداتشان عمل نکرده اند. روحانی درصدد است تا برجام را به عنوان امری مفید جلوه دهد، اما باید در نظر داشت مردم باید درباره مفیدبودن این موضوع نظر دهند. بعید است کسی حاضر به باور سخنان آقای رئیس جمهور باشد بنابراین سخنان او هیچ تاثیری ندارد».روزنامه خراسان هم ارسال پالس مذاکره از سوی روحانی را برای ایران هزینه ساز قلمداد کرده است. این در حالی است که نگاه جریان مقابل به ماجرا به گونه ای دیگر بود. روزنامه ایران تیتر «هم مقاومت هم مذاکره» را انتخاب کرده بود و روزنامه اعتماد هم از نقشه راه مکرون برای میانداری و میانجیگری نوشته بود. احمد زیدآبادی هم در یادداشت کوتاهی نوشت: محتوای کنفرانس خبری روسای جمهور آمریکا و فرانسه متعاقب اعلام آمادگی حسن روحانی برای دیدار با «هر کسی» به نظرم نشان از تحول بسیار بزرگی در جهت گیری سیاسی دولت ایران دارد. برای تحلیل ماجرا باید منتظر موضع گیری جناح مقابل دولت ماند. با این حال، اگر تحولات اخیر، با چراغ سبز علنی و رسمی کلیت نظام همراه شود، دنیای تازه ای برای ایران در حال ظهور است ولی اگر بدون هماهنگی آنها صورت گرفته باشد توفانی داخلی در انتظار کشور است.
                