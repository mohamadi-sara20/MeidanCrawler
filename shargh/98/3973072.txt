سه‌شنبه ۳۰ مهر ۱۳۹۸
-----------------------------------------
سرمقاله
-----------------------------------------
حذف زبان انگلیسی یا قانون گذاری
-----------------------------------------

                    قانون نویسی و قانون گذاری در ایران نیازمند نقدهای جدی و بنیادین است. بخش مهمی از مشکلات مربوط به سستی و کم اثری قانون در ایران، از لایحه نویسی ها و طرح نویسی های ضعیف و ناپخته دولت و برخی نمایندگان محترم و در نهایت فرایند تصویب آنها در مجلس ناشی می شود. متونی که عمدتا براساس سلیقه های شخصی و بدون توجه به تجربه اجتماعی و نیازهای عمومی تهیه شده و گاهی نیز در پی جلب منافع برای گروه های کوچک ولی قدرتمند هستند و بیش از آنکه کمکی به نظم و جامعه کنند، موجب بی نظمی و سردرگمی مردم و تحمیل هزینه های سنگین اقتصادی، اجتماعی و فرهنگی بر دوش دولت و ملت می شوند. 
آخرین و شاید یکی از برجسته ترین نمونه های این نوع طرح ها و لوایح، طرح «رفع انحصار از زبان انگلیسی در نظام آموزش همگانی کشور» است که بیش از 50 نفر از نمایندگان آن را امضا کرده اند.
این طرح برنامه ریزی درسی و برنامه ریزی آموزشی را به حوزه قانون گذاری کشانده است. تلقی نانوشته طراحان محترم این است که مجلس می تواند به برنامه ریزی درسی و آموزشی هم وارد شود. با چنین منطقی اگر قوانینی درباره مثلا کم و زیاد شدن مبحث انتگرال یا تاریخ فلان دوره و جغرافیای فلان قسمت دنیا یا آوردن نام فلان شاعر و بهمان نویسنده در کتاب های درسی یا انواع ورزش برای زنگ ورزش، یا تعیین موضوعات برای انشای دانش آموزان و... وضع شوند، نباید تعجب کرد. برنامه ریزی درسی و آموزشی امری کارشناسی و سیال است که اصولا خارج از قلمرو قانون گذاری قرار می گیرد. واردشدن قوه تقنینی کشور به چنین موضوعی از پایه مغایر با شان قانون گذار و شئون قانون گذاری است. «مجلس می تواند در عموم مسائل قانون وضع کند» (اصل هفتادم قانون اساسی) ولی این اختیار محدود به حدود تقسیم کار عمومی و حقوق اساسی ملت و امور اجرائی است. توجه به جزئیات پرتعارض، غیرواقع بینانه و غیرکارشناسی این طرح نیز از این جهت خالی از فایده نیست که تذکری باشد برای لزوم دقت و توجه بیشتر در قانون نویسی و قانون گذاری که سرنوشت مردم را تعیین می کند. از تاریخ تصویب این قانون، آموزش زبان انگلیسی در نظام آموزش همگانی کشور جنبه اختیاری خواهد داشت. این قانون از تاریخ تصویب باید اجرا شود (ماده 1). یک سلیقه چندنفره تا چه اندازه برای تصمیم گیری در چنین موضوع مهم و کارشناسانه ای اعتبار دارد؟ علاوه بر این اگر فرض کنیم این قانون در مثلا بهمن ماه تصویب شود، وزارت آموزش و پرورش باید فورا کلاس های آموزش زبان انگلیسی در پایه های مختلف تحصیلی را اختیاری کرده و زبان های دیگر را هم جانشین آن کند. آیا در اجرا امکان چنین تغییر بزرگی وجود دارد؟ دانش آموزی که اکنون در حال گذراندن درس زبان انگلیسی است، برای آینده اش باید چه کند؟ معلوم نیست. معلمی که به تدریس زبان انگلیسی اشتغال دارد، چه خواهد کرد؟ شغل و آینده شغلی و درآمد مختصر زندگی اش چه می شود؟ دانشگاه های کشور موظف اند با مراکز علمی کشورهای دیگر برای آموزش زبان های آنها در مدارس ایران (ماده 2)
تفاهم نامه و قرارداد منعقد کنند. چنین کاری تا چه حد ممکن است؟ چقدر طول می کشد؟ چقدر مفید است؟ چقدر زمان می برد که نتایج این مثلا تفاهم نامه ها به کلاس های درس منتهی شود؟ در این مدت نظام آموزشی کشور و وضعیت دانش آموزان و مدارس چه خواهد شد؟ از تاریخ تصویب این قانون آموزش وپرورش مکلف خواهد بود آموزش زبان های موضوع این قانون و زبان انگلیسی را صرفا از طریق آموزشگاه های آزاد ارائه کند. (ماده 3) کدام منطق بر این نوع تعیین تکلیف قانونی حاکم است؟ این قانون است یا بازارسازی برای آموزشگاه های آزاد؟ درحالی که سال هاست کارشناسان برجسته آموزشی و متخصصان اقتصاد آموزش و پرورش سیطره آموزشگاه های آزاد و کنکور بر نظام آموزشی را از موجبات کاهش کیفیت آموزش و گاهی فساد می دانند، چرا باید آموزش زبان انگلیسی و زبان های خارجی دیگر از مدارس رسمی به آموزشگاه های آزاد منتقل شود؟ قانون باید متضمن نفع عمومی باشد. چه نفع عمومی در این مقررات وجود دارد؟ 
گذشته از اینها درحال حاضر چه تعداد آموزشگاه زبان در ایران فعال است؟ چه تعداد دانش آموز باید به این آموزشگاه ها فرستاده شوند؟ آیا درحال حاضر آموزشگاه های آزاد فعال توان جذب ناگهانی این همه دانش آموز را دارند؟ هزینه ای که از این طریق بر مردم تحمیل می شود، چقدر است و چه خانوارهایی توان تحمل چنین هزینه هایی را دارند؟ قانون نویس نمی تواند بدون دقیق ترین پاسخ به چنین جزئیاتی قانون بنویسد. جالب تر از همه اینکه طراحان این طرح از مجلس تقاضای یک فوریت نیز کرده بودند. این همه شتاب چه علتی دارد؟ اگر قرار به برقراری و تثبیت و تحکیم نظم در جامعه است، این شیوه قانون نویسی گره نمی گشاید، گره می افکند. 
                