شنبه ۱۵ تیر ۱۳۹۸
-----------------------------------------
یادداشت
-----------------------------------------
راهکار ایران مقابل فشار تحریم های آمریکا
-----------------------------------------

                    از زمان تمدیدنشدن معافیت های نفتی خریداران ایران از سوی ایالات متحده و در نمایی کلی تر از زمان خروج ترامپ از برجام و آغاز تحریم های مضاعف آمریکا، در یادداشت هایی تاکید کردم این اقدام می تواند نقض حقوق بشر محسوب شود که امکان پیگیری از طریق مجامع بین المللی هم برای آن وجود دارد؛ اینکه استراتژی ایران در مواجهه با تحریم های نفتی آمریکا می تواند بردن مسئله به سمت جنبه های انسانی و حقوق بشری باشد. باید از طریق دستگاه دیپلماسی و دیپلماسی عمومی، افکار جهانیان به نفع مردم ایران تغییر کند و دنیا را از آسیب هایی که به سبب تحریم ها به توده مردم وارد می شود، مطلع کنیم. می دانیم به دلیل وجود تعاملات اقتصادی گسترده برخی خریداران نفت ایران با آمریکا، حتی اگر این کشورها تحریم نفت ایران را نادرست بدانند، در نهایت ناگزیر به در نظر داشتن تصمیم آمریکا و تجدیدنظر درباره خرید نفت از ایران خواهند شد. آمریکا تصور می کرد از 12 اردیبهشت که معافیت های خریداران نفت ایران تمدید نشود، احتمالا قیمت دلار افزایش می یابد یا تورم بیشتر می شود و به نوعی آثار و تبعاتی در داخل کشور رخ می دهد که تا امروز این مسئله به طور نسبی مدیریت شده است. با این حال مشخص است که بر اثر رفتار بی سابقه تیم ترامپ، دورزدن تحریم ها محدودتر و مشکل تر شده است. تصور این بود که شاید مانند گذشته بتوان از طریق راه های دیگر مانند استفاده از پرچم دیگر کشورها در کشتی ها و تخفیف به خریداران، به صورت تک محموله ای، نفت را فروخت که این هم با مشکلاتی مواجه شده است. البته ظرفیت اوپک، تا حد زیادی توسط وزیر نفت ایران مورد استفاده قرار گرفته و تمدید کاهش تولید نفت با اجماع، نتیجه این اقدام است. می دانیم اوپک سال هاست به جای حرکت به سمت اجماع اعضا و درنظرداشتن منافع بازار نفت، تحت تاثیر کشورهای بیرونی عمل می کند. درست مانند شرایطی که در دهه 80 میلادی رخ داد؛ ایران درگیر جنگ بود، عربستان عرضه نفت خود را آن چنان در بازار افزایش داد که قیمت هر بشکه نفت به 10 دلار رسید و حتی روسیه در آن زمان 60 درصد درآمد ارزی خود را از طریق فروش نفت تامین کرد. در وضعیتی که ایران درگیر جنگ با عراق بود، به درآمد نفتی نیاز داشت و چنین اقداماتی برای ایران صدمه بزرگی بود، عربستان باوجوداینکه عضو اوپک بود، تعمدا این اقدام را انجام داد. کشورهای غربی تلاش داشتند تا همبستگی اوپک را بشکنند و بحران های لیبی و الجزایر هم به نوعی سبب شد که اوپک دیگر همبستگی سابق و اتصال پایداری نداشته باشد. بنابراین یکی از فرایندهای مجموعه این حوادث این بود که جایگاه اولیه اوپک تا حد زیادی دچار اختلال درونی شد که تا به امروز هم وجود دارد. درست است که برخی کشورهای تولیدکننده نفت مانند لیبی و ونزوئلا درگیر مسائل سیاسی داخلی هستند و بر اساس منطق عرضه و تقاضا، این مسئله می تواند قیمت نفت را افزایش دهد اما آمریکایی ها برای اینکه خودشان صدمه نبینند، عربستان و امارات را ملزم به افزایش تولید نفت کرده اند تا جایگزین تولید و صادرات نفت ایران شود. به هرحال صادرات ایران عمدتا نفتی است و تداوم آن بستگی دارد به اینکه در تعاملات بانکی مشکلی ایجاد نکنند، زیرا این احتمال وجود دارد که در آینده نزدیک تعاملات بانکی محدودتر شود؛ به ویژه اینکه هنوز ملحق شدن به FATF و تذکرات گروه اقدام مالی هم در مجمع تشخیص مصلحت معلق مانده است. ایران در این مدت تلاش کرده با استفاده از چین، هند و حتی ژاپن و کره جنوبی، روند فروش نفت را ادامه دهد یا از اروپا خواسته با ساختار اینستکس، نفت ایران را خریداری کنند. مسئله اینجاست که این کشورها پیش ازاین اعلام کرده بودند پایبند به تحریم های شورای امنیت هستند و به تحریم های خارج از این شورا توجهی ندارند.
 اینک برجام به عنوان یک توافق بین المللی، حق تجارت با ایران را محفوظ می دارد اما آنها اکنون قویا از تحریم های خارج از شورای امنیت استفاده و از دادن ارز خودداری کرده و در بهترین حالت، احتمالا از ایران خواهند خواست کالا دریافت کند. فراموش نکنیم چین با وجود درگیری های اخیر تعرفه ای با آمریکا، سالانه 600 میلیارد دلار صادرات به ایالات متحده دارد و ریسک به خطر انداختن آن را نمی پذیرد.حتی اروپایی ها هم که گفته بودند به برجام پایبند هستند و یک سوم نفت ایران را خریداری و نهاد مالی ایجاد می کنند تا تعاملاتی با آمریکا نداشته باشند که از تحریم ها متضرر شوند، هیچ کدام از این اقدامات را به طور کامل انجام ندادند و فقط غذا و دارو مستثنا شد که عموما در همه تحریم ها این دو مورد استثنا است.
همان طور که اشاره شد اقدام آمریکا نقض حقوق بشر بوده و از طریق مجامع بین المللی مانند دیوان لاهه می توان آن را پیگیری کرد اما این دیوان زمانی رسیدگی می کند که با رضایت طرفین باشد؛ مگر اینکه نظر مشورتی بخواهیم که آن هم باید با تایید مجمع عمومی سازمان ملل باشد. به هرحال تحریم ها از هر لحاظ به مردم ایران فشار وارد می کند. افزایش قیمت ها نمونه ای از تاثیر تحریم است. برخی مواد اولیه از خارج وارد می شوند که این به نوبه خود منجر به افزایش قیمت نهایی کالا و حتی تعدیل نیروی کارخانه ها خواهد شد. تحریم نفتی ایران، آثار زیان آوری در زندگی مردم خواهد داشت. تورم، بی کاری و کم شدن ارزش ریال ازجمله مسائلی است که بر زندگی ایرانیان تحمیل می شود. آمریکایی ها هر چند می گویند هدف از تحریم، زندگی مردم نیست اما واقعیت این است که تحریم ها زندگی مردم را هدف قرار می دهد. جامعه بین الملل نباید معطل نظرات یک دولت باشد؛ حتی اگر زیان هایی هم به آنها وارد شود. اکنون اتحادیه اروپا، به دلیل تعاملاتی که با آمریکا دارد، مجبور است تحریم ها را رعایت کند. آنها درباره برجام اعلام کردند که به آن پایبند هستند و حتی گفتند حاضرند یک سوم نفت ایران را خریداری کنند؛ ولی تاکنون هیچ یک از این موارد اجرائی نشده است. تصمیم های اروپایی ها فقط در غذا و دارو خلاصه شده است. چین نیز درباره تصمیم آمریکا اعتراضی را مطرح کرده است. حال باید دید آیا چین در این مورد خاص ایستادگی خواهد کرد یا خیر. چین سالانه 600 میلیارد دلار صادرات به آمریکا دارد. از طرفی یکی از بزرگ ترین خریداران ابزار کشاورزی آمریکا محسوب می شود. سطح تولیدات کشاورزان آمریکا به واردات از چین گره خورده است. اگر چین دست به اقدامی بزند که تعاملاتش با آمریکا محدود شود، اولین قشری که در آمریکا صدمه می بیند، کشاورزان هستند. چین فعلا به تصمیم آمریکا اعتراض کرده است. اکنون باید دید آیا این کشور پیگیر مسئله خواهد بود یا خیر؟ ایستادن بر محوریت برجام و اعلام ضد حقوق بشری بودن رفتارهای آمریکا، یک راهکار روشن در شرایط فعلی است. خروج ایران در این شرایط به نفع ما نیست. اروپایی ها نیز خوشحال می شوند؛ چراکه آنها تعهدات خود را انجام ندادند و این سبب می شود که آنها اعلام کنند در رابطه با برجام و ایران، هیچ مسئولیتی ندارند. اروپایی ها حین خروج ایران از برجام، دلیل عمل نکردن به تعهدات خود را خروج ایران از برجام اعلام خواهند کرد.
                