شنبه ۲۱ اردیبهشت ۱۳۹۸
-----------------------------------------
type_unknown
-----------------------------------------
اکنون چه باید کرد؟
-----------------------------------------

                    
سیاست ها یا تصمیم گیری های ما تا چه اندازه بر زمان و مکان منطبق بوده است؟ به عبارت دیگر این تصمیم گیری ها تا چه اندازه برای حال عمومی جامعه مفید فایده بوده است؟ احتمالا اگر اهل تاریخ شفاهی بوده باشید یا با برخی چهره ها درباره برخی رویدادهای تاریخی به گفت و گو نشسته باشید، ممکن است در برابر این سوال که فلان زمان درباره فلان واقعه چرا چنین تصمیمی گرفته اید یا چرا فلان تصمیم را نگرفته اید، پاسخ هایی را از سر توجیه آن تصمیم شنیده باشید یا اگر مخاطبتان صداقت داشته باشد، از آن رفتار و عواقب آن عذرخواهی کرده باشد. اگر هم از صداقت به دور باشد، آن تصمیم و پیامدهای آن را متوجه دیگران کرده و از خود سلب مسئولیت کند. اما شایع ترین پاسخ، توجیه شرایط زمانی و مکانی برای اتخاذ تصمیم ها و سیاست هایی است که گرفته اند و نادرست بودن آنها به مرورزمان خود را نشان داده است. مثلا هرسال به سالگرد وقایعی مانند13 آبان 58 یا زمان آزادی گروگان های که می رسیم، موثران در تصمیم گیری آن روزها با سوال های تکراری مواجه می شوند که مثلا اگر چنین رفتاری انجام نشده بود، ما در 40 سال بعد یعنی اکنونمان با چه سرنوشتی روبه رو بودیم. مسببان آن روزها البته همواره پاسخ های روشنی داشته اند؛ شرایط ایجاب می کرد.از دل این سوالات و رفتارهایی که همواره با آن مواجه بودیم، فرضیه ای مطرح می شود با عنوان اینکه ما در تصمیم گیری ها دچار نابهنگام بودگی بوده ایم؛ یعنی اخذ تصمیماتی که به هر دلیلی با زمان و زبان جامعه منطبق نبوده است. برای روشن شدن و درستی و نادرستی این فرض سلسله گفت وگوهایی در دستور کار روزنامه قرار دارد که در این خصوص با محمدرضا تاجیک به گفت و گو نشستیم. درباره نابهنگام بودگی صحبت کردیم و به واکاوی دلایل آن و سپس راهکارهای پیشنهادی پرداختیم. ماحصل این گفت و گو را می خوانید:
 در ابتدا تعریفی از سیاست های نابهنگام و بهنگام داشته باشید و اینکه تعبیر شما از سیاست های نابهنگام چیست؟
از چند منظر می توان درباره امر نابهنگام صحبت کرد؛ یکی از منظر تاریخی است. وقتی از یک امر نابهنگام از منظر تاریخی صحبت می کنیم، یعنی امری که در تاریخ نیست؛ فراتاریخ و پیشاتاریخ یا پساتاریخ است. یعنی موضوعی که درباره آن صحبت می کنیم یا پیش از واقعه یا پس از واقعه است؛ پس به لحاظ تاریخی در تاریخ نیست و جایی بیرون از تاریخ و زمان قرار دارد. در این میان، گاهی «بهنگامی» معنای «درخوربودن» را می گیرد. «درخوربودن» یعنی تصمیم و تدبیر شما درخور آن حادثه ای باشد که رخ داده است؛ درخور مشکلی باشد که قرار یا با تصمیم شما مرتفع شود و اگر نتواند مشکل را فهم کند و درکی از مشکل داشته باشد، نمی تواند تدبیری در رفع آن داشته باشد. در این صورت «نابهنگامی» دیگری حادث می شود که عرصه سیاست را دچار مشکل می کند. نابهنگامی دیگر «اپیستمولوژیکال» یا نابهنگامی «معرفت شناختی» است، به این معنا که به لحاظ معرفتی اصحاب تصمیم و تدبیرمان در یک عالم معنایی و زیست جهان معنایی سیر می کنند که به جایی در گذشته تاریخ و سنت قفل شده است؛ اما آنچه در جامعه ما حادث می شود، مدرن یا پست مدرن است. در این حالت «نابهنگامی» و شکاف و فاصله میان آنچه در جامعه حادث می شود و دستگاه معنایی که این حادثه را معنا می کند، به وجود می آید. دستگاه زبانی یا به تعبیر لکانی، دستگاه نمادین، آستر خودش را روی پدیده های جامعه می اندازد اما چون این آستر قدیمی و سنتی است، امکان فهم و درک درست از وقایع جامعه را ندارد و به قد و قامت قالب نظری خودش درمی آورد و تلاش می کند معنایی را به پدیده ها ببخشد که دستگاه معرفتی اش اقتضا می کند؛ بنابراین اینجا باز هم نابهنگامی ایجاد می شود؛ یعنی زیست جهانی که صاحبان اصحاب تصمیم و تدبیر در آن قرار دارند و با زیست جهان جامعه به لحاظ تقاضا، سبک زندگی، نگاه به باور و ملیت و هویت، شادی، غم و گروه های مرجع متفاوت است،  اما وقتی از منظر معرفت شناختی به آن نگاه می شود، این تفاوت فهم نمی شود. مثال ها در قالب و قاب، معنا پیدا می کند؛ (در نتیجه) نابهنگامی دیگری ایجاد می شود که نمی تواند مشکلات جامعه ما را حل کند. نابهنگامی دیگری که ممکن است ایجاد شود این است که میان زبان بیان و کنش جامعه با زبان بیان و کنش مسئولان فاصله بیفتد. در حقیقت میان زبان ها فاصله بیفتد. طبیعی است که در اینجا یک نوع حالت «قیاس ناپذیری زبانی» و «ترجمه ناپذیری زبانی» ایجاد می شود. آنچه مردم می گویند در فضای زبانی مسئولان قابلیت ترجمه و فهم ندارد. 
دو عالم زبانی دو عالمی است که مسئولان، همان طورکه قبلا گفتم چه در زبان بیانی و چه در زبان کنشی در آن به سر می برند و به آن زبان صحبت می کنند و فضای اطرافشان را معنادار می کنند که باعث می شود نابهنگامی دیگری به وجود بیاید. نابهنگامی دیگری که می تواند حادث شود، این است که یک نوع فاصله احساسی و روحی و روانی یا حتی فاصله فیزیکی میان تدبیرگران و مردمان جامعه ایجاد شود؛ یعنی رابطه تنگاتنگی که لازم است میان مسئولان و مردم جامعه و زندگی روزمره آنها وجود داشته باشد، وجود ندارد و بین این مسائل جدایی می افتد. طبیعتا این جدایی منجر به عدم درک وضعیت روزمره مردم می شود. نمی شود از ورای آمار و ارقام با جامعه رابطه برقرار کرد. نمی شود صرفا از لابه لای کتاب ها و ورای گزارش ها با جامعه رابطه برقرار کرد. گاهی لازم است جامعه و وضعیت زیستی و روزمره مردم را تجربه کنیم. وقتی این تجربه وجود ندارد، عمده رابطه تدبیرگران منزل با جامعه از رهگذر گزارش ها و آمارها برقرار می شود، (یعنی) از رهگذر مطالبی که (به آنها) داده می شود که (برای مردم) بخوانند؛ بنابراین نابهنگامی به نوعی ایجاد می شود. در این حالت، گاهی میان رونوشت رسمی و پنهان جامعه و رونوشت غیررسمی جامعه فاصله می افتد. رونوشت رسمی جامعه را رونوشت سیاست ورزان و تدبیرگران منزل می دانند و رونوشت پنهان جامعه رونوشتی است که انشا و دیکته مردم است و بین این دو فاصله می افتد، مثل فاصله ای که میان فرهنگ رسمی و غیررسمی می افتد. یا فاصله ای که میان گفتمان مسلط و پادگفتمان های جامعه اتفاق می افتد و چون این فاصله وجود دارد، فضای رونوشت رسمی درکی از آنچه در رونوشت پنهان می گذرد، ندارد. (در این صورت) اگر هم دفعتا درکی حاصل می شود با یک نوع شگفتی و تعجب اجتماعی سیاسی همراه است؛ مگر می شود جامعه به اینجا رسیده باشد؟ مگر می شود چنین احساس و اعتمادی نسبت به ما داشته باشند؟ این فضا به خاطر این است که در رونوشت رسمی جامعه چیزی می گذرد و فضا و بیانی جاری است که لزوما در فضای رونوشت پنهان نیست. در رونوشت پنهان (جامعه) چون نمی تواند با زبان و بیان خودش با مسئولان صحبت کند، از زبان رخدادها و زبان حوادث زمانه صحبت می کند. (یعنی) یک رخداد را می آفریند و یک اعتراض جمعی را شکل می دهد. این رخداد، «بیان» مردمی است که نمی توانند مشکلات و تقاضاهایشان را با زبان رسمی بیان کنند. به تعبیر «فوکویی» با «کنش» خود سخن می گویند. فوکو می گوید حوادث در صحنه، ترجمان اراده و تقاضای مردم است. مردم نمی توانند درباره خواسته هایشان کتاب بنویسند و سخنرانی کنند. خواسته شان را جایی که شنیده نمی شود، در قالب رخداد و حرکت بزرگ اجتماعی سیاسی به رخ می کشند. اینجا هم نشانگر یک نوع نابهنگامی است که چگونه تدبیرگران منزل فهم نکردند که چیزی در زیر پوست جامعه در حال شکل گرفتن است. چطور درک نکردند که وضعیت روحی و روانی مردم در حال تحول است. وضعیت اعتقادی شان در حال تحول است و قبل از اینکه این تقاضا خودش را به شکل حادثه، رخداد و شورش نشان دهد، فهم کنند و آن را تدبیر کنند. اینجاست که همواره این مثال را می زنم؛ تدبیرگران منزل تبدیل می شوند به کارآگاه هایی که هر وقت می رسند، جنازه پهن شده است، حادثه شکل گرفته و مشکل روح و روان جامعه را دربر گرفته، ویروس تن جامعه را دربر گرفته و عمیق شده و امراضی را با خود همراه آورده است؛ آن زمان می خواهند هوشیار شوند که دیر شده.
 پنج دسته از سیاست های نادرست و عقب ماندگی های تاریخ را برشمردید که منجر به سیاست های نابهنگام می شود. در شرایط کنونی، همه این موارد دخیل هستند یا درگیر یکی از موارد هستیم؟
اگر بخواهم به بیان بدیو صحبت کنم، به نظر من وضعیت کنونی ما وضعیت ژنریک است. به این معنا که (بخواهم آزادانه از بدیو صحبت کنم) در وضعیت ژنریک، با وضعیت کثیری مواجه هستیم؛ وضعیتی که امور کثیری که سامان و انسجام نیافته اند، در فضا عمل می کنند؛ گاهی ایجاد تقاطع و توازی می کنند، گاهی هم پوشانی یا گسست پیدا می کنند و در «وضعیت» حفره هایی ایجاد می کنند که آن را متزلزل و مستعد براندازی و عدم تعادل می کند. به نظرم در شرایط کنونی، چنین «ناوضعیتی» ایجاد شده است؛ با این تفاوت که «امور کثیری» که گفتم، هم پوشانی ایجاد می کنند. وضعیت های کثیر یک جا با هم جمع می شوند و وضعیتی را ایجاد می کنند که به یک معنا، به بیان «دریدا»، به وضعیت فقدان تصمیم و تدبیر می رسد؛ یعنی تصمیم ها و تدبیر ققل می شوند؛ یا به تعبیر جامعه شناسی ای که ژیژک از آن نام می برد، ما را به «وضعیت انعکاسی» و بحران های مسئولان می رساند. وضعیت انعکاسی وضعیتی است که حتی اگر تدبیر قفل نکند، وقتی جاری می شود، بر دامنه بحران می افزاید و مشکل را حل نمی کند و خودش جزئی از مشکل می شود و تدبیر نمی کند؛ یا به تعبیر مولانا، این عمارت که می کند، عمارت نمی کند، (بلکه) ویران می کند. بنابراین، وضعیت پارادوکسیکالی اتفاق می افتد که یا قفل می کند یا اگر هم جاری می شود، خودش به مشکل می افزاید. این نابهنگامی شرایط جامعه کنونی، چنین وضعیتی را ایجاد می کند که تدبیر در جایی قفل می کند و کارآمدی ندارد؛ یا وقتی جاری می شود، به علت اینکه درخور و بهنگام نیست، نوشداروی بعد از مرگ سهراب می شود و بر درد می افزاید و خودش جزئی از مشکل می شود نه جزئی از راه حل مشکل. این اتفاق را متاسفانه در جامعه امروز می توان مشاهده کرد.
 این وضعیت درحال حاضر خیلی ملموس است و خواننده می تواند آن را با وضعیت حاضر تطابق دهد. این سوال را از این جهت می پرسم که به بغرنج بودن شرایط پی ببریم؛ آیا مقاطعی بوده است که چنین شرایطی داشته باشیم؟ یا الان در بدترین نقطه زمانی و مکانی ایستاده ایم؟
تاریخ ما پر از شرایط بحرانی است که در تجربه زیستی تاریخیمان از سر گذرانده ایم. بحران های متفاوت داخلی و خارجی ای داشته ایم و همواره به نوعی ققنوس وار از خاکستر خودمان برخاسته ایم. راز تداوم تاریخی ما هم همین است. جامعه ما با هجمه های گوناگون مواجه بوده و تاریخ ما سرشار از هجمه ها و تروماهایی است که ایرانیان بر سر شکست ها، ناکامی ها و روان زخم های مختلفشان همواره تجربه کرده اند، اما راه برون رفت را از شرایط یافته اند. معتقدم سالک به تعبیر حافظ، در تحلیل نهایی، رمز و راز منزل ها را می داند و می داند چطور باید از اینها عبور کند، اما در این مسیر هزینه های بسیاری را پرداخت خواهیم کرد. از نظر من، به لحاظ تاریخی شاید کمتر مقطعی در تاریخ ما وجود داشته باشد که بتواند شرایط کنونی را تداعی کند یا تکرار شرایط کنونی باشد. شرایط اکنون ما، شرایط بسیار پیچیده داخلی و خارجی است؛ به ویژه اینکه در این جامعه، انقلابی انجام شده که نوید نظام و نظمی متفاوت را داده ، ولی به هر علتی، در تحقق آرمان ها و ارزش هایش و آنچه به صورت ایدئال ها به مردم ارائه کرده، دست نیافته است. مضافا اینکه شاید در طول تاریخ شرایط خارجی مان آن قدر ملتهب نبوده است؛ یعنی در عرصه جهانی، محیطی منطقی و ملتهب و بسیار آنتاگونیستی را تجربه می کنیم؛ یعنی حتی نتوانسته ایم در کشورمان با کشورهای مسلمان زنجیره دوستانه ایجاد کنیم. در محیط های فراتر نیز همین طور است. در محیط فرامنطقه ای که اروپا و آمریکا و کشورهای ابرقدرت هستند، نتوانسته ایم رابطه استراتژیک دوستانه ای ایجاد کنیم. بنابراین شرایط بیرونی نیز ملتهب است. پس یک شرایط درونی داریم که وضعیت های ناوضعیت در حال تقاطع هستند و یک وضعیت نابهنگامی در تصمیم گران منزل داریم. از طرفی یک محیط بین المللی و فراملی منطقه ای و ملتهب و آنتاگونیستیک نیز داریم که در این فضا به نظر می رسد شاید یک ابرمولفه باید حاصل شود که این ساحت ها را به هم بخیه دوزی کند. در غیر این صورت، شرایطی که به هم پیوند می خورد، شرایط بسیار بحران زا و ملتهبی خواهد بود. بنابراین نباید اجازه دهیم این فضا شکل بگیرد. نباید اجازه دهیم این ساحت ها ملتهب باشند و شرایط درونی ما به صورت روزافزون ملتهب شود. نباید به نابهنگامی تدبیر اجازه دهیم و نباید به شرایط آنتاگونیستی فراملی اجازه (بروز) دهیم. اگر اینها ادامه پیدا کند، به نظرم دیر یا زود یک جا با هم قفل می شوند که شرایطی خواهد بود که به تعبیر هایدگر، فقط خدا می تواند به ما کمک کند.
 در بیان موارد و شرایط، شاید جمع بندی من این باشد که ما از یک خلا و فقدان تصمیم گیری یا تصمیم گیری درست رنج می بریم یا اینکه در تصمیم گرفتن ها وابسته به ایدئولوژی و بحث معرفت شناختی که اشاره کردید، هستیم. همین امر باعث عدم فهم و درک از اتفاقی می شود که در بطن جامعه می افتد. چه بسا صحبتی که من و شما داریم و شرایط را نرمال تصور نمی کنیم، ممکن است قرائت رسمی حتی این را نپذیرد. به نظر من و شما، باید سیاست ها و شرایط تغییر کند، ولی قرائت رسمی احتمالا حتی چنین دیدگاهی ندارد. این تفاوت قرائت رسمی و قرائتی که برخی نخبگان یا جامعه الیت دارند، چطور قرار است به هم نزدیک شود؟
اول ببینیم مشکل کجاست. به تعبیر مولانا تفاوت در نظرگاه هاست. تفاوت در نوع نگاه انسان هاست. چشم ها را باید شست، جور دیگر باید دید. به قول مولانا «پیش چشمت داشتی شیشه کبود، زان جهت عالم کبودت می نمود». مشکل این نوع قرائت این است که اول، فرض این است که کثیری از انسان های جامعه، اسیر کژنگریستن خودشان هستند و به تعبیر ژیژک اسیر ناجور نگریستن شان هستند. پرده ای روی چشم هایشان قرار گرفته و نگاه دل و سرشان حجاب دارد و آنچه را آنها می بینند، (دیگران) نمی بینند. حتی اگر در این موضوع یعنی نوع نگاه تردید نکنیم؛ چگونه است که تدبیرگران منزل نمی توانند نگاهشان را به جامعه تسری بدهند؟ چگونه است که جدایی میان برخی از مردم و اصحاب قدرت در نوع نگاه و برداشت حادث شده است؟ چطور نمی توانند وارد عالم نظر، احساس و ذهن مردم شوند و کاری کنند که مردم آنچه را آنها می بینند، ببینند. آنها هستند که جامعه را هدایت می کنند و باید تلاش کنند ذهن و نگاه جامعه را مدیریت کنند. اگر نگاه و ذهن و درک جامعه به سوی دیگر می رود، باید ببینند مشکلشان چیست؟ نمی توانند بگویند مشکل من نیست. دومین مشکلی که من با این فضا دارم این است که امری آن قدر محسوس است که نیازمند مشاهده است نه نیازمند تحلیل، احتیاج نداریم که دستگاه های نظری آنها را تحلیل کنیم. احتیاج نداریم تحلیل انتزاعی داشته باشیم. بلکه باید (به آنها) تاکید کرد، فاصله ای را که گفتم، کم کن و بیا بین مردم. مقام مسئول باید یک روز به بازار تره بار برود یا به خیابان برود و ببیند مردم چه شرایط زیستی دارند. باید ببیند طبقات مردم با چه شرایطی زندگی می کنند. در طول تاریخ بسیاری از امپراتوری ها ساقط شده اند. خیلی از این امپراتوری ها به لحاظ وسعت سرزمینی ماشاءالله نصف جهان بودند، اما یک عامل دیگر موجب فروپاشی شد. در حقیقت تاریخ انقراض بشریت تاریخ اسقاط امپراتوری هاست. امپراتوری ایرانی وقتی مغلوب شد، در شرایطی بود که شاهان آن معتقد بودند که بر سرزمین های وسیعی سیطره دارند و هیچ گاه خورشید در هیچ کجای سرزمینشان غروب نمی کند. معتقد بودند که خورشید قدرت هم هیچ گاه در میان آنها غروب نمی کند، اما با هجمه کوچکی توسط عده ای که نه چندان عده بودند و نه چندان عده داشتند، فروپاشید. خیلی عوامل موثرند که یک نظام بتواند خودش را بازتولید و بقای خودش را تضمین کند؛ صرفا این نیست که فرضمان این باشد که چون ممکن است در نانوتکنولوژی یا سلاح های خاصی پیشرفت کرده باشیم، پس این نشانه بالندگی و بقای ما است. باید توجه داشته باشیم که شرایط روحی و روانی مردم چطور است. قبلا هم گفته ام آمار در جامعه نشان می دهد شرایط ذهنی مردم چند برابر منفی تر از چیزی است که نشان می دهد. شرایط عینی چندان بد نیست و مردم می توانند زندگی خود را بگذرانند و مدیریت کنند اما شرایط ذهنی منفی باقی می ماند. به همین دلیل دچار تزلزل روحی- روانی می شوند و اگر پول و سرمایه ای داشته باشند، آن را از کشور خارج می کنند و تلاش می کنند حتی با خرید خانه و بردن امکانات به خارج از کشور، شهروند کشور دیگری شوند. چون شرایط را باثبات نمی بینند. مهم است که چگونه تدبیرگران منزل متوجه نبودند که تدبیری برای نگاه مردم یا منتال مردم بیندیشند. به قول فوکو دوران گاورمنت ها به سر آمده و دوران گاورمنتالیتی فرارسیده است. گاورمنت ها امروز گاورمنتالیتی هستند. گاورمنت هایی هستند که بیش از آنکه به جسم و تجسد جامعه کار داشته باشند، به روح و ذهنیت جامعه کار دارند که بتواند مدیریت کرده و زیبایی جامعه را ببینند؛ یعنی زیبایی آن را هم زشت نبینند. امروز اتفاقی که در جامعه رخ می دهد این است که (مردم) حتی زیبایی ها را هم نمی بینند، زیبایی ها را هم زشت می بینند، حتی نقاط قوت را به ضعف تعبیر می کنند، سپیدی ها را نمی بینند، آنها را هم سیاه می بینند. این، یک نوع تحولی است که در نوع نگاه مردم وجود دارد و ریشه آن برمی گردد به ناموفق بودن حکومت در منتال مردم؛ چراکه تمام تدبیر آن به سمت جسم جامعه رفته است. تمام توجهش این بوده است که نان و ماست گران نشود و سیب زمینی و پیاز در بازار باشد. اما اگر به منتال مردم توجه نکنیم مردم در اوج فراوانی اوضاع را سیاه می بینند و ثباتی را نمی بینند. بنابراین باید آن فضا تمهید شود که به نظرم دولتمردان از تمهید این فضا قاصرند.
 اشاره کردید به مجموعه سیاست های نابهنگام که خودش را در کنش مردم نشان می دهد. اگر به چند سال اخیر دقت کنیم شاید دی 96 می توانست نمونه کوچکی از برون ریزی مردم نسبت به اتفاقات باشد. به نظر شما، الان که شرایط متفاوت تر از 96 است. چه باید کرد؟
مهم این است که تدبیرگران منزل و اصحاب قدرت و سیاست دچار یک نوع خودفریبی نشوند. تصویری از جامعه برای خودشان ترسیم نکنند و آن را به مثابه واقعیت ببینند و فرضشان این نباشد که اگر می توانند در فردای یک اتفاقی مردمی را به صحنه بیاورند، مفهومش این است که تمام مردم در صحنه حضور دارند و حمایتگرانه عمل می کنند. مشخص است این دو قابل مقایسه نیست. در یک جا با فراخوانی، مردم وارد صحنه می شوند، در یک جا «اگر» وارد صحنه می شوند، چون غیررسمی است، هزینه دارد. زمانی می توان این دو را با هم مقایسه کرد که به هر دو طرف به صورت رسمی اجازه داده شود که نمایش قدرت داشته باشند. اگر کسانی حمایتگرانه وارد صحنه می شوند، به طرف دیگر هم اجازه رسمی داده شود که وارد شوند و به صورت رسمی اعتراض کنند. آن زمان باید دید چه اتفاقی می افتد. طبیعی است نمی شود این دو را با هم خیلی مقایسه کرد. نباید دچار خودفریبی شد و از این به آن ره برد یا در مقایسه این دو حداقل تصویر کژی از وضعیت جامعه ارائه کرد. دوم اینکه به تعبیر بدیو رخدادها از هیچ کجا و همه کجا نازل می شوند و لزوما قابلیت پیش بینی ندارند. دفعتا شرایطی به وجود می آید که «وضعیت» غلیان می کند. فضاهای مختلفی دست به دست هم می دهند و یکباره در شرایطی از سوی کسانی که کسی پیش بینی نمی کند، در جایی که کسی پیش بینی نمی کند، حرکتی حادث می شود و آن حرکت به صورت زنجیروار خودش را تکثیر می کند. اگر دی ماه قابل پیش بینی بود، جلوی این اتفاق را می گرفتند؛ بنابراین حوادث دق الباب نمی کند و اجازه نمی گیرد. یکباره از هیچ کجا و همه جا نازل می شود؛ اما آیا این به این معناست که نمی توانیم پیش بینی کنیم چه اتفاقاتی در راه هستند؟ چرا. به تعبیر دریدا می توانیم بگوییم یک آینده در راه وجود دارد. حوادثی که ریشه در اکنون ما دارند و ردپاهایی هرچند محو گذاشته اند. ردپاها وجود دارد و چشم بصیرت لازم است که ببیند اینها ردپای چه حوادثی است. امروز به دلیل شرایط خاص جامعه به لحاظ اجتماعی، اقتصادی و مسائل درون و بیرون، این ردپاها محسوس و قابل رویت است و باید نظاره کرد. از شرایطی که انسان ها صم بکم هستند، گوش دارند و نمی شنوند، چشم دارند و نمی بینند، زبان دارند و نمی توانند سخن بگویند، خارج شوند و درباره ردپاها و نشانه ها دقت کنند. امروز نیاز داریم به اصحاب سیاستی که از علم نشانه شناسی برخوردار باشند و از نشانه ها پی ببرند چه چیزی در راه است و ممکن است این مرض سرطان باشد یا یک نوع اسکلوردرما که جامعه امکان دفاعش را از دست می دهد. این ممکن است یک نوع هیستری یا مازوخیسم باشد که جامعه به خودآزاری افتاده باشد یا یک بیماری پارانویا باشد و جامعه تصور کند کسی او را اذیت می کند و دستی روح و روانش را اذیت می کند؛ بیماری هایی که امروز در جامعه ما به اشکال گوناگون در جریان است. طبیعی است تدبیرگران منزل هستند که باید این فضا را مرتفع کنند که جامعه دچار احساسات غریب و شگرف نشود که خودش و دیگران را اذیت می کند. مشکل اینجاست که صداها شنیده نمی شود. این صدای تاریخ و جامعه ماست که در دی ماه بروز کرد. برخی از ساحت منظری خودشان را به بیرون پرت می کنند؛ چون اذیت می شوند و گوش ها و چشم های شان را می بندند که نبینند و نشنوند؛ اما به این معنا نیست که (چیزی) وجود ندارد. جامعه ما به دلایل زیادی مستعد بروز رخدادهای گوناگون است و این رخدادها می تواند آسیب زا باشد و باید از عالم انتزاع خودمان به عالم انضمامی پا بگذاریم. از عرش نظری مان به فرش جامعه پا بگذاریم و ببینیم روی این فرش چه اتفاقاتی می افتد، کجاها نخ نما شده و رنگش رفته و مسائل مختلف را ببینیم و تلاش کنیم این فرش را ترمیم کنیم. اجازه ندهیم پوسیدگی زیادتر شود؛ چون ترمیم سخت تر خواهد شد. این وضعیت کنونی و ضرورت کنونی ماست که باید درک شود.
 راه حل چیست که بین خوانش و ذهنیتی که تدبیرگران دارند؛ یعنی بین چیزی که اتفاق می افتد و قرائت رسمی، نزدیکی صورت بگیرد که متوجه این حقیقت شوند که شرایط به گونه ای نیست که ساده از کنارش بگذرند و باید برای این شرایط چاره ای اندیشید. چه حلقه مفقوده ای است که تا به حال این تطابق اتفاق نیفتاده؟ اگر قرار باشد این اتفاق بیفتد، چه کسانی باید وارد شوند و چه کار ویژه ای باید انجام شود؟
به قول اخوان ثالث سه راه پیداست که به تعبیر او بر سر هر سنگ حدیثی نوشته شده که نمی توان آنها را یکسان دید. راه اول این است که اصحاب سیاست و قدرت، مردم را به منزل نظری خود ببرند. راه دوم این است که آنها به خانه منزل و نظری مردم وارد شوند. راه سوم این است که یک خانه سوم برپا کنند که هم آنها از خانه خود بیرون بیایند و هم مردم از خانه خود خارج شوند. تعبیر عامیانه این است یا تو بیا به خانه ما؛ یا ما را به خانه ات ببر یا یک خانه سومی در میانه راه نشان بده که نه خانه تو باشد و نه خانه ما. در حالت اول مشکل به این صورت حل می شود که مردم همان نگاه و برداشتی را از جامعه و حاکمیت داشته باشند که خود حاکمیت دارد؛ پس فاصله از بین می رود و مشکل حل می شود. حالت دوم این است که او (حاکمیت) به خانه نظری مردم وارد شود. این هم می تواند مشکل را حل کند و باعث شود که یک شیفت رادیکال داشته باشیم و فضای حکومت و حاکمیت در ساختار و نحوه مدیریت و روابط با مردم و با محیط بین الملل فاصله خود را مرتفع کند.
 دور از ذهن است.
به لحاظ راه حل، این طور است. راه سوم این است که از خانه ای که به آن خو کرده اند و درونش احساس آرامش می کنند، همه چیز خانه برای شان آشناست، فضا و آدم هایی که رفت وآمد می کنند، آشناست؛ از چنین فضایی خارج شوند و دو قدم از منزل خود دورتر شوند، از مردم هم بخواهند دو قدم از منزل خود دورتر شوند و همدیگر را ببینند و در این میان خانه مشترکی برپا کنند. چهارمین راه همان راه سوم اخوان ثالث است؛ راه بی برگشت و بی فرجام. اینکه او در منزلگه خودش همواره سکنی گزیند و گامی بیرون نگذارد و مردم هم این طور باشند طبیعتا شکاف میان شان هر روز عمیق تر و آنتاگونیستی تر می شود و راهشان بی برگشت و بی فرجام است. این خلا فقط با امنیتی کردن پر می شود که دوام زیادی در شرایط کنونی ندارد؛ چون جوامع از حالت جوامع گذشته خارج شده اند؛ بنابراین انسان ها می توانند صدای خودشان را تکثیر کنند و اگر بخواهیم به آنجا نرسیم، شاید راه معقول در شرایط کنونی این باشد که در اولین گام تدبیرگران منزل سری به اهالی منزل بزنند، ببینند در آن منزل چه می گذرد و تلاش نکنند از بیرون منزل تصویری از درون داشته باشند و براساس تصویر و ایماژ خودشان منزل را تدبیر کنند. مدتی با اهالی منزل نشست و برخاست کنند، فضای ذهنی و روانی و زندگی روزمره شان را درک کنند و ببینند راه برون رفت از این وضعیت چیست.
  الان کلی صحبت کردیم، از مردم و تدبیرگران گفتیم اما نگفتیم تدبیرگران چه کسانی هستند. سوالم این است که جریان اصلاح طلبی در وضعیت کنونی چه نقشی می تواند داشته باشد. چه نقشی داشته اند که انجام نداده اند. یا اساسا نمی توانستند کاری کنند و الان شرایطی است که باید تدبیری را ایجاد کنند.
جریان اصلاح طلبی به لحاظ فلسفه وجودی و تاریخی خودش جریانی مدنی است. اگر بخواهیم درمورد جریان مدنی به شکل فضای گرامشی یا هابرماسی صحبت کنیم، فانکشن فضای مدنی یا جامعه مدنی این است که با رویکرد نقادانه و فاصله نقادانه نسبت به قدرت تلاش می کند نوعی واسطه گری مدنی داشته باشد که صدای توده های مردم را به بالا برساند و بالا را متوجه وضعیت توده های مردم کند و این وسط، واسطه گری مدنی داشته باشد. یعنی گپ میان مردم و توده های مردم و حکومت و حاکمیت را پر کند. متاسفانه جریان اصلاح طلبی دید این وسط آب و هوای خوبی ندارد و فضا مساعد نیست، همواره از لای درز به بالا نگاه می کرد که چه آب وهوای خوبی دارد و فراوانی نعمت است. یواش یواش لای درز را باز کرد و کم کم به طرف آن فضا رفت. خودش قسمتی از آن فضا را ساماندهی کرد و در ساحت قدرت و سیاست رسمی سکنی گزید. با این وضعیت، واسطه گری مدنی اش را از دست داد. آنچه به نظر می آید امروز خلا آن دیده می شود، یعنی شکافی که به صورت تاریخی داشتیم، شکاف مردم و دولت؛ شکاف تاریخی است و به شکل رادیکال تر ظهور می کند و یک علت عمده اش این است که جامعه مدنی ضعیف است، یا فاقد جامعه مدنی هستیم. گروه هایی که قرار بود این خلا را پر کنند و فضای میانه را فضای بازیگری و نقش آفرینی خود قرار دهند، از این فضا عبور کرده و در فضای دیگری خیمه شان را برپا کرده اند و این امر، اپروچ مردم را نسبت به گروهی که قرار بود این کار را انجام دهد تغییر داده و امروز کمتر کسی است که بازی اصلاح طلبان را جزئی از بازی رسمی سیاسی و رسمی قدرت نداند. کسی که بخواهد یک تفکیک و تمایز ایجاد کند، خود، یک بازی در بازی بزرگ تر و جزئی از آن بازی بزرگ تر است؛ جریانی که سخت درگیر بازی کلان سیاست و قدرت است و طبیعی است، متاسفانه با نگاهی که در میان اصلاح طلبان پررنگ شد؛ مردم گریزی به نام پوپولیسم و جدایی از توده ها که یک نوع سکتاریسم بود و دخیل بستن به نخبگان، آنها را هم از قاعده هرم جدا کرد، میانه را هم خودش رها کرد، بنابراین فضای حیاتی که خودش آن را یافت و جز این دیگر نمی توانست فضایی بیابد، فضای حیاتی درون سیاست کلان و قدرت کلان بود که آنجا هم دچار چالش های جدی است که امروز دامن اصلاح طلبی را گرفته است.
 این سیاست بهنگام در جریان اصلاح طلبی می تواند این باشد که برای ادامه مسیر و اینکه این گپ را پر کند و از خطر بزرگ جلوگیری کند، بخواهد از قدرت فاصله بگیرد؟ چون در چند سال اخیر فاصله جدایی از قدرت را تجربه کردیم و گفتیم دلیل به وجودآمدن این شرایط عدم عملکرد و فعالیت ما در عرصه قدرت بوده. اگر در عرصه قدرت باشیم می توانیم منویاتمان را پیاده کنیم. به نظرشما الان جداشدن از قدرت می تواند دوباره آنها را به سمت مردم برگرداند و به تدبیر منزل کمک کند؟
کاملا بر این تحلیل هستم که مقدم از فاصله گرفتن از قدرت، اصلاح طلبان باید از خود اکنونشان فاصله بگیرند. به قول حافظ می گوید، مشکل تویی، تو از میان برخیز. تا اصلاح طلبان از خود اکنونشان فاصله نگیرند و خود اکنونشان را یک جا پیاده نکنند، خود اکنونشان را مورد نقد جدی قرار ندهند؛ این خود مرسوم و مالوف اصلاح طلبی که امروز در حال تجربه آن هستیم، نمی تواند احیاگر جریان اصلاح طلبی باشد. حتی زمانی که بخواهد از جریان قدرت جدا شود، این من درون اصلاح طلبی اجازه نمی دهد. چون او عادت کرده زیر سایه دیگری بزرگ شود. عادت کرده هویتش را در عرصه قدرت و سیاست تعریف کند. بنابراین اول باید من دیگری را تجربه کند. باید از من خودش عبور کند. یا به تعبیر دینی ما نیازمند یک جهاد اکبر است. باید به تعبیر روان کاوی فرویدی و لکانی به «فراخودش» اجازه دهد که فعال شود، فراخودی که نهیب می زند و او را به نقد و مجازات خودش فرا می خواند، به دیدن اشتباهاتش فرا می خواند، به تامل انتقادی نسبت به راهی که رفته، فرا می خواند، دیربازی است توسط «من» اصلاح طلبان سرکوب شده است. اصلاح طلبان باید اجازه دهند فراخود بیاید و این خود را از خواب بیدار کند. اگر این خود تفاوت نکند، تفاوت نکند لیل و نهار. بنابراین همه جا همین رنگ خواهد بود و هیچ تغییری در فضای اصلاح طلبان ایجاد نمی شود. فرض این است که در شرایط کنونی برای جریان اصلاح طلبی عبور از قدرت نه ممکن و نه مطلوب است. جریان اصلاح طلبی یک جریان واحد نیست که اگر عده ای بر این تصمیم شدند که در انتخابات شرکت نکنند یا از سیاست و قدرت کناره بگیرند، بسیاری از اصلاح طلبان دیگر با آنها همکاری و همراهی داشته باشند. چنین حرکتی جز ایجاد فراق و شکاف در فضای اصلاح طلبی کار دیگری نمی کند و اراده واحدی در پس و پشت جریان اصلاح طلبی نهفته نیست. جریان اصلاح طلبی یک خط نیست، بلکه یک طیف است،؛ در مواقع مختلف، حرکتش را متفاوت ساماندهی می کند. بنابراین در شرایط کنونی مقدم بر هر چیز، جریان اصلاح طلبی را فرا می خوانم که در آینه نقد، خودشان را نگاه کنند، آینه را نشکنند، خود شکن، آینه شکستن خطاست. تلاش نکنیم آینده ای که واقعیت زمخت و کژی های ما را نشان می دهد بشکنیم؛ خودمان را بشکنیم. در شرایط تاریخی اگر این خودشکنی را در دستور کارمان قرار دادیم ممکن است در آینده بتوانیم شکافی که میان ما و مردم ایجاد شده را ریکاوری کنیم و دوباره شرایط را به دوران گذشته برگردانیم در غیر این صورت بسیار بعید است که بتوانیم مشکل را حل کنیم.
                