یک‌شنبه ۲۱ مهر ۱۳۹۸
-----------------------------------------
حرف اول
-----------------------------------------
مردم سالاری و حکمروایی شهری
-----------------------------------------

                    یکی از مسائل مهمی که امروزه جوامع شهری با آن دست به گریبان هستند، ناکارآمدی نظام های مدیریتی در کاهش معضلات و مشکلات شهر هاست؛ زیرا این الگوها با توسعه روابط سطر به ذیل، مانع ورود داده های سیاست گذاری از ذی نفعان و ذی ضرران سیاست های شهری، به مدیران شهری می شود که نتیجه این امر، ایجاد موانع مهم در رفع معضلات شهری است. پایداری این وضعیت در کوتاه مدت به نارضایتی های عمومی دامن زده و در بلندمدت با سلب اعتماد عمومی، به کاهش چشمگیر مشارکت اجتماعی منجر می شود.  شدت این مسئله نسبت به توسعه اجتماعی، سیاسی و اقتصادی کشور ها متغیر است. در کشور هایی که توسعه اجتماعی مقدم بر توسعه سیاسی و اقتصادی است، ورودی داده های سیاستی در نظام مدیریت شهری عمدتا مبتنی بر خواست شهروندان حتی اقشار آسیب پذیر است که نشان از گذار از نقش ساختارهای رسمی و بالا به پایین به عنوان محور تصمیم گیری به نقش جامعه مدنی در اعمال حقوق دموکراتیک و انجام وظایف دارد. در پس این گذار، تغییراتی جدی در ابعاد مختلف حکمروایی و مدیریت مانند ترتیبات سیاسی، فرایندهای تصمیم گیری، روش های اطمینان از پاسخ گویی، تخصیص نقش ها و مسئولیت بنگاه های بخش عمومی و دیگر تامین کنندگان بالقوه خدمات و همچنین بین سطوح مختلف حکومت و تجهیز و تخصیص منابع مالی برای توسعه شهری، روی داده که به شکل گیری نظام های سیاست گذاری کارآمد، شهروندمحور و پویا انجامیده است. در حالی که در کشورهای کمتر توسعه یافته، الگوی حکمروایی شهری با مدل های فروتر مانند حکومت شهری که برآمده از نهادهای شبه دموکراتیک است، در مسیر ایجاد مشارکت همه جانبه شهروندان و پیوند میان سه بخش دولتی، خصوصی و مدنی به چالش کشیده می شود. در این مدل ها، رویکردها عمدتا بر اصلاحات اقتصادی و اداری برای «مدیریت توسعه شهری» قرار دارد و توجه چندانی به ابعاد و جنبه های مختلف حکمرانی و نظرات و خواسته های شهروندان و نهادهای مدنی نشده و خروجی نظام سیاست گذاری تناسب چندانی با مسائل و معضلات موجود به لحاظ پیچیدگی، تنوع، پیوستگی، تداوم و روزآوری ندارد. 
از این منظر، نظام مدیریت کلان شهرهای ما نیز به واسطه چالش های ساختاری نتوانسته قالب حکمروایی به خود بگیرد و رویه مناسبی برای نحوه مشارکت، تساوی حقوق، شفافیت، پاسخ گویی، قانون مداری، مسئولیت پذیری، اثربخشی و داشتن چشم انداز استراتژیک
 اتخاذ کند. 
 هر چند در برنامه پنج ساله سوم توسعه شهر تهران، احکام خوبی در این باره تصویب شده است، ولی عملا در تحقق شاخص های حکمروایی شهری در نیل به مردم سالاری، فاصله درخور ملاحظه ای با استانداردهای جهانی داریم. متاسفانه ترتیبات موجود مانع می شود که مدل عام مدیریت شهری کنونی در نقطه تلاقی محور عمودی قدرت و مدیریت سنتی و محور افقی همکاری جدید میان دولت، بخش خصوصی و جامعه مدنی به ایفای نقش موثر بپردازد. به نظر می رسد برای عبور از چالش یادشده، جلب مشارکت های مردمی و ایجاد فرهنگ مردم سالار با رویکرد توانمندسازی شهروندان می تواند موثر باشد. 
افزایش میزان مشارکت داوطلبانه، آگاهانه و هدفمند اجتماعی، در وهله اول نیازمند تقویت اعتمادبه نفس شهروندان و حس تعلق و مسئولیت پذیری آنان در قبال شهر است؛ زیرا هرچه میزان بی قدرتی و بیگانگی و احساس نابسامانی فردی افزایش یابد، به همان اندازه نیز میزان مشارکت کاهش پیدا کرده و تحقق حکمروایی شهری با چالش مواجه می شود. 
در این میان، شهرداری می تواند با برعهده گرفتن نقش تقویت کننده مشارکت، در راستای ایجاد روحیه مشارکت در میان شهروندان اقدام کرده و با انجمن سازی و ایجاد گروه های واسط و حرفه ای و آموزش الگوهای صحیح مشارکتی (رسمی و غیررسمی)، به تقویت مشارکت اجتماعی برای تحقق مردم سالاری کمک کند.
 به نظر می رسد با توجه به رویکرد جدید مدیریت شهری تهران در ایجاد شهر زیست پذیر و شهروند مشارکت پذیر، بستر و انگیزه لازم در راستای پیشبرد شهرداری به سوی اتخاذ رویکردهای مردمی بر مدار تحقق الگوی حکمروایی شکل گرفته است که در صورت همکاری دیگر نهادها، شاهد حضور موثرتر شهروندان به عنوان ذی نفعان و ذی ضرران در اتخاذ تصمیم های سیاستی در نظام سیاست گذاری شهر تهران خواهیم بود. 
                