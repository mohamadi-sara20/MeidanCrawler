سه‌شنبه ۱۴ آبان ۱۳۹۸
-----------------------------------------
سرمقاله
-----------------------------------------
در سوریه صلح می شود؟
-----------------------------------------

                    پس از بیش از پنج سال جنگ داخلی ویرانگر در سوریه، سرانجام مذاکرات دولت و گروه هایی از مخالفان در ژنو و زیر نظر سازمان ملل آغاز شده و در چند روز گذشته، طرف های درگیر، در کنار یکدیگر نشستند. ایران، ترکیه و روسیه که سه سال پیش مقدمات این روند را به امید سازشی صلح آمیز در آستانه قزاقستان فراهم کردند، در کنار این کنفرانس، احتمالا برای میانجیگری و چانه زنی حضور دارند. این نشست ها در بیش از سه سال گذشته بارها آغاز شده، اما بی نتیجه مانده است. مخالفانی که با آن موج بهار عربی، به خودشان امید بسیار داشتند، به گمان اینکه به امتیازات بیشتری دست یابند، در پی پیروزی های بیشتر بودند و جلسه ها را به بهانه های مختلف برهم می زدند و با رنجش می رفتند. سپس فرقه های سلفی و داعشی جریان مخالفان را مصادره کردند و بخش هایی از کشور را گرفتند.
اکنون ماجرای تعدی ترکیه به بهانه ایجاد نوار امن برای دور نگه داشتن کردان سوریه از جریانات کردی ترکیه و برنامه اسکان میلیون ها مهاجر سوری در نواری از کشور خودشان و باتوجه به اعلام بیرون رفتن آمریکا هم زمان با عملیات قتل رهبر داعش شرایطی را برای مذاکره جدی تر میان مخالفان و موافقان فراهم آورده است. اکنون نکته ای که ظاهرا دو طرف در آن توافق دارند، این است که در این مذاکرات افراطیون سلفی هیچ سهمی نخواهند داشت بلکه در تقابل با آن قرار دارند. در میان گروه هایی که در مذاکرات شرکت دارند، از کردها که آسیبی جدی از توحش داعشی دیدند و سهمی عمده در شکست آن داشتند، نامی به میان نیامده است. اینان که در آغاز از ترس جنایات داعش به دولت مرکزی پناه آوردند، در جنگ برای تقابل با داعش از سوی آمریکایی ها تجهیز شدند و تعلیمات دیدند و با برخی از نیروهای مخالف همکاری داشتند و با اعلام ناگهانی خروج آمریکا و تنهاماندن در دفاع در مقابل تعدیات خون بار ترکیه، بار دیگر به دولت مرکزی رو کرده اند. احتمالا به همین دلیل نمایندگان دولت سوریه در غیاب وزیر خارجه آن کشور، کردها را هم نمایندگی می کنند. سوریه تنوع قومی دارد. با اکثریتی عرب، عمدتا سنی و بیشتر قبایلی و جمع بزرگی علوی با خصوصیات مدنی تر، گروهی شیعه، با اقلیت قابل توجهی کرد سنی و ایزدی و دروزی و اقلیتی مسیحی شامل اعراب، آسوری ها، ارمنی ها و آرامی هایی که بازماندگان ساکنان اولیه سوریه هستند. زمانی اقلیت ها برای دفاع از موجودیت و حقوق خود صحبت از کانتونیزه کردن کشور می کردند؛ مانند سوئیس با کانتون های فرانسوی زبان، آلمانی زبان، ایتالیایی زبان و رومن زبان. زمانی سخن از ائتلافی طوایفی می کردند. اکنون که این کنفرانس ادامه دارد، تجربه ائتلاف طوایفی در عراق و لبنان با چالش هایی مهم مواجه شده است که قطعا بر کنفرانس ژنو تاثیر خواهد گذاشت. در این میان ایران و ترکیه برای خودشان نقش و منافعی منطقه ای قائل اند و روسیه به منافع دیرپای خود در پایگاه لاذقیه می اندیشد و آمریکایی ها هم که جای پایی پیدا کرده اند.
دخالت مستقیم روسیه و همچنین آمریکا که نگران انگ عهدشکنی نسبت به کردهاست، عجالتا ترکیه را از پیشروی بیشتر در خاک سوریه بازداشته است. در چنین شرایطی که تحولات لحظه ای در سوریه ادامه دارد، مشکل می توان حدس زد که گروه های شرکت کننده در کنفرانس ژنو خودشان هم دقیقا برنامه های از پیش اندیشیده ای داشته باشند، یا توانسته باشند خواسته ها و برنامه های خودشان را با تحولات روز تطبیق دهند. اما با توجه به منافع استراتژیک هریک از طرف های دخیل می توان سناریوی قابل طرحی را مطرح کرد:
1- ترکیه، همسایه اصلی که سوریه را حیاط خلوت تجاری خود می داند، آرزومند برقراری صلح و آرامش در آن کشور است؛ ضمن اینکه به راستی خواهان قطع ارتباطات سیاسی و نظامی میان کردهای جنگ دیده سوریه با شورشیان کرد ترکیه است. شاید ترکیه با رفتاری عادلانه تر با کردهای خود و با احترام به خواسته های فرهنگی و سنتی آنان، در شرایطی که از بالاترین سطح توسعه اقتصادی برخوردار بود، با مشارکت آنان بهتر می توانست از وحدت ملی برخوردار شود. اقوام هر ملت هنگامی که کشورشان در سطح اقتصادی و بین المللی برجسته تری قرار داشته باشد، بیشتر به تعلق به آن کشور پایبند هستند و افتخار می کنند.
2- ایران، همسایه دورتر از لحاظ استراتژیک، نسبت به عراق و سوریه نوعی احساس ژئوپلیتیک دارد. حوزه مدیترانه از لحاظ حضور در بازار منطقه و اروپا و توسعه بازار نفت و پتروشیمی می تواند برای ایرانی که از این دو کشور در مقابل داعش حمایت کرد، امتیازی به شمار آید و بازارهای سوریه و عراق نیز برای کالاهای ایرانی، یک فرصت است. در سال های اخیر جمهوری اسلامی برای بقای دولت کنونی سوریه هزینه زیادی متحمل شده است. اکنون زمان آن رسیده است که ایران بیشتر به توسعه روابط سیاسی و اقتصادی با آن کشور و منافع دراز مدت خود بیندیشد.
3- روسیه نیز از زمان شوروی در سوریه نفوذ داشته و پایگاهی در لاذقیه دارد که مایل به حفظ آن و توسعه نفوذ اقتصادی و سیاسی خود در منطقه مدیترانه است.
4- آمریکا که عملا در قالب ناتو در ترکیه حضور دارد، موظف به حفظ اسرائیل در مقابل تهدیدهای منطقه ای است و برای این ماموریت حاضر به تحمل هزینه است.
5- دولت سوریه به کمک ایران و روسیه که از وضعیت متزلزل خود نجات یافته، خسته و فقیر خواهان خروج از بحران و رکود جنگ و وارد شدن به فاز بازسازی و حضور دوباره و محترمانه در عرصه بین المللی است. دولت سوریه می داند که شرایط گذشته تغییر کرده و باید با اصلاحات دموکراتیک و مشارکت دادن اقوام تشکیل دهنده ملت سوریه در حاکمیت وحدت متزلزل آن کشور را حفظ کند. بدیهی است کردهای آن کشور که بیشترین خسارت ها را دیده و بیشترین مقاومت را در مقابل داعش کرده اند، باید در این مشارکت سهم بی زیان ویژه خود را داشته باشند. دولت سوریه می تواند در غیاب کردها از حقوق آنان پاسداری و وفاداری آنان را تسجیل کند.
6- مخالفان دولت سوریه که بیشترین سهم را در میان آوارگان و پناهندگان دارند، طبیعتا خواهان عفوی عمومی هستند که بتوانند با امید قاطع به حضور و مشارکت سیاسی در حاکمیت کشور خود و با مصونیت از مخاطرات به بازسازی کشورشان و بازگشت و اسکان همگنان آواره خود یاری کنند. 
7- اگرچه عراق در این اجلاس حضور ندارد، با توجه  به اینکه بالقوه ثروتمندترین کشور منطقه است و خواه ناخواه با جایگاهی در شان خود بازمی گردد، باید در جریان امور قرار گیرد و منافع آن کشور نیز که قطعا خواهان بهره مندی از صلح و آرامش برای توسعه اقتصادی و اجتماعی است، تامین شود.
8- نقش اردن و عربستان را نیز نمی توان نادیده گرفت.
                