سه‌شنبه ۲۶‌شهریور ۱۳۹۸
-----------------------------------------
حرف اول
-----------------------------------------
صادرات واقعی یا کاغذی؟!
-----------------------------------------

                    یووال نوح هراری در کتاب «انسان خداگونه» به واقعه «جهش بزرگ رو به جلو» در چین در سال های 1958 تا 1961 اشاره می کند و اینکه چWون مقرر شده بود این کشور به سرعت به ابرقدرت جهان تبدیل شود، باید تولیدات کشاورزی اش دو و سه برابر شود تا محصول اضافی صرف تامین مالی پروژه های بلندپروازانه صنعتی و نظامی این کشور شود. بر همین اساس تمام مقامات دولتی، استانداران، فرمانداران و روسای روستاها برای آنکه پست خود را حفظ کنند و نزد بالادستی های خود نیز عزیزتر شوند، گزارش های تخیلی درباره افزایش چشمگیر محصولات کشاورزی سر هم می کردند و هر مقامی صفری بر این ارقام می افزود. در نتیجه در سال 1958 میزان تولید سالانه غلات 50 درصد بیش از آنچه واقعی بود به دولت مرکزی گزارش شد. دولت هم که این گزارش ها را باور کرده بود، در قبال دریافت اسلحه و ماشین آلات سنگین میلیون ها تن برنج به کشورهای خارجی فروخت، با این تصور که ذخیره کافی برای تامین غذای مردم چین گرد آمده و مشکلی وجود نخواهد داشت. پیامد این کار بدترین قحطی تاریخ و مرگ ده ها میلیون چینی بود (صص 207 و 208).  اما در اینجا قرار است صادرات حدود 24 میلیارد دلاری ایران به کشورهای همسایه در یک سال و نیم یعنی تا سال 1400 به 50 میلیارد دلار افزایش یابد! (هدف گذاری ما این است که تا سال 1400 بتوانیم پنج درصد از نیازهای کشورهای همسایه را تامین کنیم که با توجه به واردات حداقل هزار میلیارد دلاری این کشورها در سال، رقمی بالغ بر 50 میلیارد دلار خواهد شد - قائم مقام وزیر صمت- 17/6). سوال این است؛ اگر به سبب فشارهای تحریمی قرار است همان صادرات در حال انجام به دیگر نقاط جهان، راه خود را کج کند و راهی کشورهای همسایه شود- البته اگر متقاضی این محصولات باشند- کار خارق العاده ای صورت نگرفته و فقط تغییر مسیری انجام شده است و رقم کل صادرات در بهترین حالت همین اعداد حال حاضر خواهد بود؛ اما اگر مقصود افزایش دوبرابری صادرات به کشورهای همسایه بدون لحاظ کردن صادرات به سایر کشورهاست که با توجه به حجم عظیم مشکلات تولید در داخل و هر روز سخت و صعب ترشدن تبادلات پولی و حمل و نقل و وجود رقبای قدرتمند، امری سخت شگفت آور می نماید...
چراکه در گزارش روزهای اخیر سازمان برنامه و بودجه از عملکرد دولت یازدهم و دوره دوساله دولت دوازدهم عنوان شده است «صادرات کالاهای غیرنفتی با احتساب میعانات گازی از 8/41 میلیارد دلار در سال 1392 به 3/44 میلیارد دلار در سال 97 رسیده که فقط حدود شش درصد افزایش داشته است». صادرات کالاهای صنعتی و معدنی در سال 1397 نیز به 7/33 میلیارد دلار رسیده که نسبت به سال 1392 (2/28 میلیارد) حدود 19 درصد افزایش را نشان می دهد (رسانه ها- 23/6/98) بر این اساس کل صادرات غیرنفتی کشورمان در بازه زمانی پنج ساله حدود شش درصد و صادرات محصولات صنعتی و معدنی نیز حدود 19 درصد رشد داشته است که با افزایش بیش از صد درصدی وعده داده شده از سوی مسئولان وزارت صمت آن هم در حدود یک سال و نیم و در شرایط تنگناهای شدید داخلی و صعوبت تبادلات خارجی امری ناممکن می نماید.از سوی دیگر به لحاظ کیفیت محصولات صادراتی نیز روند بلندمدت صادرات کالاهای صنعتی و معدنی ایران در دو دهه 1373 تا 1393 بیان کننده اتکای عمده این صادرات به مواد خام یا محصولات متکی به انرژی بوده است، چنان که براساس گزارش موسسه مطالعات و پژوهش های بازرگانی وابسته به وزارت صمت «87 درصد صادرات صنعتی کشور را صادرات منبع محور (پتروشیمی، مواد شیمیایی، فلزات اساسی، فراورده های نفتی و...) تشکیل می دهند که با توجه به فراروندهای جهانی اعم از ظهور و گسترش کاربرد فناوری های تحول زا و تحولات زیست محیطی، درصد قابل توجهی از سوخت های فسیلی، محصولات معدنی فلزی و غیرفلزی که درحال حاضر در کشور تولید می شوند، در دو دهه آینده بازاری نخواهند داشت. ضمن آنکه حتی اگر برای چنین ترکیبی از تولید و صادرات متقاضی هم وجود داشته باشد، در عمل با روند رو به تضعیف رقابت پذیری صنعتی کشور در عرصه جهانی چشم انداز مناسبی برای تداوم آن قابل تصور نیست» (برنامه راهبردی توسعه صنایع صادراتی و رقابتی- موسسه مطالعات و پژوهش های بازرگانی- تهران- 1397) درباره فرض اول یعنی ثابت بودن رقم کل صادرات و تغییر مسیر صادرات از سایر نقاط جهان به کشورهای همسایه نیز باید توجه داشت که این کار، کار چندان ساده ای نیست؛ چراکه از 15 کشور همسایه هدف صادراتی کشورمان یعنی عراق، افغانستان، پاکستان، ترکیه، عمان، روسیه، جمهوری آذربایجان، ارمنستان، امارات، بحرین، ترکمنستان، قزاقستان، قطر، کویت و عربستان، تنها روی چهار کشور عراق، امارات، افغانستان و ترکیه می شود حساب کرد که حدود 75 درصد بازار صادرات منطقه ای ایران (حدود 19 میلیارد دلار) را شامل می شوند. طبق گزارش های آماری اما از این چهار کشور نیز تنها صادرات به عراق و افغانستان تا حدی در سال گذشته رشد و رونق داشته و صادرات به ترکیه و امارات کاهشی بوده است.در مجموع آنکه دوبرابرشدن صادرات کشورمان به 15 کشور همسایه به صورت واقعی و نه  «مکتوب» و کاغذی علاوه بر رونق تولیدات داخلی و وجود مازاد قابل قبول که نیازمند تامین نیازهای ارزی و واردات مواد اولیه و.. است و تامین زیرساخت هایی اعم از برندهای معتبر و وجود شرکت های صادراتی و رایزنان بازرگانی و میزهای صادراتی، نیازمند ثبات در سیاست های داخلی و عدم ممنوعیت های صادراتی و کاهش تعرفه های دوجانبه و تعرفه های گمرکی و... است که این همه بی شک یک شبه فراهم نمی شود، مگر روی کاغذ.
                