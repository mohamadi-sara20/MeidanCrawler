چهار‌شنبه ۲۰ آذر ۱۳۹۸
-----------------------------------------
حرف اول
-----------------------------------------
قدرت انحصاری علیه بهره وری
-----------------------------------------

                    بر اساس نظریه های اقتصادی، قیمت گذاری در شرایط انحصار یا همان اعمال قدرت بازار، اثرات رفاهی زیان باری دارد. صنایع با قدرت بازار بالاتر، منابع را در سطحی پایین تر از سطح بهینه و صنایع با قدرت بازار کوچک تر، منابع را در سطحی بالاتر از سطح بهینه به کار خواهند گرفت و همان طورکه لرنر (1934) و اوپ و پالور و والدن[1] (2014)  نشان دادند، نتیجه چنین شرایطی، کاهش بهره وری کل عوامل و در نتیجه رفاه جامعه خواهد بود.[2]
انحصار به تولیدکنندگان و عرضه کنندگان قدرتی خواهد داد که قیمت را بالاتر از هزینه نهایی قرار دهند و برای خود حاشیه سود غیراقتصادی ایجاد کنند. به این توانایی، قدرت انحصاری یا قدرت بازار می گویند. قدرت بازار یا قدرت انحصاری صنایع را می توان به روش های مختلف اندازه گیری کرد. در بررسی حاضر قدرت انحصاری صنایع کارخانه ای ایران در سطح کدهای چهاررقمی ISIC در سال های 1374 تا 1392 برآورد شد. نتایج نشان می دهد صنایع کارخانه ای ایران به طور متوسط 23 درصد قدرت انحصاری اعمال می کنند. همچنین در دوره مذکور برای برآورد شاخص بهره وری کل عوامل تولید از روش لوینسون و پترین[3] (2003)  استفاده شده است که نتایج حاصل از برآورد شاخص بهره وری کل عوامل تولید نشان می دهد متوسط شاخص بهره وری تولید صنایع در سطح کدهای چهاررقمی ISIC در فاصله سال های 1374 تا 1392 حدود 106 بوده است. به عبارت دیگر به طور متوسط صنایع کشور به ازای هر صد واحد نهاده دریافتی تنها 106 واحد ستانده تولید کرده اند.
برای نشان دادن تاثیر قدرت انحصاری صنایع کارخانه ای ایران بر بهره وری کل عوامل تولید رابطه شاخص بهره وری کل عوامل تولید در سطح کدهای چهاررقمی ISIC همراه با اندازه قدرت انحصاری هر رشته فعالیت در نمودار این یادداشت آمده است. با توجه به روند نزولی اندازه قدرت انحصاری صنایع کارخانه ای، روند صعودی شاخص بهره وری کل عوامل تولید صنایع دیده می شود. این رابطه معکوس تاییدکننده تاثیر منفی قدرت انحصاری بر بهره وری صنایع و تخصیص نامناسب منابع است. 
در نتیجه یکی از راه های ارتقای بهره وری تولید، کاهش قدرت انحصاری صنایع و همچنین کاهش انحصارات دولتی و قانونی است. باید به چند نکته کلیدی توجه کرد. صنایع کارخانه ای ایران به طور متوسط 23 درصد قدرت انحصاری را برای کسب حاشیه سود غیراقتصادی اعمال می کنند. 
بر اساس نظریه های اقتصادی این قدرت انحصاری باعث کاهش بهره وری کل عوامل تولید خواهد بود. در عمل نیز ملاحظه شد که با افزایش قدرت انحصاری صنایع کشور، بهره وری تولید آنان کاهش پیدا می کند. این امر موید این نکته است که برای افزایش بهره وری در صنایع باید قدرت انحصاری صنایع از جمله انحصارات دولتی و قانونی از بین برود.


[1]- Opp, Parlour, and Walden
[2]-Yi Lu, and Linhui Yu, “Trade Liberalization and Markup Dispersion: Evidence from China’s WTO Accession.”, P.1.
[3] -J. Levinsohn, A. Petrin, “Estimating production functions using inputs to control for unobservables.” PP.317-342

.
                