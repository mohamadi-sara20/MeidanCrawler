یک‌شنبه ۹ تیر ۱۳۹۸
-----------------------------------------
عرض حال
-----------------------------------------
فراخوان رایزنی برای صلح
-----------------------------------------

                    شرایط محیطی برای روابط ایران و آمریکا به طور روزافزونی به سمت حادتر و پیچیده ترشدن پیش می رود. وضعیت بی ثبات کننده ای حاکم شده است. روزی نیست که اتفاق تازه ای نیفتد یا با توییتی، تهدید و خط و نشانی کشیده نشود و مرحله ای از جنگ چندلایه روانی به شدت پیچیده و بی امان راه اندازی نشود. رسانه های گروهی و شبکه های اجتماعی نیز هرکدام بسته به گروه خونی و طیفی که منافع آن را نمایندگی می کنند، به کنشگری یا تحریک و آتش بیاری مشغول هستند. موضع گیری های پاندولی و گمراه کننده به ویژه آنها که از ناحیه دونالد ترامپ اتخاذ و پشت سر هم توییت می شوند نیز بیشتر مزید علت شده و تشخیص سره از ناسره و صحیح از سقیم را بسیار دشوار کرده است. در این میان، ماجرای سرنگونی یک فروند پهپاد آمریکایی در پنجشنبه گذشته، بر میزان تنش موجود در روابط تهران- واشنگتن افزوده؛ ضمن آنکه بعضی از زوایای نه چندان روشن رفتار خصمانه آمریکا در مقابله با ایران را ناخواسته روشن کرده است. برای مثال، سرمقاله مورخ 21 ژوئن گذشته روزنامه بسیار متنفذ وال استریت ژورنال که صاحبان منافع مشخصی را نمایندگی می کند، حکایت از این دارد که جریان نیرومندی از درون «نهاد مستقر» (Establishment)، عالی ترین مرجع حاکمیتی آمریکا و نهاد بالادستی هیئت حاکمه Administration این کشور، با تقبیح اقدام رئیس جمهور آمریکا مبنی بر لغو فرمان حمله به ایران به این دلیل که جان آمریکایی ها را به خطر می اندازد، بر طبل جنگ می کوبد. فرازی از سرمقاله یادشده که دلالت بر تحریک به جنگ دارد، عینا چنین می گوید: «ترامپ شاید فعلا جان ایرانیان را نجات داده باشد، اما تزلزل او و اعتراف به ترس از واردشدن تلفات انسانی به ایرانی ها، بعدا به قیمت ازدست رفتن جان آمریکایی ها تمام خواهد شد».
اینک در تازه ترین اقدام، کاخ سفید ظاهرا به تلافی سرنگونی پهپاد آمریکا به دست نیروی هوافضای سپاه پاسداران، دفتر رهبری را در فهرست تحریم ها قرار داده است. افزون بر این، گفته شده است نام وزیر امور خارجه جمهوری اسلامی ایران نیز ظرف چند روز آینده در آن فهرست درج می شود. اقدام مزبور فارغ از میزان تاثیر عملی آن، مرزهای تحریم های تجاری و مالی را درنوردیده و وارد مرحله تحریم سیاسی می شود؛ اما تحریم سیاسی در اینجا به چه معنا است؟! مگر شما وقتی می خواهید از عنوان کامل رهبری در ایران یاد کنید، از واژه ترکیبی Spiritual leader به معنی «رهبر معنوی» استفاده نمی کنید؟ تحریم رهبر معنوی و دفتر ایشان از چه مقوله ای است و در کدام بافتار و ادبیات کدام رشته از سیاست مدن یا روابط بین الملل یا هر رشته مرتبط و غیرمرتبطی می گنجد؟ سخن از تحریم وزیر خارجه نیز صحبت از تحریم دیپلماسی است. مگر نه این است که می گویید ایران باید راه دیپلماسی را در پیش بگیرد و به میز مذاکره بازگردد؟ حال چگونه ممکن است رئیس دیپلماسی کشوری تحریم شود و بالطبع نتواند به سفری خارجی که اسباب انجام ماموریت ذاتی او است، برود و بعد دیپلماسی راهگشای بی بدیل باشد؟! به فرض هم که ایران تمکین کند و پای میز مذاکره بنشیند، در آن صورت، رئیس دیپلماسی را چه می شود؟ شاید بگویید همان گونه که با نیش قلمی وارد فهرست تحریمی ها شد، با نیش قلمی نیز او را خارج می کنیم؛ اما در برابر دلیلتان برای قراردادن او در فهرست تحریمی ها (حتما طبق عادت مالوف، با پیونددادن او به بندناف تروریسم)، چه ضد دلیلی خواهید آورد تا ایشان را از بزه انتسابی مبرا کند؟ آیا تجربه قراردادن سپاه پاسداران در فهرست سازمان های تروریستی نباید درس آموز شده باشد؟ چطور می شود شما سازمانی را تروریستی بخوانید و سپس از آن به این دلیل که هواپیمای جاسوسی حامل نظامی هایتان را ساقط نکرده است، تشکر کنید؟ از تروریست ها که تشکر نمی کنند!  
وضعیت بغرنج و پیچیده کنونی در سپهر مه آلود و رازآلود روابط ایران و آمریکا و تبدیل این امید همیشگی که اگر دولت های حاکم در آمریکا مرتکب اشتباه فاحشی شوند، «نهاد مستقر» به کمک می آید و رفع اشکال می کند، با نومیدی، هر آن می تواند منجر به تصمیمی نابخردانه با تبعاتی وحشتناک از سوی هیئت حاکمه کنونی آن کشور شود که غیرقابل بازگشت و غیرقابل ترمیم باشد. در دولت فعلی آمریکا، ترامپ که در راس است، فاقد تجربه بوروکراتیک است؛ وزیر خارجه، دیپلمات نیست و نظامی- اطلاعاتی است؛ مشاور امنیتی، فاقد آگاهی های حرفه ای امنیتی و دارای سابقه ممتد دلالی است؛ رئیس سیا بیش و پیش از آنکه اطلاعاتی باشد، شکنجه گر است (مسئول خانه های امن سیا در تایلند قبل از انتصاب به ریاست آن سازمان) و بالاخره سرپرست جدید وزارت دفاع هم صاحب دو پیشه (بازاریاب و برنامه ریز جنگ) است. مراتب پیش گفته و نبود یا کمبود کانال های ارتباطی مطمئن و سریع بین تهران و واشنگتن و تلاش مشکوک آمریکا برای قطع اندک کانال های دیپلماسی عمومی و رسانه ای متعلق به طرف ایرانی (نظیر قطع کانال های مجازی ارتباطی وزیر امور خارجه با دنیای بیرون در صورت اجرائی شدن تحریم علیه او) و تقریبا یک طرفه و سوگیرانه بودن کانال تبلیغاتی و اطلاع رسانی آمریکایی، قطعا کنشگری متناسب ایران را ایجاب می کند. ایران باید فعالانه جبران مافات کند و اقدامات لازم در راستای آگاه سازی و تنویر افکار عمومی جهانی و وجدان های بیدار معمول دارد. مبادرت به برگزاری همایشی بین المللی در تهران در کوتاه ترین زمان ازجمله این اقدامات است. ضروری است در فراخوانی، از فحول، نخبگان و نمایندگان نحله های فکری جامعه جهانی که برای تداوم بقای عالم و رفاه آدم دل می سوزانند و راه اندازی جنگ را به حال ابنای بشر و زیست محیط مضر می دانند، پژوهشگران اندیشکده ها، استادان مستقل دانشگاه ها، نمایندگان پارلمان های ملی ازجمله آن دسته از اعضای کنگره آمریکا (دو مجلس نمایندگان و سنا) که وجدان های بیدار خود را با وال استریت و سهام جنگی آن تاخت نزده اند، خبرنگاران و روزنامه نگاران و اصحاب رسانه و از این قبیل، دعوت شود تا ضمن حضور در آن گردهمایی و مشارکت فعال در بحث ها و شور و مشورت ها و کمک به ارائه بسته های حاوی کمک فکری به هم نوعان، نوری به تاریک خانه سیاست واقعی و ماکیاولی موجود بتابانند و جهان را از شر جنگ افروزی و زورگویی انباشت شده سه ضلعی نئوکان ها، آوانجلیست ها و تی پارتی ها که اینک بر ینگه دنیا حکم فرمایی می کنند، برهانند. ایران این گونه باب گفت وگو و مفاهمه را با جهان آزاده می گشاید و با آن تعامل فکری و عملی برقرار و برایند آن را در جهت صلح، کارسازی می کند.  
                