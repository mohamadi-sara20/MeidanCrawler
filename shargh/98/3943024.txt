سه‌شنبه ۱۵ مرداد ۱۳۹۸
-----------------------------------------
حرف اول
-----------------------------------------
پزشکی و پزشکان
-----------------------------------------

                    1- پزشکی مثل خلبانی است! ازدیاد تعداد خلبان لاجرم پرواز بیشتر و ارزان تری را موجب نمی شود. خلبان، برای پرواز هواپیما می خواهد، فرودگاه می خواهد و کادر پرواز می خواهد! پزشک هم بیمارستان می خواهد، امکانات می خواهد، پرستار می خواهد و... . پزشک اگر دو یا حتی پنج برابر شود، آنها که چیزهای بالا در اختیارشان هست، می مانند و آنها که این چیزها را ندارند، شغل دیگری بر می گزینند یا از کشور می روند یا راهی برای افزایش درآمد پیدا می کنند که جیب دکتر را تامین کند؛ اما سلامت را به خطر می اندازد. حالا باز با شعار عدالت و مساوات عده ای موضوع را پیچیده نکنند!
2- طبق قانون نوشته و نانوشته همه مشاغلی که درآمد حاصل می کنند، باید مالیات بپردازند. پزشک اگرچه چیزی نمی فروشد؛ اما در قبال خدمات پول دریافت می کند؛ چه در مطب، چه در بیمارستان! پیچیده اش نکنیم. به عنوان یک شغل مترقی و به روز در صف پرداخت مالیات جلوی صف قرار گیریم و حتی سبقت بگیریم؛ اگرچه می دانیم جو آپارتایدی، خیل عظیم و غول پیکری را که مالیات پرداخت نمی کنند، از چشم رسانه ها غایب می کند و پزشکانی را که عمری است مالیات می دهند، شفاف تر می کند. 
3- لازم نیست پیچیده بیندیشیم! پزشکی جزء معدود مشاغلی است که دست کم هشت برابر آنچه پس از یک سال می گیرد، به درآمد دولت و مملکت می افزاید؛ یعنی یک جراح اگر 50 میلیون  می گیرد (امروز)، دست کم 75 تا صد میلیون یک سال قبل نقدا و علی الحساب بیمه ای به حساب بیت المال واریز کرده است. امروز بدون هیچ ارزش افزوده ای همان عددی را می گیرد که یک سال قبل طلبکار بوده است. چیز پیچیده ای نیست، اگر بگویم همه ما از بانک ها وام دریافت کرده ایم و خدا نکند بازپرداخت آن چند روز دیر شود که علاوه بر سود سرسام آوری که می گیرند، جریمه ای مضاعف نیز بر آن می افزایند.
4- باز پیچیدگی ندارد، اگر بگویم در هر شغلی آدم خوب هست، آدم بد نیز هست؛ اما در پزشکی تکبر بیجای بعضی همکاران من، باعث شده رسانه ها و مردم به سادگی تکبر را نشانه بدی ببینند و خدمت را کم رنگ تر بنگرند. 
با این حال اگر خدمت درست باشد، مردم باز ساده و راحت از تکبر و غرور برخی اعضای جامعه پزشکی می گذرند.
5- خیلی ساده، با وجود حجم حملات پی در پی جویندگان نام و نشان به جامعه پزشکی، مرجعیت و جایگاه اغلب این قشر نزد مردم کوچه و بازار همچنان به قوت خود باقی است و پیچیده نیست اگر بگویم بر من و همکارانم واجب عینی است که این جایگاه را با درایت، خدمت مناسب تر، حسن خلق و نگرش سلامت محور حفظ کنیم. سلامت جامعه با هیچ چیز قابل معامله نیست و قدر مسلم جامعه پزشکی این اهمیت را بیشتر از رقبای حرفه ای خود می داند. پیچیده نیست که جامعه پزشکی در این مواقع حس مادری را دارد که برای زنده ماندن فرزندش می گذارد تا مدعی برای مدتی داعیه مادری کند!6- وقتی جو رسانه ای علیه فرد یا شغلی قوت می گیرد، ناخودآگاه همراهی پیش بینی شده ای شکل می گیرد که البته گریزی نیست؛ اما خوشبختانه پس از مدتی، روال عقلانیت به چرخه اعتبار ذهنی کاربران باز می گردد. گردوخاک ها فرو کش می کند و همه چیز با کمی تغییر به جای اول برمی گردد. خدا کند آن تغییرات حال همه را خوب کند.
                