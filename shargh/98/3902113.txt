شنبه ۱۷ فروردین ۱۳۹۸
-----------------------------------------
سرمقاله
-----------------------------------------
ارزیابی اولیه مدیریت بحران سیل
-----------------------------------------

                    سیلابی که از 27 اسفند 97، 23 استان از 31 استان ایران را درگیر کرد، از استان گلستان و ناحیه پایین دست سد وشمگیر و آب گرفتگی شهر های آق قلا و گمیشان آغاز شد، مهم ترین اتفاق آغاز سال نو ایران بود. برآورد های اولیه نشان می دهد که علاوه بر 70 کشته، سیل های فروردین 98 تا نیمه این ماه حدود 3.6 میلیارد دلار خسارت مالی بر جای گذاشته که حدود 1.1 میلیارد دلار آن مربوط به خسارت وارده به بخش کشاورزی است. این مقدار خسارت دومین خسارت ثبت شده ناشی از سیل در تاریخ ایران بعد از سیل های فروردین تا خرداد 1371 است که موجب وارد شدن 5.4 میلیارد دلار خسارت مالی به کشور شد (بر پایه برآورد های فدراسیون جهانی صلیب سرخ و هلال احمر و برنامه راهبری کاهش سوانح سازمان ملل متحد). از مهم ترین محل های توسعه شهرها، سواحل دریاها، دریاچه ها و رودخانه ها هستند. این موقعیت ها علاوه بر آنکه محل توسعه تمدن ایران بوده و هستند، در تاریخ ایران با توجه به اهمیت تمدن هیدرولیکی (که ایرانیان حداقل از هزاره اول قبل از میلاد در آن سابقه مدون دارند) توسعه در جاهایی صورت می گرفته که کمترین آسیب هم در سوانح بعدی مرتبط با آب (مانند سیل) به آن شهر ها وارد نشود. به همین دلیل بیشتر شهرهای مهم و تاریخی و بناهای مهم تاریخی کمترین سابقه تخریب را در سوانحی از قبیل سیل دارند. در حدود 50 سال اخیر با توسعه شهرها، هم ساخت و توسعه شهرها در دشت سیلابی رودخانه ها افزایش یافته و هم بهره برداری بی رویه از جنگل ها با قطع درختان بیشتر شده است که با پدیده تغییرات اقلیمی به هم ریختن ریتم رخداد های طبیعی مانند سیل با وقوع بارش های شدید و ناگهان هم تشدید شده است. 
پوشش جنگل های ایران تا حدود اوایل دهه 40 شمسی حدود 18 میلیون هکتار بود. در ابتدای سال 98 بر اساس گزارش سازمان جنگل ها و مراتع کشور اگر پوشش تاج درختان را پنج درصد سطح محدوده جنگلی در نظر بگیریم (به نواحی با کمتر از 10 درصد پوشش تاج درختان، «بیشه» می گویند)، حدود 3.1 میلیون هکتار جنگل داریم: حدود 1.8 میلیون هکتار در شمال و 1.3 میلیون هکتار در سایر نواحی کشور. اگر سطحی که تاج درختان 10 درصد یا بیشتر ناحیه جنگلی را پوشانده باشد، در نظر بگیریم، حدود 1.1 میلیون هکتار جنگل در کل کشور داریم. در سال 1341 جنگل های ایران ملی شد. فقط در سال های 1389 و 1390، بیش از 1.5 میلیون متر مکعب چوب از جنگل های شمال ایران برداشت شد. برآورد شده که سالی 63 هزار هکتار از جنگل ها در ایران نابود می شود.در استان های گلستان و مازندران از بارش های ناگهانی شدید که در فروردین 98 حدود دو برابر متوسط سالانه بوده است؛ تا قطع درختان و از بین بردن جنگل ها و همچنین ساخت خانه ها در دشت های سیلابی، موجبات افزایش خسارت های ناشی از سیل های اخیر را فراهم آورده است. در منطقه شرق گلستان از ارتفاعات مشرف به دشت شرق گرگان در فاصله افقی حدود پنج کیلومتر از رقوم حدود دو هزار متر به رقوم حدود 150 متر (ارتفاع از سطح دریا) می رسد. این اختلاف ارتفاع با اختلاف در بارندگی (از حدود هزار میلی متر در ارتفاعات تا حدود 200 میلی متر در دشت) در همین فاصله کم همراه است. این اختلاف در ارتفاع و در بارش پتانسیل وقوع ناگهانی بارش شدید و سیل در منطقه را فراهم می کند. از سوی دیگر واگذاری مراتع برای دامداری که با فشار های محلی برای توسعه اقتصادی و اشتغال تشدید هم می شود، قدرت مانور سازمان جنگل ها و مراتع را محدود کرده و چرای دام از سویی و همچنین بهره برداری از چوب جنگل ها از سوی دیگر موجب کم شدن پوشش گیاهی منطقه و در نتیجه سیل خیز ترشدن این محدوده از استان می شود. بعد از سیل های 20 مرداد 80 و 20 مرداد 81 که با تخریب جاده میان گذر پارک ملی گلستان همراه بود، جاده قبلی به صورت تعریض شده مجددا احداث شد و ضمنا از سال 1395 احداث یک جاده کمربندی از کلاله به آشخانه برای گذر ماشین های سنگین آغاز شد. احداث سد وشمگیر که سال 1349 بهره برداری از آن آغاز شده، موجب شده تا مردم در مدت نیم قرن گذشته در پایین دست محور سد به حریم رودخانه نزدیک تر شوند؛ چراکه دشت سیلابی بعد از احداث سد از فرم طبیعی خود پیروی نکرده است. البته یکی از فایده های احداث سد (که کار اصلی آن مدیریت منابع آب است) همواره «کنترل سیلاب» ذکر می شود؛ ولی نباید از نظر دور داشت که: اولا با احداث سد، مردم بیشتری در پایین دست به فعالیت  (کشاورزی و دامپروری و...) و احداث ساختمان و تفریح گاه و... می پردازند.
 از سوی دیگر هنگامی که بارش های شدید رخ دهد یا دریچه های سد گشوده شود، آن گاه می توان انتظار داشت که مستحدثات بیشتری در پایین دست محور سد، با سیل حاصله تخریب شود (و خود موجب توسعه سیلاب شود). شهرهای معمولان و پلدختر در پایین دست تنگه هایی در مسیر رود خرم رود، کشکان و سیمره قرار گرفته اند که به طور طبیعی حفر دشت سیلابی پس از تنگه با رقوم پایین تر موجب شکل گیری محلی حاصلخیز برای سکونت و البته منطقه هایی خطرناک و سیل خیز در هنگام سیلاب ناگهانی و سیلاب واریزه شده است.در استان خوزستان نیز در پایین دست سد کرخه و سد دز با بازکردن دریچه های این سد ها مشاهده می شود. براساس گزارش وزارت نیرو و مدیریت منابع آب، در ایران که متوسط بارش در سال های اخیر همواره نگران کننده بوده و در پنج سال آبی گذشته بین 200 تا 250 میلی متر در کشور در نوسان بوده، از اول تا 15 فروردین 98 ،280 میلی متر باران باریده است. از مجموع حجم حدود 50 میلیارد مترمکعبی مخازن سدهای کشور تا (12/1/98) 36 میلیارد مترمکعب (72درصد ) پر شده و از این مقدار حدود 23.5 میلیارد مترمکعب مخازن سدهای خوزستان است که تقریبا پر هستند. منشا رود کرخه از رشته کوه های همدان و کرمانشاه (رود قره سو) و سپس در لرستان (سیمره) درنهایت به صورت رود کرخه از جنوب کبیرکوه و ناحیه اندیمشک وارد دشت خوزستان می شود. حجم مخزن سد کرخه 5.9 میلیارد متر مکعب است. سرشاخه های رود دز از کوه های بختیاری و لرستان منشا می گیرد . بهره برداری از سد دز از سال 1341 آغاز شده است. مخزن آن 2.7 میلیارد مترمکعب گنجایش دارد. رود کارون به طول 950 کیلومتر پرآب ترین و بزرگ ترین رود ایران است که سد های مختلفی روی آن احداث شده است. حجم مخازن این سد ها بدین شرح است: سد گتوند پنج میلیارد مترمکعب، سد مسجدسلیمان 2.6 میلیارد مترمکعب، سد شهید عباسپور (کارون1) 3.1 میلیارد مترمکعب، سد کارون3، 2.9 میلیارد مترمکعب، سد کارون4، 2.2 میلیارد مترمکعب. جمعا 15.8 میلیارد مترمکعب حجم آب مهار شده در سد های روی رودخانه کارون است. سد مارون با 1.2 میلیارد مترمکعب حجم مخزن روی رودخانه مارون در نزدیکی شهر بهبهان احداث شده است. مجموع مخازن سدها در استان خوزستان حدود 23.5 میلیارد مترمکعب (حدود نیمی از حجم مخازن سد های ایران) است. این سد ها غیر از سد گتوند تا سال 1380 احداث شده و فایده آنها مهار چنین حجم وسیعی از آب در مملکت خشکی مانند ایران است. با احداث بنا در مسیل ها و نابودی پوشش جنگلی و مراتع و هنگام ترافیک سنگین، سانحه ای طبیعی مانند سیل، امدادرسانی به جز تردد با بالگرد، آن هم فقط در طول روز، نمی توان از وسیله های دیگر برای رساندن غذا و مواد بهداشتی و انتقال مصدومان کمک گرفت. این اتفاقی است که در 15 روز نخست سال 98 در بیشتر نواحی سیل خیز افتاده است. با افزایش سریع ریسک سوانح فاجعه بار طبیعی با رشد آسیب های ناشی از حاشیه نشینی مواجهیم. شهرسازی ناپایدار در پنج دهه اخیر در ایران به فاجعه ختم شده و می شود. یکی از دلایل مهم وقوع سیل های سال های66 و 94، در تهران، ساخت بنا در ناحیه دامنه آبراهه ها و مخروط افکنه ها است که از مقایسه تصویر هوایی ثبت شده در سال 1335 با تصاویر امروزی و نقشه گوگل می توان به توسعه ساخت وسازها در این منطقه در 60 سال گذشته پی برد. این تغییرات در هر بارندگی شدید می تواند به وقوع سیل های ناگهای و سیل های واریزه ای منجر شود.احداث جاده های کمربندی و خطوط آهن و بزرگراه در شمال کشور، لرستان و خوزستان، در مسیل ها، موجب آب گیری و سیلابی شدن شهرها شد. برای رفع مشکل در نیمه اول فروردین 98، به ایجاد انفجار و تخریب این مسیرها برای فراری دادن آب های جمع شده الزامی بود. اطلاع رسانی از طریق رادیو و تلویزیون در ایام تعطیلی روزنامه ها در نوروز 98 موجب سرعت جابه جاشدن و تخلیه مردم از نواحی خطرخیر و کم کردن بار ترافیکی جاده ها شد، ولی همزمان حضور مقام های اجرائی کشور که در هنگام بحران ها مفید هم هست و پوشش زنده تلویزیونی این حضورها، گاه موجب شد که مقام های محلی و استاندار و فرماندار و... در همراهی کردن مقام ارشد و در نتیجه به هم ریختن تمرکز مدیران محلی به دلیل اولویت دادن به پروتکل های اداری شد. اغراق در این موضوع موجب شد تا بعضی مقام های محلی شخصا دست به عملیات نجات و جست وجو در جلوی دوربین ها بزنند که البته این نیز جز تقویت جنبه نمایشی این فعالیت ها، موجب پایین آمدن کارآیی مدیریت های محلی نیز می شود. 
* 
                