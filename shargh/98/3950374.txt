یک‌شنبه ۳‌شهریور ۱۳۹۸
-----------------------------------------
یادداشت
-----------------------------------------
کاهش نرخ ارز و اهمیت تثبیت آن
-----------------------------------------

                    نرخ ارز به ویژه دلار که یکی از شاخص های مهم اقتصاد ایران است، بعد از خروج ترامپ از برجام و اعمال تحریم های ثانویه مضاعف علیه ایران، به شکل اغراق آمیز و غیرمنطبق با اصول علم اقتصاد جهش پیدا کرد. قبلا گفته و نوشته ام که روش های مختلفی برای محاسبه نرخ ارز به کار می رود. یکی از متداول ترین آنها روش برابری قدرت خرید است. دو متغیر اصلی تورم داخلی و میانگین وزنی تورم کشورهای طرف تجاری ایران ملاک محاسبه در این فرمول است و با مبناقراردادن تفاضل تورم داخل و خارج در این روش، تعدد نرخ دلار بازار با توجه به تفاوت تورم تعدیل می شود. مولفه های تورم و حجم نقدینگی از عوامل اصلی تاثیرگذار در تعیین نرخ ارز در همه کشورهاست. بازار ارز در مدت کوتاهی دچار چندین شوک شد و قیمت ها در این بازار دو تا سه برابر افزایش یافت. برای کارشناسان اقتصادی، روشن بود که این افزایش قیمت ارز بدون اصول و عوامل تعیین کننده نرخ در علم اقتصاد رخ داده و نقش عوامل روانی و سیاسی در آن، بیشینه است. اما با توجه به شرایط اقتصاد ایران، همین نرخ غیرواقعی دلار بازار و تولید را به شدت ملتهب کرد و سال 97، سالی دشوار برای اقتصاد ایران در حوزه مدیریت نرخ ارز بود. افت قیمت دلار در یک ماه گذشته نشان از این دارد که دولت توانسته است بر شرایط سوداگرانه بازار غلبه کند اما هنوز هم اقتصاد، اقتصاد پیش بینی پذیری نیست. کاهش قیمت دلار می تواند به نفع واردات و کاهش قیمت ها تمام شود. قبلا این دیدگاه مطرح می شد که افزایش نرخ ارز به سود صادرات است و می تواند انگیزه ای برای افزایش صادرات باشد اما آنچه در عمل اتفاق افتاد، نشان داد به دلیل اینکه در بسیاری از حوزه ها، کشور به شدت به واردات متکی است، افزایش نرخ ارز منجر به افزایش بهای تمام شده تولید می شود. نتیجه این امر، افزایش قیمت ها و کاهش قدرت خرید مردم است که به کاهش تقاضا در بازار منجر می شود. در نهایت با کاهش تقاضا، میزان تولید کم می شود و این موضوع منجر به ریزش اشتغال خواهد شد. در این شرایط مهم ترین وظیفه دولت نظارت بر بازار برای کاهش قیمت های متاثر از نرخ ارز است. همواره برای کاهش قیمت در بازار مقاومت هایی وجود دارد که دولت باید در این زمینه ابزار نظارتی خود را افزایش دهد. در چند ماه اخیر افزایش نرخ دلار تمام بازارها را تحت تاثیر قرار داد حتی بازارهایی که به طور مستقیم ارتباطی با ارز نداشتند. حالا در شرایط استمرار کاهش قیمت ارز یا حفظ آن در این سطح باید شاهد ریزش قیمت ها باشیم که می تواند تا حدی قدرت خرید مردم را ترمیم کند. بانک مرکزی نقش انکار ناپذیری در ثبات و آرامش بازار خواهد داشت. اگر جامعه بداند روند باثباتی در پیش است، رفتار غیراقتصادی در خرید ارز و طلا از خود بروز نمی دهد. می دانیم بازار بسیار هوشمند عمل می کند؛ کسانی که درصدد سرمایه گذاری در بازار ارز و سکه بودند، خیلی سریع دریافتند قیمت ها در حال افزایش است و تورم، رقم های بالاتری را ثبت می کند، اغلب مردم همین سرمایه را با دستمزد ناکافی دریافتی خود ذخیره کرده اند و طبیعی است تلاش برای حداکثرسازی را دنبال کنند و یکی از بازارهای در دسترس، بازار ارز و سکه بود. حالا با ایجاد ثبات در این بازار، سرمایه های مردم تا حدی از آن خارج شده است. در این شرایط، استفاده از سایر ابزارهای پولی و مالی بسیار مهم است. تغییر در روند پرداخت سود بانکی نیز درس مهمی به سیاست گذاران پولی کشور داد. زمانی که نرخ تورم به هشت ونیم درصد رسید، لازم بود نرخ سود بانکی مطابق با نرخ تورم کاهش یابد؛ به همین دلیل سیاست کاهش نرخ سود در دستور کار قرار گرفت؛ اما به طور پیش بینی ناپذیری با خروج سرمایه ها از بانک ها انفجار سرمایه های در گردش در بازار های موازی نرخ ارز را در بالاترین سربالایی ممکن قرار داد که به نظر می رسد چنین سیاستی به طور شتاب زده انجام شد و تدابیر لازم برای اعمال چنین طرحی اندیشیده نشده بود. در نمای کلی، اتخاذ سیاست هایی که منجر به ایجاد ثبات در بازارها شود، می تواند زمینه را برای بهبود فضا و سرمایه گذاری در بازارها فراهم کند. اقتصاد ایران باید به اقتصادی قابل پیش بینی تبدیل شود تا سرمایه گذاران بتوانند در قبال این وضعیت، برای فعالیت خود به شکل موثر، برنامه ریزی کنند. وقتی سیاست های اتخاذشده در حوزه پولی به شکلی باشد که دوره های نوسان به سمت افزایش و سپس نوسان به سمت کاهش اتفاق بیفتد، به این معناست که سیاست گذار ابزار دقیق تثبیت بازار را در دست ندارد، به این ترتیب ضرورت دارد بانک مرکزی حداقل در دوره کنونی، همچنان تثبیت بازار را در نظر داشته باشد. 
نوسان های کاهشی نرخ ارز، گاهی بازار را با رکود مواجه می کند؛ به این شکل که نه سرمایه گذار در بازار حضور دارد نه مصرف کننده. از این رو در دوره های کاهش قیمت تقاضای خرید را وارد بازار نمی کند و به محض آنکه بازار در آستانه افزایش قرار می گیرد، برای کسب سود بیشتر دست به معاملات صوری می زند.
 با توجه به وضعیت بازار ها در اقتصاد ایران، سرمایه گذاران حرفه ای نیز محتاط شده اند و سرمایه گذاران آماتور و معمولی نیز غالبا با زیان از بازارها خارج می شوند چراکه اولا ممکن است توان تحمل خواب بالای پول را نداشته باشند و از سوی دیگر رفتار از پیش تعیین شده و قابل پیش بینی دارند. 
وقتی در بازار ارز، نوسان رخ می دهد، سرمایه ها به سرعت وارد بازارهای موازی نظیر خودرو و مسکن نمی شوند و در نتیجه دوره تجمیع سرمایه سرگردان در اقتصاد بار دیگر وضعیت را حساس می کند.
 بعد از افت قیمت ارز، مهم ترین اقدام دولت باید تثبیت نرخ ها برای پیش بینی پذیرشدن بازار باشد. 
سپس قدرت خرید مردم تا حدی ترمیم می شود که مهم ترین اثر ترمیم قدرت خرید مردم متناسب با تغییر قیمت ارز برگشت اعتماد جامعه به دولت است. این امر می تواند اقدامی موثر در راستای حفظ ثروت های ملی و سرمایه اجتماعی کشور باشد.
                