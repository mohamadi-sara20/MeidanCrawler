سه‌شنبه ۵‌شهریور ۱۳۹۸
-----------------------------------------
یادداشت
-----------------------------------------
مگر بخش خصوصی چه می‎گوید؟!
-----------------------------------------

                    بخش خصوصی و نهادها و تشکل‎های اقتصادی و صنعتی وابسته به آن و از جمله مهم‎ترین آنها یعنی اتاق‎های بازرگانی و صنایع و معادن و کشاورزی ایران و تهران و شهرستان‎ها دیدگاه ها و مواضع خود و نیز خواسته ‎ها و مطالباتشان را طی سالیان و به ویژه در یکی، دو دهه اخیر در قالب کتاب، بیانیه، سخنرانی و مصاحبه‎های روسا و اعضای خود بیان کرده اند و از طریق رفتار و عملکرد خود به دنبال تحول اقتصادی و صنعتی کشور در آن سمت و سو بوده‎اند. بر این اساس بدیهی می‎نماید وقتی قرار بر نقد بخش خصوصی اقتصاد کشور و دسته بندی بخش ها و جریان های درونی آن است، این مواضع و دیدگاه ها و رفتار ها و عملکردها مبنا قرار بگیرند و نه ذهنیات و باورهای مورد پسند فرد منتقد. براساس بیانیه ها و سخنرانی ها و... بخش خصوصی واقعی کشور در همه این سال ها به دنبال ایجاد شفافیت و بازار رقابتی و مقابله با انحصار بوده است؛ اینکه دولت ها پاسخ گوی سیاست هایشان باشند و رفتاری پیش بینی نشدنی که بزرگ ترین تهدید هرگونه سرمایه گذاری است، از خود بروز ندهند.  بخش خصوصی واقعی بر نظام حکمرانی معتبر و توانمند، محیط باثبات اقتصاد کلان، تعامل پایدار و متوازن با جهان، تجهیز و تخصیص مطلوب سرمایه انسانی و به کارگیری دانش در اقتصاد، نظام موثر مقابله با فقر، محیط زیست متوازن و بهره برداری بهینه از ذخایر معدنی و نظایر آن تاکید کرده است. به راستی کدام یک از این خواست ها غیرمنطقی و ضد ارزشی و در جهتی غیر از جهت منافع جمعی و ملی است که این روزها افرادی بخش خصوصی را به آن متهم می کنند؟!  آیا اینکه خواسته شود قیمت ارز تک نرخی یا یارانه های ریالی به جای رانت های ارزی پرداخت شود یا نظام قیمت گذاری اصلاح و از قیمت گذاری دستوری و برخوردهای تعزیراتی پرهیز شود یا آزادسازی اقتصادی و ایجاد فضای رقابتی و ممنوعیت رقابت بخش های دولتی و شبه دولتی با بخش خصوصی در عرصه اقتصادی درخواست شود، خواسته ای نامعقول است؟! یا اینکه اگر گفته شود همه فعالان اقتصادی باید مالیات و عوارض خود را بپردازند یا کاهش سیاست زدگی در نظام اداری و مبارزه جدی با فساد اداری و ارتقای کیفیت مقررات بوروکراسی، مطالبه و بازبینی حجم و اندازه و ساختار دولت و حذف دستگاه های موازی غیرضرور و هزینه های زائد درخواست شود، آیا غیرمنطقی است یا برعکس آدرس دقیق دادن برای پیشرفت و برون رفت از چرخه عقب ماندگی و توسعه نیافتگی و صنعت زدایی؟! چنان که درباره خصوصی سازی های انجام شده (سیاست های اصل 44) هم بخش خصوصی اصیل و نهادهای نمایندگی کننده آن مانند اتاق های بازرگانی و صنایع و معادن و کشاورزی و هم کارشناسان برجسته اقتصاد آزاد بارها از اجرای نادرست این سیاست ها انتقاد کرده و خواستار اجرای صحیح آنها بوده اند. اینان مخالفت خود را با ورود مستقیم نهادها به حوزه بنگاه داری که پشتوانه و نفوذ چشمگیری دارند، ابراز کرده و این مداخلات را سبب تضعیف ایفای درست نقش سیاست گذاری و نظارت توسط نهادهای دولتی و به محاق رفتن اصول شفافیت و رقابت دانسته اند. متاسفانه کاهش کارآمدی بنگاه های اقتصادی و صنعتی و افزایش قیمت کالاها و محصولات و فشار بر مصرف کنندگان که عمدتا ناشی از سیاست گذاری های غلط دولتی و طی سالیان بوده است، فضا را برای انتشار گفتارهای ضدتوسعه ای فراهم کرده است تا دردی بر دردهای اقتصاد کشور افزوده شود و با رانت خوار و وابسته معرفی کردن کارآفرینان و صاحبان بنگاه های اقتصادی و صنعتی (عادل مشایخی - شرق- 12/5/98) و ایجاد موج های تبلیغاتی، این اندک رمق باقی مانده در این بنگاه ها نیز بیش از پیش تحلیل رود. این در حالی است که کشورمان بیش از هر زمان دیگری نیازمند وجود کارآفرینان و سرمایه گذارانی برای ایجاد رشد اقتصادی باثبات و بالا، توسعه زیرساخت ها و ایجاد کار برای میلیون ها ایرانی به ویژه بیش از پنج میلیون جوان تحصیل کرده جوان، فراهم آوردن کالاهای مورد نیاز مردم و رفع محرومیت های منطقه ای و بهره برداری صحیح از منابع غنی معدنی و... است. ضرورت هایی که جز از راه امنیت خاطر و اطمینان از تضمین حقوق مالکیت های مشروع و استحکام قراردادها به عنوان بسترهای توسعه و رشد بنگاه های اقتصادی و صنعتی حاصل نمی شود! مشکل کسانی که امروز بر بخش خصوصی کشور می تازند و آن را با سرمایه داری دولتی و شبه دولتی یکی تصویر می کنند آن است که اینان به «تولید»  اعتقادی ندارند و این امر برای آنان اصولا موضوعیتی ندارد و دغدغه آنان صرفا  «توزیع» است؛ اما توزیع چه؟ درآمدهای نفتی؛ «به دلیل وجود نفت... چگونگی انباشت سرمایه برای رشد و توسعه اقتصادی در کشور ما مطرح نبود و مسئله ای حل شده بود... 
بنابراین اگر به مجموعه اظهارنظرها و متونی که در آن مقطع (اول انقلاب) وجود دارد مراجعه کنید، می بینید آن نظرات فقط ناظر به «توزیع» است و نه ناظر به «تولید» چون «تولید» را داده شده تلقی می کردند و آن هم به دلیل نفت است (...). در بعد توزیع هم صرفا یکسان توزیع شدن مطرح است و نه بازده و بهره وری عوامل و ارتباط برقرارکردن بین بهره وری و تخصیص منابع...» (دکتر نیلی- اقتصاد سیاسی جمهوری اسلامی - احمدی امویی). 
اگر به ابتدای بحث بازگردیم، سوال این است که مگر بخش خصوصی واقعی چه می گوید که انکار می شود رانت جو و وابسته و... نمایانده می شود؟ آیا منطق گفت وگو حکم نمی کند که منتقدان به جای باورهای خود، در بستر واقعیت عینی و زمینی و در چارچوب مسائل و مشکلات موجود با نقد مواضع و دیدگاه های بخش خصوصی و تشکل های وابسته به آنان که حی و حاضرند و ارائه راهکارهای مشخص خود برای حل مسائل و مشکلات و به دور از شعارزدگی، امکان سنجش سره از ناسره و توسعه و پیشرفت این سرزمین را فراهم آورند؟!   
                