چهار‌شنبه ۱۱ اردیبهشت ۱۳۹۸
-----------------------------------------
یادداشت
-----------------------------------------
نخستین ترور در شاهنامه
-----------------------------------------

                    از باب بزرگنمایی و مجامله نیست اگر بنویسم شاهنامه بازتابنده حیات قومی است که هزاران هزار سال زندگی را پشت سر گذارده، پست و بلندی ها و فراز و فرودهای بسیاری دیده، برای بقای خود به شیوه ها و ترفندهای مختلف متوسل شده، گاه به ضرب شمشیر، مردانه رویاروی دشمن ایستاده و گاه برای حفظ کیان و موجودیت خویش ناگزیر از توسل به ترفند و نیرنگ شده است. از یک نگاه فراگیر، ستودنی است که این قوم، پیوسته به شیوه ای مردانه از خویش دفاع کرده و کمتر موضع تهاجمی به خود گرفته است.
از همان آغاز که ایرج، فرزند فریدون، ناجوانمردانه به دست دو برادرش، سلم و تور، کشته شد، ایرانیان مظلومانه در دفاع از حق پایمال شده خود ایستاده اند و دریغا که این ستم را پایانی نبوده و نیست و با کشته شدن سیاوش، این اندوه و حق جویی تکرار می شود و قوم ستمدیده آریایی با خون سیاوش، خون ایرج را به یاد می آورد و چون به دفاع از خویش می ایستد، رنجی دیگر بر او تحمیل می شود. 
اما داستان ترور بهرام چوبینه، سردار ایرانی دوران ساسانی که با پیروزی بر سپاه ساوه شاه، سودای بازگرداندن قدرت و شوکت پارت ها را دارد، از معدود مواردی است که ایرانی برای دوام و بقای حاکمیت خویش به ترفندی روی می آورد که در عین ستودنی بودن دلاوری های بهرام، رفتار خسروپرویز ناستودنی نمی نماید.
نوشیروان پیش از مرگ، با موبدان و خردمندان درگاه خویش به مشورت می نشیند و از میان شش فرزند ذکورش، هرمز را که بزرگ ترین آنان و نیز خردمندترین شان است، به جانشینی خود برمی گزیند و هرمز شیوه دادگری پدر را در پیش می گیرد و ارمغان عدل نوشیروانی، آرامش برای مردم ایران است. اما پس از 10 سال، ناگهان ساوه شاه از راه هرات با سپاهی عظیم و پیلان جنگی به ایران حمله می آورد و از سویی دیگر قیصر روم فرصت را غنیمت شمرده، با صد هزار سردار جنگی از ناحیه قیصرنوان که تحت حاکمیت ایران است، از مرزهای تعیین شده بین دو امپراتوری می گذرد و سپاهی نیز از راه خزر وارد ایران می شود که سراسر ارمنستان تا اردبیل را در تصرف خود می گیرد و از دشت سواران نیزه گذار نیز سپاهی فزون از شمار به فرماندهی عباس و حمزه به ایران روی می آورند و دست به تاراج و کشتار می زنند و این سپاه تا رودخانه فرات آمده، همه مراتع و مزارع را ویران کرده و ریشه حیات را می خشکانند. 
هرمز درمانده می شود که چه کند و پس از رایزنی با موبدان و وزیران تصمیم می گیرد تا ابتدا با مهاجمانی که کمتر آسیب رسان به کیان سلطنت هستند، کنار آید و پس از سرکوب ساوه شاه به سراغ دیگر مهاجمان می رود تا آنان را از مرزهای ایران براند.
چنین گفت موبد که بودش وزیر
که ای شاه دانا و دانش پذیر
سپاه خزر گر بیاید به جنگ
نیابند جنگی، زمانی درنگ
ابا رومیان داستان ها زنیم
ز بن پایه تازیان برکنیم
ندارم به دل بیم از تازیان
که از دیدشان دیده دارد زیان
که هم مارخوارند و هم سوسمار
ندارند جنگی، گه کارزار
ترا ساوه شاه است نزدیک تر وزو کار ما نیز تاریک تر
بدین ترتیب هرمز با پس دادن شهرهایی که انوشیروان از رومیان گرفته بود، آنان را آرام می کند، اعراب دشت سواران نیزه گذار را با اندک هدایایی به مرزهای خودشان بازمی گرداند و خزریان نیز پس از اندکی غارت در مرزهای ایران نمی مانند. اما ساوه شاه سودای حاکمیت بر ایران را دارد و سرانجام پیر صد ساله ای به نام مهران ستاد، به هرمز پیشنهاد می دهد که پهلوانی از ری را به فرماندهی سپاه خویش بگمارد تا ساوه شاه را بر جای خود بنشاند:
یکی کهتری باشدش دور دست
سواری سرافراز و مهترپرست
سخن آوری جلد و بینی بزرگ
سیه چرده و تندگوی سترگ
جهانجوی چوبینه دارد لقب هم از پهلوانانش باشد نسب
و بدین ترتیب بهرام، فرزند گشسب را به تیسفون دعوت کردند و بهرام با اندک سپاهی، یعنی 12 هزار شمشیرزن به جنگ سپاه عظیم ساوه شاه، خاقان ترک رفت که سپاهش استعداد 400 هزار نفر را داشت. ساوه شاه اگرچه متکی به نیروی برتر خود بود، ولی از شیوه چینش سپاه بهرام دانست که خطری جدی تهدیدش می کند، به خصوص آنکه خراد برزین، وزیر هرمز توانسته بود سپاه ساوه شاه را به موقعیت آسیب پذیری بکشاند. ساوه شاه برای بهرام پیام فرستاد که شاه ایران تو را به کام اژدها فرستاده تا به هلاک رساندت که کوه تاب مقاومت در برابر من را ندارد:
اگر کوه نزد من آید به راه/ به پای اندر آرم به پیل و سپاه/ چو بشنید بهرام گفتار اوی/ بخندید زان تیز بازار اوی/ چنین داد پاسخ که شاه جهان// اگر مرگ من جوید اندر نهان/ چو خوشنود باشد ز من شایدم/ اگر خاک بالا بپیمایدم
سرانجام در نبردی خونین در حالی که پیل ها در پیشاپیش سپاه ساوه شاه قرار داشتند، به فرمان بهرام خرطوم آنها هدف پیکان ها قرار گرفت و فیل ها از شدت درد و خشم، به طرف سپاه خودی چرخیدند و سپاهیان را در زیر پاهای ستون مانند خویش لگدمال کردند و بدین ترتیب شکست بر سپاه ساوه شاه وارد شد و خاقان ترک، سر خویش را بر باد داد و چون فرزندش، پرموده، از شکست سپاه پدر آگاه شد، تصمیم گرفت بر سپاه ایران شبیخون زند ولی بهرام از حمله شبانه سپاه ترکان آگاه شد و با آمادگی کامل مهاجمان را شکست داده، به عقب راند و آنان در دژی پناه گرفتند که باروی آن دژ سرانجام فروریخت و پرموده اسیر شد و همه گنجینه دژ به دست بهرام افتادو بهرام اسیران و گنج های به دست آمده را برای هرمز فرستاد، مگر دو غنیمت گران بها را که جاسوسان خبر آن را به هرمز رساندند.
پیروزی بر سپاه سترگ ترکان، بهرام را سخت مغرور گرداند، به نوعی که اندیشه شهریاری در او پای گرفت و پس از کشمکش های بسیار بین هرمز و بهرام، سرانجام هرمز به تیسفون گریخت و در درگاه خویش توسط دو خال فرزندش به نام های بندوی و گستهم کور شد و به ناگزیر خسروپرویز، فرزند هرمز به مقابله با بهرام برخاست که او نیز با شکست مواجه شده، به روم گریخت و بهرام به رغم هشدارهای گردویه، خواهر خردمندش که ایرانیان تنها خاندان کیانی را به شهریاری می پذیرند، در تیسفون بر سریر پادشاهی تکیه زد.
خسروپرویز به روم رفت و قیصر، سپاهی عظیم به فرماندهی نیاطوس در اختیار او قرار داد و سپاه رومی حامی خسرو چون در برابر سپاه بهرام قرار گرفت که عمدتا ایرانی و از سپاهیان خود هرمز بودند، پس از یک جنگ شبانه به خسرو پیوستند و بهرام به ناگزیر با اندک سپاه به جای مانده خود، برای دریافت کمک نزد ترکان رفت و با سپاهی عظیم به سوی ایران بازگشت.
خراد برزین، دستور و مشاور شاه، بسیار کوشید تا خاقان را راضی کند که از حمایت بهرام جاه طلب دست بشوید، اما سودی نبخشید و سپاه ترکان دیگربار از آمودریا گذشته، به سوی مرزهای ایران شتافت.
خراد برزین که آن زمان برای بازداشتن خاقان از حمله به ایران در چین بود و شکست خسرو را حتمی می دانست، مردی از ترکان به نام قلون را تشویق کرد که بهرام را به قتل رساند و قلون از جیحون گذشته، خود را به سپاه بهرام رساند و به بهانه رساندن پیامی محرمانه از سوی دختر خاقان که به همسری بهرام درآمده بود، با کاردی که در آستین داشت از ناف تا قلب بهرام را شکافت:
قلون رفت با کارد در آستی
پدیدار شد کژی و کاستی
همی رفت تا راز گوید به گوش
بزد دشنه وز خانه برشد خروش
با کشته شدن بهرام، سپاه ترکان به آن سوی جیحون بازگشت و خسرو نفسی به راحتی کشید تا بتواند به امپراتوری ایران سروسامانی بخشد، اما امپراتوری ساسانی در سراشیب سقوط افتاده بود که این خود روایتی پرشگفت دیگر دارد.
                