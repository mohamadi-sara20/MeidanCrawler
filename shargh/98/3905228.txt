دو‌شنبه ۳۰ اردیبهشت ۱۳۹۸
-----------------------------------------
یادداشت
-----------------------------------------
رویاباوری در شاهنامه
-----------------------------------------

                    آرزوی آگاهی از رویدادهای آینده، آرزوی دیروز و امروز نیست که آرزوی فرداهای مان نیز خواهد بود. به همین روی است که نه تنها در ایران؛ بلکه در همه جهان روی آوردن به پیشگویان و به قول حکیم بزرگ توس، ستاره شمران، امری شوق انگیز است. طبعا هرگاه فرد یا جامعه دچار بحران است و آینده مبهم، رویاباوری ژرفای بیشتری می گیرد. کاری به فروید و نگاه علمی او به رویا ندارم که می گوید رویا ثمره دل نگرانی ها و آرزوها و تجربیات آدمی در طول روز است که شباهنگام به صورت نمادین نمود می یابد، نگاه شاهنامه به رویا به گونه ای دیگر است و به سبب وجود رویاست که انسان ها از آینده از پیش تعیین شده آگاه می شوند.
دست کم شرح یک رویا در سراسر شاهنامه وجود دارد که تحولی عظیم در فرهنگ و ادب و تاریخ این سرزمین پدید آورد و آن رویایی است که حکیم توس را به سرودن شاهنامه فرا خواند.
و می دانیم که دقیقی، شاعر حماسه سرای ایران، براساس منابع موجود، در کار سرودن شاهنامه بود و هزار بیت آن را نیز سروده بود که به دست غلام یا خدمتکار خویش به قتل رسید. اجازه دهید از زبان فردوسی بازگفته شود:
چنان دید گویند یک شب به خواب
که یک جام می داشتی چون گلاب
دقیقی ز جایی پدید آمدی
بر آن جام می داستان ها زدی
... بدین نامه گر چند بشتافتی
کنون هرچ جستی همه یافتی
از این باره من پیش گفتم سخن
سخن را نیامد سراسر به بن
ز گشتاسب و ارجاسب بیتی هزار
بگفتم سرآمد مرا روزگار
و فردوسی بنا بر سفارشی که دقیقی در خواب به او می کند، به همان شیوه حماسی، در قالب مثنوی که ویژه داستان های بلند شاعرانه است، شاهنامه را پی می گیرد و ایرانیان و جهان ادب سپاسگزار رویایی است که بر فردوسی ظاهر شده است.
رویای ضحاک
ضحاک، فرزند مرداس را ایرانیان از دشت سواران نیزه گذار دعوت کردند تا آنان را از ستم جمشید برهاند که فره ایزدی از دست داده بود و ضحاک، جمشید را با اره به دو نیم کرد و جهان را از لوث وجود او پاک گرداند.
اما ضحاک خود طریق ستم در پیش گرفت و بسیار از جوانان این ملک را کشت تا درد بی درمان خویش را آرام بخشد و سرانجام شبی خواب دید که سه مرد جنگی به سراغش آمدند و پالهنگ بر گردنش افکندند و او را به کوه دماوند بردند و در آنجا به بند کشیدند تا جان بسپارد.
در ایوان شاهی شبی دیرباز
به خواب اندرون بود با ارنواز
چنان دید کز کاخ شاهنشهان
سه جنگی پدید آمدی ناگهان
دمان پیش ضحاک رفتی به جنگ
نهادی به گردن برش پالهنگ
همی تاختی تا دماوند کوه
کشان و دوان از پس اندر گروه
و آن گاه که فریدون با فرماندهش، کاوه آهنگر به پا خاست، سرانجام ضحاک را در کوه دماوند به بند کشید.
رویای سام، پدر زال، نیای رستم
سام، هماره آرزوی فرزند پسری را می داشت و سرانجام گلرخی در شبستان او بار گرفت و فرزندی زیباروی به دنیا آورد؛ ولی همه موی سر و مژه و ابروی او چونان سالخوردگان سفید بود؛ به طوری که کسی جرئت نداشت به سام پهلوان خبر تولد فرزندش را بدهد و بگوید از آن جفت زیبا، چه فرزندی به دنیا آمده است.
کسی سام یل را نیارست گفت
که فرزند، پیر آمد از خوب جفت
و زمانی که سام از تولد کودک آگاهی یافت و او را این گونه پیر و زال دید، فرمان داد تا او را به دامنه کوهی برند که بر فراز آن، خانه سیمرغ بود و سیمرغ کودک را به چنگال گرفت تا خوراک فرزندانش کند و چون کودک را زنده یافت، تصمیم گرفت در کنار بچه های خود او را نیز پرورش دهد. چندی بدین گونه گذشت و شبی سام خواب دید که مردی از هندوان به او مژده داد که صاحب فرزندی شده است. پس موبدان و خواب گزاران را بخواند و از آنان تعبیر این خواب را جویا شد و آنان سام را سرزنش کردند که همه موجودات از شیر و پلنگ و ماهی و نهنگ، فرزند خویش را حمایت می کنند، تو چگونه توانستی فرزند از خود برانی.
هر آن کس که بودند پیر و جوان
زبان برگشادند بر پهلوان
که بر سنگ و بر خاک شیر و پلنگ
چه ماهی به دریا درون بالهنگ
همه بچه را پروراننده اند
ستایش به یزدان رساننده اند
تو پیمان نیکی دهش بشکنی
چنان بی گنه بچه را بفکنی
و دیگر بار خواب دید که از کوه هند، درفشی بلند برافراشته شد و جوانی خوب روی پدید آمد و سپاهی گران در پشت سر او بود و یکی از سپاهیان، سام را سرزنش کرد که چرا کودک به کوه افکندی، وقتی دایه کودک، یک مرغ است، کدام شایستگی شایسته توست.
و چون بیدار شد بخروشید و موبدان در تعبیر خواب او، اظهار داشتند زال زنده است و او را بازگردان و سام نیز چنین کرد.
کابوس افراسیاب
افراسیاب از جیحون گذشته، سپاه به مرزهای ایران آورده و سیاوش به دستور کیکاووس به مقابله با افراسیاب شتافت و در آن هنگام که دو سپاه در برابر یکدیگر صف آرایی کردند، افراسیاب کابوسی سخت هولناک بدید که از بیم آن کابوس تصمیم گرفت با ایران صلح کند و به هر آنچه گردن نهد که سیاوش به نمایندگی از کاووس به عنوان شروط صلح تعیین می کند.
چو یک پاس بگذشت از تیره شب
چنان چون کسی راز گوید به تب
 خروشی برآمد ز افراسیاب
بلرزید بر جای آرام و خواب
چنین گفت پرمایه افراسیاب
که هرگز کسی این نبیند به خواب
بیابان پر از مار دیدم به خواب
جهان پر ز گرد، آسمان پر عقاب
یکی باد برخاستی پر ز گرد
درفش مرا سرنگون سار کرد
شگفتا! تمام تمهیدات و کوشش هایی که افراسیاب به عمل می آورد سرانجام آن حادثه که در رویا بر او ظاهر شده بود، در جهان واقع برای او حادث شد.
رویای سیاوش
پس از توطئه های گرسیوز برای رویاروی قرار دادن افراسیاب با سیاوش و نیرنگ هایی که ناجوانمردانه باخت و پلشتی هایی که از سر حسادت نسبت به سیاوش نشان داد، آن شاهزاده ایرانی دانست که همه رشته ها گسسته شده و باید دست از جان بشوید و دلگرمی ها و نویددادن های همسر مهربانش فرنگیس فایده ای نبخشید و سیاوش، شاهین مرگ را بر فراز سر خویش در پرواز دید و در همان حال، در کنار همسرش به خواب رفت و رویایی به سراغش آمد.
چهارم شب اندر بر ماهروی
به خواب اندرون بود با رنگ و بوی
بلرزید و از خواب خیره بجست
خروشی برآورد چون پیل مست
سیاوش بدو گفت کز خواب من
لبت هیچ مگشای بر انجمن
چنین دیدم ای سرو سیمین به خواب
که بودی یکی بیکران رود آب
یکی کوه آتش به دیگر کران
گرفته لب آب نیزه وران
ز یک دست آتش ز یک دست آب
به پیش اندرون پیل و افراسیاب
و چون افراسیاب با سپاه خود به سیاوش گرد حمله آورد، آنچه بر سیاوش واقع شد که در آن کابوس بر او ظاهر شده بود.
رویای تولد کیخسرو
پیران ویسه، مرد نیک نفس و پاکیزه خوی تورانی، زمانی از چین به توران باز می گردد که افراسیاب، سیاوش را چون گوسپندی سر بریده و فرمان داده تا همسر سیاوش و دختر خویش، فرنگیس را که باردار است، آن قدر بیازارند تا کودک در بطن مادر جان بسپارد و پیران با درایت تمام دختر بی گناه را از چنگال دژخیمان نجات داده، به جایی امن می سپارد  و اکنون آسوده خاطر است که فرنگیس در امان است و آن گاه شبی همسر مهربانش را که چون خود او مظهر پاکی و مهرورزی است، از خواب بیدار می کند که فرزند سیاوش پای به هستی گذاشته و فرنگیس پسری زیبا به دنیا آورده است.
شبی قیرگون ماه پنهان شده
به خواب اندرون مرغ و دام و دده
چنان دید سالار پیران به خواب
که شمعی برافروختی از آفتاب
سیاوش بر شمع تیغی به دست
به آواز گفتی نشاید نشست
که روز نو آیین و جشنی نو است
شب سور آزاده کیخسرو است
و بدین گونه پیران از به دنیا آمدن کیخسرو آگاه شده و همسر خویش را نزد فرنگیس می فرستد که بار فرو گذارده است.
رویای گودرز
اکنون چند سالی است که سیاوش ناجوانمردانه به دست دژخیمان و با توطئه گرسیوز گوسپندوار کشته شده و کاووس در سال های پایانی عمر است و بزرگان، موبدان و سرداران ایران بیم آن دارند که چون کاووس روی در نقاب خاک کشد، دیهیم و اورنگ شهریاری خالی بماند و ایران بی پشتوانه شود. تا اینکه گودرز سروشی را در خواب می بیند که به او از کودکی می گوید که ایرانیان به هیچ روی از وجود این فرزند آگاه نبودند.
                