پنج‌شنبه ۱۷ مرداد ۱۳۹۸
-----------------------------------------
حرف اول
-----------------------------------------
تروریسم سفیدپوستان آمریکا؟
-----------------------------------------

                    بیماران روانی، نژادپرست و تروریست و آدمکش نیستند. 
اینترنت و دیدن فیلم های خشن می تواند خشونت را گسترش دهد، ولی عامل نژادپرستی و سیاست های ضدمهاجران نمی شوند.تروریسم و نژادپرستی، سیاستی برنامه ریزی شده از طرف یک نژاد علیه نژاد یا نژادهای دیگر است که برای رسیدن به قدرت و ثروت و جاه طلبی به کار گرفته می شوند؛ سیاستی که مردم آمریکا را در چند روز گذشته در شوک و ماتم غیر قابل انتظار فرو برد.
روز شنبه شهرکی مرزی در جنوب تگزاس و هم مرز با کشور مکزیک به نام ال پاسو به خون غلتید. جوانی 21 ساله با اسلحه کلاشنیکوف به روی مردم عادی آتش گشود و 21 نفر را به خون غلتاند. از طرف پلیس گزارش شده که ایشان با گروه های نژادپرست سفیدپوست در ارتباط بوده که اعتقاد داشتند مهاجران، آمریکا را به تصرف درآورده اند و باید به مملکت خود برگردند!؟ روز بعد یکشنبه در آن سوی تر آمریکا در شهرک دی تان در ایالت اوهایو جوان دیگری با برنامه قبلی با مسلسل به جمعیت در خیابان، آتش گشود و در کمتر از نیم دقیقه 9 نفر را به گلوله بست و تعداد زیادتری را زخمی کرد که خواهر خودش هم جزء کشته شدگان بود. آمریکا بر سر دوراهی مرگ و زندگی -عشق و نفرت- جذب و یا حذف قرار گرفته و پاکسازی کشور از نژادها و مذاهب و رنگ های دیگر را در سر دارد. رئیس جمهور ترامپ، در سخنرانی اخیر خود، نوک تیز حمله و تقصیر را به سوی بی صداترین و قربانی ترین بخش جامعه، یعنی بیماران روانی، نشانه گرفت و از قبول مسئولیت خودش در گسترش فرهنگ (خودی و ناخودی) - (آمریکایی و غیرآمریکایی) طفره رفت و گناه عمده را به گردن مسگر شوشتری انداخت و اینترنت و وسایل ارتباط جمعی و مشکلات روانی را مقصر دانست و حتی نام شهر آسیب دیده (Day town را به اشتباه شهرک دیگری 
(Toledo) در 150 کیلومتری نام برد. برخلاف تصور، این خشونت های کور نژادی و ضدمهاجران، مردم را بیشتر به همبستگی و مقاومت و درخواست برای محدودترکردن فروش سلاح های اتوماتیک کشانده و همدلی به مهاجران را بیشتر کرده است؛ تا جایی که باراک اوباما مجبور شد به میدان بیاید و درباره آینده این کشور اعلام خطر کند. 
تعدادی از کاندیداهای دموکرات، به طور آشکار خواسته اند که ترامپ از رفتن به شهرهای آسیب دیده منصرف شود، چراکه عقیده بخش بزرگی از مردم عادی بر این است که آقای رئیس جمهور ترامپ در دوسال گذشته بر شقه کردن مردم آمریکا نقشی اصلی ولی غیرمستقیم داشته است.
دو نیروی اجتماعی که هردو هم گسترده و پرانرژی هستند، آمریکا را به دوسوی متفاوت و گاهی متضاد می کشانند: آمریکای گذشته یا دیروز با حقوق ویژه برای سفیدپوستان و آمریکای آینده یا فردا با حقوق مساوی برای تمام شهروندان با هر نژاد و مذهب و رنگ پوست.  
این چالش اجتماعی در یکی، دو سال گذشته بیشتر به چشم آمده و پیش بینی می شود که در چند سال آینده اوج گرفته و خطرناک تر شود.
                