دو‌شنبه ۳۱ تیر ۱۳۹۸
-----------------------------------------
سرمقاله
-----------------------------------------
برجام و موقعیت کنونی
-----------------------------------------

                    برجام مهم ترین توافق سیاسی- امنیتی ایران در سطح شورای امنیت سازمان ملل پس از پذیرش قطع نامه 598 است. این توافق ایران را که از مرداد 1385 (جولای 2006) با قطع نامه 1696 شورای امنیت سازمان ملل ذیل فصل هفت منشور سازمان ملل برده شده بود، با قطع نامه 2231 مورخ 29 تیر 1394 (20 جولای 2015) همین شورا از آن خارج کرد. خروج بدون خون ریزی و درگیری نظامی یک کشور از ذیل فصل هفت منشور سازمان ملل از موارد نادر و جزء افتخارهای دیپلماسی ایران است. اجمالا فصل هفت منشور مرتبط با «اقدام در رابطه با تهدیدات صلح، نقض های صلح و اقدامات تجاوزکارانه» است. بر اساس بند 40 این فصل که مورد استناد قطع نامه 1696 بود، به منظور جلوگیری از وخامت اوضاع به تشخیص شورای امنیت سازمان ملل -که در بسیاری از موارد از جمله در مورد ایران ظالمانه است- شورای امنیت مواردی را مقرر کرد تا ایران عمل کند. بعدها، چون از نظر آنان قطع نامه از سوی ایران مورد توجه قرار نگرفت، بر اساس بند 41 همین فصل و بر اساس قطع نامه 1737 در تاریخ سوم دی ماه 1385، 23 دسامبر2006، اقدام های تنبیهی مقرر و اولین تحریم ها علیه ایران اعلام و اعمال شد و به طور مرتب شدت و دامنه تحریم ها در قطع نامه های بعدی گسترش یافت. در این مدت کوتاه شش قطع نامه از سوی شوررای امنیت علیه ایران صادر شد. از ابتدای پیروزی انقلاب، باوجود تمام تحول های سیاسی و انقلابی که در ایران رخ داد و هشت سال دفاع مقدس و اتحاد قدرت های جهانی به نفع صدام و یکپارچگی نسبی آنان علیه ایران، سیاست خارجی ایران با تدبیر و تکیه بر سه اصل عزت، حکمت و مصلحت موفق شده بود که نه تنها از صدور حتی یک قطع نامه علیه ایران جلوگیری کند که بر اساس بند شش قطع نامه 598 مقرر شد دبیر کل هیئت بی طرفی را برای تعیین مسئول مخاصمه عراق و ایران تعیین کند. بعدها با پیگیری هایی که انجام شد، دبیر کل در 18 آذر1370 در نامه ای به شورای امنیت سازمان ملل رسما عراق را به عنوان کشور متجاوز و مسئول شروع جنگ اعلام کرد و این موفقیتی کم نظیر در دیپلماسی خارجی ایران بود. در مقابل، دولت نهم در کمتر از یک سال از تصدی، اولین قطع نامه را علیه ملت ایران به ارمغان آورد و در کمتر از چهار سال بعدی پنج قطع نامه متوالی دیگر دریافت کرد. در اینکه این قطع نامه ها ظالمانه بوده اند هیچ تردیدی نیست؛ اما تدبیر و حکمت حکم می کرد که سیاست خارجی به گونه ای تمشیت شود تا دیگران امکان تهدید منافع ملی ایران و همچنین فرصت اعمال تحریم علیه جمهوری اسلامی ایران را به استناد قانون های بین الملل نیابند. اکنون که حدود 13سال از صدور اولین قطع نامه علیه ایران می گذرد، هنوز مسئولان وقت توضیح نداده اند که چگونه با بی تدبیری یا سوءتدبیر چنین هزینه عظیمی را برای ملت ایران موجب شدند. برجام البته ریشه در تصمیم نظام برای حل وفصل موضوع فعالیت ها صلح آمیز هسته ای و قطع نامه های پیش گفته، پیش از آمدن دولت یازدهم دارد. اوباما در زمستان 1387 در آمریکا به قدرت رسید. ترکیبی که او در وزارت خارجه و وزارت دفاع خود آراست، ترکیبی بود که طرفدار حل وفصل جامع اختلاف های بین ایران و آمریکا بود. بی گمان نحوه نگاه آنان به این حل وفصل و اهدافشان از آن با اهداف ایران مغایر و در بسیاری موارد متضاد و متباین بود. ولی، به هر روی، در پی تغییر گفتمان حاکم بر روابط بودند. این تغییر از سوی ایران با تاخیر دیده شد؛ بنابراین مذاکرات غیررسمی بین دو کشور با وساطت عمان آغاز شد. حل وفصل مسئله های فعالیت های هسته ای و تحریم های پیرامون آن در فصل مشترک خواسته های دو کشور با دو خاستگاه متفاوت قرار داشت. این موضوعی بود که دو طرف برای مذاکره درباره آن موافق بودند، بنابراین در دستور کار قرار گرفت. البته ایران، هیچ گاه با گسترش حوزه مذاکرات به بیش از این موافق نبود و دولت دهم هم نسبت به نحوه پیشبرد مذاکره اعتراض هایی داشت، با وجود این، مذاکرات آغاز شد. 
شکل گیری دولت یازدهم نقطه عطفی در این ارتباط بود. دولت رسما مسئولیت مذاکرات را بر عهده گرفت. موضوع از حالت پنهانی به حالت آشکار درآمد و سایر قدرت های درگیر در حد اعضای دائمی شورای امنیت سازمان ملل به این مذاکرات هدفمند و رسمی پیوستند. اینکه پس از مدت ها دولت به جایگاه قانونی و رسمی خود بازگشته بود، علامت مهمی بود که به دنیا داده می شد. ملت هم حس دولت داشتن می کردند. همه اینها امید و انتظارهای مثبتی را در جامعه موجب شد. البته، برجام از همان آغاز هم در آمریکا و هم در ایران مخالفانی جدی داشت. دستگاه اوباما با اهدافی که داشت و حتما با اهداف ایران یکی نبود، در موفقیت برجام تمام تلاش خود را به کار بست. او در برابر مخالفان خود مقاومت کرد، کنگره را دور زد و با متحدان منطقه ای خود مانند اسرائیل و عربستان اختلاف کرد و از این توافق دفاع کرد. در ایران نیز، این توافق از همان آغاز مخالفان جدی داشت و با شک و تردیدهای فراوان همراه بود. ولی، با عزم جزم دولت، اتخاذ برخی تدبیرهای اجرائی و برخی هماهنگی هایی که در سطح سه قوه و شورای امنیت ملی صورت گرفت، کار به نتیجه رسید. ولی در این میان، پخش تصویر قدم زدن ظریف و کری و صحبت تلفنی کوتاه آقای روحانی و اوباما بر این شک و تردیدها افزود. مخالفان با مستمسک قراردادن این دو نشانه فضای سنگینی را از همان آغاز علیه این توافق شکل دادند و تلاش کردند از همان آغاز ماشین برجام را متوقف کنند. به هر روی، برجام مخاطره امنیتی زیر فصل هفت منشور سازمان ملل بودن را از سر ملت ایران کوتاه کرد. از این روی، یک اقدام تاریخی کم نظیر محسوب می شود، اما بهره وری از فرصت هایی که برجام ایجاد کرد افزون بر رویاروشدن با لجبازی های سیاسی در ایران و آمریکا، به سبب سستی و بی برنامگی دولت نیز کم اثر شد. در داخل، فضاسازی های سنگین علیه برجام به مدد شبکه رسانه ای قوی، توش و توان دولت را به شدت مستهلک کرد؛ به نحوی که بخش اعظم توان دولت به جای خلق فرصت برای توسعه مصروف پاسخ گویی های مکرر به این تردیدها شد.فرصت ها یکی پس از دیگری از دولت سلب شد و دولت هم در عمل، در زمین مخالفان بازی کرد؛ تا جایی که در وضعیت فعلی کاملا زمین گیر شده است. به قدرت رسیدن ترامپ یک بدشانسی عظیم برای تمام بشریت محسوب می شود. در هر صورت فردی به تمام معنا ناهنجار زمام امور بزرگ ترین قدرت مادی جهان را بر عهده گرفت و در لجبازی با همتای پیشین خود در اولین فرصت از تایید پایبندی ایران سر باز زد و سپس در گام بعدی از برجام خارج شد. به این ترتیب او این توافق مهم و فراتر از امنیت منطقه را با مخاطره جدی مواجه کرد. هرچند موضع سیاسی اتحادیه اروپا و دیگر ارکان امضاکننده برجام به نفع برجام بود؛ ولی آشکارا در زور آزمایی با غول نظامی و مالی جهان کم آوردند. البته این از ابتدا هم قابل پیش بینی بود. البته ایران به حق تاکنون خواسته هایی را مطرح کرده و پیگیر حقوق خود در صحنه بین المللی بوده است؛ اما از منظر راهبردی همواره باید به محدودیت های واقعی توجه کرد و به این نکته توجه داشت که سوق دادن دیگر طرف ها به اردوگاه آمریکا حسنی ندارد. به تازگی اقدام موذیانه انگلیس و خوش رقصی حزب محافظه کار برای ترامپ با توقیف غیر قانونی کشتی حامل نفت ایران صحنه را پیچیده تر کرده است. در چنین موقعیتی، راهبرد دفاعی ایران مبتنی بر اقدام قاطع و قانونی در برابر تجاوز به مرزها و حقوق ایران و با حفظ هوشیاری در برابر اقدام های تحریک آمیز اسرائیل در سطح افکار عمومی ایران و جهان قابل پشتیبانی است. در ارزیابی صحنه پس از برجام نباید از ضعف های دولت چشم پوشی کرد. واقعیت آن است که اثر برجام در صحنه توسعه اقتصادی در حد رفع مانع امنیتی بود. این رفع منع باید با دو رفع منع دیگر تکمیل می شد؛ یکی رفع منع مبادله های مالی بین المللی ایران و ایجاد روانی در آن بود که در قالب هماهنگی و توافق برای توصیه های اف ای تی اف تحقق پذیر بود و دیگری پرداخت بدهی های معوق ایران به آژانس های بیمه اعتبارات صادراتی کشورها مانند کوفاس، ساچه، هرمس و از این دست که سر جمع کمتر از دو میلیارد یورو بود. موضوع نخستین، اولین شرط همکاری بانک های جهان با بانک های ایرانی بود و بدون آن در عمل امکان مبادله روان و اخذ اعتبار بین المللی وجود نداشت و ندارد. این مسئله، تا امروز نیز در کش وقوس جدل های بی پایان است. موضوع دوم نیز نشان از خوش حسابی و عمل به تعهدات از سوی ایران بود و امکان تامین مالی و اعتبار پروژه های بزرگ را فراهم می کرد. این آژانس ها تاخیرهای تا زمان تصویب قطع نامه سازمان ملل را مجاز می دانستند؛ اما تعلل های بعد از آن را نمی پذیرفتند. بانک مرکزی نیز درصدد تقسیط این بدهی ها بود. حال آنکه سود ناشی از تقسیط بدهی ها در برابر هزینه فرصت هایی که از کف می رفت، بسیار اندک بود. واقعیت آن است که دولت برنامه عمل روشنی برای برداشتن این دو مانع در دستور کار خود نداشت؛ وگرنه مذاکرات هر دو بخش باید به صورت موازی با مذاکرات برجام صورت می گرفت تا در کوتاه ترین زمان مانع های استفاده از فرصت های اقتصادی و مالی جهان مرتفع می شد. آنچه اتفاق افتاد، ابتکارهای موردی برخی وزارتخانه ها در انعقاد برخی قراردادها و استفاده از فرصت ها مانند وزارتخانه های راه وشهرسازی، صمت و نفت بود. 
آنها نیز در ادامه کار با مانع های برداشته نشده پیش گفته و ده ها مانع داخلی دیگر مواجه شدند. یادمان هست که موضوع قراردادهای نفتی با چه جنجالی روبه رو شدند. به چند نکته راهبردی توجه شود: 1- راهبری اقدام های منطقه ای علیه ایران با اسرائیل است، آمریکا نقش متحد او را دارد و برخی کشورها و دولت های عرب نقش پیرو او را دارند. رژیم اشغالگر به هیچ روی تمایل ندارد که مستقیما با ایران روبه رو شود؛ اما بسیار متمایل است که یک درگیری نظامی بین آمریکا و ایران صورت گیرد. هرچند هر دو کشور آمریکا و ایران از آن امتناع دارند؛ اما به دلیل شدت گرفتن منازعات لفظی، وقوع اتفاق های پیش بینی نشده و هدایت شده از سوی اسرائیل هر آینه متصور است. هرچند آمریکا متحد اسرائیل است؛ ولی در درون خود با رویکردها و گرایش های متفاوتی روبه رو است. از تیم B که طرفدار درگیری نظامی است تا دیگرانی که با درگیری نظامی کاملا مخالف اند. تاکنون سیاست هوشمندانه وزارت خارجه ایران مبنی بر جداسازی ترامپ از تیم B درست عمل کرده است؛ اما نمی توان فقط بر این سیاست تکیه کرد. اقدام قاطع ایران در رویارویی با تهدیدهای آمریکا موجب ایجاد شکاف در برخی پیروان عرب اسرائیل شده است. آنها دریافته اند که اگر منازعه ای صورت گیرد، یکم، آنان بسیار آسیب پذیرند و اسرائیل و آمریکا امکان دفاع از آنان را ندارند و دوم آنکه اولویت آمریکا دفاع از آنان نیست. در هر صورت مدیریت صحنه در این شرایط نیاز به یک درک راهبردی از نقش عامل های منطقه ای دارد تا متناسب با نقش هر یک سیاست لازم را اتخاذ کند. 
2- بی عملی و انفعال در این شرایط از سوی ایران پذیرفته نیست؛ اما عمل نیز به مفهوم سوق دادن کسانی که با هدف هایی کاملا متفاوت از ایران فعلا در رویارویی با آمریکا با ایران هم صدا هستند، به سمت آمریکا نیست. هر نوع چانه زنی و تدبیری که صورت می گیرد، باید با فرض حفظ و دفاع از برجام باشد.   3- تحریم ها هزینه مبادله های بین المللی ایران را افزایش داده است. تا اینجا هزینه ای است که در رویارویی با زورگویی آمریکا پرداخته می شود؛ اما افزون بر این، حل وفصل نشدن اف ای تی اف هزینه های دیگری را برای اقتصاد و تجارت ایران موجب شده و می شود که بی دلیل است. دومی را باید حل کرد. دوباره به یاد داشته باشیم که توصیه به پذیرش توصیه های اف ای تی اف به پیش از دولت یازدهم باز می گردد. نباید این منفعت ملی دستخوش رقابت های گروهی شود. 4- بی گمان ایجاد مانع در مسیر مبادله های پولی و بانکی ایران بر نرخ ارز، تمایل برای سرمایه گذاری و انتظارات تورمی اثر بد می گذارد.چنانچه تدبیر نشود که تا کنون نشانی از آن نیست، مردم ایران را به تله فقر خواهد انداخت. در این فضا، باید مراقب بود تا با بی تدبیری در امر برجام یا ملحق نشدن به اف ای تی اف به تورم بیشتر که منجر به فقیرتر شدن مردم می شود، دامن زده نشود.
                