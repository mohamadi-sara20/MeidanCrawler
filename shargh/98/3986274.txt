پنج‌شنبه ۷ آذر ۱۳۹۸
-----------------------------------------
سرمقاله
-----------------------------------------
سال سخت 99 و راه های ناگزیر
-----------------------------------------

                    با نزدیک شدن به موعد تقدیم لایحه بودجه سالانه به مجلس، این سوال مطرح می شود که با توجه به وضعیت خاص و ویژه کشور، منابع و مصارف این سند مهم سالانه چگونه باید دیده شود؟ امری به غایت دشوار که به نظر می رسد مثلث اقتصادی دولت، یعنی وزیر اقتصاد، رئیس سازمان برنامه و رئیس کل بانک مرکزی، باید درباره آن با تدبیر جدی و دقت نظر بسیار بالا عمل کنند تا برخی اشتباهات سال های اخیر تکرار نشود. اصلاح دستگاه های دولتی و تغییر نظام اداری، موضوعی است که برای اجرای آن، انرژی و اراده ای جدی نیاز است که شاید در دو سال پایانی دولت، دشوار تر می نماید. واگذاری ماموریت ها به بخش غیردولتی می تواند بار دولت را در زمینه هزینه ها کاهش دهد؛ اما این مسئله هم با توجه به کاستی های رخ داده و تجربه ناموفق آن از نظر رفتار دولت، چندان محتمل به نظر نمی رسد.
آن طور که اعلام شده است، اصلاح ساختار بودجه که از سران قوا درخواست شده بود، احتمالا در بودجه سال 99 لحاظ خواهد شد و باید منتظر ارائه لایحه بودجه 99 ماند تا بتوان درباره روند این اصلاحات اظهار نظر کرد. اما آنچه مشخص است، آن است که دولت در بخش منابع بودجه، به شدت تحت فشار است. به نظر می رسد قرار است سهم مالیات در بودجه آینده، پررنگ تر باشد. همین امروز هم بر اساس قانون مالیات های مستقیم، عدد درخور توجهی از حقوق و دستمزد کارمندان و کارگران، برای مالیات کسر می شود. در سوی مقابل، میلیاردها و برخی نهادها بالای 40 هزار میلیارد تومان فرار مالیاتی دارند. در شرایط رکود اقتصادی، مالیات هم به سهولت به دست نمی آید. تداوم وضعیت موجود از منظر فروش نفت ایران نیز چشم انداز روشنی را پیش روی مسئولان قرار داده و تکلیف آن را روشن کرده است. صادرات احتمالی بنزین حاصل از صرفه جویی در مصرف بعد از افزایش قیمت اخیر، حتی در صورت تحقق، بر اساس قیمت فوب خلیج فارس عدد درخور توجهی نخواهد بود. اینها در حالی است که دولت تعهدات بزرگی به صندوق های بیمه ای دارد. سازمان تامین اجتماعی، مطالباتی بالای صد هزار میلیارد تومان از دولت دارد. در عین حال پرداخت مستمری بازنشستگان صندوق کشوری نیز تقریبا بر عهده دولت گذاشته شده است. این مجموعه ها را نمی توان نادیده گرفت؛ چون باید همواره امکان پرداخت مستمری به بازنشستگان و سالمندان را داشته باشند. به نظر می رسد راهکار فراموش شده کاهش هزینه های جاری دولت موثرترین باشد؛ اگرچه منبع نیست، ولی می تواند در تراز بودجه سال آینده تاثیر گذار باشد. هزینه های زائد دستگاه ها، ساختمان های متعددی که در تهران، استان ها و شهرستان ها به شدت گسترده شده و واگذاری املاک مازاد، حتما می تواند بخشی از این امر باشد. گویا وزارتخانه اقتصاد و دارایی مطالعه شایان توجهی درباره اموال دولت انجام داده که باید دید تا چه میزان می توان از آن برای تامین منابع استفاده کرد. بودجه عمرانی نیز به حداقل ممکن رسیده است که این بودجه از نظر اشتغال و گسترش نیازهای زیر بنایی کشور، اهمیتی حیاتی دارد، ولی امور جاری و یارانه ها، امکان تزریق منابع به آن را نمی دهد. در این بخش، تنها پیشنهاد باقی مانده واگذاری جدی این طرح های نیمه تمام به بخش خصوصی واقعی است که می تواند کنسرسیومی از چندین شرکت کوچک و متوسط خصوصی برای یک پروژه خاص باشد. بعد از آن، بهره برداری پروژه تا زمان برگشت اصل سرمایه و سود متعارف آن در اختیار بخش خصوصی است که بعد از آن به دولت برگشت داده می شود و دولت می تواند باز هم از طریق مزایده، اداره آن را به بهره برداران صالح واگذار کند. آنچه مهم است، آن است که تا حد ممکن باید مانع افزایش کسری بودجه شد. کسری بودجه به این معناست که منابع کمتر از مصارف است و دولت برای جبران آن از طریق استقراض از بانک مرکزی یا برداشتن از درآمدهای خود مردم، عمل می کند.
این به معنای ورود نقدینگی به اقتصاد است و اگر تولید کالا و خدمات همپای اینها بالا نرود، ایجاد تورم می کند. افزایش نقدینگی با وجود محدودیت کالاهای معین و خدمات، یعنی تورم. به هر حال باید اراده ای جدی برای رفتن به سمت درآمدهای پایدار وجود داشته باشد و آن هم به اعتماد بسیار بالای مردم و بخش خصوصی به دولت نیاز دارد تا راه مشارکت آنان باز شود. کاهش فساد و افزایش شفافیت واقعی، راه ایجاد این اعتماد است که می توان از آن در مسیر سخت بودجه ای سال آینده بهره گرفت.
                