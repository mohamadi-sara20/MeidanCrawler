یک‌شنبه ۲۴ آذر ۱۳۹۸
-----------------------------------------
یادداشت
-----------------------------------------
سلامت آمریکایی، سلامت ایرانی
-----------------------------------------

                    چند سال قبل در صنعت تولید خودرو ابتکاری به خرج دادند و موتور برخی از خودروهای مطرح و مقبول را در بدنه خودروهایی به کار بستند که مقبولیت خود را در بین مردم از دست داده بودند. برای مثال، موتور پراید را در بدنه رنوهای کوچک گذاشتند و بر آن نام «رنو پی کی» نهاده شد یا موتور پیکان را در بدنه پژو 405 خورانیدند و نامش را «پژو آر دی» گذاشتند. از آن پس کسی دیگر نمی دانست این خودروها به واقع چه هستند! نه آن که بدنه ضعیف تر اما موتور روبه راه تری بود و نه آن یکی که بدنه قوی تر اما موتور ضعیف تری داشت، هیچ کدام نتوانستند «برند» شوند. مردم کوچه و بازار از سر مزاح نام «رنو پی کی» را «پراید حسرتی» و نام «پژو آر دی» را «پژو حسرتی» گذاشتند؛ کنایه از اینکه آنها که حسرت داشتن پراید و پژو دارند، سراغ این نوع دست سازهای وطنی می روند! حالا از مزاح های تند دیگر می گذرم که به اصل ماجرا بپردازم. 
روز سه شنبه و چهارشنبه هفته گذشته ناگهان سرآمد اخبار تعدادی از رسانه های کشورمان این خبر شد: «آمارهای موجود نشان می دهد میزان مالیات پرداخت شده از سوی پزشکان در آمریکا برای سال 2015 سه برابر میزانی است که ایران برای صادرات نفت خود در سال 99 روی آن حساب کرده است». 
خبرگزاری فارس که ترجمه و انتشار این مقاله را انجام داده است، در ادامه آورده است:«به گزارش استاتیستا، در میان ایالت های آمریکا بیشترین مالیات اخذشده از پزشکان مربوط به ایالت کالیفرنیا است و در این ایالت در سال 2015 معادل 11,219 میلیارد دلار مالیات از پزشکان اخذ شده است. 
پس از کالیفرنیا، ایالت نیویورک شاهد بیشترین اخذ مالیات از پزشکان بوده است و در سال یادشده 7,346 میلیارد دلار از پزشکان در نیویورک مالیات گرفته شده است. سومین ایالت با بیشترین مالیات پزشکان در آمریکا در سال 2015 فلوریدا است؛ چرا که پزشکان در این ایالت 3,677 میلیارد دلار مالیات داده اند».
لابد مقاله بالا براساس یک جست وجوی ساده به دست آمده است. نگارنده هم به دنبال منبع مطالب پیش گفته در جست وجوی ساده به مطلبی که شنبه هفته گذشته، 16 آذر، در نیویوریک تایمز به قلم خانم  روزنتال که از قضا هم پزشک است و هم روزنامه نگار، با عنوان: «جایی که تقلب و کلاهبرداری قانونی است. به دنیای عجیب و غریب صورت حساب های پزشکی خوش آمدید». برخورد کردم. اجازه دهید بدون هیچ دخل و تصرفی بخشی از نوشته این فرد را که در یکی از معتبرترین روزنامه های جهان منتشر شده است، با هم بخوانیم: 
«بخش عمده ای از آنچه ما در زمینه صورت حساب های پزشکی، قانونی تلقی می کنیم، در بخش های دیگر کلاهبرداری به حساب می آید. البته من در پنج سال گذشته به نتیجه بالا رسیده ام؛ زیرا ضمن پوشش مراقبت های بهداشتی به عنوان یک روزنامه نگار و نویسنده، به داستان های بیماران گوش داده ام؛ اما امروز پس از یک تجربه تابستانی که به دنبال تصادف همسرم با دوچرخه در تیر سال جاری رخ داد، وقت آن رسیده که این واقعیت را فاش کنم. 
آندره، شوهر من، هنگام دوچرخه سواری در واشنگتن، به یک گودال برخورد کرد و از روی دسته دوچرخه به آن طرف پرت شد. وقتی به او رسیدم، هوشیار نبود و روی پیاده رو دراز کشیده بود. شکستگی شش دنده، یک انگشت، استخوان ترقوه و کتف و همچنین کلاپس ریه نتیجه این حادثه بود. درمانی که در مرحله اول از سوی اورژانس و بخش مراقبت ویژه دریافت کرد، عالی بود؛ اما مشکل وقتی به وجود آمد که صورت حساب صادر شد. 
182 دلار (حدود 2,5 میلیون تومان) برای تست پایه ای خون 9هزارو 289 دلار (حدود 130 میلیون تومان) برای دو روز بستری در بخش مراقبت ویژه (ICU) 20 دلار (حدود 280 هزار تومان) برای تجویز یک قرص که قیمت خودش در داروخانه فقط چند پنی بود. 
تا اینجا با هزینه ای که برای خدمات لحاظ شده، هرچند به نظرم دیوانه وار بالاست، مشکلی ندارم؛ زیرا ما بیمه درمانی خوبی داریم که همه این نرخ ها را در بر می گیرد و حداقل شوهرم خدمات بالا را گرفت و از این خدمات بهره مند شد؛ اما حالا آنچه می خواهم درباره اش صحبت کنم، صورت حساب برای مواردی است که عملا انجام نشد یا نوعی از آن انجام شد یا به گونه ای نوشته شده که تصورش برای امثال من که پزشک هم هستم، دشوار است. 
این بخش از صورت حساب به خاطر لابی گری های صورت گرفته قانونی تلقی می شود؛ اما در واقع نوعی کلاهبرداری است. 
1- وسایل یا تجهیزات پزشکی: در اورژانس، پزشک یک محافظ محکم دور گردن آندره بست تا اسکن های لازم صورت گیرد و تایید شود او آسیب جدی نخاعی ندارد. این محافظ گردن یک ساعت بعد برداشته شد. بخش تجهیزات پزشکی که آن تکه پلاستیک را تولید کرده، صورت حسابی معادل 239 دلار (حدود 5/3 میلیون تومان) داد. بیمه 215 دلار پرداخت کرد (90 درصد قیمت) و ما مجبور شدیم 25 دلار (حدود 350 هزار تومان) باقی مانده را پرداخت کنیم.  بیمه ها به کمپانی ها اجازه می دهند برای تجهیزات پزشکی با دوام که برای استفاده بیمار در خانه داده می شود، صورت حساب صادر کنند. این امر باعث می شود بعضی اوقات، بیمار با وسایلی به خانه فرستاده شود که عملا نیازی به آن ندارد.
2- هزینه های مبهم: گران ترین گزینه در صورت حساب آندره عدد 99/ 7149 دلار (حدود صد میلیون تومان) به عنوان هزینه فعال سازی تروما (وقتی کسی بر اثر ضربات متعدد دچار آسیب می شود، عملا گروه پزشکانی که بر بالین بیمار حاضر می شوند، افرادی هستند که با نگرش دقیق روی این اتفاق وارد روال درمانی بیمار می شوند؛ نظیر متخصصان طب اورژانس، جراح اعصاب، ارتوپد و...) بود.  سه هزارو 400 دلار (حدود 47 میلیون تومان) برای معاینه سطح بالای اورژانسی آندره هزارو 30 دلار (حدود 14 میلیون تومان) برای ویزیت جراح تروما  بین سه هزارو 300 تا هزارو 400 دلار (حدود 20 تا 40 میلیون تومان) برای سی تی اسکن هایی که ادعا شد انجام شده است.  «دلیل اینکه واژه ادعا» را به کار بردم، این است که با یک بار استفاده از اسکنر، سر، ستون فقرات و استخوان های فک بالا اسکن می شود اما به عنوان سه مورد جداگانه صورت حساب صادر شد. صورت حساب برای انجام تزریقات هم جداگانه محاسبه شد.  هزینه فعال سازی تروما از سال 2002 به بعد مجاز شده است. 
3- صورت حساب ساختگی: ما از پزشکانی که هرگز شوهرم را ندیده بودند صورت حساب دریافت کردیم. بعضی از این موارد قابل درک است؛ مثلا رادیولوژیستی که اسکن را خوانده است. آندره یک انگشت شکسته داشت و یک بریدگی که نیاز به چند بخیه داشت و توسط رزیدنت (دستیار) جراحی انجام شد ولی در صورت حساب هزارو 512  دلار به نام جراح ارشد بخش صادر شد، انگار که بخیه توسط او انجام شده است!  پزشکان و بسیاری از درمانگران دیگر مجازند برای اکستندرها به نام خود صورت حساب صادر کنند. اکستندرها کسانی هستند نظیر پزشک دیگر، دستیار یا حتی پرستار که کارشان را زیر نظر یک پزشک که ممکن است از نظر فیزیکی فاصله زیادی تا بیمارستان داشته باشد، انجام دهند. آیا با توجه به اینکه بخیه انگشت توسط رزیدنت انجام شد، نباید مبلغ صورت حساب کمتر باشد؟ 
4- هزینه های عبوری: روز قبل از ترخیص آندره، یک فیزیوتراپ او را دید و در مدت کوتاهی چند سوال پرسید و این موارد را علامت زد.  اشکال در راه رفتن/ اشکال در تعادل/ اشکال در تحمل/ عملکرد محدودشده با درد/ اشکال در انتقال برگردان همین چند خط در صورت حساب آندره معادل 646 دلار (حدود 9 میلیون تومان) محاسبه شد. او گفته بود 30 دقیقه آنجا بوده که نبود، با کمربند تثبیت کننده به آندره کمک کرده 10 قدم راه برود که اصلا این کار را نکرد. واقعا کار خاصی نکرد، تنها خیلی کوتاه ظاهر شد و سپس رفت.  این هزینه ها بعد از ترخیص آندره هم ادامه داشت، یک فیزیوتراپ از یک شرکت خصوصی با موبایل آندره تماس گرفت تا برای تکمیل فیزیوتراپی به خانه بیاید. این در حالی است که هنگام ترخیص در این مورد با ما صحبت نکرده بودند و جالب تر آنکه وقتی فیزیوتراپ آمد، معلوم شد از نوع آسیب آندره هیچ چیز نمی داند. 
5- افزایش اجباری: روز دوشنبه وقتی آندره درد داشت و قرص هم نداشت، پزشک تروما پیشنهاد کرد به اورژانس برویم چون درمانگاه تروما فقط 15: 10 - 8 صبح روزهای چهارشنبه و پنجشنبه باز بود. پزشک تروما را در اورژانس ملاقات کردیم. آندره با لباس های خودش بود (لباس خاصی به او پوشانده نشده) با پزشک صحبت کردیم و دکتر نسخه نوشت. این ملاقات می شد در لابی بیمارستان هم اتفاق بیفتد اما چون در اورژانس انجام شد، هزارو 330 دلار  (حدود 18 میلیون تومان) برای ما صورت حساب تراشیده شد!».این یادداشت را که خواندم به عنوان یک پزشک ایرانی که هم مدیر اورژانس است و هم گاهی به عنوان یک نویسنده همکار در حوزه تخصصی در رسانه ها حضور دارم، یکه خوردم! از یک طرف مطلب ترجمه شده خبرگزاری فارس و دیگر سو حقیقت تلخی که این روزنامه نگار آمریکایی هفته قبل منتشر کرده است. حالا نگارنده در خاورمیانه با فرسنگ ها فاصله از آمریکا، مخاطبان را در مقام مقایسه به اندکی تفکر دعوت می کنم. برای ارائه این صورت حساب مقدمه ای کوتاه را به عنوان یک خبر خوب برایتان نقل می کنم: از سال 1394 در 50 مرکز ایران و ازجمله بیمارستان سینا که در آن حضور دارم، کدی تعریف شد تحت عنوان 247 که مخصوص بیمارانی است که وقتی کارشناسان اورژانس بالای سرش می رسند علائم در معرض سکته قلبی را روی نوار قلب او ملاحظه می کنند. در این لحظه نوار قلب هم زمان برای پزشک آنکال قلب ما هم ارسال شده و اگر او تشخیص در معرض سکته قلبی بدهد، هم زمان با حرکت آمبولانس از منزل یا محل بیمار، متخصص هم از منزل راه می افتد. هم زمان به بیمارستان هم اعلام کد 247 (یعنی 24 ساعت شبانه روز و هفت روز هفته در خدمتیم) می شود و کت لب بیمارستان (جایی که با دستگاه های پیشرفته بیمار را آنژیوگرافی می کنند) با کلیه پرسنل، داروهای مورد نیاز و دستگاه های روشن آماده تحویل بیمار می شوند. آمبولانس یک راست به کت لب می رود و پزشک اقدام به بازکردن رگی می کند که اگر دقایقی دیگر طول بکشد منجر به سکته قلبی و مرگ احتمالی بیمار می شود. همه این کارها در کمتر از یک ساعت انجام و پس از آن بیمار با کمترین عارضه روانه سی سی یو شده و بعدا با پای خودش ترخیص می شود. 97 درصد بیمارانی که از سال 94 تابه حال به این طریق وارد بیمارستان شده اند شفا یافته و به منزل بازگشته اند. 
صورت حسابی که در بیمارستان های ایران برای این بیمار صادر می شود با تمام خدماتی که داده می شود، زیر سه میلیون تومان است که از این عدد 600 تا 700 هزار تومان نصیب متخصصی می شود که وقت و بی وقت چون تلفن همراهش باید روشن و آماده به رکاب باشد، استرس این درمان را به جان و دل بخرد. نکته تلخ و گزنده ای هم در این میان وجود دارد که مبلغ 600 هزار تومان سهم پزشک با توجه به اینکه اغلب بیماران بیمه هستند، در بهترین شرایط 6شش ماه و در بدترین شرایط 24 ماه بعد از عمل بیمار پرداخت می شود. (گاهی پرداخت وقتی صورت می گیرد که پزشک فوت شده است و باید به وراث منتقل شود) قابل توجه اینکه مالیات این عدد به صورت پلکانی همان زمان کسر می شود؛ یعنی اگر پزشک متخصص هیئت علمی باشد، سهم پزشک حدود دو میلیون تومان می شود که با مالیات پلکانی کمتر از 40 درصد یعنی همان 600 تا 700 هزار پرداخت که نه به حسابش نوشته می شود تا صبح دولتش بدمد! 
حالا این شما و این مقایسه پزشکان آمریکا و فرزندان نخبه ایران! اگر با سلامت این دیار بخواهیم به روش خشک مالیاتی خراج بستانیم، آرام آرام صورت حساب های ایرانی هم به سمت صورت حساب های آن طرف آبی نزدیک می شود. مردم در حال حاضر اغلب بیمه همگانی سلامت هستند یا بیمه تامین اجتماعی و... و آنها که وضع مناسب تری دارند بیمه تکمیلی هم دارند. هر ایرانی مجبور است ماهانه مبلغ قابل توجهی از درآمد خود را تقدیم بیمه های مادر و تکمیلی کند. هر قدر هزینه های درمانی بالا رود، مردم مجبورند از جیب خود درصد افزایشی آن را پرداخت کنند. در روایت مرد آمریکایی معلوم بود از بیمه مناسبی برخوردار است. بیمه مناسب یعنی پرداخت بیشتر ماهانه! به عبارت بهتر مردم از یک سو و درمانگران از دیگر سو مجبورند از جیب خود پرداخت کنند تا صنعت بیمه رونق داشته باشد. بیمارستان ها و مراکز درمانی از یک سو و مردم از دیگر سو روز به روز فقیرتر می شوند تا صنعت بیمه زنده بماند. همین امروز من که خود پزشکم و دوستانی در بیمارستان های خصوصی دارم و البته بیمه تکمیلی هم دارم، به دلیل هزینه های فاحش بخش خصوصی و دولتی جرئت دریافت خدمت در بخش خصوصی را ندارم چراکه همه بیمه ها به هر طریق ممکن درصددند هزینه ها بر گردن بیمار بیفتد. هزینه هایی هم که بیمه ها موظف به پرداختش هستند را بین شش تا 24 ماه بعد می پردازند تا کمتر ضرر کرده و چه بسا از پول انباشته نیز در همدستی با سیستم بانکی روغنی به دست آید! مثل این است که برویم رستوران، یک غذای خوب بخوریم، 10 درصدش را نقد بدهیم و 90 درصد باقی مانده را یک سال بعد بپردازیم! کدام رستوران با این وضع قادر به ادامه کار است در حالی که مجبور است همه چیزش را در بازار نقد بخرد؟! چرا مراکز درمانی همچنان زنده اند؟ درست حدس زدید؛ با پول نقد 10 درصد بیماران و 40 درصد عدم دریافتی کادر درمانی و بدهکاری های حجیم به صنعت دارو و تجهیزات! روزی این نخ پاره خواهد شد! 
                