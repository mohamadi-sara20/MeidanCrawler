پنج‌شنبه ۴ مهر ۱۳۹۸
-----------------------------------------
یادداشت
-----------------------------------------
واقع بین باش، هیچ چیز را نخواه
-----------------------------------------

                    1
یک نفر از هیرر کیونر پرسید که آیا خدایی وجود دارد؟ هیرر کیونر گفت: من به تو توصیه می کنم در این باره بیندیشی که چگونه رفتار تو نسبت به پاسخ این پرسش تغییر خواهد کرد. اگر رفتار تو تغییر نخواهد کرد، در این صورت ما می توانیم پرسش را رها کنیم. اگر رفتار تو تغییر خواهد کرد، در این صورت من می توانم به تو کمک کنم، دست کم تاآنجاکه می توانم به تو بگویم: تو پیشاپیش تصمیم گرفته ای، تو به یک خدا نیاز داری. برشت هم در جایی می گوید: ما هرگز در یک وضعیت مستقیم انتخاب کردن میان تئیسم و آتئیسم نیستیم، چون انتخاب به معنای واقعی کلمه پیشاپیش درون عرصه باور قرار گرفته است. «آتئیسم» (در معنای تصمیم گرفتن باورنکردن به خدا) موضع بیهوده و رقت انگیز، کسانی است که آرزوی خدا را دارند اما نمی توانند او را پیدا کنند (یا کسانی که در برابر خدا عصیان می کنند). یک آتئیست حقیقی آتئیسم را انتخاب نمی کند؛ برای او، خود پرسش بی ارزش است این همانا موضع یک سوژه حقیقتا آتئیست است.
2
اصلاح طلبان (رسمی و اسمی) امروز پیشاپیش تصمیم خود را گرفته اند: آنها به قدرت و درقدرت بودن نیاز دارند؛ بنابراین مسئله برای آنان چندان این نیست که برون/ برقدرتی وجود دارد، چون در رفتار و میل و اراده معطوف به قدرتشان تغییری ایجاد نخواهد کرد. مسئله برای اصلاح طلبان حتی این نیست که اگر شرط بازی کنیم و در این بازی شرط بندی ناکام بمانیم، چه باید کرد و چه نباید کرد؟ چون آنچه حادث می شود، در رفتار انتخاباتی و بازی قدرت آنها تاثیر و تغییر معناداری نخواهد گذاشت؛ درهر حال جریان اصلی/ رسمی اصلاح طلبی در انتخابات شرکت خواهد کرد. بگذارید یک گام جلوتر بگذاریم و بگوییم برای اصلاح طلبان رسمی، مسئله حتی این نیست که اگر با تمامی کارت های در دست و بدون شرط و شروط پای میز بازی انتخابات حاضر شوند و حقیرانه شکست بخورند، نباید در انتخابات شرکت کنند، چون با این حرکت، در واقع، بر سر هستی و هویت خود قمار می کنند. پس با این وصف، در افق رفتاری اصلاح طلبان سه راه پیداست: نخستین، راه به ننگ آغشته اما رو به شهر و باغ و آبادی. این راه، راه انتخاب انتخابات (بازی مرسوم و مسلط قدرت و سیاست) بدون هیچ پیشاشرط، و تن دادن به نوعی حذف ادغامی یا ادغام حذفی است. دو دیگر، راه نیمش ننگ و نیمش نام. این راه، راه انتخاب انتخاب است؛ راهی به سوی پیروزی «انتخاب» و نه لزوما پیروزی جریان اصلاحات، یا به بیان رانسیری، پیروزی سیاست و نه پلیس. سه دیگر، راه بی برگشت، بی فرجام. این راه، راه خروج و عبور و امتناع و تخطی و تحریم است.
3
به گونه ای دیگر بگوییم: وضعیت امروز این اصلاح طلبان بی شباهت به وضعیت آن بیمار داستان ژیژک که دچار تزلزل سوبژکتیو شده، نیست. ژیژک در مقاله «ناانسان» خود نقل می کند: یک بیمار در یک اتاق بیمارستانی بزرگ با تعداد زیادی تخت درمورد سروصدای مداومی که سایر بیماران تولید می کنند، به دکتر شکایت می کند، سروصدایی که او را دیوانه می کند. دکتر پاسخ می دهد که هیچ کاری نمی تواند بکند؛ نمی توان بیماران را از بیان یاسشان ممنوع کرد، چون آنها همگی می دانند که در حال مردن هستند. بیمار اولی جواب می دهد: «در این صورت چرا آنها را در اتاقی مجزا برای مردن قرار نمی دهید؟ دکتر به آرامی و با چرب زبانی جواب می دهد: «همین اتاق مخصوص کسانی است که در حال مردن هستند...». مزه «هگلی» این جک، به بیان ژیژک، دقیقا به دلیل پیچش نهایی است، پیچشی که در آن وضعیت سوبژکتیو بیمار متزلزل می شود: او خود را گنجانده شده در همان مجموعه ای پیدا می کند که می خواست فاصله خود را با آن حفظ کند. در این حالت، بیمار را سه رفتار ممکن است: نخست، فغان برآورد که مرا با شما (سایر بیماران) سروکاری نیست و در بودنم در میان شما اشتباهی یا جفایی رخ داده است... و تلاش برای پرتاب خود (یا دیگران) به بیرون اتاق. دو دیگر، واقعیت را بپذیرد و زیر فشار سوبژکتیویته عاصی خود و نگاه خیره دیگری بزرگ، به ساختن یادبودهایی از آرمان های خود و خود آرمانی مشغول شود. سه دیگر، به خمودگی آموخته شده تن سپارد و به دیگری بزرگ توکل و تکیه کند.
4
در شرایط کنونی و در میان این سه «ناراه» آن که عقلایی تر و ممکن تر، راه نیمش ننگ و نیمش نام است. سقراط زمانی گفت: فلسفه مشق مرگ است 
اما اگر در گفت وگویی فلسفی آن چنان ببازید که چیزی برای گفتن نداشته باشید، آن وقت اعتراف می کنید که فلسفه نه مشق مرگ که خود مرگ است. امروز بازی سیاست و قدرت برای اصلاح طلبان بازی مرگ یا خود مرگ است، چه در بازی باشند و چه بر بازی؛ اما نباید این بازی را آن چنان ببازند که چیزی برای گفتن نداشته باشند. پس، تمام هستی اصلاح طلبان در شرایط اکنون، در گرو این «گفتن» (چه گفتن و چگونه گفتن و با چه کسی گفتن) است. شاید امروز اصلاح طلبان باید از انتخاب انتخاب بگویند: کنشی نه ناظر بر میل و اراده قدرت، بلکه ناظر بر میل و اراده معطوف به خودآیینی، سوژه شدگی و شور زندگی و جشن و جنبش باهم بودگی؛ از امکان انتخاب، به مثابه نوعی آگورا بگویند؛ از انتخاب به مثابه نوعی امکان برای تبدیل امر سیاسی به یک اثر هنری و زیباشناختی بگویند؛ از انتخاب به عنوان نوعی گریزگاه - طریقی برای کنده شدن از آنچه هستند به آنچه می خواهند باشند - و راهی برای آفرینش دوباره خود و تاریخ و سرنوشت خود بگویند، از انتخاب به مثابه تنها راه ممکن و مطلوب برای تغییر بگویند یا از معطوف به انحلال مردم توسط برخی از اربابان قدرت - از رهگذر انفعال آنان و توسط خودشان - بگویند. شاید باید از تاثیرات انضمامی انتخاب و انتخابات در زندگی روزمره و زیست امروز و فردای مردمان بگویند. شاید با بیان و زبانی شاملویی باید به مردم بگویند که گناه همواره به گردن کسانی است که در هنگامه های انتخاب و تغییر تاریخی جامعه خود غایب اند. شاید باید از ناکارآمدی و پرهزینه بودن راه های دیگر بگویند.
5
اما به نظر نمی رسد شرایط کنونی و افکار عمومی جامعه امروز ایرانی را صرفا بتوان با این «گفتن»ها تدبیر و تمهید کرد، زیرا گفته پرداز خود با نوعی بی کفایتی کفایت نمادین و بی اقتداری/ بی اعتباری در بیان گزاره های جدی (به بیان فوکو) مواجه است. پس شاید مقدم بر «گفته» و «گفتن» باید درنگی انتقادی و واساختی در زبان و بیان و منش و روش گفته/ نکته پرداز (جریان اصلاح طلبی) داشت و آن را با یک «انتخاب و تغییر در خود» مواجه کرد. 
دایموند با بهره گیری از کار درمانگران بیان می کند که راز موفقیت افراد در مقابله با بحران «تغییر انتخابی» است. افرادی که با موفقیت بر مشکلی فائق می شوند تمایل دارند با شناسایی و تفکیک مشکل مشخص کنند که «چه بخش هایی از شخصیتشان از قبل به خوبی کار می کنند و نیاز به تغییر ندارند و چه بخش هایی از کار افتاده اند و باید عوض شوند». اکنون پرسش این است آیا جریان (رسمی) اصلاح طلبی پذیرای چنین تغییر انتخابی هست؟ به بیان دیگر، آیا این جریان برای تدبیر هنگامه های انتخاب و تغییر جامعه خود گریز و گزیری جز دیدن خود به مثابه یک «مشکله» و تغییر انتخابی بخش های ازکارافتاده و اوراق شده خود دارد؟
                