پنج‌شنبه ۳ مرداد ۱۳۹۸
-----------------------------------------
حرف اول
-----------------------------------------
رسانه ها و تکلیف اصلاح نگاه به کشاورزی
-----------------------------------------

                    بخش کشاورزی با  همه کاستی هایش با رشد چهاردرصدی خود در تنش های ناشی از تحریم های اخیر نشان داد پایدارترین در بخش های مختلف اقتصادی کشور است. اما آیا واقعیات این بخش کلیدی که با معیشت همه اجزای اجتماعی پیوند دارد، در رسانه های کشور به تناسب ضرورت ها انعکاس دارد؟ با مروری در گروه های مختلف رسانه ای می توان این کاستی را دید که این جایگاه در پوشش های خبری و موضوعی بسیار کم رنگ یا اساسا نامتناسب با ضرورت هاست. رسانه صدا و سیما هم با وجود نقش بالقوه کلیدی در ارائه فوریت ها و فرهنگ سازی در تولید، فروش داخلی و خارجی و حتی مصرف، بی مهری های پرشمار دارد. اگر مدیریت اجرائی، بهره برداران و نیز مصرف کنندگان را سه قطب موثر در چیدمان بخش کشاورزی بدانیم، انتظار از رسانه هایی که این عرصه را پایش می کنند، این است که در بیان چالش و ظرفیت های توسعه، بتوانند آینه ای از واقعیت ها باشند. رسانه ها می توانند با پرسشگری سازنده و طرح نیازهای درست تولیدکنندگان، مدیریت اجرائی را به پاسخ گویی مسئولانه واداشته و از آن سو، مطالبات مصرف کنندگان را بر واقعیات موجود سامان دهند. 
رسانه ها به مثابه چشم و گوش مدیران و مصرف کنندگان و با طرح ضرورت ها، آنان را در ارزیابی از این بخش یاری دهند. اما با مروری از خبر و تحلیل ها در زنجیره و طیف های مختلف رسانه های مختلف، به نظر می رسد عمدتا به نوسانات بازار مصرف خود را محدود می کنند و در حقیقت فقط در میادین میوه و تره بار در جست وجوی مسائل مربوط به کشاورزی هستند. در چنین شیوه خبررسانی از اهمیت حفظ منابع تولید به عنوان اساسی ترین اولویت در وظایف مدیریت بخش کشاورزی کمتر نشانه ای وجود دارد. اینکه عرصه فعالیت کشاورزی فقط در هفت تا هشت میلیون هکتار اراضی آبی و با 70 تا 80 میلیارد مترمکعب آب بوده و با این ظرفیت محدود باید به سمت امنیت غذایی برویم، واقعیتی است که همه باید از آن آگاه باشند. در چنین درک عمومی است که به هر تغییر کاربری از این منابع محدود واکنش مدنی نشان داده خواهد شد. آگاهی عمومی نمایندگان از تنگناهای معیشت بهره برداران با میانگین دو هکتار زمین آبی بسیار الزامی است؛ نمایندگانی که گاه افزایش قیمت محصولات را بدون ریشه یابی درست مورد چالش قرار می دهند.با نگاه به محورهایی که هر از گاه جمعی از نمایندگان برای استیضاح وزیر جهاد کشاورزی مطرح می کنند، درمی یابیم  ارزیابی واقع گرایانه ای از آسیب پذیری های بخش کشاورزی دیده نمی شود. در تحلیل های درست رسانه ای از بخش کشاورزی است که مصرف کنندگان از حراج و بهای نازل فراورده های کشاورزی (در مقایسه با نرخ دیگر اقلام هزینه) شادمان نشده و آن را الزاما به حساب کاهش نرخ تورم تلقی نمی کنند. در پشت صحنه بهای نازل هر محصول کشاورزی، چه بسا ورشکستگی تولیدکنندگان به چشم می خورد. بدون تردید، با تداوم این ورشکستگی ها، آخرین سنگرهای تولید در معرض خطر قرار می گیرد. اگر رسانه ها به جای فقط پرداختن به بازار، به فقدان زیرساخت ها و نقد سیاست های اقتصادی عوام گرایانه هم توجه کنند و مصرف کنندگان را در اغمای آگاهی از ریشه های مشکلات قرار ندهند، مدیریت اجرائی هم به ورطه دستپاچگی و تامین کمبودها به هر حیلت و وارداتی نمی افتد. در خلال دوره تحریم های اخیر بارها دیده شده فرصت های مناسبی برای صادرات بعضی اقلام کشاورزی به وجود آمده است. اما اولین اقدام دولت برای حمایت از مصرف کنندگان در این بزنگاه ها، ممنوعیت صادرات آن محصول ها بوده است؛ شیوه ای که باید از سوی  صاحب نظران اقتصادی نقد شود. امید که ورود رسانه ها به حوزه کشاورزی بیش از این از مرزبندی های جناحی یا جذب مخاطب تاثیر نگیرد. این رکن دموکراسی باید با نقش آفرینی در فرهنگ سازی جامعه مصرف کننده و نمایش تنگناهای واقعی تولید برای مسئولان به یاری تولیدکنندگان بشتابد؛ آنان که با معیشت سبز خود سربازان بی نام ونشانی در رویارویی با هیولای گرسنگی و ذلت وابستگی به شمار می آیند.
                