یک‌شنبه ۲۷ مرداد ۱۳۹۸
-----------------------------------------
یادداشت
-----------------------------------------
مدخلی بر روان شناسی رشد و موضوع کیستی ما
-----------------------------------------

                    نقش الگو ها در شکل دادن به شخصیت، احساسات، ایدئال ها و رفتار ما در هشت دوره سنی.
آخرین تحقیقات روان شناسی رشد از اریک اریکسون- (Human life span Development) یا رشد انسان در درازنای زندگی، نشان می دهد که انسان ها از بدو تولد تا مرگ هشت دوره کاملا متفاوت رشد را می گذرانند و در هر مرحله رشد، ویژگی ها و الگوهای متفاوت را درونی می کنند. این پروسه درونی کردن الگو ها و مدل سازی را که گاهی آرام و گاهی تند و بحرانی هم می شود، پروسه همانندسازی یا (identification) نامیده اند که معمولا اتوماتیک و ناخودآگاه است.معمولا کودکان از والدین (دختر ها از مادر و پسرها از پدر) الگوبرداری می کنند. در نوجوانی از والدین دور می شوند و گروه هم سن، (peer group) برای آنان الگو و مدل جدید می شود که طبیعتا اندیشه ها و رفتار های آنها را تقلید می کنند.در جوانی هنرمندان، شاعران و نویسندگان و مدل های اجتماعی، الگوی ایدئال به شمار می آیند، اما در میان سالی و بزرگ سالی، الگوها و مدل ها، فردی تر شده و حالت گزینشی می یابند و الگوها رنگین کمانی می شوند. گروهی رهبران سیاسی و اجتماعی موجود در جامعه را الگو و سرمشق قرار می دهند و گروهی هم هنرمندان، روشنفکران و رهبران سیاسی را. اگر جامعه نتواند چنین الگوهای مورد قبول و واقعا موجود را در اختیار بگذارد، این قبیل افراد، برای یافتن الگوهای دلخواه خود، جهان خارج و حتی تاریخ گذشته را واکاوی می کنند تا به الگوهای دلخواه خویش دست یابند. در این مرحله حتی این الگو ها را به دلخواه خود دست کاری می کنند؛ یعنی آنها را رنگ و جلای بومی می دهند تا فرایند تقلید و یادگیری و درونی کردن ساده تر شود. (آلبرت باندورا 1990، دانشگاه استنفورد).در ایران ما در سال های گذشته، آرام آرام الگوها و مدل های رنگارنگ به حاشیه رانده و مدل ها یگانه و اسطوره ای شدند؛ بنابراین احساسات، اندیشه ها و لاجرم رفتارها و کردارها هم تک صدایی شدند و این الگوهای ارائه شده در جامعه، عمدتا انتزاعی، تاریخی و غیرتجربی هستند و در نتیجه خروجی این است که می بینیم: گم شدگی هویت، تلاش بی امان برای دورزدن این مدل ها، تلاش برای سازگاری و جلب توجه افراطی برای دیده شدن و... .
اما در قوم ما قشقایی: در قشقایی ها شرایط دگرگونه بود. دو نسل قشقایی هرکدام الگوهای قومی خود را به منزله سرمشق برگزیدند و به آنها اقبال نشان دادند. مشخصا دو چهره معروف تر، یعنی خسروخان و بهمن بیگی را انتخاب کردند! نسل قدیم بیشتر به الگوی خان و نسل جدید بیشتر به الگوی بهمن بیگی روی آوردند که هر دو در دوره ای نشان هویت و کیستی این قوم بودند...
 اما تکیه بر الگوی های اساطیری انتزاعی نخست به جذب آنها روی آورد تا آنها را از آن خود کند و سپس منجر به به حاشیه راندن آنها شد. این مدل ها به گذشته نه چندان دور تعلق داشتند و به نوعی با کیستی و عطش هویت طلبی ملموس نسل جدید همگام بودند؛ اما نسل جدیدتر، یعنی نسل جوان نیمه شهری، درباره خان و بهمن بیگی، تجربه حسی و واقعی نداشتند و این الگوها هم بار نوستالژیک و انتزاعی داشتند و لاجرم این نسل دچار خیال بافی و توهم شدند و به اسطوره سازی روی آوردند، چراکه عینیتی نبود تا ذهنیتی را فراهم کند.در چند ماه اخیر، گروهی کوچک ولی ثابت قدم، در انجمن قلم قشقایی ها گرد آمده اند تا باب گفت وگو را بگشایند و به بازبینی گذشته و حال بنشینند.به نظر چنین می آید که هویت و کیستی ما از بیرون تهدید نمی شود، ما از درون تحلیل می رویم و این تهدید در فقدان الگوها و مدل های ملی - فرهنگی جدید و به روز، نگران کننده و خیلی هم جدی است. خطر ها را جدی تر بگیریم.
                