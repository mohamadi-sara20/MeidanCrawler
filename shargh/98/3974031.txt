پنج‌شنبه ۲ آبان ۱۳۹۸
-----------------------------------------
سرمقاله
-----------------------------------------
نابرابری آموزشی نابرابری آموزشی
-----------------------------------------

                    در ایران امروز بوی نابرابری آموزشی چندی است که فضای سرزمین ما را آلوده کرده است. آموزش و پرورش و تعلیمات عمومی میزان الحراره و نشانگر مهمی برای توسعه اقتصادی، اجتماعی و فرهنگی امروز و آینده کشور است. هیچ کشوری را نمی توان توسعه یافته یا درحال توسعه یافت، مگر آنکه آموزش و پرورش آن توسعه یافته یا درحال توسعه باشد. هرگز کشور توسعه یافته ای دیده نمی شود که آموزش و پرورش عقب مانده و ناعادلانه ای داشته باشد.سیاست های آموزشی ای که در سال های گذشته در ایران اعمال شده، منجر به نابرابری آموزشی در ایران شده است؛ بنابراین پدیده ای که نتایج نامناسبی ایجاد کرده، باید در کارکرد درست آن تردید کرد. امروز زمان آن است که پدیده آموزش و پرورش در ایران ارزیابی و بازبینی مجدد و اصولی شود.مطالعات نشان می دهد نسبت کل مخارج ثروتمندترین دهک های درآمدی به فقیرترین دهک، 14 برابر است، درحالی که نسبت مخارج در حوزه آموزش ثروتمندترین دهک های درآمدی به فقیرترین دهک، بیش از 60 برابر است. در کنکور سراسری درباره هفت هزار دانشجوی قبول شده در دو دانشگاه برتر ایران 60 درصد از سه دهک پردرآمد و ثروتمند و 10 درصد از سه دهک کم درآمد جامعه بوده است.مطالعات بخش کیفیت آموزشی و نابرابری در شاخص (TIMSS) بررسی روند آموزش ریاضیات و علوم که محاسبه نابرابری فرصت دستیابی به آموزش باکیفیت برای کودک 14ساله است، برای دهک های بالای درآمدی 55 درصد و برای گروه های درآمدی پایین چهار درصد را نشان می دهد که حاکی از نابرابری به ضرر خانواده های کم درآمد است. همچنین آزمون PIRLS درباره مهارت خواندن و نوشتن که در سال های 80، 85 و 90 در ایران انجام شده، نشان دهنده آن است که توانایی دهک های ثروتمند عدد 81 و دهک های فقیر و کم درآمد عدد 48 است.با رشد مدارس غیردولتی در ایران، دهک های پردرآمد به طورکامل مدارس دولتی را ترک کردند و گروه های خاص اجتماعی نیز در مدارس خاص جای دارند، به طوری که این روند از 5/3 درصد کل دانش آموزان در سال 1375 به 12 درصد در سال 1395 رسیده است. شاخص باسوادی در هفت استان کشور نظیر سیستان و بلوچستان، هرمزگان، بوشهر و آذربایجان غربی از میانگین کشور 10 درصد کمتر است.از سوی دیگر گردش مالی کلاس های کنکور و معلمان خصوصی در ایران چندین هزار میلیارد تومان است. خانوارهای پردرآمد توان پرداخت هزینه های آن را دارند و کنکور سراسری که به ظاهر رقابتی است، عملا حاصل نتایج نابرابر نظام آموزشی ایران و نابرابری اقتصاد خانوارهای ایرانی است؛ بنابراین پدیده ای است که نتایج رقابتی و برابر برای همه افراد شرکت کننده را در بر ندارد؛ زیرا کسانی می توانند از این آزمون موفق بیرون بیایند که قبلا در مدارس غیردولتی و کلاس های کنکور خود را با هزینه هایی که دیگر اقشار جامعه قادر به پرداخت آن نبوده اند، تقویت کرده اند و عملا این آزمون غیررقابتی و نهایتا  غیرعادلانه است. مشاهدات میدانی هم نشان می دهد مانند گذشته در دانشگاه ها ردپای دانشجویان خانوارهای فرودست جامعه کمتر به چشم می خورد و اگر بعضی از آنها دیده می شوند صرفا استعدادهای درخشانی هستند که در هر صورت به دانشگاه راه می یافتند، ولی اکثریت کسانی که به دانشگاه راه یافته اند، کسانی هستند که در یک رابطه غیرعادلانه، رقابتی نابرابر داشته اند و شرکت کنندگان دیگر از راهیابی به دانشگاه محروم می شوند.
 این در حالی است که سیاست های آموزشی باید کارکردی فراگیر داشته باشد و رقابت عادلانه را برای همه استعدادهای گروه های درآمدی فراهم کند. در مجموع می توان گفت نظام آموزش و پرورش ایران به سوی یک نابرابری ساختاری قدم برمی دارد که نتیجه سیاست های آموزشی دولت ها در 40 سال گذشته بوده و به ضرر پایین ترین اقشار کم درآمد و فرودست جامعه ایران تمام شده است.سهم بودجه آموزش و پرورش در سال 1370 با 15میلیون و 600 هزار دانش آموز 19 برابر بودجه عمومی کشور بوده و در سال 1378 با 17میلیون و 700 هزار دانش آموز، سهم آن به 15 درصد و در سال 1398 با 14 میلیون دانش آموز به کمتر از 10 درصد رسیده است. این در حالی است که سهم مطلوب طبق نظر یونیسف 20 درصد است. با کاهش بودجه آموزش و پرورش قدرت چانه زنی نظام آموزش و پرورش در بودجه کشور کاهش یافته است که مهم ترین علت آن کاهش چانه زنی نظام آموزش و پرورش، تفکیک طبقاتی در مدارس است. در واقع مدارس دولتی صرفا به اقشار کم درآمد جامعه اختصاص یافته است و در چانه زنی اجتماعی و نهادهای تخصیص بودجه و امکانات صدای کمتری دارند. گرایش تجاری شدن در نظام آموزش و پرورش موجب می شود منابع مردمی کم شود و قدرت چانه زنی هم کاهش یابد و نتایج آن بودجه کمتر و کاهش حقوق معلمان و قدرت خرید آنان است و در نهایت کیفیت آموزش تنزل می یابد. تداوم شرایط نابرابر و غیرعادلانه آموزش و پرورش از نقش آن در رقابت های داخل دولت برای دریافت امکانات دولتی به تدریج می کاهد و عملا صدای منافع اقشار کم درآمد جامعه در مقابل صدای بلند پردرآمدها در امر آموزش و پرورش به خاموشی می گراید. همین پدیده مصداقی روشن از روند روبه افزایش نابرابری و بی عدالتی آموزشی در ایران را رقم می زند. جان رالز فیلسوف اجتماعی معاصر می گوید نابرابری در جامعه زمانی پذیرفته است که سیاست ها و اقدامات ما به ضرر پایین ترین گروه های درآمدی جامعه نباشد. آمارتیاسن اقتصاددان و برنده جایزه نوبل و مایکل سندل استاد فلسفه دانشگاه هاروارد در انتقاد به رالز می گویند ایشان فقط به نتایج بی عدالتی می پردازد و از فرایند و علل شکل گیری آن شانه خالی می کند. هر دوی این گزاره ها در بحث ما به کار می آید. در گزاره اول، سیاست های آموزشی ایران در سال های اخیر عملا به ضرر فرودستان و خانواده های کم درآمد شده و نتوانسته است آموزش عالی و مهارت های اجتماعی و فنی ناشی از آموزش عمومی را که می تواند موجب تحرک اجتماعی و انتقال از گروه درآمدی پایین به بالا و استفاده و مواهب بیشتر جامعه باشد، به طور عادلانه تخصیص و توزیع کند.بررسی گزاره دوم که آمارتیاسن و مایکل سندل مطرح می کنند و بدون ورود به مفاهیم نظری ایشان، فرایند و علت شکل گیری نابرابری آموزش در ایران ناشی از کژکارکردی نظام نابرابر در آموزش و پرورش است. بنابراین با استفاده از دیدگاه های این سه متفکر عدالت نتایج و فرایند شکل گیری نظام آموزشی ایران نابرابر و غیرعادلانه است.قانون اساسی جمهوری اسلامی ایران در اصل سوم، آموزش و پرورش رایگان را وظیفه دولت جمهوری اسلامی ایران می داند. همچنین در اصل سی ام قانون اساسی دولت موظف است وسایل آموزش و پرورش رایگان را برای همه ملت ایران تا پایان دوره متوسطه فراهم کند. در این دو اصل بر دو مفهوم رایگان بودن و برای همه آحاد ملت ایران بودن تاکید شده و بسیار روشن و تغییرناپذیر عنوان شده است. بنابراین مشخص نیست روی چه اصولی و صرفا چرا به خاطر کمبود بودجه مدارس با مجوز دولت و به شکل غیردولتی و مخصوص اقشار پردرآمد تاسیس شده و زمینه این نابرابری فراهم شده است و حتی معلمان با حقوق دولتی در این مدارس خدمت می کنند.یکی دیگر از دلایل این نابرابری به عملکرد دولت در ایران بر می گردد. وظایف دولت های مدرن تولید کالاهای عمومی است که شامل آموزش، سلامت، زمینه های ایجاد مسکن مناسب، امنیت داخلی و حفاظت از کشور، تامین اجتماعی، حفاظت از محیط زیست و راهبری سیاست های کلان اقتصادی و مالی است و این امر در پرتو دولت توسعه گرا و با کمترین مداخله غیرضرور در فعالیت های جامعه تحقق می یابد. دولت باید منابع در دست خود را صرف تولید کالای عمومی و از آن جمله آموزش کند که تضمین کننده و زمینه ساز هرگونه توسعه در کشور است. یکی از دلایلی که دولت های همانند دولت ایران با کمبود منابع برای آموزش و پرورش مواجه اند، صرف منابع برای اموری است که جزء وظایف اصلی دولت نیست و نقشی در توسعه کشور ندارند. اقلام بودجه عمومی کشور نشانگر تعداد کثیری از این گونه موارد است.از سوی دیگر سیاست های اجتماعی ایران باید به نحوی باشد که حقوق انسانی و اجتماعی همه ایرانیان را صرف نظر از اختلافات درآمدی برای آموزش و پرورش با فرصت مساوی فراهم کند.آموزش و پرورش در ایران محتاج اصلاحات ساختاری و نهادی است و این امر در ابتدا باید در نهاد دولت و نوع روبه رویی با وظایف اصلی دولت در جهت حرکت به سمت دولت توسعه گرا و کم مداخله صورت گیرد و یکی از نتایج آن اصلاح ساختار بودجه عمومی کشور است. بنابراین راهکارهای زیر پیشنهاد می شود:
1- آسیب شناسی عملکرد آموزش و پرورش در رابطه با کارآمدی آن در توسعه کشور
2- بررسی علل نابرابری آموزشی در ایران
3- اصلاح منابع و مصارف عمومی دولت در جهت وظایف اصلی دولت و از جمله آموزش و پرورش
4- بازگشت به اصل سوم و سی ام قانون اساسی در مورد رایگان بودن آموزش و پرورش
5- افزایش قدرت چانه زنی نظام آموزش و پرورش به نفع اقشار کم درآمد و آموزش رایگان
6- البته اصلاحات ریشه ای و اساسی نیز باید در اهداف، راهبردها و تکنولوژی آموزشی انجام شود که در اینجا به خاطر پرداختن به عدالت آموزشی به آن نمی پردازیم ولی در هر صورت عدالت آموزشی رابطه ای معنی دار با کیفیت آموزشی دارد.
 در ارتباط با نابرابری آموزشی بی تردید باید به اصول قانون اساسی برگشت ولی شرایط مالی و بودجه ای دولت در حال حاضر این تغییر را یکباره برنمی تابد. مهم آن است که به جای حرکت کنونی که به سمت نابرابری بیشتر است، به سمت همگانی کردن آموزش رایگان قانون اساسی و راهکارهای آن قدم برداشته شود. منظور آن نیست که یکباره مدارس غیرانتفاعی را تعطیل کنیم و همه مدارس را به شکل مدارس دولتی ناکارآمد درآوریم بلکه هدف آن است که سطح مدارس دولتی را ارتقا دهیم و به تدریج کیفیت ها را به هم نزدیک و در جهت یکسان سازی آموزش و پرورش قدم برداریم.
شاید گفته شود که این گونه روش ها مربوط به جوامع منسوخ کمونیستی است. کافی است به مدارس کشورهای فنلاند، سوئد و فرانسه مراجعه شود تا نقش مدارس در توسعه مشخص شود و ممنوع بودن مدارس خصوصی و غیردولتی در فرانسه که آن را خلاف آموزه اصل برابری در مفاهیم انقلاب فرانسه می دانند، مشخص شود. در هر صورت عدالت فضیلت اول در جامعه است و نابرابری مذموم است و در هیچ جامعه ای قابل قبول نیست. در کشوری که در یک قرن سه انقلاب اجتماعی کرده است زیبنده نیست فرزندانش به خاطر ناتوانی اقتصادی نتوانند عادلانه آموزش ببینند و تداعی زمانی در قرن ها پیش باشد که فرزندان کشور حق درس خواندن نداشته باشند. احساس نابرابری و بی عدالتی زهر کشنده ای است که ساختارهای ذهنی به هم پیوستگی اجتماعی ایران را می گسلد و به وحدت ملی این سرزمین لطمه های جبران ناپذیری وارد می کند و حتما به آینده توسعه ایران نیز کمکی نمی کند.
                