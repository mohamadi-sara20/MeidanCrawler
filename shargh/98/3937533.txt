چهار‌شنبه ۲ مرداد ۱۳۹۸
-----------------------------------------
سرمقاله
-----------------------------------------
ایران در بین 3 نقطه هدف ترامپ
-----------------------------------------

                    رویدادهای جهانی در سده گذشته شباهت زیادی با تغییرات آب و هوایی داشته؛ هم اکنون که این یادداشت در دست تنظیم است، بحران های آب و هوایی و سیاسی پابه پای هم پیش می روند. دمای اروپای شمالی تا سیبری، قاره آمریکا و همین خاورمیانه خودمان به صورت وخیمی افزایش یافته و سیل، توفان و زلزله همه جا گیر شده است. هم زمان درگیری های سیاسی نیز در جهان شدت گرفته و آن آرامشی که پس از جنگ جهانی دوم به وجود آمده بود، جای خود را به اغتشاش و دگرگونی در سراسر جهان داده است. شدت بحران در خاورمیانه به ویژه در ارتباط با ایران شاید قابل توجه باشد. نکته جالب در این بحران ها نقش قدرت های بزرگ جهانی به ویژه ایالات متحده آمریکاست که در ایجاد تنش در دوران ریاست جمهوری ترامپ شدت یافته، اما به دلیل روحیه متلاطم او نقش آمریکا بیشتر حالت نمایشی به خود گرفته است. سه نمونه بسیار بارزی که نشان دهنده رفتار نمایشی دونالد ترامپ در بیش از دو سالی است که از زمامداری او می گذرد، عبارت اند از بحران های ونزوئلا، کره شمالی و ایران. ونزوئلا در دو سال گذشته چنان مورد تاخت و تاز اقتصادی و سیاسی آمریکا واقع شد که اقتصاد آن به زیر صفر سقوط کرد. سران دولت آمریکا با گزینش جانشینی برای مادورو چنان قاطعانه با تغییر رژیم آن کشور برخورد کردند که برای اذهان عمومی در پایش اوضاع جهان تردیدی وجود نداشت که او به زودی سقوط می کند. نماد این واژگونی کاهش بی سابقه ارزش واحد پول ونزوئلا بود. ترامپ و پمپئو با سربلندی خود را معمار تغییر رژیم آن کشور جلوه می دادند. صادرات نفت ونزوئلا به صفر رسید؛ اما دخالت های پشت پرده قدرت های دیگر جهانی از جمله روسیه و چین و شاید کمک های ایران ناگهان به نمایش سقوط در کشور مورد اشاره پایان داد. دومین مورد و پا به پای ایران، کره شمالی بود که در معرض فشار آمریکا قرار گرفت. وضع کره شمالی با ونزوئلا تفاوت زیادی دارد. کره شمالی قدرت موشکی قابل توجه و  احتمالا هسته ای دارد. این کشور روزی روزگاری در خط تهاجم و اشغال ژاپن بود؛ حالتی که کشورهای اروپای شرقی در دوران زمامداری هیتلر در آلمان به آن دچار شده بودند. آلمان و ژاپن در قوای محور هم پیمان بودند؛ اما به دلیل بمباران اتمی ژاپن توسط آمریکا و ازمیان رفتن قدرت تهاجمی آن، کره شمالی از خطر اشغال ژاپن نجات یافت. داستان امروز کره شمالی وارونه چیزی است که پیش از بمباران ناکازاکی و هیروشیما وجود داشت؛ امروز قدرت موشکی کره شمالی  تهدیدی برای ژاپن به شمار می آید. موقعیت جغرافیایی 
کره شمالی - قرارداشتن آن میان روسیه کنونی، کره جنوبی و چین - به صورتی است که آمریکا باید برای دخالت در آن کشور دو بار فکر کند. ساده ترین راه فرار از بروز یک بحران بسیار جدی به تحریک آمریکا در منطقه شرق آسیا همین حرکت نمایشی ترامپ در پاگذاردن به درون خاک کره شمالی و دست دادن و لبخندزدن با «اون»، رهبر کره شمالی بود. کشمکش پایان یافت یا پرونده آن به صورت موقت به بایگانی سپرده شده است. تردیدی نیست که گفت وگوهای پشت پرده میان آمریکا، روسیه، چین و ژاپن در آرامش کنونی موثر بوده است. سومین و آخرین نمایش قدرت طلبی آمریکا بازی آن کشور در خلیج فارس علیه ایران و تحریک کشورهای عربی است. این بازی واکنشی به رسوخ تدریجی قدرت های روسیه و چین از یک سو و فروش اسلحه به کشورهای خاورمیانه از سوی دیگر است. نمونه واکنش آمریکا به رفتارهای روسیه را هم اکنون می توان با فروش موشک های اس - 400 روسی به ترکیه ملاحظه کرد. ما آمار دقیق نداریم؛ اما ایالات متحده در چند سال گذشته مقادیر زیادی اسلحه و موشک به کشورهای عربی فروخته و هم زمان بهای فروش نفت منطقه را مدیریت کرده است تا بتواند اسخراج نفت شل در آمریکا را به لحاظ اقتصادی توجیه پذیر کند. آمریکا در یک حرکت تدریجی بسیار محترمانه از دهه 1330 شمسی تاکنون پای خود را در خاور میانه جای پای انگلیس گذارده و نقش اصلی حمایت از اسرائیل را بر عهده گرفته است. این حمایت در دوران هشت ساله زمامداری اوباما آن قدرها قوی نبود، به طوری که در یکی، دو سال پایان زمامداری او، رابطه اش با ناتانیاهو به حالت قهر درآمده بود. ناتانیاهو که در سال آخر دوره اوباما به آمریکا رفت، موفق به ملاقات با او نشد و فقط توانست با کنگره آمریکا مذاکره کند. جنگ روانی شدید آمریکا علیه ایران و حضور فعال آن در منطقه خاورمیانه پس از انتخاب ترامپ به ریاست جمهوری و به دلیل رویدادهای اشاره شده در بالا، شباهت زیادی به برخورد آمریکا با ونزوئلا و کره شمالی دارد. 
آمریکا با بزرگ نمایی و به رخ کشیدن پیشرفت صنایع هسته ای ایران و اعمال تحریم تجاری، در پی آن بود که همان بلایی را که سر ونزوئلا درآورده بود، سر ایران درآورد. هزینه آن را هم با فروش اسلحه به کشورهای عربی تامین کرد؛ اما همسایگی روسیه و ترکیه و حضور پرقدرت چین در منطقه، موجبات عقب نشینی تدریجی آمریکا را در سومین بازی قدرت فراهم کرده است. ترامپ و همکاران نزدیک او خواب فاتح شدن را در نبرد احتمالی دیده بودند اما امروز فشار آمریکا در حال کاهش است. حتی با وجود اعمال تحریم های اقتصادی جدید علیه ایران، نخستین آثار پایان یافتن ماجرا با کاهش ارزش دلار و بازگشت تدریجی قدرت ریال نمایان شده است. هم شخص ترامپ و هم وزیر خارجه او امروز سخنی می گویند که وارونه حرف های چند روز پیش آنهاست. تا هفته پیش مقامات مورد اشاره از تغییر رژیم در ایران سخن می گفتند. امروز از علاقه خود به ثبات رژیم و مذاکره سخن می گویند. درگیری های رسانه ای و تبلیغاتی آنها نیز کم کم کاهش یافته است و بیشتر از روش های برخورد صلح آمیز با ایران سخن می گویند؛ اما اینکه آیا تغییر رفتار آمریکا با ایران ادامه می یابد و به سطح ونزوئلا و کره شمالی می رسد یا به تشدید بحران کشیده می شود، قابل پیش بینی نیست. پیش بینی کردن، شرط لازم برای تنظیم سیاست های بلندمدت و برنامه ریزی است، به ویژه در کشوری که برنامه ریزی توسعه اقتصادی و اجتماعی و فرهنگی دارد. در خاورمیانه امروز به صورتی که درآمده است، آینده نگری به هیچ وجه میسر نیست. صاحب نظران سیاسی و اقتصادی غالبا در معرض چند پرسش قرار می گیرند که پاسخ دادن به آنها هم ممکن نیست. نخستین پرسش درباره وقوع جنگ است. هیچ کس نمی تواند بروز جنگ را دقیقا پیش بینی کند، زیرا جنگ بیشتر به دلیل اشتباه محاسبه و در یک جو بلاتکلیفی آغاز می شود. بدتر از آن پیش بینی کردن نتیجه نهایی جنگ است. حتی هیتلر و موسولینی با همه قدرت و توانایی شان نتوانستند شکست خود را پیش بینی کنند و این یعنی طرف های تخاصم علیه ایران، باید متوجه وضعیت پیش بینی ناپذیر یک درگیری باشند. زمامداران شوروی هم نتوانستند سرنگونی آن قدرت شگفت آور را پیش بینی کنند. داستان شهردار سابق تهران نمونه بسیار کوچکی از ترکیبی از غفلت، عصبانیت و واکنش آنی است. یک کشور یا یک منطقه که جای خود دارد.
                