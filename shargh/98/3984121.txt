یک‌شنبه ۳ آذر ۱۳۹۸
-----------------------------------------
یادداشت
-----------------------------------------
کارگاه های کوچک قربانی اشتباهات سیستمی
-----------------------------------------

                    با پاییز، برداشت اکثر محصولات کشاورزی به پایان می رسد. زمان برداشت، مزارع و باغات به نیروی کار بیشتری نیاز دارند و به این جمع از کارگران، کارگر فصلی می گویند. فصل کاشت هم نیاز به کارگر فصلی داریم؛ مثلا زمان نشای برنج در مزارع شمال کشور تعداد زیادی کارگر فصلی برای نشاکاری به مزارع شمالی کشور می روند یا برای برداشت برگ چای، برداشت محصولات جالیزی از خیار، گوجه، فلفل و بادمجان تا محصولات باغی مانند هلو، شلیل و سیب درختی و پسته و انار. هجوم انبوه کارگران فصلی و جابه جایی جغرافیایی این کارگران، قصه همیشگی رابطه کارگر و کارفرماست. این کارگران حداقل امتیازات کارگری را دارند؛ بیمه ای در کار نیست و تحت حمایت بیمه از خدمات درمانی تا بیمه بازنشستگی قرار نمی گیرند و سابقه ای ندارند، آمدوشد این کارگران از محل سکونت تا مزارع و باغات نیز که هزینه حمل و نقل به دنبال دارد، جزء حقوق کارگران حساب نمی شود. مدتی است ترکیب کارگران فصلی و تنوع سنی آنها به هم خورده است. کارگران بی کار شده از تعطیلی واحدهای تولیدی که به جمع بی کاران اضافه شده اند، مشتری کارهای فصلی هستند. کارگر بی کارشده به همراه اعضای خانواده اش دنبال کاری است که جمع خانوادگی بتوانند مدتی مشغول به کار شوند. پدر و مادر و فرزندان کوچک و بزرگ دسته جمعی مشغول به کار می شوند. گاهی تا روزی 12 ساعت کار می کنند. نگارنده با سرپرست یکی از خانواده ها که صحبت می کرد، تقریبا به یکی از کارهای دستی از قالی بافی و گلیم بافی تا حصیر و نمدمالی، از نگهداری گوسفند و گاو تا پرورش مرغ و ماهی تجربه و تخصص داشتند؛ اما سرمایه اولیه ای که بتواند چراغ کارگاه کوچک خانوادگی را روشن کند، در اختیار نداشتند. سرپرست خانواده ای می گفت اگر امکان اولیه تهیه داربست قالی و مواد اولیه آن را داشتم، دربه در بیابان ها نمی شدم؛ هم بچه هایم به مدرسه می رفتند و هم کارگر و کارفرمای خودم بودم. دیگری می گفت مدت ها در کارگاه های بلوک زنی کار کرده ام و بلوک زن ماهری هستم. روزانه می توانم هزار بلوک بزنم. در منطقه سراوان و چابهار که مردم فقیر هستند، خانه ها اکثرا با بلوک ساخته می شود و مصرف بلوک بالاست، اگر سرمایه اولیه ای داشتم که یک دستگاه بلوک زن به اضافه هزینه تولید حداقل یک ماه بلوک را پوشش می داد، هزار و 500 کیلومتر از منزلم دور نمی شدم و خانواده ام را در روستاهای سراوان و ایرانشهر تنها نمی گذاشتم. همین کارگر می گفت: می خواهم سالم زندگی کنم و الا جابه جاکردن یکی، دو بشکه گازوئیل و بنزین کاری ندارد؛ از جابه جایی مواد مخدر نمی گویم که به خربزه خوردن و لرزیدنش نمی ارزد. واگذاری های اصل 44 که قرار بود باعث رونق تولید و تداوم کار کارخانه ها بشود، تبدیل شده به از بین برنده رزق و روزی کارگران. بی برنامگی دولت در ایجاد اشتغال، به ویژه مشاغل کوچک و خانوادگی، کاملا پیداست. زمانی تب تاسیس کارگاه های تولیدی زودبازده آن چنان داغ بود که فکر می کردند در یکی، دو سال، کشور به سوی نوعی خودکفایی در تولید مایحتاج عمومی خواهد رفت و کارگاه های کوچک محل حمایت اولیه دولت، بعد از مدتی کوتاه تبدیل به کارخانه های کوچک و سپس کارخانجات بزرگ می شوند. در آن سال ها، همه دنبال طرحی بودند که به ظاهر قابل پذیرش اولیای امور باشد و وام اولیه گرفته شود. دانشجویی داشتم که توانسته بود خود را به مجموعه دست اندرکار طرح های زودبازده نزدیک کند؛ کار پایان نامه را تعطیل کرد و رفت دنبال کار تولیدی مدنظرش. ظاهرا برای تولید ساده کاشی های مورد استفاده در خطوط انتقال برق فشارقوی، با دریافت وام در یکی از شهرهای مرکزی کشور کارگاه سفال گری دایر کرد و شد تولیدکننده؛ اما اصل مطلب چیز دیگری بود. بخش اندکی از وام را صرف چهاردیواری کارگاه مورد طرح کرد و مابقی را در کار ساخت وساز مسکن ارزان به کار گرفت. کار مسکن ارزانش روبه راه شد و از مسکن ارزان به مسکن گران رسید و کارگاه تولیدی سفال هم تبدیل شد به محل اتراق معتادان! شکست طرح های زودبازده راه را برای عده ای باز گذاشت که واژه «معوقات بانکی» را وارد ادبیات حقوقی کشور کردند. برخی نهادها می توانند به راحتی مسئولیت تامین منابع مالی کارگاه های کوچک تولیدی را بر عهده بگیرند و با نظارت مستقیم بر منابع مالی ای که در اختیار متقاضی قرار می دهند، مانع هدر رفت سرمایه اولیه شوند. انسان چرخ را دوباره اختراع نمی کند، باید دید دیگران برای رونق کارهای خرد در زمینه حمایت از تولیدکنندگان کوچک چه کرده اند؟ نمونه موفق اسلامی آن بانک گرامین است که در سال 1983 محمد یونس، اقتصاددان بنگلادشی، آن را تاسیس کرد؛ بانکی که شعبه مرکزی آن در داکا، پایتخت بنگلادش است و از سال 1983 تاکنون نزدیک به سه هزار شعبه دایر کرده است؛ نه از نوع شعبات بانک های خصوصی ایرانی که مالکیت شعبه خود سرمایه ای است در گران ترین نقاط شهرها. محمد یونس پروژه ای طراحی کرد که خط اعتبار خدمات بانکی را باز تعریف کرد. او متوجه شد مردم فقیر با اندک سرمایه ای می توانند دست به کاری بزنند که از فقر خارج شوند؛ اما سیستم بانکی با مقررات دست وپاگیر خود، به مردم فقیر و فاقد پشتوانه پول نمی دهد. افراد فقیر به علت نداشتن سرمایه یا دارایی قابل وثیقه که شرط اولیه پرداخت وام است، نمی توانند به عنوان وام گیرنده مورد وثوق بانک باشند. اگر این افراد سرمایه اولیه ای داشته باشند، می توانند شخصا وارد تولید شوند و از فقر رهایی پیدا کنند. باید کاری کرد که کسبه جزء و بی کارانی که شرایط اقتصادی آنان را در ردیف بی کاران قرار داده است، بتوانند از سیستم و روش بانکی که تنخواه در اختیار این گروه از افراد قرار می دهد، استفاده کنند تا بخشی از افراد جامعه بتوانند با ورود به بخش اشتغال، از فقر رهایی یابند. سیستم بانکی به فقرا وام نمی دهد و بهانه آن این است که فقرا نمی توانند شرایط دریافت وام را فراهم کنند؛ اما کسانی که برای راه اندازی حرفه ای کوچک به پول نیاز دارند، دنبال پول بی بهره نیستند و حاضرند بهره متعارف وام دریافتی را بپردازند، ولی بانک ها این گروه از افراد را فاقد شرایط لازم برای اخذ وام می دانند.
بانک گرامین برای برون رفت از این وضع، از متقاضیان وام درخواست کرد گروه های چند نفری تشکیل دهند و به صورت زنجیره ای ضامن یکدیگر باشند. هر فرد در گروه ضامن بازپرداخت وام خود و ضامن بازپرداخت وام گروه است. خیال بانک راحت است که گروه های متشکله با دو تعهد، فردی و تعهد جمعی با بانک روبه رو هستند. این نوع تعهد باعث نظارت درون گروهی هم می شود که اعضای گروه ناظر بر عملکرد عضو وام گیرنده هم باشند تا پول دریافتی صرف کاری غیر از اشتغال مورد نظر نشود. قبل از انقلاب اداره تعاون روستایی هم طرحی مشابه بانک گرامین در روستاها پیاده کرده بود و هر ساله مبلغی به عنوان وام به کشاورزان خرده پای روستایی پرداخت می شد که از آن با عنوان وام زنجیره ای یاد می کردند. شخص الف که وام از اداره تعاون دریافت می کرد، باید دو ضامن معرفی می کرد و این ضامن ها به ضمانت نیاز داشتند و به صورت زنجیره ای اهالی یک روستا متعهد و ضامن وام های خرد دریافتی بودند. البته قصد اداره تعاون در آن سال ها تزریق نقدینگی به روستاها بعد از اصلاحات ارضی و خروج مالکان از مناسبات روستایی در کشت و زرع بود. شاید اگر تزریق پول در آن سال ها به قصد راه اندازی مشاغل خرد در سطح روستاها انجام می شد، می توانست مانند پروژه بانک گرامین بنگلادش موفق باشد. هم اکنون نیز دولت می تواند با اختصاص مبالغی از صندوق توسعه ملی به شکل گیری گروه هایی در روستاها و شهرها به جهت تامین سرمایه اولیه برای را ه اندازی مشاغل خرد کمک کند و چند نفر ضامن یکدیگر باشند. وقتی به پرونده موسسات مالی نگاه می کنم که 37 هزار میلیارد تومان پول سپرده گذاران را هدر دادند و دولت را مجبور کردند برای جلوگیری از گسترش اعتراضات بحق سپرده گذاران دست در جیب مردم کرده و پول سپرده گذاران را بپردازند، مطمئن می شوم این 37 هزار میلیارد را می شد بین گروه های چند نفری توزیع کرد تا مانند بانک گرامین تامین کننده تنخواه اولیه گروه های بی کار باشند. خرید چند راس گوسفند، نگهداری یکی، دو راس گاو شیری، پرورش مرغ خانگی و ده ها شغل کوچک دیگر که تنها به سرمایه ای اندک نیاز دارد و بانک ها از پرداخت وام به این افراد خودداری می کنند، می تواند راه و روش جدیدی باشد تا با تکیه بر راه رفته، بانک گرامین در کشور بنگلادش، پاسخ گوی نیازهای اولیه افرادی باشند که مورد توجه نیستند اما می توانند در گروه های زنجیره ای با ضمانت یکدیگر وامی دریافت کنند و سود منطقی آن را هم بپردازند. دوستی تعریف می کرد قبل از انقلاب سفری به چین داشته و از تراکم دوچرخه و دوچرخه سواران سرسام گرفته است. به تازگی هم سفری به چین داشته اما نه دوچرخه ای بود و نه دوچرخه سواری! انبوه مردم فقیر دوچرخه سوار با اندکی برنامه ریزی صحیح به فعالان بازار کار تبدیل شده اند و امروزه تولیدات چین در پنج قاره حرف اول را می زند. می شود برای مردمی که انگیزه تولید دارند، اما سرمایه ندارند با برنامه ریزی دقیق از منابع ملی، کارگاه های کوچک را فعال کرد و با افزایش اشتغال، از این میزان پرونده های قضائی ناشی از خلاف های متعدد در اثر بی کاری هم کاست.
                