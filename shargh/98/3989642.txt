شنبه ۱۶ آذر ۱۳۹۸
-----------------------------------------
یادداشت
-----------------------------------------
آلودگی هوا و طبقه حساس!
-----------------------------------------

                    شهر تهران از ابتدای سال 1398 تاکنون 44 روز هوای ناسالم برای گروه های حساس و سه روز ناسالم برای کلیه گروه ها را پشت سر گذاشت. اما برعکس سال های گذشته، امسال آلودگی هوای تهران حاشیه های کمتری را با خود به همراه دارد. گرچه، یکی از دلایل آن نا امیدی مردم تهران از حل این مشکل هرساله و پذیرش این موضوع، همچون گرانی مسکن و ترافیک و خیلی موارد دیگر به عنوان یکی از تبعات زندگی در شهرهای بزرگ است، اما کاهش مناقشات مسئولان و عدم استفاده از ابزار آلودگی هوا برای تسویه حساب های شخصی و جناحی را نباید در کاهش نگرانی از آلودگی هوا و به حاشیه راندن اصل موضوع نادیده گرفت؛ البته ناگفته نماند که مسئولان شهرداری تهران نیز بی کار ننشستند. شهردار تهران به همراه جمعی از مدیران شهری در اوج آلودگی هوا، مسیر خانه تا محل کار را با دوچرخه طی می کنند و از نیاز به وزیدن باد برای رفع آلودگی هوا می گویند. گروهی نیز به تمجید و تشویق پرداخته و گروهی دیگر نیز مزاح لطیفی در این خصوص می کنند. غافل از آنکه آمار بهشت زهرای تهران، حکایت از افزایش پذیرش شدگان و هم آغوشان خاک در این روزها دارد و چه بسیار بیماری های خاموش در این روزها سر بر می آورد و آثار آن در سال های بعد دامان خانواده ها را خواهد گرفت. اما سهم مردم از این جریان، علاوه بر مواردی که در بالا ذکر شد، تعطیلی مدارس فرزندانشان و دلخوش بودن به دلخوشی کودکان در ایام تعطیلات است. مانند همه سال ها مردم و مسئولان، همه با هم منتظر می مانیم تا باد بیاید و باران و برفی که آلودگی ها را بزداید و آسمان آبی را چند روزی به رخمان کشد و ما از این فرصت بهره جسته و در وصف زیبایی آن، شعر بسراییم. عوامل بسیاری در کاهش آلودگی هوای شهرها دخیل هستند؛ از رفع آلاینده های موتوری و بهبود ناوگان حمل ونقل عمومی گرفته تا فعالیت های صنعتی که در زمره مسئولیت های وزارت صنایع و سازمان های مرتبط دیگر قرار می گیرند. اما سهم عمده ای از آلودگی هوای شهرها به سکونت و فعالیت های مرتبط با آن برمی گردد که به طور مستقیم در زمره وظایف مدیریت شهری و وزارت راه و شهرسازی قرار می گیرد. توزیع مناسب سکونت، توسعه همسو با حمل ونقل عمومی و کاهش نیاز به خودروی شخصی، بهینه سازی مصرف سوخت های خانگی و کاهش آلایندگی آن و هدایت ساختار فضایی شهرها به سمت الگوهای مناسب تهویه و برقراری جریان هوا در شهر بخشی از عوامل موثر در کاهش آلایندگی شهرها محسوب می شود. 
به نظر می رسد کنشگری سازمان ها در مسئولیت های محول شده در این خصوص تا حدی مانع انجام مسئولیت های محوله در احقاق حقوق عمومی مردم شده و تعاملات میان شهرداری، شورای شهر و وزارت راه و شهرسازی، حساسیت نسبت به مطالبات عمومی را در یک تفاهم عمومی میان نهادهای مسئول کاهش داده است. 
در این راستا به ذکر نمونه هایی می پردازیم: در زمستان سال 1395، شورای عالی شهرسازی و معماری که دبیر آن شهردار کنونی شهر تهران بود، در اوج آلودگی های هوای تهران به این موضوع ورود کرد و از شهردار وقت تهران بابت اقدامات خود در این مورد توضیح خواست. ادله کارشناسی ارائه شده که در مصوبات جلسه شورای عالی نیز درج شده، برج های منطقه 22 تهران را از عوامل مهم انباشت آلودگی های هوای تهران برشمرد و بر حذف ساختمان های بلندمرتبه این منطقه که مانعی برای جریان هوای تهران محسوب می شود، تاکید کرد.
برای طرح بهتر موضوع لازم است توضیحاتی درخصوص ساخت وسازها و روند توسعه منطقه 22 تهران ارائه شود: در طرح جامع ساختاری- راهبردی تهران که در سال 1386 به تصویب رسید، نقش منطقه 22 به عنوان مرکز فراغت محور و دانش بنیان تهران و مجموعه شهری تهران تعیین شده و پیشنهاد جمعیتی ارائه شده برای این منطقه در افق 1405، برابر با 350 هزار نفر تعیین شد. اما با توجه به وجود زمین های بزرگ و ظرفیت های ساخت وساز و توجه ویژه و گسترده نهادها و سازمان ها به این منطقه در قالب تعاونی های متعدد، ظرفیت جمعیت منطقه 22 در پهنه بندی طرح تفصیلی یکپارچه تهران 1391 به 680 هزار نفر افزایش یافت. در اوایل دولت یازدهم، با توجه به تعارضات متعدد طرح تفصیلی این منطقه با طرح بالادست و مشکلاتی از قبیل حجم بالای پروانه ها و توافقات، فاصله زیاد میان عرضه و تقاضا، کمبود خدمات و امکانات سکونت، توسعه حومه ای خودرومحور و مهم تر از همه، بلندمرتبه سازی بی قاعده، این طرح متوقف شده و مقرر شد طرح تفصیلی ویژه با کاهش سقف جمعیت پذیری و افزایش کیفیت سکونت برای این منطقه تهیه شود.
 درعین حال پروژه های کلان مقیاس تعریف شده اداری- تجاری و افزایش سهم کاربری تفریحی- توریستی منطقه به حدود 35 درصد کل سطح منطقه 22، نظیر ایران مال، بام لند و دریاچه چیتگر در این منطقه، موجب افزایش ارزش زمین و رونق بخشی منطقه شد. 
بنا بر گزارش های مشاور طرح، وضعیت اراضی در این منطقه، به پنج دسته ساخته شده و دارای سکنه، اراضی دارای پروانه نیمه ساز یا ساخته شده، تعهدات ساخت دارای پروانه، اراضی دارای توافق (بدون پروانه) و اراضی فاقد تعهد تقسیم می شوند.
بنابر همین گزارش، اراضی دارای توافق (بدون پروانه)، در مجموع بالغ بر 120 هزار نفر از جمعیت پذیری منطقه 22 را شکل می دهند که از این تعداد، ظرفیت 70 هزار نفر آن متعلق به بنیاد تعاون ارتش و بقیه متعلق به سازمان ها و نهادهای دیگر مانند قوه قضائیه، بنیاد شهید، بانک صادرات، سازمان امور مالیاتی، اداره اوقاف، تعاونی خلبانان، وزارت اطلاعات و... است. با توجه به اینکه تراکم ساخت در این اراضی، از 600 تا بالای هزار نفر در هکتار در نظر گرفته شده، همه این ساخت وسازهای بلندمرتبه پیش بینی شده اند (هنوز به دلیل صادر نشدن پروانه تعداد و طبقات بسیاری از ساختمان های بلندمرتبه مشخص نشده است).
بالغ بر صد هکتار زمین به ساخت شهرک هایی که مهم ترین آنها شهرک خرازی و مروارید هستند، اختصاص یافته که حدود 20 هزار واحد مسکونی در آن با تراکم 500 تا 800 نفر در هکتار ساخته شده و هنوز با وجود اتمام واحدها بهره برداری نشده اند.
طرح تفصیلی ویژه تهیه شده در سال 1398 در شورای عالی طرح و با کاهش ظرفیت جمعیت پذیری به 520 هزار نفر و لحاظ کردن برخی ملاحظات دیگر برای افزایش کیفیت سکونت و حمل ونقل به تصویب رسید؛ اما آنچه در این فرایند و تصویب مجدد طرح پس از گذشت چندین سال حائز اهمیت است، موارد زیر است:
1. با وجود دغدغه شورای عالی شهرسازی و معماری در سال 1395 در نقش ساختمان های بلند این منطقه در آلودگی هوای تهران، در این طرح که در سال 1398 به تصویب این شورا رسید، به این مهم توجهی نشده و به طور کامل در طرح مغفول مانده است. مطالعات سازمان هواشناسی که نتایج آن در شورای عالی شهرسازی و معماری در سال 1395 ارائه شد، نقش برج های ساخته شده در این منطقه را بر جریان هوای تهران و اثرات آن بر آلودگی هوا را به صراحت بیان کردند. نکته تامل برانگیز، تعداد اندک برج های ساخته شده در مقابل برج های دارای توافق نامه است که به آن پرداخته نشده و می توان تصور کرد که در صورت ساخت این برج ها چه مشکلاتی برای شهر تهران رقم خواهد خورد. در طرح تفصیلی ویژه مصوب سال 1398، به تثبیت تعهدات پرداخته شده و نگرانی های اولیه که منجر به توقف آن طرح و دستور بازنگری آن شد، مسکوت مانده است. الزامات وضع شده برای افزایش کیفیت سکونت، مانند تامین حمل ونقل مناسب، افزایش سهم فضاهای خدماتی و تفریحی و حفظ فضاهای سبز که دغدغه های بازنگری طرح بوده است، به افزایش کیفیت سکونت در این منطقه و همچنین افزایش ارزش اقتصادی تعهدات وضع شده منجر خواهد شد؛ اما بر مسئله تاثیرات ساختمان های بلند بر آلودگی هوای شهر خواهد افزود؛ در حالی که بخش عمده ای از این تعهدات همچنان که در بالا ذکر شد، به مرحله صدور پروانه ساختمانی نیز نرسیده است و امکان حفظ اراده پیشین معاونت شهرسازی وزارت راه و شهرسازی بر احقاق حقوق کل شهروندان تهران در مقابل توافقات سازمان ها با شهرداری قابل اجرا بود؛ اما به نظر می رسد که در شرایط کنونی اراده ای مبنی بر ورود به این گونه مناقشات در راستای احقاق حقوق عمومی شهروندان وجود ندارد.
2. موضوع مهم دیگر مخاطبان و ذی نفعان این طرح ها هستند. ظرفیت های ایجادشده در منطقه 22 با توجه به کمبود منابع زمین در شهر تهران ظرفیت درخور توجهی برای تامین مسکن اقشار آسیب پذیر و کارکنان سازمان ها و نهادهای دولتی در قالب تعاونی های شکل گرفته است و مدیریت استفاده از این فرصت در راستای حل مشکل کمبود مسکن هدفمند مخاطبان بدمسکن و بی مسکن دست کم سبب می شود بهایی که مردم کل شهر تهران برای تعهدات دهه 80 شهرداری می دهند، به نفع اقشار آسیب پذیر جامعه تمام شود. در حالی که این ظرفیت ها به طور کامل در برنامه های تامین مسکن اقشار کم درآمد نادیده گرفته شده و منابع زمین دیگری برای این منظور پیش بینی می شود که اغلب در حاشیه شهرها و در مناطق با ارزش اقتصادی پایین تر زمین است؛ اما رویکردهای حاضر بیان کننده آن است که منطقه 22 آماج سوداگری مسکن قرار گرفته و طرح های توسعه گردشگری و اوقات فراغت که از طرف نهادهای قدرتمند مالی حمایت می شود، راه را بر این رویه بیشتر هموار می کند.
موارد یادشده نمونه هایی از ترجیحات جناحی بر حقوق عمومی است که حاصل آن، حل نشدن مشکلات دیرینه ای است که مردم هر روز با آن دست به گریبان اند.
                