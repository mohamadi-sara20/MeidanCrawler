یک‌شنبه ۱۴ مهر ۱۳۹۸
-----------------------------------------
یادداشت
-----------------------------------------
حادثه آرامکو؛ از بزرگی تا بزرگ نمایی
-----------------------------------------

                     سه هفته بعد از حمله به تاسیسات نفتی عربستان، زمان مناسبی است تا این حادثه و پس لرزه های آن عمیق تر و واقع بینانه تر بررسی و تحلیل شوند. این حادثه که باید از این پس مانند حادثه 11 سپتامبر 2001، از آن به عنوان حادثه 14 سپتامبر 2019 یاد کرد، به غایت حادثه ای بزرگ است که با تاثیرگذاری بالا در عرصه سیاسی و بین المللی ارزیابی شده و در تاریخ سیاست جهانی به عنوان نقطه ای عطف ثبت می شود. تاسیسات نفتی آرامکو که مرکز حمله واقع شد، در واقع به لحاظ اقتصادی، سیاسی و امنیتی ، قلب صنعت جهانی نفت به شمار می رود و توقف و تحدید آن، آثار سنگینی را به اقتصاد جهانی و به تبع آن سیاست بین المللی وارد می کند. وسعت و بزرگی حادثه اما بر خلاف حادثه 11 سپتامبر که زمینه و بهانه ای برای دو جنگ پرهزینه و دامنه دار آمریکا در خاورمیانه شد، نمی تواند زمینه ساز بروز جنگ و درگیری جدیدی در منطقه باشد و چه بسا این حادثه و بزرگی آن، عاملی است برای جلوگیری از بروز جنگ در منطقه که نشانه های آن نیز هویدا شده است. یکی دیگر از ابعاد بزرگی این حادثه، ناکارآمد نشان دادن سیستم پدافند و امنیتی تاسیسات عربستان سعودی است که مستظهر به پیشرفته ترین و امن ترین سیستم های پدافندی دنیاست؛ مسئله ای که رهبران عربستان و دیگر کشورهای عرب منطقه، مقامات سیاسی و نظامی ایالات متحده و محافل و کارشناسان نظامی و امنیتی را شوکه کرد. از این منظر، حادثه  یادشده بسیاری از معادلات سیاسی و نظامی را در منطقه و حتی جهان برهم زد. معادلاتی که سال های سال بر مبنای دلارهای نفتی و سیستم های آفندی و پدافندی شکل گرفته بود، در چند دقیقه زیر سوال رفت. اگرچه بازیگران این عرصه تلاش کردند در سه هفته گذشته رفتاری متعارف در قبال یکدیگر داشته باشند، اما باید منتظر ماند و بروز چالش های جدی در مناسبات سیاسی و امنیتی این بازیگران را در آینده دید. پیشنهاد معنادار و پرطعنه رئیس جمهور روسیه به عربستان برای تامین امنیت تاسیسات نفتی این کشور، فقط جلوه ای کوچک از تغییر معادلات است، اما بزرگ ترین و فوری ترین این تغییرات، کشیده شدن ترمز حرکت قطار جنگ در منطقه بود.
بزرگی حادثه زمینه بزرگ نمایی بیش از حد ماجرا را از سوی عربستان و ایالات متحده فراهم کرد. اعلام اینکه در حدود 7/5 میلیون بشکه از ظرفیت تولید روزانه عربستان در این حمله متوقف شده که این میزان در حدود 50 درصد ظرفیت تولید روزانه این کشور به شمار می آید، مهم ترین و برجسته ترین وجه بزرگ نمایی حادثه است. فعال شدن آمریکا در ماجرا به لحاظ تبلیغاتی و اعلام استفاده از ذخایر استراتژیک برای جلوگیری از افزایش شدید قیمت نفت، دیگر وجه این بزرگ نمایی است. در نگاه اول، شاید این بزرگ نمایی به سود این کشورها ارزیابی نشود، اما با درنظر گرفتن شرایط زمانی و اهداف سیاسی مدنظر، به سرعت هماهنگی مناسبی برای این بزرگ نمایی میان ریاض و واشنگتن شکل گرفت. هدف از این بزرگ نمایی، فراهم کردن زمینه های فشار سیاسی به ایران از طریق همراه کردن افکار عمومی جهان در آستانه برگزاری اجلاس سالانه مجمع عمومی سازمان ملل متحده در نیویورک، با متهم کردن ایران به عنوان مسئول اصلی این حمله بود. محور این بزرگ نمایی نیز «اقدام غیرمسئولانه ایران به انجام این حمله بدون توجه به پیامدهای سنگین اقتصادی و سیاسی به کشورهای جهان» بود؛ سیاستی که از نظر عربستان و آمریکا می توانست قدرت مانور ایران را در عرصه جهانی به شدت کاهش داده و آن را به لحاظ سیاسی به حاشیه برده و اجماع مدنظر آمریکا و عربستان را علیه این کشور در سطح جهان ایجاد کند. اینکه آیا عربستان و آمریکا به این هدف خود رسیدند یا خیر، جای بحث دارد که نگارنده معتقد است با وجود همراه شدن رهبران سه کشور اروپایی در مسئول دانستن ایران در این حادثه، بازی به آن صورتی که عربستان و آمریکا دنبال می کردند، پیش نرفت و تحرکات سیاسی در نیویورک به شیوه دیگری که مورد انتظار دو کشور نبود، رقم خورد. مذاکرات فشرده و سخت رئیس جمهوری ایران در نیویورک با رهبران کشورهای مختلف نشان از این داشت که تبلیغات سیاسی بر حادثه آرامکو ، اثر لازم را نداشته است و بیانیه سه کشور اروپایی نیز نتوانست به این بازی کمک کند.
بااین حال، این بزرگ نمایی سریع رنگ باخت؛ آنجا که برخلاف اعلام اولیه مقامات سعودی، بازگشت عربستان به شرایط قبلی تولید خیلی سریع اتفاق افتاد. به باور بسیاری از کارشناسان فنی و اقتصادی، اگر حادثه به صورتی که منجر به توقف تولید 7/5 میلیون بشکه شده، اتفاق افتاده باشد، بازگشت عربستان به شرایط عادی تولید با بازسازی تاسیسات آسیب دیده بین شش ماه تا یک سال زمان نیاز دارد؛ حال آنکه مقامات عربستانی دو هفته بعد از حادثه اعلام کردند به شرایط عادی تولید بازگشته اند. از سوی دیگر، مقامات عربستان در این مدت اطلاعات و مستندات کاملی مبنی بر عمق و وسعت حادثه منتشر نکرده و به صورت مدیریت شده صرفا تصاویری از دود در دقایق اول حادثه و در روزهای بعد تصاویر و فیلم های محدودی را منتشر کردند. این مسئله نیز مواضع عربستان را درباره ابعاد ماجرا زیر سوال می برد. متغیر دیگری که موید بزرگ نمایی عربستان و آمریکا در این حادثه است، واکنش بازار نفت به آن است. قیمت نفت بعد از حادثه در حدود 10 دلار برای هر بشکه نفت افزایش یافت، اما این قیمت خیلی سریع به شرایط قبل بازگشت؛ به گونه ای که قیمت نفت در بازارهای جهانی سه هفته بعد از حادثه آرامکو، از قیمت های قبل از حادثه کمتر است. این مسئله گویای این واقعیت است که بازار نفت ادعاهای عربستان درباره عمق و وسعت حادثه را نپذیرفته است. به اعتقاد کارشناسان، توقف عرضه پنج درصدی نفت، یکباره و آن هم در نتیجه اقدامی ژئوپلیتیکی، اثرات به مراتب شدیدتر، پردامنه تر و طولانی مدت تری را به بازار تحمیل می کند و استفاده از ذخایر استراتژیک یا جایگزینی محصولات نفتی نیز نمی تواند این شرایط را مدیریت کند. 
نکته دیگر اینکه قطعا کشوری مانند عربستان سعودی هم اکنون در شرایط اقتصادی و سیاسی مناسبی نیست که بتواند بدون ظرفیت 50درصدی تولید و صادرات نفت و صرفا برای برخی اهداف سیاسی کوتاه مدت و به نتیجه نرسیده، ادامه حیات اقتصادی دهد.گذشت زمان، ابعاد و پیچیدگی های بیشتری از حادثه حمله به تاسیسات نفتی عربستان را آشکار خواهد کرد. این حادثه اگرچه حادثه ای بزرگ و بی سابقه به شمار می رود، اما بلوف ها، غلوها و بزرگ نمایی های ماجرا که عمدتا بدون فایده بوده است، بخشی از ماجراست که نباید از آن غافل بود.
                