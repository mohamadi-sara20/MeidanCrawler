شنبه ۲۳ آذر ۱۳۹۸
-----------------------------------------
حرف اول
-----------------------------------------
فراخوانی برای علوم سیاسی در ایران
-----------------------------------------

                    به رسم فراخوان برای علوم سیاسی در ایران موضوعی را درباره ساختار قدرت رسمی و نیمه رسمی بیان می کنم تا شاید مورد عنایت پژوهشگران این رشته در سال پیش رو قرار بگیرد. مطالعه نهادهای سیاسی در ایران و گره گشایی و بحث و گفت وگو برای ساختار مبارزه قدرت یکی از وظایف علوم سیاسی ایرانی است. معضل ساختاری در معماری فعالیت معطوف به قدرت در ایران این است که مبارزه سیاسی از بستر مدنی و تاریخی خود جدا شده و زمینه را برای هرج و مرج و آشوب های سیاسی فراهم کرده است. به بیان روشن، اصولگرایان، اصلاح طلبان، روحانیت، بازار و دانشگاه خاصیت جریان سازی تاریخی خود را به تدریج از دست داده یا می دهند. در یک جامعه سیاسی، مبارزه و فعالیت برای دستیابی به ریاست و قدرت در صورتی به ثبات سیاسی می انجامد که به زمینه اجتماعی و مردمی متصل باشد تا بتواند نبرد منافع گروه های اجتماعی را ساماندهی کند و شفافیت ببخشد. دیر زمانی است که این مبارزه سیاسی از بستر نهادهای یادشده برنمی خیزد و اگر هم کرسی دولت و مجلس به دست بیاید، کارکرد جدی ندارد. پیامد این است که مجلس و دولت بر بستر قدرت واقعی اجتماعی استوار نیستند. این پرسشی حیاتی برای علوم سیاسی ایرانی است. این جریان ها که از بستر تاریخ سیاسی ایران برآمده اند آیا برای امنیت ملی مفید و  ضروری اند؟ اگر چنین است آیا  معماران نظام سیاسی ایران  باید به احیا و بازآفرینی آنها همت گمارند؟ آیا باید زمینه را برای یک جریان سیاسی جدید به منظور نمایندگی لایه های پایین اجتماعی- اقتصادی فراهم آورند تا اینان نقش ها و مسئولیت های مبارزه قدرت اجتماعی را بر دوش بکشند؟ در غیاب کارکردهای اصیل این ساختار، راه برای دیگر نیروها برای بازیگری در عرصه قدرت فراهم می شود؛ از جمله نیروهای خارجی، نیروهای واگرایانه، نیروهای تجزیه طلب و... .
در سال های پیش رو، پژوهشگران علوم سیاسی از سویی و معماران نظام جمهوری اسلامی از سوی دیگر در برابر انتخاب سیاستی دشوار برای معماری نظام سیاسی قرار دارند و نیازمند تئوریزه کردن معماری کلان قدرت اجتماعی هستند. گزینه های پیش رو عبارت اند از: 
1. بازگشت به جریان های سیاسی اصولگرا، اصلاح طلب، بازار، دانشگاه و روحانیت برای هدایت مبارزات سیاسی از سویی و فراهم آوردن زمینه برای نیروهای جدیدی که از شکاف های اقتصادی سر برآورده اند (مثلا یک نیروی چپ مذهبی جدید). 
2. واقعی کردن ساختارهای تقنینی، قضائی و اجرائی و حذف ساختارهای موازی نهادی و پرهیز از سوء مصرف نهادی (Institutional Overdose). 
3. تئوریزه کردن و اجرائی کردن قرائت جدیدی از تئوری ها و عدول از واسطه گری قدرت توسط جامعه مدنی به ویژه با توجه و توجیه افزایش تهدیدهای نظامی خارجی.
4. و...؟ 
در اینجا به اختصار مهم ترین وجوه معضل ساختاری مبارزه قدرت نیمه رسمی را بیان می کنم. در سال گذشته در همین همایش آسیب شناسی بخش رسمی مبارزه قدرت را بیان کردم. 
تخلیه تئوریک اصلاح طلبی (ناتوانی اصلاح طلبان از جریان سازی)
یکم. اصلاح طلبی دچار تخلیه تئوریک شده است و نمی توانند در میان طرفداران خود به ویژه بخش خاکستری اجتماعی جریان سازی کنند. آنان هم از لحاظ نظری و هم از لحاظ محدودیت های قضائی دچار ریزش شده اند. اصرار هسته های سخت اصولگرایی بر قرائت های محدودکننده تر از آزادی و... سهمی ویژه در ریزش بخش خاکستری اصلاح طلبان داشت. 
نازایی اصولگرایی سنتی (ناتوانی اصولگرایی سنتی از جریان سازی)
دوم. اصولگرایان سنتی، امروزه تقریبا به فراموشی سپرده شده اند. اصولگرایان جدیدی از پس هشت سال اختلال هویتی ناشی از دوران احمدی نژاد در قالب هایی چون «عدالت خواهی» جدید، «مبارزه با فساد» و «انقلابیگری» سر برآورده اند. هرچند اینان نیز هنوز نتوانسته اند برای خود آزادی فکری- تئوریک به دست آورند و در نتیجه برای جامعه جوان و خاکستری تئوری قابل قبولی پیشنهاد کنند تا جریان سازی اجتماعی گسترده ای داشته باشند. 
روحانیت
سوم. روحانیت در تاریخ سیاسی ایران جریان ساز بوده است. این قدرت پس از انقلاب در خدمت نظام سازی و حفظ آن قرار گرفت؛ طبیعی هم می نماید؛ اما همین پارادوکس در نهایت، روحانیت و نماد اصلی جریان سازی آن یعنی نمازهای جمعه را به پوسته ای از تشریفات اداری- مذهبی  تقلیل داد. مبدا فکری روحانیت رسمی، جوششی از زمینه فکری آن و فعالیت های پژوهشی اش نیست؛ در نتیجه روحانیت دیگر جریان ساز نیست. 
دانشگاه و دانشجو؟ (ناتوانی دانشگاه از جریان سازی)
چهارم. دانشگاه و دانشجو فاقد تئوری اجتماعی روشنی هستند که آنان را از تخصص گرایی به مرحله «مسئولیت روشنفکری اجتماعی» بکشاند. از این رو زندگی سیاسی برای دانشگاه معنای محصلی ندارد و جریان سازی اجتماعی نیز برای آنان سالبه به انتفاع موضوع است. 
بازار (ناتوانی بازار از جریان سازی)
پنجم. بازار از لحاظ ماهوی دچار دگردیسی اجتماعی شده و از دو سو توسط «جوانان» به محاصره درآمده است. از سویی رونق نسبی فناوری های نو طبقه جدیدی از بازار مدرن را تشکیل داده و بازار سنتی به بخش کوچکی از جریان اقتصادی جامعه ایرانی تبدیل شده است. بازار سنتی و گرایش های سیاسی آن عملا دچار اضمحلال شده است؛ بازار، توان جریان سازی اجتماعی به ویژه از نوع سنتی آن را ندارد. 
آلترناتیو بی جریانی (قدرت جریان سازی نظامی-امنیتی)
ششم. در غیاب «جریان سازها»ی سیاسی، نظامیان در حوزه های گوناگون سیاسی، اقتصادی و رسانه ای فعال اند. آنان در حوزه اجتماعی پرتحرک هستند و با رونق دهی به کسب وکارهای خرد در محیط های دورافتاده پیوندهایی با جوامع محلی ایجاد کرده اند که برای آنان دست بالایی را در انتخابات ها به وجود آورده است؛ اما همه اینها به قالب تشکیلات اجتماعی درنمی آید. این فعالیت ها ماهیتی اجتماعی دارند و نمی توانند «هویت سیاسی پایدار» برای گروه های اجتماعی پدید آورند. جریان اجتماعی فراتر از اینهاست. لازمه یک جریان اجتماعی شکل گیری یا وجود هویت طبقاتی (نه ضرورتا به مفهوم مارکسیستی آن) و هویت سیاسی است که از گروه های مردمی یک بدنه اجتماعی ایجاد کند. این بدنه اجتماعی باید واجد یک هویت تاریخی باشد تا بتواند جریان پایدار سیاسی فراهم کند. درحالی که جمعیت هدف فعالیت های اجتماعی اینها، جمعیتی توده ای، غیرمتشکل و پراکنده است. 
بنابراین علوم سیاسی در برابر این پرسش تاریخی است که چگونه افول قدرت های اجتماعی جریان ساز و خلا جریان سازی اجتماعی- سیاسی را توضیح دهد و در رویکردی هنجاری-کاربردی راهکارهای پیشنهادی اش برای این خلا قدرت چیست؟ تا بتواند جامعه ایران را از شورش های کور اجتماعی برهاند. 
                