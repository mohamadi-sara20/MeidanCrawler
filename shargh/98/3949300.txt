چهار‌شنبه ۳۰ مرداد ۱۳۹۸
-----------------------------------------
حرف اول
-----------------------------------------
اهمیت استقلال حوزه ها
-----------------------------------------

                    1. یکی از دغدغه های مهمی که از آغاز پیروزی انقلاب نزد علمای دلسوز و آینده نگر وجود داشت و به دفعات از زبان آنان شنیده می شد، موضوع استقلال حوزه های علمیه است. به نظر می رسد اگر حوزه های علمیه و روحانیونی که وظیفه اصلی شان هدایت دینی جامعه است، از روش و منش پیشینیان که وابستگی نداشتن به قدرت و همراهی با مومنین و مومنات بوده، پیروی کنند، روابط مردم با آنها ترمیم می شود. اگرچه نگارنده معتقد است با گسترش شیوه های نوین آموزشی و افزوده شدن بر دانشمندان دین شناس غیرحوزوی، نوعی انتقال آرام از حوزه های سنتی به دیگر پایگاه های علمی، اجتناب ناپذیر است؛ اما چنانچه خود حوزویان از جدل ها دست بردارند و در اندیشه حفظ جایگاه پیشین و تاریخی خویش باشند، می توان امیدوار بود که رقیب دانشگاهی پا پس بکشد و مردم- به ویژه جوانان متدین - نیز اعتماد به روحانیت اصیل را بازیابند. شک نباید کرد که امروزه مفهوم رجوع جاهل به عالم مانند گذشته و پذیرفتن بی مجادله نظرات دیگران، تا حدود زیادی به هم ریخته است. درک و فهم مطالب در میان امروزیان و رجوع سریع و آسان به کتاب های مکتوب و مجازی، شیوه کسب اطلاعات آزادانه ای است که همه جا را فراگرفته و همگان را به سمت و سوی آن سوق داده است. حال اگر در این میان، خود روحانیون شیعی که از گذشته هویت صنفی مثال زدنی داشتند، به تضعیف یکدیگر بپردازند؛ امید بهسازی رابطه مردم و آنان از بین می رود. 
سخنان اخیر آیت الله شیخ محمدیزدی، رئیس حوزه علمیه قم، درباره آیت الله علوی بروجردی و چند روز پیش از آن اعلام ضرورت دخالت جامعه مدرسین حوزه علمیه قم در انتخاب مرجع تقلید و اقدامات سال های گذشته این تشکل در برخورد با مرجعیت آیت الله العظمی صانعی و پیش تر از آن به رسمیت نشناختن جمعی از شناخته شده ترین مراجع تقلید توسط همین جامعه مدرسین، نشان دهنده این واقعیت تلخ است که حوزه های علمیه و نهاد روحانیت از درون آسیب پذیر شده که نتیجه آن تضعیف مقام مرجعیت است. در چنین شرایطی این پرسش پیش می آید که آیا حوزویان به فکر آسیب زدایی از صنف خود هستند؟
2. آگاهان به مسائل و رویدادهای پس از پیروزی انقلاب به این امر واقف اند که یکی از چهره های فعال در برخورد با انسجام روحانیون و اعتراض به علما و مراجع تقلید، شیخ محمد یزدی روحانی بلندپایه حوزه قم بوده و هست. او برداشت های خاص خود را از اسلام دارد و انتظار دارد به هر صورتی این دیدگاه ها را در کشور جاری کند، هرچند تا مدتی به چالش علنی با دیگران بپردازد. نمونه های زیادی را می توان در لابه لای تاریخ 40ساله جمهوری اسلامی به یاد آورد که آقای یزدی در موج آفرینی پیرامون آن نقش داشته است. اواخر سال 1358، یعنی یک سال پس از پیروزی انقلاب اسلامی، شورای انقلاب که موقتا قانون گذاری می کرد، کمیته ای را مامور تهیه طرحی کرد که براساس آن برای واگذاری اراضی دولتی یا بدون صاحب و بایر یا زمین های کشاورزی خوبی که بر سر تقسیم آن دعوا وجود دارد، قانونی وجود داشته باشد. آن کمیته طرحی را تهیه کرد و برای اطمینان از خلاف شرع نبودن بندهای آن، طرح تهیه شده را به علمای بزرگ از جمله آیت الله حسینعلی منتظری، آیت الله علی مشکینی اردبیلی و آیت الله دکتر سیدمحمد حسینی بهشتی عرضه کرد. این سه بزرگوار بعد از مطالعه و بررسی، نظراتی دادند که اصلاح و طرح برای اجرا به دستگاه های مربوطه ارجاع داده شد. وقتی امضای این سه نفر عالم دینی پای این طرح بود، دیگر برای کسی از جمله علمای حوزه شبهه درباره غیراسلامی یا غیرشرعی بودن آن ایجاد نمی کرد، اما ناگهان از میان حوزویان شیخ محمد یزدی صدای اعتراض خود را نسبت به غیرشرعی بودن بند «ج» این طرح بلند کرد. اعتراض ایشان اشکال طلبگی بود که می توانست با شرکت در مباحثات آن سه بزرگوار آن را به بحث بگذارد، اما این کار را نکرد و آن را رسانه ای کرد. از این نمونه ها در رفتار آقای یزدی باز هم دیده می شد تا اینکه وی رئیس قوه قضائیه شد. وقتی رئیس شد به نظرش رسید که سیستم قضائی کشور نیاز به دادسرا ندارد. دستور داد دادسراها را جمع کردند و این در شرایطی بود که کارشناسان حقوقی قدرقدرت با نوشتن مقالات متعدد با این کار ایشان مخالفت کردند؛ اما او اعتنایی نکرد. از این نمونه های گذشته و به ویژه اعتراضات علنی فراوان به مرحوم هاشمی رفسنجانی که بگذریم، سال گذشته بود که ناگهان در نامه به یکی از اقدامات آیت الله العظمی شبیری زنجانی اعتراض کرد. به تازگی هم با الفاظی تند و از موضع حق به جانب نسبت به مرجعیت آیت الله محمدجواد علوی بروجردی اعتراض کرد. 
3 -تشکل جامعه مدرسین حوزه علمیه قم که فعلا زیر نظر آقای یزدی اداره می شود تصمیم گرفته است راه و روش علمای سلف را نادیده بگیرد و در بود و نبود مراجع تقلید تصمیم گیری کند. به اظهار نظر حجت الاسلام فقیهی یکی از اعضای جامعه مدرسین حوزه علمیه قم که ملهم از نظرات آیت الله محمد یزدی است، توجه فرمایید: «در جامعه مدرسین کمیسیونی هست و کسی که صلاحیت مرجعیت دارد در آن کمیسیون مطرح و درباره آن بحث و گفت وگو می شود. این کمیسیون نظر می دهد که آیا فلان شخص صلاحیت برای مرجعیت دارد یا خیر». (روزنامه ایران 19 مرداد 98 ص 3) اولا: می دانیم که همیشه ریاست عالیه حوزه های علمیه در یک قانون و قاعده نانوشته بر عهده یکی از مراجع بزرگ همان حوزه ها بوده است. حال آیا مراجع بزرگ در قید حیات این نظر حجت الاسلام فقیهی را قبول دارند؟ ثانیا: ضرورت دارد که مسائل آغازین رساله های عملیه که در چگونگی انتخاب مرجع تقلید است را به هم بریزند و به جای دو نفر مجتهد عادل، کمیسیون مربوطه در جامعه مدرسین حوزه علمیه قم را بنویسند. آیا صاحبان توضیح المسائل حاضرند فتاوای خود را در مورد انتخاب مرجع تقلید تغییر دهند؟ آیا مراجع تقلید بزرگ ساکن نجف اشرف که مقلدین زیادی در ایران دارند، باید در همین کمسیون قم راستی آزمایی شوند که آیا مرجع هستند یا نه؟ و ده ها پرسش از این دست که علی القاعده باید پاسخ داده شود. همچنین آقای فقیهی بیان کرده است که: «وزارت ارشاد موظف است که اگر کسی قصد چاپ رساله خود را دارد، ابتدا باید آن را به جامعه مدرسین ارائه دهد تا بعد از اجازه جامعه مدرسین چاپ شود». (همان) نکته در خورتوجه اینکه: «با وجود مراجع معظم تقلید کسی نباید احساس وظیفه کند که رساله بدهد» (همان). فرض کنید یکی از علما که به درجه بالای اجتهاد رسیده و احساس تکلیف کرده یا به درخواست علمای بلاد و شاگردان و دیگران قصد کرده رساله اش را که مورد نیاز امروز جامعه و به ویژه جوانان مومن است منتشر کند. این مجتهد، از شرعیات استنباط هایی دارد و از قرآن، حدیث، اجماع و عقلا استفاده کرده و به نظراتی رسیده است که باب میل فضلای عضو کمیسیون بررسی توضیح المسائل نیست و با نظر فلان آقا مثلا آیت الله محمد یزدی تفاوت دارد و بنابراین در کمیسیون مذکور رساله اش تصویب نشد، آن مجتهد عالی مقام چه باید بکند؟ برای همیشه روی تکلیف شرعی خود پا بگذارد و جامعه را از نظرات خود محروم کند یا اینکه فتوای خود را تغییر دهد و به سلیقه اعضای کمیسیون بنویسد! این می شود اجتهاد و مرجعیت؟ با توجه به اینکه همه مراجع از نظر دیدگاه و فتوا مثل هم نیستند و مسائل و فتواهایشان مورد رضایت کامل افرادی مانند آیت الله یزدی نیست، وضع چنین شروطی تناسبی با شیوه گذشته تعیین مرجعیت ندارد. 
                