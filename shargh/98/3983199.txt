یک‌شنبه ۲۶ آبان ۱۳۹۸
-----------------------------------------
یادداشت
-----------------------------------------
چشم انداز استیضاح ترامپ
-----------------------------------------

                    اصل دوم قانون اساسی آمریکا این امکان را فراهم می کند که «رئیس جمهور، معاون رئیس جمهور و همه مقامات کشوری» به خاطر «ارتکاب خیانت، ارتشا و سایر جرائم عمده» بازخواست و در صورت محکومیت از کار برکنار شوند. همین اصل مبنای بحث هایی است که در چند سال اخیر درباره استیضاح ترامپ مطرح بوده و در هفته های اخیر شدت گرفته است. به عبارت دقیق تر بعد از افشای مکالمات ترامپ با ولادیمیر زلنسکی، رئیس جمهور اوکراین، دموکرات ها عملا به دنبال بازخواست و در صورت امکان برکناری ترامپ از قدرت هستند. بنابراین، مسئله ای که در این یادداشت به دنبال توضیح آن هستم، این است که چرا ترامپ در ورطه استیضاح افتاد و اینکه آیا امکان برکناری او از قدرت وجود دارد یا خیر؟با توجه به اصالت تفکیک قوا در نگاه پایه گذاران آمریکا، از ابتدا گنجاندن ایده استیضاح رئیس جمهور در قانون اساسی با جنجال و تعارض در بین قانون گذاران این کشور مواجه شد. استدلال مخالفان استیضاح این بود که اعطای این اختیار به کنگره به معنای ذبح کردن تفکیک قوا و مسلط کردن کنگره بر قوه مجریه است اما موافقان استیضاح با محوریت جیمز مدیسون ادعا می کردند که آنها از صداقت دفاع می کنند و مقامات حاکم در آمریکا باید بدانند که در هیچ مقامی از نظارت و بازخواست مبرا نیستند. از نظر گروه اخیر، بعید بود که اعضای کنگره بیهوده اعتبار خود را در معرض آزمون قرار دهند. ضمن اینکه شروط استیضاح آن قدر طولانی و دشوار است که عملا تحقق آن را محدود می کند؛ برخی از این شروط عبارت اند از: ضرورت رای دو سوم مجلس نمایندگان برای شروع روند استیضاح، راستی آزمایی سخت شواهد و قرائن، امکان دفاع فردی و جمعی رئیس جمهور، وکلا و حزب متبوع او، ضرورت رای دوسوم سناتورها به برکناری رئیس جمهور در پایان روند محاکمه، مداخله دیوان عالی ایالات متحده در روند استیضاح با توجه به ریاست رئیس دیوان در جلسات محاکمه رئیس جمهور در سنا و... . بنابراین، استیضاح رئیس جمهور در ایالات متحده کار بسیار دشواری است. این امر به ویژه تا دهه 1970 صادق می نمود؛ زیرا در این مدت طولانی فقط یک بار در قرن نوزدهم اعضای کنگره در پی استیضاح رئیس جمهور برآمدند و تلاش کردند که اندرو جانسون را به خاطر برکناری وزیر دفاع از قدرت به زیر بکشند که البته به نتیجه نرسید. اما در پنج دهه اخیر سه بار کنگره آمریکا به سمت استیضاح رئیس جمهور خیز برداشته است. نخستین و آخرین قربانی این رویه تاکنون نیکسون بوده است که به خاطر جریان واترگیت در معرض استیضاح قرار گرفت و قبل از محاکمه در سنا از مسند خود کنار رفت. پس از او، کار کلینتون به خاطر رابطه غیراخلاقی و به ویژه دروغ گویی دراین باره به سنا به استیضاح کشید اما از رای گیری سنا جان سالم به در برد. اکنون نیز ترامپ در آغاز این مسیر قرار گرفته است. اولین نکته ای که تا همین جا می توان نتیجه گرفت، این است که استیضاح کم کم به یک روال رایج در نظام سیاسی آمریکا تبدیل شده است و این می تواند زنگ خطری برای آن و نشانگر تشدید شکاف میان نخبگان و احزاب سیاسی در آمریکا باشد.اما چرا ترامپ به این مسیر کشیده شد؟ اگر بخواهیم بر اساس قانون اساسی ایالات متحده و با رویکرد حقوقی به این سوال جواب دهیم، باید به سراغ شروط استیضاح نظیر خیانت، ارتشا و سایر جرائم عمده برویم؛ نکته ای که دموکرات ها نیز بر آن دست گذاشته و معتقدند ترامپ به کشور خیانت کرده است. اما اگر از منظر سیاسی بنگریم (که ترامپ نیز استیضاح خود را سیاسی می داند)، دلایل متعددی را می توان در پشت شروع روند استیضاح ترامپ دید: نخست اینکه ترامپ از معدود روسای جمهور آمریکا است که بدون سابقه حزبی و سیاسی مشخص و قابل اتکا به این مقام دست می یابد. تبدیل شدن این امر به رویه عادی آینده تحزب در این کشور را تهدید کرده و هر فرد توانمند و به ویژه ثروتمندی را تحریک می کند که در پی دستیابی به این مقام باشد. به نظر می رسد یکی از نقاط ضعف ترامپ در روند استیضاح نیز همین نکته خواهد بود و شاید در لحظه موعود جمهوری خواهان آن چنان که بایدو شاید از او حمایت نکنند؛ هرچند تاکنون از خود تعصب حزبی نشان داده و از او حمایت کرده اند.
دوم، ترامپ از نظر روان شناسی سیاسی شرایط خاصی دارد. رویه او در سیاست در دوره ریاست جمهوری نشان داده است که کم و بیش فی البداهه تصمیم می گیرد، اعتمادبه نفس بالایی دارد، از تمسخر نزدیکان و رقبا هراسی ندارد، دانش سیاسی محدودی دارد، خیلی به زد وبندهای بوروکراتیک توجه نمی کند یا به آنها آشنا نیست، ذهنش لیز است و در بسیاری از موارد آنچه را فکر می کند بر زبانش جاری است و در مجموع، مذبذب می نماید. همه اینها مخل گروه گرایی است و این یعنی ممکن است حتی در بین دوستانش تنها بماند؛ کمااینکه تاکنون گزارش های مختلفی منتشر شده و اطلاعات مخفیانه ای درز کرده است که نشان می دهد فرد یا افرادی از همراهانش در دولت در پی سرنگونی او هستند.
سوم، روی کار آمدن ترامپ از ابتدا با شائبه و شایعه و شرارت همراه بود. شائبه اختلال نرم افزاری در سیستم رای گیری، شایعه ارتباط ترامپ با روسیه و فاسدنمایی کلینتون و کلا سیاست مداران سابقه دار آمریکا و مبرادانستن خود از این امر همه به ترامپ کمک کردند که به نحو غافلگیرانه ای به ریاست جمهوری آمریکا برسد؛ اما در ادامه، همین موارد به نقطه ضعف او بدل شد و ترامپ را به رئیس جمهوری تبدیل کرد که از نخستین روزهای روی کارآمدنش بحث استیضاحش نیز مطرح بود. این بحث نخستین بار به خاطر ارتباطات ویژه ستاد انتخاباتی ترامپ با روسیه از سوی دموکرات ها به ویژه ال گرین، نماینده دموکرات کنگره، پیگیری می شد که تا مدت ها ادامه داشت و منجر به برکناری یا کناره گیری برخی از مقامات کاخ سفید از جمله نخستین مشاور امنیت ملی ترامپ شد. در آن مرحله، دموکرات ها نتوانستند نانسی پلوسی، رئیس مجلس نمایندگان را راضی کنند تا دستور شروع روند استیضاح را صادر کند؛ اما افشای مکالمه خیانت آمیز ترامپ با زلنسکی مقاومت پلوسی را شکست.
چهارم، ترامپ با وجود تمام انتقادهایی که در جامعه بین المللی به او وارد می شود، طبق آمار موجود کارنامه اقتصادی نسبتا موفقی داشته و در نظرسنجی ها نیز وضعیت بدی ندارد. مهم تر اینکه ترامپ زیاد نگران نظرسنجی ها نیست و بر این باور است که مانند دور گذشته می تواند برخلاف گزارش رسانه ها و نتایج نظرسنجی ها مجددا در انتخابات سال آینده پیروز شود. بین دموکرات ها نیز تاکنون چهره فرهمندی که برای رای دهندگان جذاب باشد و بتواند ترامپ را شکست دهد، ظهور نکرده است. قوی ترین چهره و امید دموکرات ها بایدن بود که رشد حامیانش کمتر از انتظار بوده است. در این شرایط، به نظر می رسد دموکرات ها با آغاز استیضاح ترامپ خواهان بدنام کردن او برای رای دهندگان در آستانه انتخابات ریاست جمهوری هستند و احتمالا روند محاکمه را حتی الامکان طول خواهند داد که ترامپ نتواند از حصار افشاگری ها در روند استیضاح رها شود. به عبارت دقیق تر، هدف دموکرات ها از استیضاح ترامپ تحت تاثیر قراردادن افکار عمومی نسبت به اوست. 
به هرحال بنا به علت های یادشده و سایر عللی که ذکر آن در این نوشتار نمی گنجد، نانسی پلوسی روز سه شنبه 24 سپتامبر دستور داد که تحقیقات محرمانه راجع به امکان استیضاح ترامپ را آغاز کنند. پس از 40 روز و فراخواندن شاهدان و مقامات مختلف نظیر بیل تیلور (سرپرست موقت سفارت آمریکا در اوکراین)، جورج کنت (معاون وزارت خارجه)، مری یوووانویچ (سفیر سابق آمریکا در اوکراین) و...، از چهارشنبه 13 نوامبر جلسات مربوط به تحقیقات درباره استیضاح ترامپ از حالت محرمانه خارج شد. این یعنی استیضاح او یک گام به عملی شدن نزدیک تر شده و عموم مردم به طور مستقیم اظهارات شاهدان را نظاره خواهند کرد. در این بین، به ویژه توان پاسخ گویی شاهدان خیانت ترامپ به حامیان حزبی او در مجلس نمایندگان تعیین کننده خواهد بود.
اگر برنامه ها طبق خواست دموکرات ها پیش برود و روند استیضاح ترامپ به مجلس سنا برسد، دو حالت را می توان متصور بود: نخست اینکه، پس از کامل شدن روند محاکمه ترامپ در سنا، برکناری او آرای لازم را کسب نکند و ترامپ کماکان رئیس جمهور بماند که تقریبا بیشتر ناظران و رسانه ها با توجه به برتری جمهوری خواهان در آنجا (برخلاف مجلس نمایندگان) این گونه پیش بینی کرده اند. دوم اینکه در رای گیری سنا با توجه به وقایع پیش بینی نشده، مدارک افشاشده احتمالی و فشار افکار عمومی، برخی جمهوری خواهان برای حفظ اعتبار حزب و مبراکردن خود از دیدگاه ها و رفتار ترامپ از حمایتش دست بکشند و به برکناری او رای دهند. اگر در ماه های آینده گزینه دوم رخ داد، با توجه به دلایل اول تا سوم که در بالا ذکر شد، نباید تعجب کرد.
                