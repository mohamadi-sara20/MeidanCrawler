دو‌شنبه ۱۹ فروردین ۱۳۹۸
-----------------------------------------
حرف اول
-----------------------------------------
سرپوش گذاری بر معضلات اجتماعی
-----------------------------------------

                    1. در بازدیدی که از سرای لویزان به همراه تعدادی از نمایندگان داشتیم، گزارش کاملی از وضعیت این مرکز (مرکز موقت ساماندهی و نگهداری زنان آسیب دیده) و مشکلات و کاستی های آن ارائه شد. متاسفانه به دلیل ناهماهنگی بین دستگاه های ذی ربط، این سرا و مراکز مشابه، با مشکلات متعددی دست وپنجه نرم می کنند.در ادامه گفت وگویی صمیمانه با مددجویان داشتیم و مشکلات آنها و راهکارهای کوتاه مدت برای رفع بلاتکلیفی را بررسی کردیم. این سازمان درحال حاضر 55 مددجو دارد و برای رسیدگی به وضعیت آنها، اهتمام سازمان بهزیستی و وزارت بهداشت ضروری است.
2. در بازدیدهای مختلفی که در این دوره مجلس، از این مراکز، گرمخانه ها، حاشیه ها و مناطق رهاشده شهری داشتیم و با توجه به افزایش تنوع آسیب های اجتماعی و تعدد آنها، مهم ترین مانع برای مقابله با آسیب های اجتماعی، نبود طرح آمایش ملی است.این مسئله، قانون گذاری ها برای مقابله با آسیب های اجتماعی را ابتر گذاشته است. در 40 سال گذشته به تناسب افزایش جمعیت، توسعه شهرنشینی و تنوع و کثرت آسیب های اجتماعی، راهکارهای مقابله ای مناسبی اتخاذ نشده است. سال 1357 حاشیه نشینان ایران، حدود 500 هزار نفر بودند؛ یعنی حدود 1.5 درصد از جمعیت کل کشور؛ اما اکنون براساس اعلام رسمی وزیر کشور، 14 میلیون حاشیه نشین داریم که حدود 18 درصد از جمعیت کل کشور را دربر می گیرد و فقط در زاهدان، حدود 45 درصد از مردم شهر حاشیه نشین هستند!با فراموشی سند آمایش ملی پس از سال 1357، اسناد آمایش استانی نیز تهیه نشد؛ به همین دلیل با وجود ازبین رفتن برخی از انواع آسیب های اجتماعی، اما مقدار، حجم و تعداد افراد درگیر، نه تنها کم نشده بلکه افزایشی چشم گیر داشته است. وقتی نیروی کار از سراسر کشور به نقطه مشخصی مثل تهران سرازیر می شود (همان طورکه سالانه 250 هزار نفر جمعیت تهران افزایش می یابد)، فقدان سند آمایش ملی، جامعه مهاجر را درگیر مشکلات متعددی خواهد کرد و تجرد قطعی، حاشیه نشینی، زنان کارتن خواب، افزایش آسیب های اجتماعی ناشی از بحران جنسی و... را به دنبال خواهد داشت.
3. اطلاق عنوان «آسیب های اجتماعی»، در حقیقت نشان دهنده ناهنجاری عرفی و عمومی است..
یعنی آسیب اجتماعی، مترادف است با نوعی ناهنجاری. حال با علم به این حقیقت، دیگر نباید با تابوسازی و سرپوش گذاری مواجه باشیم، چراکه عنوان آسیب اجتماعی، خود موید وجه ناهنجاربودن آن است و به صورت واضح خود را تعریف می کند.برای مثال، تکذیب یا کتمان آمار طلاق در جامعه یا میزان اعتیاد و مصرف دخانیات و مواد مخدر در مدارس، مصداقی بارز از این سرپوش گذاری است. با نپذیرفتن صورت مسئله، هرگز نمی توان گامی برای حل کردن آن برداشت. تولد روزانه دو نوزاد معتاد در تهران و آمار 10 هزار نفری کارتن خواب های این شهر، واقعیاتی انکارناپذیرند. طبعا موضوعاتی مانند کودکان کار، زنان آسیب دیده و... با برخوردهای قهری، تابوسازی و سرپوش گذاری حل نخواهد شد.4. از طرفی، نبود توجه درست به آموزش پایه، باعث تشدید مشکلات شده است. هر ایرانی، 13 سال از عمر خود را در سیستم آموزش و پرورش سپری می کند؛ 13 سالی که در آن، روی افزایش مهارت های اجتماعی، مدیریت مشکلات، چگونگی مقابله با آسیب های اجتماعی، مهارت های ازدواج و خودمراقبتی جنسی و روانی و... تمرکز جدی نمی شود. یک جوان پس از گرفتن دیپلم و گذراندن این 13 سال، مهارت های لازم برای زندگی در اجتماع را ندارد.فیلم «اتاق تاریک»، بدون درنظرگرفتن فرم آن، یک اثر درخور توجه از بعد محتوایی است. بچه داری دو جوان، بدون هیچ گونه توانایی مدیریتی، حل و سپس خروج از بحران وجه بارز فیلم است. در نتیجه، پیوسته بحران روی بحران تولید می شود. پدر و مادر این فیلم، مشت نمونه خرواری هستند از چرایی افزایش آسیب های اجتماعی در فقدان بحث آموزش پایه. در بهترین حالت، سیستم آموزشی ما صرفا هشدار می دهد.مهارت آموزی به معلمان در این زمینه و دقت در انتخاب مشاوره ها و معلم های پرورشی، اولی ترین راهکار است. بخشی از بحران های موجود، ناشی از فاصله ذهنی فرزندان از والدین است و در این شرایط، فقط معلم و نهاد مدرسه می توانند کودک و نوجوان را از انتخاب راهکارهای آسیب زا برهانند.خوشبختانه در سال تحصیلی گذشته، برای نخستین بار برنامه پیشگیری از آسیب های اجتماعی به مجموع برنامه های آموزش و پرورش اضافه شده و امید است وجه پرورشی این نهاد، برجسته شود.هرچند سازمان های مردم نهاد به صورت مستقل از دولت، تلاش های درخور توجهی در مقوله آسیب های اجتماعی داشته اند؛ اما چنین معضلاتی، بدون حمایت همه جانبه دولت (به ویژه از طریق آموزش پایه و آموزش عالی) نتیجه بخش نخواهد بود.
                