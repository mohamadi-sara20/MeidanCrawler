شنبه ۲۵ خرداد ۱۳۹۸
-----------------------------------------
حرف اول
-----------------------------------------
3 موج اصلاحات
-----------------------------------------

                    اصلاح طلبی بین دو گفتمان محافظه گرایی (که قائل به حفظ وضع موجود است) و گفتمانی (که به شکل رادیکال می خواهد وضع موجود را تغییر دهد) قرار دارد. این گفتمان درصدد است ضمن حفظ شاکله اصلی حکمرانی، دست به اصلاحاتی (بنیادین) بزند. به نظر می رسد اصلاحات در ایران تاکنون با سه موج روبه رو بوده است؛ موج اول با انتخابات 76 آغاز شد و در واقع، پاسخی به وضعیت سیاسی موجود در آن زمان بود. در این موج، اصول دوازده گانه ای از سوی دولت اصلاحات ارائه شد و جمع بین سنت و تجدد (و اسلامیت و جمهوریت) نشان از آن داشت که راه نایینی در پذیرش مفاهیم متجددانه بر اساس سنت دینی، همچنان پیگیری می شود. به نظر می رسد گفتمان اصلاحات در این دوره را بتوان ذیل نواندیشی دینی (و نه روشنفکری دینی) تعریف کرد. نواندیشی دینی، برخلاف روشنفکری دینی، سکولار نیست و متون دینی و فقه سیاسی و اجتماعی را معتبر می داند. دال مرکزی گفتمان اصلاح طلبی در ایران، مردم سالاری یا اندیشه دموکراتیک است که البته در دو موج اول و دوم، با اندیشه دینی هم ساز بود و به همین دلیل، زیرمجموعه نواندیشی دینی ارزیابی می شود. در موج اول، ایران از نظر بین المللی در وضعیت خوبی قرار گرفت، روابط با کشورهای همسایه رو به بهبود گذاشت و مجمع عمومی سازمان ملل، سال 2001 (یعنی همان سالی که برج های دوقلو به دست القاعده نابود شد) را به پیشنهاد ایران «سال گفت وگوی تمدن ها» نامید. در این موج، اصلاحات بخشی از پوزیسیون بود. 
ظرفیت دولت اصلاحات دو سال قبل از پایان دولت (یعنی در سال 82) به پایان رسیده بود؛ چراکه اصلاحات به دیواره های قانونی خود برخورد کرد. قاعده این است که قبل از آنکه عمر دولت ها سر آید، مشروعیتشان به سر می رسد. به بیان دیگر، اصلاحات از سوی رقیب خود (محافظه کاران که در ایران اصولگرایان نامیده می شوند) دور زده شد و به پیروزی دولت پوپولیست انجامید. بن بست اصلاحات نیز، هم به نبود مبانی نظری، راهبرد و برنامه بازمی گشت، هم به جذابیت قدرت و ثروت. موج دوم اصلاحات از سال 84 آغاز شد و تا سال 97 ادامه داشت. در این دوران، ابتدا اصلاح طلبان از پوزیسیون و قدرت کنار رفتند و همین امر موجب محبوبیت تدریجی آنها شد. ایدئولوژی اصلاحات در این موج تغییر چندانی نکرد...
البته ابهاماتی که داشت، همچنان باقی ماندند. مشروعیت اصلاح طلبان در موج دوم، ابتدا ایجاد شد، سپس به اوج رسید و در نهایت افول پیدا کرد. اوج مشروعیت ایشان در این موج، «تکرار می کنم» بود که نتیجه انتخابات را یکسره کرد. ائتلاف اصلاح طلبان با بخشی از اصولگرایی (دولت یازدهم و دوازدهم)، هم موجب شد بخشی از افراد این طیف به قدرت بازگردند، هم زمینه افول آنها را رقم زد؛ یعنی علت قدرت گرفتن، زوال مشروعیت ایشان را نیز باعث شد. بدنه جامعه بعد از اعتراض های دی ماه 96، از اصولگرایی و اصلاح طلبی به یک اندازه عبور کرد. نظرسنجی های معتبر نشان می دهد از این زمان، محبوبیت اصلاح طلبان تا حدود 12 درصد افول کرد. در این موج، «سرمایه نمادین» رئیس اصلاحات که بنا بود به «سرمایه نهادین» تبدیل شود، روز به روز تحلیل رفت؛ پس می توان گفت موج دوم اصلاحات عملا در سال 97 به پایان کار خود رسید. نکته مهم این است که اگر آرای وازده از گفتمان اصلاح طلبی به سبد اصولگرایی واریز نشد، به خیل بی تفاوت ها افزود.بااین حال، گفتمان اصلاحات همچنان ادامه دارد. موج سوم اصلاحات از نوع جنبش های جدید اجتماعی است و ضرورتا سر ندارد. نکته دیگر اینکه ایدئولوژی مشخصی نیز بر این گفتمان مسلط نیست و چه بسا برخی یا بسیاری از نیروهای آن، گرایش سکولار پیدا کنند؛ بنابراین تنها بخش از موج سوم اصلاحات را می توان زیرمجموعه گفتمان نواندیشی دینی قلمداد کرد. سیاست داخلی و سیاست خارجی ایران در این زمان آبستن تحولات بی سابقه ای است؛ در حقیقت، آینده موج سوم به برایند مسائل داخلی و خارجی بستگی دارد و سناریوهای متفاوتی برای آن می توان تصور کرد.
                