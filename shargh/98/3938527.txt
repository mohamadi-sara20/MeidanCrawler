شنبه ۵ مرداد ۱۳۹۸
-----------------------------------------
حرف اول
-----------------------------------------
مصدق و پرستو!
-----------------------------------------

                    می نویسند: «از دید روان شناسی نگاهی می اندازیم به خشونت انفجاری آقای محمدعلی نجفی که منجر به کشته شدن یک انسان جوان شد و نوجوانی را برای همیشه بی مادر و یتیم کرد [...] این گرگ درون عجب جانوری است! ایشان در همان روز حادثه، با تسلیم خود به پلیس به قتل همسر دوم خود اعتراف کرده و... . تاکتیک ها روی قضیه را نشان می دهند و در پی پاک کردن صورت مسئله هستند؛ اما روان شناسی و روان کاوی، به آشوب های ته نشین شده درون نگاه می کند[...]».
این نوشته، روز یکشنبه 30 تیر، در صفحه اول «شرق» آمده است. روان شناس یا روان پزشک تحلیگر ناگهان، شاید به احترام 30 تیر، وارد بعدی دیگر می شود: «... برای مصدق جوان هم شب هنگام در بالاخانه اش در سوئیس، دختر فریبنده ای (پرستویی) را فرستادند، ولی مصدق کور بود». سپس به تحلیل خود درباره تحولات گرگ درون ادامه می دهد. مصدق یک بار در زمان دانشجویی بیش از یک قرن پیش در سوئیس بود که چون مسئولیت رسمی و نمایندگی نداشت، بعید است برایش پرستو فرستاده باشند؛ اتفاقا بسیار هم برازنده، شیک پوش، ثروتمند و پرستو پسند بود! تا جایی که می دانیم اشکالی هم در کارش نبود و به شرعیات باور داشت. بار دوم در صد سال پیش، یعنی دوران جنگ جهانی اول بود که به قصد مهاجرت با همسر و فرزندان و خانم والده رفته بود که دیگر بالاخانه نشین نبود و دستیابی ایشان به پرستو هم اشکالات فنی داشت. در 1919 به ایران بازگشت و تازه شد والی فارس. حالا اگر انگلیسی ها در شیراز برایش پرستو فرستاده بودند، یک حرفی بود؛ یعنی باز هم در دوران اقامت در سوئیس در حدی نبود که بخش عمومی انگلیس یا روس برایش پرستو کباب کنند. سوالی که بارها نگارنده از برخی حامیان دکتر مصدق پرسیده، این است که چرا دست از سر او برنمی دارند؟ شاید این مورد اشاره شده در یادداشت «نگاهی روان شناختی به ماجرای نجفی» از اشکبوس طالبی بهمن بیگلو، پرستویی از بخش خصوصی محلی سوئیس بوده و مصدق هنوز جوان و دلربا را پسند کرده بود، اما خودش از سوی او پسندیده نشده بود! آخر ماجرای شهردار اسبق تهران چه ربطی دارد به مطرح کردن ناگهانی نام مصدق؟ 
آیا باید صفت جدید پرستو گریزی را هم به صفات البته درست پاکدستی، ملی گرایی، ضدانگلیس بودن و از روی صندلی نماینده انگلیس بلندنشدن و... اضافه کرد؟ احترام مصدق به سبب تلاش های او در نهضت ملی شدن صنعت نفت است و در بین ایرانیان با احترام خاصی از ایشان یاد می شود. بهتر است همه بدانند این گونه اسطوره سازی ها به احترام او نمی افزاید.
                