پنج‌شنبه ۱۴‌شهریور ۱۳۹۸
-----------------------------------------
type_unknown
-----------------------------------------
شرط بندی دیگر جواب نمی دهد
-----------------------------------------

                    آفتاب آمد دلیل آفتاب. حسین مرعشی، سخنگوی حزب کارگزاران در گفت وگو با روزنامه «اعتماد» و در واکنش به گزارش «پیچیدن از راست به راست» که در روزنامه «شرق» سه شنبه 12 شهریور منتشر شده بود، ناخواسته گرانیگاه این گزارش را تایید کرده است. قبل از ورود به بحث لازم می دانم ناخرسندی ام را از ادامه این بحث که به نوعی مواجهه ای است با دوستان و همکاران سابقم در روزنامه «شرق»، یعنی محمد عطریانفر، محمد قوچانی و سعید لیلاز ابراز کنم. اما از سوی دیگر لازمه شفاف سازی و باور به دموکراسی، مواجهه انتقادی با جریان های سیاسی است. امیدوارم در این مجادله پا را از این فراتر نگذارم.
حسین مرعشی، یا گزارش «شرق» را دقیق نخوانده است یا بعد از خواندن آن استنباطی متفاوت از دیدگاه نویسنده آن داشته است. در گزارش «شرق» اصلا موضوع حمایت کارگزاران از کاندیداتوری علی لاریجانی مطرح نبود بلکه با صراحت و با تکیه بر گفته های محمد عطریانفر، پرونده این بحث مختومه اعلام شده بود؛ «برای کارگزاران سازندگی حمایت از علی لاریجانی موضوعیت ندارد و آنان [کارگزاران]  از هر اصلاح طلبی اصلاح طلب ترند». به نظر می رسد حسین مرعشی با نادیده انگاشتن این بخش از سخنان عطریانفر، آگاهانه گزارش «شرق» را به سمت وسوی بحثی کلیشه ای برده است و دست بر قضا به نکته ای اشاره کرده که بنیان این گزارش است و آن اینکه «کارگزاران روی اسب بازنده شرط نمی بندند». گزارش با زبانی محافظه کارانه و پیچیده در لفاف ایما و اشاره، نکاتی را مطرح می کند ازجمله اینکه کارگزارانی ها به دلیل ویژگی تکنوکرات بودنشان و تفکری که وامدار نوعی تساهل و مدارا است، چندان به اصول و منش سیاسی خاصی وفادار نیستند و به اقتضای وضعیت سیاسی دچار قبض و بسط می شوند؛ تفکری که نه تنها مذموم نیست بلکه حامیان فراوانی نیز دارد. به گفته مرعشی، «کارگزاران حزبی است که متناسب با واقعیات و نیازها تصمیم می گیرد اما در مورد انتخاب و حمایت از علی لاریجانی باید گفت کارگزاران چهره های حزبی دارند که هم رای بالاتری نسبت به لاریجانی دارند و هم مورد حمایت نظام هستند». بخش اول گفته های مرعشی یعنی اینکه «کارگزاران حزبی است که متناسب با واقعیات و نیازها تصمیم می گیرد»، دلیل اصلی انتشار این گزارش و مهر تاییدی بر صحت مدعای آن است. در این گزارش صرفا با یک تحلیل ساده مواجهیم، تحلیلی براساس این پرسش صریح که چرا اعضای کارگزاران در ماه های گذشته با خبرگزاری تسنیم، گفت وگوهای مشروح شفاهی و تصویری داشته اند. آیا همین «واقعیات و نیازها» است که آنان را واداشته در رسانه های اصولگرا به گفت وگو بنشینند و از سر همدلی با آنان برآیند. شاید این گفت وگوها به شکلی تصادفی رخ داده باشد که در پایان گزارش به این احتمال نیز اشاره شده است، اما خواسته یا ناخواسته فرایند این گفت وگوها مانند موتوری عمل می کند که کارش یکسان سازی است و در این شرایط این امر به سود اصلاح طلبان نخواهد بود. البته ناگفته پیداست که چندی پیش، مرعشی هم گفت وگویی مفصل و دوساعته با خبرگزاری فارس انجام داد که در گزارش «شرق» به آن هیچ اشاره ای نشده بود؛ زیرا او چهره ای است که مصاحبه هایی ازاین دست ازسوی ایشان نه سوال برانگیز است و نه مذموم.  
در گزارش «شرق» از چهره هایی از کارگزاران نام برده شده که همگی پیش ازاین زندان های طولانی مدت داشته اند و مستقل و منتقد بوده اند. البته بدیهی است که منظور از مستقل بودن در اینجا، مستقل بودن در ساختار نظام است نه خارج از آن. آقای مرعشی کاملا درست می گوید اما قرائت ایشان از کارگزاران همان است که به آن انتقاد وارد است. هر حزبی روی اسبی شرط می بندد که به اصول و راهبردهای آن حزب باور داشته باشد اما پیش ازاین محمد عطریانفر در گفت وگو با اقتصادنیوز به تاریخ 16 مهر 97 درباره حمایت از علی لاریجانی گفته بود: «اگر دوستان اصلاح طلب به این اجماع برسند، همگی وظیفه داریم تا از آقای لاریجانی حمایت کنیم. اما بهتر بود سوال را به این شکل طرح کنید که آیا اصلاح طلبان درباره وی به اجماع می رسند؟ بله محتمل است». حسین مرعشی نیز در گفت وگوی دیگری در مواجهه با نقل قولی از عطریانفر که گفته بود «نقد لاریجانی را به نسیه عارف ترجیح می دهیم»، پاسخ می دهد که «هنوز زود است»! این پاسخ، با صراحت روز گذشته او در گفت وگو با روزنامه «اعتماد» که «حزب کارگزاران دست کم به اندازه انگشتان یک دست چهره سیاسی برای کاندیداتوری در انتخابات ریاست جمهوری دارد»، منافات دارد. غلامحسین کرباسچی اما مواجهه ای مستدل و واقع بینانه با گزارش «شرق» دارد. او با فاصله گذاری بین استعاره عملگرا و فرصت طلب تلاش می کند از خصیصه عملگرایی تکنوکرات ها دفاع کند و در دفاع از این رویکرد، ضعف های احتمالی آن را هم بپذیرد. گاه دو استعاره عملگرایی و فرصت طلبی ناخواسته با یکدیگر تقارن پیدا می کنند و در نبود یک گفتمان ویژه و خاص، این تقارن اجتناب ناپذیر می شود. 
کرباسچی خود بر این نکته واقف است که می گوید: «درواقع حزب کارگزاران سازندگی یک جریان سیاسی عملگراست و خود این حزب فی نفسه فاقد گفتمان ویژه و خاص برای پیشبرد اهداف خود است. با توجه به همین رویکرد عملگرایانه، طبیعی است که چنین انتخاب هایی صورت بگیرد و [اعضا] با خبرگزاری هایی مانند تسنیم هم مصاحبه کنند».
به نظر می رسد طیف ها و احزاب سیاسی موجود، در آستانه انتخابات ریاست جمهوری در حال آرایش سیاسی تازه ای هستند. اما در وضعیت مستقر، فضای سیاسی بیش از یکدست سازی و ائتلاف های انتخاباتی نیازمند برجسته سازی تعارضات واقعی و مطالبات مدنی است که به دلیل تاکید بر وضعیت استثنائی ناشی از تحریم و خطر جنگ در سال های اخیر اولویت خود را از دست داده، از طرف سیاست مداران به تعویق افتاده و بعید نیست که به اعتراضات مردمی دیگر یا دست کم بی اعتمادی و ناامیدی مردم از طیف های سیاسی داخلی منجر شود. چنین وضعیتی نیازمند سیاست های هوشمندانه و حساب شده تری از شرط بندی بر سر مهره های موجود سیاسی است.
                