دو‌شنبه ۲۰ آبان ۱۳۹۸
-----------------------------------------
سرمقاله
-----------------------------------------
علم، مشکلات کشور را حل می کند؟
-----------------------------------------

                    هفته سوم آبان، به مناسبت روز جهانی علم در خدمت صلح و توسعه هستیم. از سال 1390 در ایران در این هفته، به عنوان هفته ترویج علم برنامه هایی از سوی انجمن ترویج علم ایران و پژوهشگاه ها، دانشگاه ها و موسسات علمی و همچنین سازمان های مردم نهاد برگزار می شود. اینکه همگانی کردن علم در جامعه اساسا چه فایده ای دارد، یکی از پرسش هایی است که همواره از مروجان علم پرسیده می شود. آیا کشوری با مسائلی فوری مانند مسئله آب، تغییر اقلیم و سوانح طبیعی، تحریم، دسترسی نداشتن به فناوری های نوین که بیشتر در دنیای پیشرفته، توسعه یافته اند و... اصلا نیازی به همگانی شدن علم دارد؟ بعد از زلزله 21 مرداد 1391 ورزقان آذربایجان، نگارنده مدیریت پروژه ای پژوهشی را در سال های 91 و 92 بر عهده داشت که هدفش بررسی اثرهای زلزله ورزقان در شهر تبریز، از جنبه های گوناگون ازجمله نحوه پاسخ و مواجهه مردم و مسئولان با این زلزله بود. آن زلزله حدود ساعت چهار بعدازظهر رخ داد و هدف از پژوهش ما درس آموزی برای رخداد احتمالی زلزله در تهران بود. پژوهشی میدانی در شهر تبریز بخشی از آن پروژه بود که در آن همکارانم و در بخشی از آن شخصا به ارزیابی میزان و کیفیت اطلاع و آگاهی مردم تبریز و نحوه پاسخ آنها به مسئله زلزله و به ویژه زمین لرزه ورزقان 1391پرداختیم. برای من اطلاع از نتایج این بخش از پژوهش بسیار مهم بود؛ چرا که شهر تبریز را به عنوان شهری مدرن و با شهروندان آگاه و حساس به چرایی پدیده ها از نگاه علم می شناختم و همچنان می شناسم. 
ارزیابی من از میزان حضور مخاطبان در سخنرانی های علمی خودم که بنا به دعوت در شهرهای مختلف انجام داده ام، آن بوده است که شهر تبریز از معدود جاهایی بوده که اگر سخنرانی علمی حتی در تالار شهرداری تبریز در مجاور بوستان ائل گلی داشته ام، علاوه بر کارشناسان، مهندسان و دانشجویان، مردم و شهروندان غیرمتخصص نیز به سالن سخنرانی آمده و معمولا سالن سخنرانی تقریبا پر بوده است. در تبریز، یکی از شهرهای مهم ایران که توجه خاص را برمی انگیزد، کیوسک های مطبوعات و کتاب فروشی های شهر، متعدد است؛ سطح فرهنگ و تحصیلات بالاست و اهمیت به تاریخ، فرهنگ و سابقه تمدنی این شهر به وضوح از میزان انتشار روزنامه ها و کتاب ها و توسعه و بهسازی محل های تاریخی و فرهنگی در این شهر دیده می شود. از دید تاریخ زمین لرزه ها نیز تبریز شهر زمین لرزه های تاریخی ایران است: در 1300 سال اخیر 16 بار زمین لرزه های شدید را تجربه کرده که حداقل در پنج مورد از این زمین لرزه ها (1042م، 1641م، 1721م، 1729م و 1780م) شهر تبریز تقریبا به طور کامل تخریب شده است. بررسی نتایج پیمایش ما در شهر تبریز که حدود شش تا نه ماه بعد از زلزله 21 مرداد 91 ورزقان انجام شد، برای من جالب توجه، کمی عجیب و البته هشداردهنده بود. شاخص های مختلفی را درباره شکل پاسخ به زلزله ورزقان و نحوه و کیفیت شناخت مردم از رخداد زمین لرزه سطح شهر تبریز و نزد سازمان های مرتبط با مسئله سانحه سنجیدیم. در بیشتر موارد میزان آگاهی مردم از مسئله زمین لرزه و نحوه پاسخ به آن تقریبا نزد مردم عادی و مسئولان به صورت یکنواخت و مشابه هم بود. در بهترین موارد، پاسخ های متناسب و نزدیک به یافته های علمی روز بین 10 تا حداکثر 40درصد تغییر می کرد! این نتیجه به این دلیل برای من نگران کننده بود که اگر در تبریز با آن همه شهروندان علاقه مند به علم و مطالعه، میزان سطح اطلاع و آگاهی از واقعیت پدیده زمین لرزه و پاسخ درست و متناسب به آن حدود 40درصد یا کمتر باشد، پس در شهرهای دیگر مانند تهران که چنین علاقه ای به مطالعه نزد عموم شهروندان از دید من کمتر به نظر می آید، وضع چگونه خواهد بود؟ اگر کمتر از نیمی از مردم تبریز با آن سابقه تاریخی پنج زلزله شدیدا مخرب در هزار سال اخیر، با پدیده زلزله آشنایی واقع گرایانه یا نزدیک به واقعیت داشته باشند، آن وقت در تهران با وسعتی به تدریج گسترش یافته به عنوان پایتخت در 220 سال گذشته که جمعیت آن در روز به حدود 14 میلیون نفر می رسد، چگونه می توانیم مبانی نگاه علمی را به مسئله زلزله برای مردم و مسئولانی که بیشترشان آشنانی بر مبنای واقعیت علمی با اصل پدیده زلزله ندارند، بیان کنیم؟ آیا همین موضوع یکی از نمادها و دلایل ناکارآمدبودن و اجرا نشدن درس ها و دستورالعمل های علمی در زمینه مدیریت کاهش ریسک زلزله و سوانح طبیعی در تهران و سایر شهرهای ما نیست؟ تجربه میدانی که در حدود 30 سال اخیر کسب شده است، نشان می دهد که هرگاه مردم و شهروندان ایرانی در محلی که زلزله رخ داده حتی با دانسته های اولیه مرتبط با پدیده زلزله آشناتر بوده اند، (در صورت وقوع زلزله در زمان و حالتی که مردم امکان عکس العمل داشته اند) میزان خسارت کمتر و پاسخ آنها به این پدیده طبیعی درست تر بوده است. نمونه آن را در زلزله اسفند 1372 سفیدآبه سیستان وبلوچستان نزد دانش آموزان مدرسه سفیدآبه دیدیم. آنها که در کلاس درس به درستی و با آرامش پناه گیری کرده و بعد کلاس را تخلیه کرده بودند، در پاسخ همکاران من که دلیل آن نوع واکنش را به زلزله پرسیده بودند، گفتند که ما در کتاب درسی مان این شیوه را آموخته بودیم. در بهمن 1396 حدود 40 روز بعد از زلزله 29/9/1396 ملارد (غرب تهران) با بزرگای 5.0 که موجب یک شب پراضطراب و ازدحام در تهران شد، برای یک نشست علمی به یکی از سازمان های زیرمجموعه وزارت کشور دعوت شدم. نشست به صورت میزگرد برگزار می شد و یکی از کارکنان آن سازمان به عنوان خدمتگزار، برای حاضران در میزگرد چایی می آورد. طبیعتا هر بار که به سالن می آمد و می رفت، سخن دعوت شدگان به نشست را نیز می شنید. در پایان وقتی در حال خروج از سالن بودم، آن هم وطن عزیز ما، نزد من آمد و گفت سوالی دارم که نمی دانم بپرسم یا نه؟ گفتم بفرمایید. گفت: من ساکن یکی از شهرک های حاشیه تهران هستم. در آن شب وقتی زلزله آمد، وسایل منزل ما به هم ریخت و از این به هم ریختگی سروصدای زیادی بلند شد. پسر14 ساله ام که خواب بود از این تکان ها و آن صداهای ترسناک از خواب پرید و هراسان شد. در این 40 روز با هر صدای بلند یا ضربه ای از جای خود می پرد و به ویژه اگر این صدا در شب هنگام باشد، دچار ترس و اضطراب بیشتری نیز می شود. چه کنم؟ به ایشان بلافاصله جواب دادم که فرزند شما به نظر من دچار استرس بعد از سانحه (PTSD) شده و تا آنجا که من از روان پزشکان و روان شناسان شنیده ام و اندکی در زلزله ها مشاهده کرده و آموخته ام، باید افرادی که دچار این آسیب روانی می شوند، بلافاصله به درمانگاه و متخصصان روان شناس و روان پزشک مراجعه کنند. پاسخ ایشان در پی توضیح من بسیار دلگرم کننده بود. ایشان گفت: حتما همین امروز بچه ام را می برم دکتر. این نشان می دهد که تلاش های توسعه علمی برای همگانی کردن علم در کشور ما به صورت امیدوارانه جواب های مثبتی داده است و مردم ما از هر گروه و رده اجتماعی که هستند، روز به روز بیشتر متوجه می شوند که علم و تنها علم است که توضیح دهنده پدیده های طبیعی است و فقط و فقط از علم می توان راه حل مسائل و مشکلات مربوطه را انتظار داشت.
                