دو‌شنبه ۲۷ خرداد ۱۳۹۸
-----------------------------------------
یادداشت
-----------------------------------------
از زرادخانه های اتمی تا زرادخانه های مالی
-----------------------------------------

                    جیمی کارتر، رئیس جمهوری پیشین آمریکا، چند روز پیش اعلام کرد در مذاکره ای تلفنی در پاسخ به ترامپ که نگرانی خود را از جلو زدن چین از آمریکا اظهار کرده، به او گفته است آمریکا در سال های گذشته میلیارد ها دلار خرج جنگ کرده، اما چین در این سال ها سرمایه خود را صرف پروژه هایی در راستای منافع مردمش کرده است. پاسخ هوشمندانه کارتر، به ویژه به گفته خود ترامپ در دوران رقابت انتخاباتی اشاره دارد که از سیاست دولت های گذشته در خاورمیانه انتقاد می کرد که هفت هزار میلیارد دلار هزینه کرده و دستاوردی نداشته اند. سال هاست سیاست مداران آمریکایی، خواه دموکرات و خواه جمهوری خواه، نگران پیشرفت سریع رقیب تازه نفس خود هستند. چین در چند دهه گذشته با رشد اقتصادی چشمگیری روبه رو بوده و جایگاه خود را به عنوان دومین قدرت بزرگ اقتصادی جهان تثبیت کرده است. هرچند تولید ناخالص داخلی این کشور با آمریکا به عنوان قدرت اقتصادی اول دنیا هنوز فاصله درخور توجهی دارد، بااین حال بر اساس پیش بینی های کارشناسانه، این فاصله در سال های آینده کاهش یافته و جایگاه این دو قدرت عوض خواهد شد.برای درک هرچه بهتر صورت مسئله، لازم است قدری به عقب بازگردیم. در اوایل دهه 1960 میلادی سیاست مداران آمریکایی نگران پیشرفت سریع صنعتی و نظامی شوروی بودند. روس ها چند سال قبل از آن، اولین ماهواره را در تاریخ بشر به فضا فرستاده و در کنار تلاش جدی برای تسخیر فضا، با ساخت موشک های قاره پیما، رقیب خود را نگران کرده بودند. در آن ایام، شوروی دومین قدرت اقتصادی جهان بود و تلاش می کرد در همه میدان ها خود را به غرب برساند و عقب نماند.مشکل عمده شوروی، علاوه بر سوء مدیریت ناشی از سیاست زدگی و شیوه متمرکز اداره امور، درگیر شدن در رقابت تسلیحاتی دوران جنگ سرد بود. این کشور برای تداوم رقابت نظامی با آمریکا، مجبور بود سهم بسیار بالاتری از تولید ناخالص داخلی خود را (تقریبا چهار برابر بیشتر از آمریکا) به مصارف نظامی اختصاص بدهد و این به معنی غفلت از توسعه سایر بخش های صنعت بود. از سوی دیگر، طرف آمریکایی با بهره گیری از پیشرفت های صنایع نظامی، در عرصه تولید سایر کالاها به تجارتی سودآور دست می زد و بر ثروت و توان اقتصادی خود می افزود؛ اما طرف روسی به دلیل ناتوانی سایر بخش های صنایع خود، توفیقی در این میدان نداشت و از این دستاورد مهم پیشرفت فنی در صنایع نظامی و فضایی محروم بود. این رقابت پرهزینه به تدریج اقتصاد شوروی را متلاشی کرد و در نهایت پدیده فروپاشی اتفاق افتاد.با توجه به این نکته مهم و کلیدی تجربه تاریخی شوروی سابق، نگرانی کارتر برای اقتصاد آمریکا بهتر درک می شود. از دید کارتر و همفکرانش، آمریکا نیز به نوعی دچار همان اشتباه سیاست مداران شوروی سابق شده است و منابع مالی خود را به جای سرمایه گذاری برای رشد اقتصادی بیشتر و تامین رفاه همه مردم، صرف مقاصد نظامی و جنگ افروزی می کند؛ درحالی که رقیب چینی با هوشمندی تمام، به رشد اقتصادی همه جانبه و جبران عقب ماندگی های تاریخی خود می پردازد. کارتر بی تردید به این جمله تاریخی رهبر اسبق چین توجه دارد که در اوایل دهه 80 میلادی گفته بود چین برای جبران عقب ماندگی خود، به چهار دهه صلح نیازمند است؛ زیرا در سایه صلح و آرامش، این کشور فرصت کافی خواهد داشت به بسط روابط اقتصادی و فتح بی سروصدای بازارهای جهان بپردازد. اینک و با گذشت نزدیک به چهار دهه از آن ایام، توفیق چینی ها در بهره گیری از «چهار دهه صلح»، به خوبی مشهود است. در واقع وزنه ای را که زرادخانه اتمی شوروی سابق با صدها کلاهک هسته ای نتوانست بالای سر ببرد، زرادخانه مالی چین به راحتی بالای سرش برده و در آستانه مهارکردن آن است، ازاین رو ترامپ حق دارد نگران جلو زدن چین باشد و کارتر دوراندیش و دنیادیده نیز حق دارد علت این پدیده را تلاش بی وقفه کاخ سفید در جنگ افروزی و هزینه کردن برای حفظ اقتدار سیاسی و نظامی خود بداند.  صدها سال پیش اندیشمندان اقتصادی مکتب سوداگری، تنها شکل پذیرفته شده و مورد اعتماد ثروت یک کشور را طلا و نقره می دانستند و معتقد بودند پیروزی نهایی از آن کشوری است که ذخیره فلزات قیمتی خود را به بیشترین میزان افزایش بدهد؛ زیرا در صورت بروز جنگ، به راحتی می تواند به خرید کالاهای مورد نیاز خود اقدام کند. آدام اسمیت با نگارش کتاب ثروت ملل، به جنگ این طرز تفکر رفت و اعلام کرد ثروت یک کشور ناشی از کار و خلاقیت کاری آن ملت و نه اندوخته فلزات قیمتی است.
جنگ سرد، نگران افزایش برد و قدرت «زدن ضربه اولیه» طرف مقابل بودند؛ تا آن اندازه که آمریکایی ها در مذاکرات مربوط به پیمان سالت 2، حتی موضوع کنارگذاشتن پروژه افزایش برد بمب افکن استراتژیک روسی موسوم به توپولف بک فایر را مطرح کردند؛ زیرا این سلاح قدرتمند با افزایش شعاع عملکرد خود و با بهره گیری از قدرت پرواز در ارتفاع کم و در نتیجه مخفی ماندن از دید رادار دشمن، می تواند قدرت ضربه اولیه روس ها را به شدت افزایش بدهد.
اما اینک بسیاری از سیاست مداران دوراندیش به تدریج بر این باور رسیده اند که قدرت فقط از دهانه لوله تفنگ بیرون نمی آید و برد زرادخانه مالی بسیار مهم تر و تاثیرگذارتر از برد زرادخانه موشکی است. فروپاشی شوروی سابق در نتیجه تشدید مسابقه تسلیحاتی با غرب، کند شدن آهنگ رشد اقتصادی آمریکا به دلیل افزایش هزینه های بی فایده نظامی و در مقابل سرعت گرفتن رشد اقتصادی چین در سایه همان چهار دهه آرامشی که رهبر وقت مطرح می کرد، همه و همه موید چنین ادعایی هستند. 
آمریکایی ها شاید نگران رشد سریع اقتصادهای کوچکی مانند ویتنام و مالزی نباشند و حتی این رشد را در مسیر اهداف و منافع ملی خود ارزیابی کنند؛ اما از دید آنها، رشد اقتصادی چین و رسیدن این کشور به رتبه نخست اقتصادی جهان، خطری است که آینده رشد اقتصادی آمریکا و اقتدار سیاسی جهانی آن را تهدید می کند.
در دهه 1830 میلادی، توکوویل، اندیشمند فرانسوی و از پیشگامان جامعه شناسی سیاسی، می گفت روزی فراخواهد رسید که آمریکا و روسیه بر سر تصاحب جهان باهم درگیر خواهند شد. شاید توجه او، به منابع طبیعی سرشار این دو سرزمین وسیع بود؛ منابعی که با کاهش هزینه حمل و نقل در سایه پیشرفت های فنی بیشتر و بهتر، می توانست در خدمت توسعه این دو اقتصاد و تبدیل شدن آنها به ابرقدرت های بلامنازع قرار گیرد؛ اما اینک گویی «انتخاب نادرست» سیاست مداران و تاکید نادرست آنها بر «قدرت لوله تفنگ»، موجب شده است قدرت سومی جای این دو رقیب بزرگ را بگیرد.
                