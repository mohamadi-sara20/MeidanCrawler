شنبه ۱۷ فروردین ۱۳۹۸
-----------------------------------------
حرف اول
-----------------------------------------
چه باید می کردیم؟
-----------------------------------------

                    روزنامه شرق گران شد؛ این گرانی ناخواسته آزار دهنده است. همیشه تلاشمان این بوده که فشارهای اقتصادی را تا جایی که امکان دارد، به مخاطبان خود منتقل نکنیم. برای این کار تصمیم گرفتیم از هزینه های دیگر بکاهیم؛ از هزینه هایی که در هر موسسه مطبوعاتی جزء الزامات کار است. اما کسر این هزینه ها هم با افزایش سرسام آور قیمت کاغذ و زینک هیچ تناسبی نداشت. تصمیمات دیگری نیز در دستور کار قرار گرفت؛ ازجمله کاهش صفحات و چاپ «شرق» روی کاغذ هایی با قطع دیگر و کیفیتی نامرغوب. این تدابیر هم ما را با مشکلات عدیده ای رو به رو کرد؛ مشکلاتی که ما را از رسیدن به هدفی درست بازمی داشت و بیش از هر چیز به فرم و محتوای روزنامه آسیب می زند. چه باید می کردیم؟ ناگزیر باز تن به افزایش قیمت دادیم؛ افزایشی از سر ناچاری با این امید که مخاطبان فرهیخته «شرق» شرایط بحرانی ما را که بخش کوچکی از شرایط نامتعارف اقتصادی کنونی است، درک کنند. ما در دوره تحریم برای ادامه حیات مستقل روزنامه شرق، که به هیچ سازمان اقتصادی و سیاسی ای وابسته نیست، راهی جز تکیه بر حمایت مخاطبان خود نداریم. این حمایت مسئولیت ما را سنگین تر خواهد کرد. از این رو تلاش می کنیم با ارتقای کیفیت محتوای روزنامه، مخاطبان سختگیرمان را راضی نگه داریم تا این افزایش قیمت کام آنان را تلخ نکند. ما به امید زنده ایم؛ به امید روزی که با خاطره همدلی ها به یاد آورده شود. 
                