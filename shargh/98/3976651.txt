یک‌شنبه ۱۲ آبان ۱۳۹۸
-----------------------------------------
سرمقاله
-----------------------------------------
نبرد کردها و ترکیه از دید تاریخ
-----------------------------------------

                    کردها از اصیل ترین، سالم ترین و توانمندترین مردم آریایی نژاد هستند که از هزاران سال پیش در شرق و شمال فلات ایران زندگی می کنند. فرهنگ و زبان آنها آریایی و هم خانواده زبان فارسی است. کردها در فرهنگ های سیاسی ایران از دوران هخامنشی تا پایان امپراتوری ساسانی، نقش تعیین کننده ای داشته اند؛ در همه دوران امپراتوری های ایرانی پیش از اسلام، نقشی اساسی در نیروهای دفاعی ایران باستان داشته و در برابر هجوم یونانی ها، رومی های شرقی و بیزانسی ها نقش اول را در دفاع از ایران ایفا کرده اند. مردم کنونی کرد اگرچه در منطقه ای در شمال غربی ایران کنونی، جنوب شرق ترکیه، سراسر شمال عراق و سوریه متمرکز هستند، اما شاخه هایی از کردتبارها در سراسر شمال ایران کنونی نیز پراکنده اند.
اینکه چرا امروز کردها از هر سو با تهاجم ترکان و عرب ها مواجه شده اند، خود داستان جداگانه ای است که ریشه در تهاجم قبایل صحرانشین از اطراف خلیج فارس و مهاجر از مغولستان دارد. در تهاجم بیگانگان، مردم ایران از جمله کردها، تلفات و صدمات بسیاری دیده اند. به احتمال قوی، پراکندگی کردها به نقاط شمالی و شرقی فلات ایران، در واکنش به حملات گوناگون بیگانگان بوده است. بااین حال، تمرکز کردها در بخشی از سرزمین اصلی شان در شمال و غرب ایران کنونی تا کنون ادامه یافته است. سنگین ترین تهاجم ها به ایران که موجب سرگردانی و تجزیه کردستان شد، از سوی مغول ها و اولاد چنگیزخان در دوران حکومت خوارزمشاهیان رخ داد. فرزندان چنگیزخان با قتل عام مردم ایران و غلبه بر امپراتوری روم شرقی (بیزانس)، امپراتوری عثمانی را پایه گذاری کردند. عثمانی ها علاوه بر بیزانس، همه سرزمین های عربی را از سواحل مدیترانه تا عربستان به تصرف خود درآوردند. این تصرف تا جنگ جهانی اول ادامه داشت. بخش عمده ای از کردستان که در هجوم مغول ها از ایران جدا شد، به تصرف عثمانی درآمد. عثمانی ها بر ارمنستان نیز که همواره در تاریخ ایران با ایران یکپارچه بود، غلبه کردند. مغول ها مانند عرب ها، مردمانی صحرانشین بودند. آنها در حمله به شهرهای ایران و بیزانس، با مقاومت مردمی روبه رو می شدند که از ترس به زیرزمین و پشت بام خانه های خود پناه می بردند. نخستین کاری که مغول ها می کردند، تخریب شهرها و خانه های آن مردم بود. نیشابور در خراسان نمونه بارزی از انهدام تمدن شهری به دست مغول ها بود و هنوز آثار جنایات آنها باقی است.
تا جنگ جهانی اول، بخش کمی از کردستان درون مرزهای ایران (جنوب دریاچه وان) قرار داشت و حدود سه چهارم باقی مانده کردستان در چنگ عثمانی ها بود. جنگ جهانی اول، امپراتوری عثمانی را تجزیه کرد. با پایان جنگ جهانی اول، انگلیس و فرانسه با تصرف و تجزیه بخش غربی امپراتوری عثمانی که مرز آن به دریای سرخ می رسید، دست به ایجاد کشورهایی مانند عربستان، عراق، سوریه، اردن و شیخ نشین های خلیج فارس زدند که بعدها به ظاهر استقلال یافتند، اما تا امروز در چنبره قدرت غرب باقی مانده اند. حضور نیروهای غربی به ویژه آمریکا، انگلیس و فرانسه در منطقه به صورت واقعیتی پذیرفته شده در آمده است. آمریکا نیروهای خود را به راحتی در منطقه جابه جا می کند. آن بخش از کردستان که از سوی عثمانی در پیمان آماسیه از ایران جدا شده بود، در تقسیم بندی خاورمیانه جدید که با فرمول استعماری غرب انجام شد، به دو بخش مجزا در دو کشور تازه تاسیس عراق و سوریه تقسیم شد. 
در واقع هنوز این منطقه از چنگ عثمانی خارج نشده، به چنگ انگلیس و فرانسه افتاد. به عبارت دیگر، جز بخشی از کردستان که در ایران کنونی باقی مانده است، بقیه آن به سه بخش در عراق، سوریه و ترکیه تقسیم شد. به این ترتیب، سرزمین و فرهنگ بی مانند کرد که هزاران سال به صورت یکپارچه رشد و نمو کرده بود، با اعمال سیاست های استعماری تکه تکه شد. تکه های کردستان که خارج از ایران کنونی قرار گرفته اند، با چند مشکل اساسی روبه رو هستند؛ نخست اینکه جنگ جهانی دوم پای آمریکا را به عنوان قوی ترین رقیب اروپا به خاورمیانه باز کرد. ورود ایالات متحده آمریکا به منطقه و باج خواهی آن از انگلیس و فرانسه، منجر به استقرار آن به صورت ثابت در منطقه خاورمیانه شد. دوم اینکه اتحاد جماهیر شوروی تلاش فراوانی کرد که در رقابت با غرب، نقش موثری در مناطق کردنشین ایفا کند. شوروی نقش موثری در تقابل بارزانی ها و طالبانی ها ایفا کرد. این دو گروه بعدها در حکومت اقلیم کردستان عراق نقش عمده ای ایفا کردند که هنوز هم ادامه دارد.
یکپارچه شدن کردستان در درون ایران موجب بالارفتن قدرت ایران می شد؛ از این رو تجزیه کردستان به چهار تکه که سه بخش آن خارج از مرزهای کنونی ایران قرار دارد، راه حل سودمندی برای کشورهای غربی بود. نحوه تجزیه به این صورت بود که دو بخش دست نخورده در عثمانی و ایران سر جای خود باقی ماند و بخش جداشده از عثمانی، به دو بخش کوچک تر تجزیه و به عراق و سوریه واگذار شد. برای جلوگیری از پیوستن بخش های اشاره شده به یکدیگر، می بایست تمهیداتی اندیشیده می شد که این بخش ها با یک دالان میانی از هم فاصله بگیرند و دادوستد و رفت وآمد میان آنها به کلی قطع شود؛ حالتی که با تجزیه افغانستان از ایران به دست انگلیس در قرن نوزدهم میلادی به وجود آمد. امروز برای رسیدن از یک بخش تجزیه شده به بخش دیگر، باید گذرنامه داشت؛ درحالی که مردم کرد در طرفین مرزهای تجزیه شده با یکدیگر خویش و قوم هستند و علایق مشترک دارند. این حالت در بخش تجزیه شده کردستان سوریه و ترکیه به خوبی نمایان است. ترکیه همان بلایی را که سر ارمنی ها آورد، امروز بر سر کردها می آورد. ترکیه کماکان هویت کردهای مرز جنوبی خود را انکار می کند و آنها را «ترک های کوهستان» می خواند؛ در حالی که  اینها کردهای ایرانی در اطراف دریاچه وان بوده و هستند که هزاران سال این منطقه را یکپارچه و آباد اداره کرده اند. ترکیه با هجوم به سوریه درپی آن است که یک منطقه حائل میان کردهای ترکیه و سوریه ایجاد کند تا مانع همکاری و هم افزایی توان و قدرت آنها شود.
علاوه بر اختلاف های ناشی از جدایی کردها، آنچه در منطقه کردنشین اشاره شده به وجود آمده و به صورت ابزار دشمنی خودنمایی می کند، اختلاف های سیاسی میان کردها در کشورهای کردنشین یادشده است. این اختلاف ها بعضا ایدئولوژیکی است که در همه کشورهای منطقه میان گروه های رقیب سیاسی دیده می شود. نفوذ قدرت های غربی و شرقی و یارگیری آنها از فعالان سیاسی منطقه را نیز باید به این تنوع عقیدتی افزود که سرسخت ترین آنها داعش یا اختلاف های مذهبی است. رقابت سیاسی میان قدرت های بین المللی با خود و دسته جمعی در برابر روسیه را نیز باید به پیدایش و تقویت شرایط بلبشوی اشاره شده افزود. قدرت های غربی نمی خواهند ایران کنونی در کشورهای تجزیه شده از عثمانی دخالت کند. بیشتر این کشورها در فلات ایران قرار دارند و اگر به حال خود رها شوند، به هم خواهند پیوست. هرچه جدایی، اختلاف و دشمنی میان کردها از یک طرف و میان کشورهایی که کردها بخشی از جمعیت آنها هستند، از سوی دیگر افزایش یابد، امکان بهره برداری کشورهای غربی و حتی روسیه از امکانات آنها بیشتر خواهد بود.
                