دو‌شنبه ۲ دی ۱۳۹۸
-----------------------------------------
سرمقاله
-----------------------------------------
استعفای روحانی و مسئولیت مقابل مردم
-----------------------------------------

                    اصلاح طلبان به چند دلیل نباید تسلیم امواج به راه افتاده مبنی بر تقاضای استعفای روحانی شوند. نخستین دلیل آن است که این امواج را جریان خاص شناخته شده اصولگرایان رادیکال به عنوان استراتژی انتخاباتی به راه انداخته اند. تلاش آنان القای این نکته است که همه مشکلات کشور از اقتصادی تا سیاسی و فرهنگی، مشکلات سیاست خارجی، تحریم های یک جانبه آمریکا، بلاتکلیفی برجام تا برسیم به بی کاری، گرانی، افزایش قیمت بنزین و تبعات بعد از آن، جملگی ریشه در سیاست ها و عملکرد دولت روحانی دارد. اگر ایشان نمی بود، هیچ کدام این مشکلات هم پیش نمی آمد و فرضا هم اگر ایجاد می شد، قابل حل وفصل بود. آنان معتقدند دولت روحانی از یک سو باعث به وجودآمدن تمامی آنها بوده و از سوی دیگر هم در جهت حل این مشکلات نتوانسته گامی بردارد و سایر نهادهای متعدد که قدرت و بودجه دارند، هیچ نقشی در به وجودآمدن این مشکلات نداشته اند و تداوم آن به آنها مربوط می شود. از دید رادیکال ها، صدر و ذیل همه نابسامانی ها و گرفتاری ها خلاصه می شود در سوءمدیریت دولت روحانی. حاجت به گفتن نیست، تصویری که این روزها رادیکال ها می کوشند از روحانی ترسیم کنند، فارغ از نقاط ضعف دولت و اشکالات عملکردهای این روزهای روحانی، صرفا یک جریان سازی سیاسی غیراخلاقی به منظور بهره برداری انتخاباتی است نه برای حل مشکلات مردم و کشور. صد البته ایرادهایی به دولت دوازدهم وارد است. از نحوه اجرای افزایش نرخ بنزین تا حذف نکردن یارانه ثروتمندان، بحث استفاده از مدیران خلاق، زنان، نیروهای توانمند اقوام و... اما اینکه صدا و سیما و برخی تریبون های هفتگی به علاوه یک جریان سیاسی رادیکال، تلاش می کنند این گونه القا کنند که همه گرفتاری ها به واسطه عملکرد روحانی است هم غیراخلاقی است هم نادرست و هم فریب افکار عمومی. برخی اصلاح طلبان هم به واسطه انگیزه های دیگری، هم جهت با این جریان شده و خواهان استعفای روحانی شده اند. صد البته که انگیزه آنان با رادیکال ها 180 درجه متفاوت است. آنها به دو دلیل، موضوع استعفای روحانی را در هفته های اخیر مطرح کرده اند؛ نخست آنکه می خواهند با کناررفتن او معلوم شود چقدر از بحران فعلی متوجه عملکرد روحانی است و چقدر دیگران سهم دارند. دوم اینکه معتقدند یک بار برای همیشه باید روشن شود رئیس قوه مجریه چقدر اختیار دارد و به اندازه اختیارات از او انتظار وجود داشته باشد نه اینکه بسیاری سیاست های دیگر در سایر نهادها اتخاذ شود، اما پاسخ گوی آن باید قوه مجریه باشد. صرف نظر از اینکه چقدر با اصلاح طلبانی که خواهان استعفای روحانی هستند، موافقت داشته باشیم، واقعیت تلخ آن است که اصلاح طلبان و گروه های حامی حسن روحانی در دو انتخابات ریاست جمهوری گذشته، در برابر مردم در قبال انتخاب روحانی مسئولیت دارند. فراموش نکنیم کسر قابل توجهی از 24 میلیونی که به روحانی رای دادند، به تشویق و ترغیب اصلاح طلبان بود. شاید اگر اصرار و حمایت اصلاح طلبان از روحانی نبود، ایشان در انتخابات 96، ثلث آن رای ها را نیز کسب نمی کرد؛ بنابراین ازآنجاکه در برابر انتخاب او نزد مردم مسئولیت وجود دارد، باید پای بد و خوب و بهشت و دوزخ او هم ایستاد. اگر روحانی توانسته بود موفق شود، اصلاح طلبان در آن شریک و سهیم بودند اما امروز فارغ از اینکه چقدر تقصیر با اوست، باید پای عملکرد دولتش بایستیم؛ بنابراین به جای همسوشدن با جریان های رادیکال، باید اولا از روحانی و اعضای دولت بخواهیم واقعیت های کشور را تاآنجاکه آسیب به امنیت ملی نیست، با مردم در میان بگذارند. ثانیا در بخش هایی که معتقدیم او نقص داشته، با صدای بلند از وی و دولتش انتقاد کنیم و خواستار توجه به راه حل های کارشناسی برای حل معضلات شویم. به هر حال شرایط دشواری برای کشور پیش آمده و ما که با تفکرات جریانات تخریب گر آشنا هستیم و می دانیم با کناررفتن روحانی و قدرت گرفتن جریانات رادیکال، در حقیقت وضعیت نه تنها بهبود پیدا نمی کند، بلکه فضا را به سمت وخیم ترشدن سوق می دهد، باید بر تغییر و اصلاح روندهای نادرست دولت و تدبیر برای حل مشکلات کشور و مردم اصرار کنیم.
                