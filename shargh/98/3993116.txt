یک‌شنبه ۲۴ آذر ۱۳۹۸
-----------------------------------------
سرمقاله
-----------------------------------------
ارقام تامل برانگیز لایحه بودجه 99
-----------------------------------------

                    لایحه بودجه سال 1399 در حالی از سوی رئیس جمهور تقدیم مجلس شد که وضعیت اقتصادی و اجتماعی حاکم بر کشور، از تورم جدی، بی کاری بالا، کاهش محسوس قدرت خرید مردم، ناتوانی بنگاه های اقتصادی از تاب آوری در شرایط تورمی و تحریم و در نتیجه استمرار رکود، مشکلات توسعه صادرات غیر نفتی و افزایش درآمدهای ارزی غیر نفتی و نارضایتی مردم از شرایط موجود رنج می برد. انباشت مشکلات در طول زمان، تصمیم سازی دشواری را برای برنامه یک ساله کشور در سال 99 تحت لوای بودجه پیش روی دولت و مجلس قرار داده است. بر اساس اطلاعات مرکز آمار ایران در 12 ماه منتهی به آبان 1398 تورم کشور در حدود 41 درصد و تورم تولیدی در تابستان 1398 در مقایسه با مدت مشابه سال قبل در حدود 39.7 درصد است؛ تورم بالایی که به شدت رقابت پذیری و فضای اطمینان و معیشت مردم را در تنگنا قرار داده و از طرف دیگر بی کاری و تعطیلی کسب و کارها، در اداره زندگی و شغل شان اثر گذاشته و به نوعی سردرگمی و نا اطمینانی را در پی داشته است. نرخ بی کاری جوانان 15 تا 29 ساله حاکی از آن است که 23,7 درصد از جمعیت فعال این گروه سنی در بهار 1398 بی کار بوده اند. در حدود 55.3 درصد جمعیت 15ساله و بیشتر کشورمان غیر فعال و 33 درصد از شاغلان کمتر از 44 ساعت در هفته کار می کنند و نرخ بی کاری 10.1 درصد است. از طرف دیگر برنامه توسعه ای نوشته شده که هزاران ساعت کاری صرف شده است تا سندی نوشته شود که مسیر توسعه کشور را برای پنج سال رقم بزند و سند یک ساله بودجه در رسیدن به اهداف آن هر سال برنامه ریزی و راهبری کند تا در نهایت بعد از پنج سال، اهداف نوشته شده محقق شود. در این شرایط انتظار می رود از مسیر توسعه دورتر نشده و دست کم بر یکی، دو مشکل موجود کشور توجه شده و در راستای مدیریت و راهبری آن منابع کشور به گونه ای تخصیص یابد که مشکلات کاهش یابد. درباره نقد لایحه بودجه سال 99 کارشناسان و استادان مطالب مختلفی نوشته و انتشار داده اند. در این مبحث سعی شده به چند نکته دیگر اشاره شود:
1- به دلیل اسمی بودن ارقام لایحه بودجه دولت و واقعی نبودن هزینه ها و درآمدها مقایسه ارقام لایحه بودجه سال 99 با ارقام قانون بودجه سال 98 نمی تواند تصویر درست و توانایی مالی دولت را برای اداره امور کشور و به ویژه راهبری و مدیریت کارآمد بخش تولیدی و حفاظت و صیانت از منابع کشور نشان دهد. از این رو به نظر می رسد نقد ارقام بودجه بدون توجه به تورم و ارزش واقعی ارقام، تصویر درستی را به نمایش نمی گذارد. برای نمونه منابع عمومی دولت که مهم ترین بخش رقم بودجه است، در لایحه بودجه سال 1399 در حدود 484 هزار میلیارد تومان است که در مقایسه با قانون بودجه سال 1398 که 448 هزار میلیارد تومان بوده، در حدود هشت درصد رشد نشان می دهد. اگر نرخ تورم سال 1398 تاکنون را در نظر بگیریم؛ یعنی درصد تغییرات شاخص قیمت مصرف کننده کل کشور در آبان 98 در مقایسه با اسفند 97، در حدود 15 درصد تورم را نشان می دهد که به احتمال زیاد تا آخر سال میزان تورم افزایش خواهد یافت. حال با این رشد هشت درصدی که کمتر از نرخ تورم موجود است (یعنی کاهش قدرت مالی دولت) دولت خواهد توانست به نحو مطلوب به وظایف قانونی خود عمل کند؟ آیا قرار است دولت برخی از وظایف خود را برون سپاری کند یا به اجبار فشار تورمی بر بودجه برخی وظایف تعطیل یا کم رنگ شوند؟ معمولا فشار تورمی بر بودجه و ایجاد کسری بودجه به بخش تحقیقات و توسعه، آموزش و ترویج رسیده که توسعه پایدار کشور را به خطر انداخته که امروز آثار و نتایج آن مشخص است. مشکل آلودگی هوا، بحران آب و خاک، غذای ناسالم، تخریب منابع طبیعی و محیط زیست و از این قبیل به دلیل همین رویکرد بودجه ای کشور بوده است. حل هر کدام از مشکلات، راهکار خاصی طلب می کند که ممکن است مشکل دیگر را تقویت کند و اینجاست که کلاف سردرگمی می شود که برون رفت از وضعیت موجود را دو چندان سخت می کند؛ از این رو آیا تضمینی هست که دولت بودجه بخش تحقیقات و توسعه، آموزش و ترویج را کاهش نداده و حتی رقم آن را برای برون رفت از مشکلات حاضر افزایش دهد؟
2- رویکرد لایحه بودجه به محیط زیست و منابع طبیعی با ارقام در نظر گرفته شده، رویکرد تقویت کننده نیست و به مشکلات موجود توجه کافی نشده که خود این مشکلات، باعث و علت مشکلات دیگر در کشور است؛ همانند افزایش آلودگی هوا و افزایش هزینه و درمان و افزایش واردات دارو. بر اساس لایحه بودجه سال 1399 در بخش امور محیط زیست که شامل فصل کاهش آلودگی محیط زیست، فصل حفاظت از گونه های زیستی و فصل تحقیق و توسعه در امور محیط زیست است، از منظر اعتبارات هزینه ای (عمومی و اختصاصی) در حدود 6.5 هزار میلیارد ریال بوده که در مقایسه با مصوب قانون بودجه سال 1398 در حدود 17.7 درصد افزایش داشته است؛ یعنی از نرخ تورم موجود (تا آبان) اندکی بیشتر. سهم امور محیط زیست از مجموع اعتبارات هزینه ای در حدود 0.17 درصد است. از منظر اعتبارات تملک دارایی های سرمایه ای یا همان اعتبارات عمرانی در حدود 2.8 هزار میلیارد ریال در نظر گرفته شده که در مقایسه با مصوب سال 1398 در حدود 1.5 درصد کاهش داشته است که این کاهش مربوط به فصل آلودگی هوا بوده است؛ به طوری که اعتبارات آن در لایحه 99 در مقایسه با مصوب 98 در حدود 44 درصد کاهش یافته است. دلیل کاهش این رقم چیست؟ آیا سال آینده قرار است هوا پاک شود؟ سهم امور محیط زیست از اعتبارات تملک دارایی های سرمایه ای کل کشور 0.47 درصد است. رقم سهم امور محیط زیست (هزینه ای و عمرانی) توانایی پاسخ گویی به مدیریت و راهبری کدام مشکل محیط زیست را دارد؟ آیا این سهم حد کفایت را دارد؟
3- در فصل کشاورزی و منابع طبیعی از منظر اعتبارات هزینه ای (عمومی و اختصاصی) در حدود 15.3 هزار میلیارد ریال بوده که در مقایسه با مصوب قانون بودجه سال 1398 در حدود 21.4 درصد افزایش داشته است؛ یعنی از نرخ تورم موجود (تا آبان) کمی بیشتر. سهم فصل کشاورزی و منابع طبیعی از مجموع اعتبارات هزینه ای در حدود 0.4 درصد است. از منظر اعتبارات تملک دارایی های سرمایه ای یا همان اعتبارات عمرانی  برای این فصل در حدود 24 هزار میلیارد ریال در نظر گرفته شده که در مقایسه با مصوب سال 1398 در حدود 4.8 درصد کاهش داشته است. آیا بخش کشاورزی و منابع طبیعی کمتر نیازمند سرمایه گذاری عمومی دولت هستند؟ سهم فصل کشاورزی و منابع طبیعی از اعتبارات تملک دارایی های سرمایه ای کل کشور چهار درصد است. رقم سهم فصل کشاورزی و منابع طبیعی (هزینه ای و عمرانی) توانایی پاسخ گویی به مدیریت و راهبری کدام مشکل کشاورزی و منابع طبیعی را دارد؟ بخش کشاورزی، منابع طبیعی و محیط زیست به دلیل تامین غذای مردم، حفظ سلامت جسمی و روحی مردم، ایجاد شغل و درآمد، تولید و ارزآوری نیازمند توجه ویژه بوده؛ به ویژه آنکه  تغییرات آب و هوایی، بحران آب و خاک، تخریب منابع طبیعی و پایه تهدیدی برای تامین غذا و کاهش فقر بوده و نمی توان بدون سرمایه گذاری و توسعه فناوری و دانش امیدوار به توسعه پایدار بود.
                