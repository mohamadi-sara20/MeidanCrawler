شنبه ۱۸ آبان ۱۳۹۸
-----------------------------------------
سرگشاده
-----------------------------------------
مشکل ثبت بنیاد هشترودی را حل کنید
-----------------------------------------

                    جناب آقای دکتر حسن روحانی، رئیس جمهور محترم جمهوری اسلامی ایران
بدین وسیله به استحضار می رساند این جانب فریبا هشترودی، فرزند زنده یاد پروفسور محسن هشترودی، پس از سال ها تحصیل، تحقیق و زندگی در فرانسه و پس از یک عمر روزنامه نگاری و نویسندگی، برای خدمت به سرزمین آبا و اجدادی ام، در سال 1395 به ایران برگشتم.
سخنان رهبر معظم انقلاب، آیت الله خامنه ای در دیدار با دست اندرکاران انتخابات دهمین دوره مجلس شورای اسلامی و پنجمین دوره مجلس خبرگان، این باور را در من برانگیخت که در کشور ظرفیت های جدیدی برای خدمت رسانی فراهم شده است؛ خصوصا که ایشان بر حضور ایرانیانی که احتمالا مشکلاتی با نظام دارند؛ اما علاقه مند امنیت، پیشرفت و عزت کشور هستند، علنا تاکید کردند.از هدف های اصلی ام در بازگشت به وطن، تاسیس بنیاد محسن هشترودی در ایران بود. گفتنی است 18 سال است این بنیاد در پاریس تاسیس شده و مشغول فعالیت است. دانشمندان علوم ریاضی و علوم اجتماعی با شناختی که از پروفسور محسن هشترودی داشتند، پیگیرانه حامی این بنیاد بوده اند. 
در ایران هم اندیشه تاسیس بنیاد محسن هشترودی مورد تایید جامعه دانشگاهی، روسای دانشگاه، روسا و اعضای فرهنگستان های علوم و ادب، نمایندگان آذربایجان در مجلس شورای اسلامی و به ویژه نسل جوانی قرار گرفت که نوید ایجاد چنین بنیاد خدمت رسانی را شنیده بودند.
آقای دکتر محمدباقر نوبخت، رئیس سازمان برنامه و بودجه و سخنگوی وقت دولت، ضمن توجه به اهداف بنیاد، دستور خرید خانه مسکونی پروفسور هشترودی و تبدیل آن به بنیاد و موزه را به انجمن آثار و مفاخر فرهنگی صادر و شخصا در مجلس بزرگداشتی که در محل انجمن مفاخر به یاد پروفسور هشترودی برگزار شد، شرکت و سخنرانی کردند. به دستور ایشان، پلاک تعلق ساختمان به یکی از مفاخر فرهنگی و علمی ایران در سردر خانه نصب شد؛ اما خرید خانه و تبدیل آن به بنیاد و موزه پروفسور هشترودی و از همه مهم تر ثبت رسمی بنیاد در وزارت فرهنگ و ارشاد اسلامی، از حدود دو سال پیش در چنبره اقدامات اداری درگیر و تا به امروز به جایی نرسیده است. متاسفانه با وجود مراجعات مکرر این جانب و دیگر دوستان، هیچ پاسخ سرراست و منطقی از سوی مسئولان ارائه نشده است. مالکان دو طبقه فوقانی ساختمان، با شکیبایی بسیار تا به حال من را در پیگیری اهدافم یاری رسانده اند؛ اما با توجه به شرایط اقتصادی حاکم بر کشور، شتاب آنها را برای فروش طبقات متعلق به خود و کل ساختمان درک می کنم. اگر مسئولان محترم در راستای تعیین دستور آقای دکتر نوبخت، اقدام اساسی انجام ندهند، چندان دور و دیر نیست که خانه یکی از دانشمندان رده جهانی این مرز و بوم سریعا تخریب شده و برج بلندی مانند قارچ از محل آن بروید. این جانب مشکلات موجود کشور را خصوصا با وجود تحریم های اقتصادی می دانم. امیدوارم با دستور مساعد آن مقام محترم، مشکلات موجود بر سر راه خرید خانه و ثبت و تثبیت بنیاد محسن هشترودی در ایران حل شود. اگر به هر دلیلی این امر انجام نشود، آیا فکر نمی کنید جوانان این مرز و بوم که سکان داران آینده کشور هستند، بر این باور خواهند بود که دولتمردان فعلی کشور اهمیتی برای خاطره خدمتگزاران واقعی کشور قائل نیستند؟
                