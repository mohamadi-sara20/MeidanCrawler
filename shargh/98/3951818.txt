چهار‌شنبه ۶‌شهریور ۱۳۹۸
-----------------------------------------
سرمقاله
-----------------------------------------
ایران و آمریکا در نقطه پرابهام
-----------------------------------------

                    خواست آمریکا و ترامپ، رسیدن به یک توافق جدید با ایران است. ترامپ در این سه سال به شکل مبالغه آمیزی، ایران هراسی را ترویج کرده است و با فشار حداکثری اقتصادی، امیدوار است به تفاهمی هرچند کوچک با ایران رسیده و مدعی شود جهان را از خطر بزرگ رهانیده است. بهبود جایگاه ترامپ در ایالات متحده و نیم نگاهی به انتخابات سال آینده نیز از جمله اهداف مدنظر او است. با این حال مذاکره با تحریم های ثانویه مضاعف و پیش شرط های 12گانه پمپئو، همخوانی ندارد. براساس ماده 31 منشور ملل متحد، اگر اختلافات کشورها و تداوم آن به تهدیدی برای صلح و امنیت بین المللی تبدیل شود، باید به سمت راه های مسالمت آمیز حرکت کنند. پایمردی، میانجیگری، کمیسیون سازش، کمیسیون تحقیق، داوری، تسویه قضائی و مکانیسم های مسالمت آمیز، از آن جمله است. مذاکره برای طرفین آن دارای ابعاد روشنی است و فضا را تعدیل می کند. به تازگی صحبت از مذاکره بدون قیدو شرط شده و هنگام ورود وزیر خارجه به فرانسه، طرف آمریکایی از مذاکرات بدون پیش شرط سخن گفته است. ممکن است بعد از مقاومت ایران و تاکید بر ظرفیت های برجام، ترامپ اندکی تعدیل شده باشد. اقدام نظامی برای آمریکا در عراق، افغانستان، سوریه و... دستاوردی نداشته است؛ غیر از اینکه آن کشور، منطقه را دچار بی ثباتی کرده و تبعات آن پابرجاست. هرچه به انتخابات آمریکا نزدیک می شویم، ترامپ به دنبال گفت وگو، توافق یا حتی فقط یک تفاهم است که اعلام کند آمریکا دستاوردی به سود جامعه بین المللی داشته است. درباره کره شمالی، گفت وگو و عکس یادگاری گرفتن، به هدف مد نظر ترامپ منجر نشد. اظهارات اخیر دو طرف درباره راه های گفت وگو و تاکید ایران بر لزوم بازگشت آمریکا به برجام و سپس آغاز گفت وگو در هر حال نقطه مثبتی است و ایران هم باید با تکیه بر صلح، گام بردارد. درباره ایران، موضوعاتی از طرف غرب مطرح است؛ مثلا درباره برنامه موشک های بالستیک، اروپایی ها همسو با آمریکا موضع می گیرند. اعلامیه قبلی آلمان، فرانسه و انگلیس درباره برنامه موشکی ایران، به همین دلیل صادر شد. مسئله دوم، حضور ایران در منطقه است. آمریکا به همراه یکی، دو کشور عربی، مدعی هستند ایران در امور کشور های منطقه دخالت می کند. اسرائیل هم در این زمینه مشغول ارائه اطلاعات به این کشورهاست.
مسئله بعدی، به معامله قرن و فلسطین بازمی گردد و گروه های مقاومت در فلسطین و لبنان، خود را دارای حمایت های ایران می دانند. طرف های غربی از حقوق بشر هم می گویند؛ ولی این موضوع واقعا برای آنها جدی نیست؛ چرا که در عربستان و برخی از کشور ها حقوق بشر نقض می شود؛ ولی آمریکایی ها دخالت نمی کنند. مطرح کردن حقوق بشر بیشتر برای افکار عمومی دنیا است. درباره رفتار ترامپ باید دانست او از این ظرفیت آمریکا استفاده می کند که همه کشور ها حتی اگر در ظاهر از یک جانبه گرایی آمریکا انتقاد کنند؛ اما سخنان او را اجرا می کنند. آمریکا برخلاف منشور ملل متحد که می گوید همه کشور ها ملزم به رعایت مصوبات شورای امنیت هستند، عمل به تعهدات خود در برجامی را که پنج عضو دائم شورای امنیت به اضافه مسئول سیاست خارجی اروپا آن را پذیرفته و به آن متعهد شده اند، لغو کرده است. 
آمریکا نه فقط به تعهدات خود عمل نکرده؛ بلکه تحریم های جدیدی وضع کرده و از اقدام نظامی سخن می گوید. اینها فاقد منطق و خارج از نرم های جهانی است؛ اما نظام بین الملل به آن بی توجه است. روسیه رسما اعلام کرد حلال مشکلات بقیه نیست. هر کشوری با اینکه به اصول خودش پایبند است؛ اما بر اساس مقتضیات روز و در نظر گرفتن شرایط و واقعیات نظام بین المللی سعی می کند منافع متقابل نسبی خود را در مقابل آمریکا حفظ کند. 
باید بتوان با در نظر داشتن منافع ملی، آمریکا را به سمت حل و فصل مسائل با ایران کشاند. ایران به دلیل فشارهای آمریکا هیچ گاه نتوانسته ائتلاف منطقه ای برای توسعه و البته ایجاد هم گرایی های منطقه ای ایجاد کند و این شرایط ادامه خواهد داشت؛ چون دیگر کشورها، نسبت خود با آمریکا را تعریف کرده اند. اگر فرصتی برای حفظ حیثیت و منافع حیاتی ایران ایجاد شود، نباید از گفت وگو با دستور کار مشخص، نگران بود. معنای مذاکره این نیست که حتما توافق حاصل شود. در بسیاری موارد این نتیجه، به مذاق طرفین خوش نمی آید؛ اما به هر حال گفت وگوها را آغاز می کنند، نظرات قبلی را تعدیل و نهایتا به یک توافق نسبی منتهی می شود. ایران اعلام کرده آماده مذاکره است و البته برجام، نقطه کانونی برای اجرا و سپس ادامه مذاکرات است. آمریکا باید برجام را دوباره بپذیرد. آمریکایی ها هم معتقدند که برجام ضعیف بوده و منافع غرب و جامعه بین الملل را تامین نکرده است. دفعه پیش ترامپ از مذاکره بدون قیدو شرط گفته بود؛ اما پمپئو 12 شرط گذاشت. امیدواریم اکنون که همه آنها از مذاکره بدون پیش شرط سخن گفته و مسائل تنگه هرمز و منطقه در حال پیچیده شدن است، آمریکایی ها متوجه باشند که توافق پنج کشور دائم شورای امنیت به اضافه آلمان و البته ایران، باید یک مبنای اصولی برای تامین منافع ایران و غرب باشد.
                