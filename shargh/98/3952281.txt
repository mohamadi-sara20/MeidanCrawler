پنج‌شنبه ۷‌شهریور ۱۳۹۸
-----------------------------------------
یادداشت
-----------------------------------------
سوالاتی از سخنگوی قوه قضائیه
-----------------------------------------

                    جناب آقای غلامحسین اسماعیلی در نهمین نشست خبری سخنگوی قوه قضائیه که سه شنبه پنجم مرداد برگزار شد، درباره پرونده خانم نوشین جعفری، عکاس سینما، توضیحاتی ارائه کردند که درباره فرمایشات ایشان چند ابهام و سوال به ذهن مخاطبان متبادر می شود. در این یادداشت قصد نگارنده صرفا این است که این توضیحات ایشان را دقیق تر بررسی و در راستای توسعه و ترویج حقوق شهروندان، جایگاه و اهمیت این سخنان را واکاوی کند.
قبل از بیان سوال ها و ابهام ها لازم است شرحی از ماوقع پرونده این عکاس سینما به طور خلاصه داده شود. 1- نوشین جعفری در 12 مرداد 98 در منزل با حکم بازپرس دادسرای امنیت تهران بازداشت شده است. 2- پیش از اظهارنظر رسمی مقامات و مسئولان قضائی عده ای کاربر توییتری که هویت برخی معلوم و برخی دیگر نامعلوم است، علت بازداشت ایشان را اتهاماتی عنوان کردند که یک اکانت توییتری مرتکب شده است و سعی کردند اثبات یا وانمود (هنوز حکمی صادر نشده است) کنند که این اکانت متعلق به خانم جعفری بوده و اکنون ایشان باید پاسخ گوی توییت های منتشرشده در این اکانت باشد.
3- در همین حال و هم زمان اکانت مورد اشاره بدون هیچ خلل و وقفه ای در عملکرد خود کماکان به توییت هایش ادامه می داد و مشخص بود که با بازداشت نوشین جعفری اکانت مورد نظر در اختیار ضابطان قرار نگرفته است.
4- در همین وضعیت که خانواده و نزدیکان ایشان از علت بازداشت مطلقا خبری نداشتند، این گونه مطالب که توسط افراد غیرمسئول منتشر می شد، از نظر ماهیت خبری، مصداق شایعه پراکنی و اتهام زنی و پرونده سازی محسوب می شد تا اینکه پس از 10 روز بی خبری، در نشست خبری قبلی سخنگوی قوه قضائیه (22 مرداد) ایشان بیان کردند: «اصل بازداشت این فرد را تایید می کنم. بازداشت این فرد به دلیل شغلش نبود، بلکه به دلیل اهانت به مقدسات و سیدالشهدا و تبلیغ علیه نظام بوده که تحت تعقیب کیفری قرار گرفته است». میزان اظهارات ایشان اگرچه بدون رعایت حق متهم در «عدم اشاره به نام متهم» بود، اما لااقل یک مرجع رسمی بازداشت ایشان را به یک امر قانونی (اثبات شده یا اثبات نشده) ارتباط داد و موضوع از یک شایعه سازی افراد بی نام یا غیرمسئول فراتر رفت.
5- از 12 مرداد تا 28 مرداد یعنی حتی شش روز پس از نشست خبری جناب اسماعیلی، نوشین جعفری هیچ گونه تماسی با خانواده خود نداشته و خانواده نه تنها گفت وگویی با فرزندشان نداشتند، بلکه هیچ اطلاعی از وضعیت نگهداری و اتهام ایشان به دست نیامد تا اینکه در 28 مرداد اولین بار با مادرش گفت وگوی کوتاهی انجام داد.
6- در این وضعیت بی خبری و تعلیق ناگهان روز شنبه دوم شهریور فایلی تصویری در فضای مجازی منتشر شد که صدای نوشین جعفری در اینستاگرام برای یک شهروند دیگر که ساکن ایران نیست، ارسال شده است و در صدای نوشین جعفری به وضوح اضطراب و ناراحتی قابل تشخیص است و به مخاطب خود می گوید: «من اینجا خیلی تحت فشارم، خواهش می کنم یوزرنیم و پسورد و ایمیل اکانت... را بده... همه چیز و توییتر الان افتاده گردن من بدبخت».
7- پس از انتشار این فایل صوتی، عده ای از کاربران مجازی به سرعت مدعی ساختگی بودن این فایل شدند و اصل وجود آن را انکار کردند؛ اما در نشست خبری سه شنبه پنجم شهریور، جناب اسماعیلی به عنوان سخنگوی قوه قضائیه اصل وجود این فایل را پذیرفتند و مطالب زیر را رسما اعلام کردند:
«اسماعیلی در پاسخ به این پرسش گفت: بارها اعلام کردیم که زندانیان با خانواده، بستگان و افراد تماس می گیرند و این را که به اشخاص اجازه تماس می دهیم، جزء امتیازات نظام زندانبانی خودمان می دانیم. فارغ از اینکه این صوت متعلق به متهم هست یا خیر، بنده به صورت کلی بیان می کنم که برقراری تماس زندانیان با خارج از زندان امر بدیهی و پذیرفته شده ای است و این تماس ها انجام می شود».
اسماعیلی افزود: «فرد در تماس همان گونه که در بیرون است ممکن است اکاذیبی را هم ادعا کند؛ اما اینکه ادعای تحت فشاربودن کند، ادعای درستی نیست. رسیدگی ها و نگهداری های ما حتما در چارچوب ضوابط و مقررات قانونی است». وی گفت: «در دوره اخیر هیئت های نظارت بر حقوق شهروندی با تاکید ریاست قوه قضائیه نسبت به دوره قبل فعال تر شده اند و از مراجع قضائی، بازداشتگاه ها و کلانتری ها بازرسی می کنند.
با اشخاص بازداشتی مذاکره می کنند و به شکایات رسیدگی می کنند. چنان چه هریک از بازداشت شدگان ادعا و شکایتی علیه بازجو، مامور و ضابط داشته باشند، سازوکار قانونی برای رسیدگی به این قبیل از شکایات وجود دارد.
سخنگوی قوه قضائیه در پاسخ به پرسشی مبنی بر اینکه آیا صوت منتشرشده در گفت وگو با بازپرس نبوده است، گفت: بنده به محتوای صوت کاری ندارم؛ کلیت آن را توضیح دادم. بسیاری از کسانی که بازداشت هستند، حتی کسی که محموله سنگین قاچاق مواد مخدر از او گرفته می شود، می گوید من بی گناه هستم؛ بنابراین آیا می توانیم به ادعای یک متهم تا این اندازه اعتبار ببخشیم؟ بپذیریم که یکایک ادعاها در فرایند قانونی رسیدگی می شود». /میزان
8- در این رابطه سوالات و ابهاماتی که مطرح می شود درخور توجه است:
الف- چگونه است که پیش از اظهارات مقامات رسمی، کاربران بی نام یا با نام و غیرمسئول در شبکه توییتر، اتهام های این فرد را می دانسته اند؟ اگر به واسطه مسئولیتشان مطلع شده اند، چطور با عنوان رسمی اطلاع رسانی نکرده اند و آیا سایر توییت های این افراد نیز نظر رسمی مسئولان قضائی محسوب می شود؟ اگر به واسطه مسئولیتشان نبوده و صرفا به طریقی مطلع شده اند، چرا به آنها اجازه داده شده است جزئیات یک پرونده محرمانه را که حتی وکیل این پرونده باید مورد اعتماد قوه قضائیه باشد، اعلام کنند؟ از سوی دیگر چرا این جزئیات به خانواده متهم اطلاع رسانی (حتی مشروط و مقید) نشده است؟
ب- اگر اتهام نوشین جعفری این بوده که اکانت مدنظر متعلق به اوست، چرا این اکانت هنوز توییت می کند؟ اگر اکانت کاربران و ادمین های متعدد دارد که آنان در حال توییت کردن هستند، چرا مسئولیت این توییت مشخص و خاص بر عهده نوشین جعفری است؟ چگونه می توان ادمین های متعدد را پذیرفت، اما مسئولیت یک فرد را احراز کرد؟
ج- چنان که گفته شد، نوشین جعفری از 12 مرداد تا 28 مرداد فقط یک بار با مادرش تماس گرفته است. چطور ممکن است یک زندانی، بر مبنای «امتیازات نظام زندان بانی قوه قضائیه» حق تماس با «خانواده و بستگان و افراد» را داشته باشد (مطابق فرمایش جناب اسماعیلی)، با این حال با خانواده اش پس از 16 روز تماس نمی گیرد، اما می تواند از طریق اینستاگرام با فردی که مدت ها او را ندیده و خانواده وی نیست، ارتباط یک طرفه (ارسال صدا) برقرار کند؟
د- چطور ممکن است زندانی با ارسال این صدا فقط تقاضا کرده باشد مخاطبش یوزرنیم و پسورد اکانت مدنظر را به ضابطان بدهد و هیچ گفت وگوی دیگری نکرده است؟! آیا غیر از این است که این سخنان وی به دستور شخص دیگری بوده است؟!
ه- جناب اسماعیلی گفته اند: «فرد در تماس همان گونه که در بیرون است، ممکن است اکاذیبی را هم ادعا کند؛ اما اینکه ادعای تحت فشاربودن کند، ادعای درستی نیست. رسیدگی ها و نگهداری های ما حتما در چارچوب ضوابط و مقررات قانونی است». حال سوال این است که صدای متهم و گریه او نشانه چیست؟ نفس اینکه او از فرد دیگری بخواهد برای نجاتش کمک کند (توجه کنیم که کمک حقوقی و قضائی نخواسته است) محصول چیست؟
و- آیا اختیار گوشی و اکانت اینستاگرام خانم جعفری دست خودشان بوده است؟ اگر پاسخ مثبت است، باید گفت این چه تحقیقاتی است که ایشان حق تماس ندارد، اما حق سرکشی و چت اینستاگرامی دارد؟ اگر پاسخ منفی است، باید بپرسیم چطور ممکن است این صدا بدون موافقت مقامات تحقیقی (بازپرس یا ضابط) ارسال شده باشد؟ 
این سوالات و سوالات دیگری که می تواند مرکز توجه قرار گیرد، قطعا روشنگران طریق حقیقت هستند. اگر  دنبال عدالت قضائی و کشف حقیقت باشیم، باید این ابهام ها را برطرف کنیم. یکی از مهم ترین قواعد مربوط به مجازات ها در فقه اسلامی، قاعده «دراء» است. این قاعده که می گوید «تدراء الحدود بالشبهات»، بی کم وکاست نتیجه اش این است که با شبهه، تردید و ابهام نمی توان کسی را مجازات کرد. این قاعده اکنون در نظام قضائی ما تبدیل به ماده 120 قانون مجازات اسلامی شده است که بیان می کند: «هرگاه وقوع جرم یا برخی از شرایط آن و یا هریک از شرایط مسئولیت کیفری مورد شبهه یا تردید قرار گیرد و دلیلی بر نفی آن یافت نشود، حسب مورد جرم یا شرط مذکور ثابت نمی شود». حالا از این بالاتر در جرائم حدی است (حق الله) که قانون گذار در ماده 121 همان قانون بیان کرده است: «در جرائم موجب حد... به صرف وجود شبهه یا تردید و بدون نیاز به تحصیل دلیل، حسب مورد جرم یا شرط مذکور ثابت نمی شود». بد نیست بدانیم توهین به مقدسات از جرائمی است که ریشه حدی داشته است و صرف وجود شبهه، موجب رفع مجازات است.
                