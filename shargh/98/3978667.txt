یک‌شنبه ۱۹ آبان ۱۳۹۸
-----------------------------------------
یادداشت
-----------------------------------------
شهرسازان ایرانی یا شهرسازی ایرانی؟
-----------------------------------------

                    در حال حاضر یکی از حوزه های فعالیتی شهرسازان در ایران، نوسازی و بازآفرینی بافت های تاریخی، فرسوده و حاشیه نشین است و بازار اشتغال و فعالیت حرفه ای شهرسازی در ایران به طور عمده، در حوزه نوسازی و بهسازی بافت های مسئله دار شهری مطرح می شود؛ زیرا مسائل بافت های فرسوده شهری یکی از مهم ترین دغدغه ها و چالش های پیش روی نظام مدیریت و برنامه ریزی کشور محسوب می شود و وضعیت این بخش از شهرها در ایران در حالت بحرانی قرار دارد. در نتیجه نهادها و دستگاه های مختلفی مانند شهرداری ها، وزارت کشور و وزارت راه و شهرسازی به عنوان بخش دولتی و عمومی در این حوزه وارد شده اند. 17 آبان روز جهانی شهرساز است و به همین مناسبت نیم نگاهی به معضلات این حوزه خالی از لطف نیست.با پیمایش و مطالعاتی که در سال های اخیر در دفاتر خدمات نوسازی و توسعه محله ای در شهر تهران صورت گرفته، مدیران این دفاتر مهم ترین انتظارشان از شهرساز فعال در دفتر توانایی برقراری ارتباط با ساکنان محلات و آشنایی با مشکلات اساسی ایشان در راستای تامین خواسته های مردم محلی، ارائه مشاوره به ایشان برای ساخت وساز، ارتباط گیری با همکاران، شورایاران، همکاران شهرداری و سرمایه گذاران و توجیه ساکنان درباره ضوابط و مقررات شهرسازی عنوان کرده اند. در همین مطالعات، بیش از 73 درصد شهرسازان فعال در این دفاتر میزان تطابق آموزه های دانشگاهی خود را با واقعیت های موجود در عرصه بهسازی، نوسازی و بازآفرینی بافت های فرسوده کم یا حتی بدون تطابق ارزیابی کرده اند؛ زیرا نزدیک به 70 درصد این شهرسازان، اولویت اصلی آموزه های کلاس های درس «بافت فرسوده و تاریخی» در دوره کارشناسی شهرسازی را «مباحث نظری» و «معرفی تجارب جهانی» اعلام کرده اند. به این مسئله و محدودیت های  سازمان نوسازی شهر تهران (به عنوان کارفرما) که به صورت مستقیم وظیفه همراهی و هدایت این دفاتر را برعهده دار د، به نوعی نیز اشاره شده است؛ به طوری که راهبران دفاتر مهم ترین دلایل عدم موفقیت نسبی شهرسازان دفاتر را نبود همخوانی آموزش های آکادمیک با واقعیت های محلی و اشراف نداشتن کارشناسان شهرساز بر واقعیت های اجرائی و همچنین نداشتن توان هدایتگری و مدیریت ارزیابی کرده اند. حال اگر «آموزش فارغ التحصیلانی آگاه و توانا درباره مقوله نوسازی و بازآفرینی بافت های مسئله دار شهری» را به عنوان نمونه و معیاری برای بررسی ارتباط منسجم میان عرصه آموزش و عمل (دانشگاه و حرفه) بدانیم، می توان نتیجه گرفت که هم اکنون برنامه آموزشی رشته شهرسازی در دانشگاه های کشور نتوانسته به میزان شایسته این انتظار را تامین کند. 
در واقع، شهرسازان برای ورود به بازار عمده شهرسازی کشور که عرصه بافت های مسئله دار شهری است، باید مهارت هایی مانند شناسایی گروه های ذی نفع و ذی نفوذ در محلات مانند مالکان، ساکنان، سرمایه گذاران، مسئولان نهادهای ذی ربط و همچنین توانایی مذاکره و ایجاد ارتباط با این گروه ها یا هدایت و مدیریت برنامه های بهسازی محیطی و دیگر برنامه های نوسازی را داشته باشند؛ اما این آموزش ها کمتر و گاهی هیچ گاه در دانشگاه ها به ایشان ارائه نمی شود.  یکی از مباحث مهم در ادبیات جهانی شهرسازی، دو گانه عمل و نظر یا به تعبیری دیگر ارتباط فضای دانشگاهی و حرفه است. این موضوع را از جنبه های مختلف می توان بررسی کرد؛ از جمله اینکه نظریه های مطرح شده از سوی اندیشمندان و صاحب نظران در فضاهای علمی و دانشگاه ها تا چه حد با واقعیات عرصه عمل شهرسازی و جامعه شهری مطابقت دارد؟! یا اینکه آیا تئوری ها و نظریه های رشته شهرسازی -که بر وجوه مختلف زندگی شهروندان تاثیرگذار است- باید مسئله محور باشند و لزوما از تجربیات حاصل شده از عرصه عمل منتج شده باشد؟ یا اینکه صاحب نظران می توانند در یک فرایند انتزاعی به نظریه پردازی برای جامعه و ارائه راهکار برای مشکلات و مسائل مبتلا به ارائه کنند؟ تاکنون مجموعه مقاله ها و نشست های علمی-تخصصی درباره این محورها از سوی نهادهای مختلف برگزار شده و همچنان فرایند بحث و تبادل نظر درباره موارد بیان شده در ایران و جهان ادامه دارد. 
حال ممکن است این پرسش مطرح شود که چرا باید به این مسئله توجه کنیم؟ در روز جهانی شهرساز و بزرگداشت این روز، بررسی و پرداختن به چنین موضوعی چه ضرورتی دارد؟ پاسخ را باید در تغییرات سریع اقتصادی، اجتماعی و فرهنگی جامعه ایران در طول چند دهه اخیر و به دنبال آن تحولات کالبدی بنیادین در سکونت گاه های شهری جست و جو کرد. به عنوان مثال با نرخ بالای رشد شهرنشینی از اواسط دهه 1340 شمسی تاکنون، تعداد شهرهای کشور به سرعت افزایش یافته و در حال حاضر به رقمی بالغ بر هزارو 200 شهر رسیده است. همچنین تعدادی از شهرهای کشور به دلیل مسائل سیاسی، اقتصادی، اجتماعی، فرهنگی و محیطی به نقاط جاذب جمعیت تبدیل شده و با رشدی به مراتب بیشتر از دیگر سکونت گاه ها، به کلان شهرهایی با جمعیت میلیونی تبدیل شده اند. 
از سوی دیگر، دانشگاه های کشور برخلاف بسیاری از بدیل های خارجی خود، بودجه مصوب دولتی و عمومی دارند. در نتیجه توقع مردم، مسئولان، برنامه ریزان و حتی استادان و دانشجویان فارغ التحصیل از دانشگاه ها بر این است که وقتی هزینه های این نهاد بر دوش مردم تحمیل می شود، دانشگاه ها و به ویژه فارغ التحصیلان آنها نقش مهم و موثری در حل مشکلات جامعه داشته باشند. در واقع، یکی از شاخصه های اصلی موضوع معماری و شهرسازی که در سال های اخیر از سوی مدیران شهری و برنامه ریزان کلان کشور مورد توجه و تاکید قرار گرفته، این است که این الگو در مجموع در جهت برآوردن نیازهای جامعه امروزی و زمینه سازی رشد فردای این سرزمین حرکت کند. به چه میزان آموزش های دانشگاهی به دانشجویان رشته شهرسازی با تخصص های مورد نیاز در عرصه حرفه و عمل شهرسازی تناسب داشته و می تواند نیروهای جوان آموزش دیده را برای موفقیت در عرصه عمل و شغل خود یاری برساند؟ این موضوع از این جهت تامل برانگیر و قابل توجه بوده که سال هاست در موقعیت ها و جایگاه های مختلف - به ویژه عرصه نوسازی و بازآفرینی بافت های فرسوده و حاشیه نشین- با شهرسازان جوان و تازه فارغ التحصیل از دانشگاه ها و نهادهای آکادمیک همکاری داشته ام و دارم. در مدت همکاری با این بخش از جامعه متخصص فنی و مهندسی کشور متوجه شده ام که شهرسازان به دلیل الزام همکاری با رشته های مختلف دانشگاهی مانند جامعه شناسی، اقتصاد، محیط زیست، معماری، عمران و حمل و نقل، هواشناسی و... و از سوی دیگر، با توجه به شمولیت و تاثیرگذاری فعالیت هایشان بر زندگی مردمان ساکن در شهرها، لازم است به مهارت ها، دانش و توانایی هایی مجهز باشند که شاید برای سایر متخصصان رشته های فنی و مهندسی چنین الزامی وجود نداشته باشد.سال هاست در ادبیات شهرسازی جهان و از جمله ایران به لزوم برنامه ریزی و طراحی مشارکتی اشاره می شود و اینکه باید از نظرات و مشارکت منسجم شهروندان برای برنامه ریزی و مدیریت شهرها بهره برد. این در حالی است که در سال های فعالیت و همکاری با جوانان شهرساز متوجه شدم تعداد قابل توجهی از ایشان کمتر از این مهارت به صورت دقیق و کامل بهره برده اند و در این زمینه در دانشگاه ها آموزش عملیاتی ندیده اند! به نظر می رسد راهبرد اساسی برون رفت از چالش های موجود، تکیه بر آموزش و تقویت مفهوم «شهرساز ایرانی» است که می تواند راهبرد حل مسائل شهری را در دست داشته باشد، چراکه مفهومی تحت عنوان «شهرسازی ایرانی» با توجه به تحولات عرصه علم و دانش و جایگاه دانشگاه به عنوان مرکزی برای آموزش و ترویج مبانی اندیشه ای شهر سازی، بخشی از یک معادله است؛ اما کلید حل این معادله در اختیار شهرسازان است؛ کسانی که فرزندان این شهرها هستند و قادرند با ابزارهای دانش و پژوهش راه برون رفت را جست وجو کنند. 
                