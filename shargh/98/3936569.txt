دو‌شنبه ۳۱ تیر ۱۳۹۸
-----------------------------------------
type_unknown
-----------------------------------------
نمایش شفافیت
-----------------------------------------

                    شرق: میعاد صالحی، رئیس صندوق بازنشستگی، در حالی که مجموعه ای با گردش مالی هزاران میلیاردی را بر عهده گرفته است، فهرست حقوق اعضای هیئت مدیره شرکت های تابعه خود را  روی سایت شفافیت این سازمان قرار داده و هر روز مانور می دهد که نسبت به شفاف سازی در این حوزه وارد عمل شده است البته همین کار را هم نصفه و نیمه انجام داده و حقوق خود را روی سایت قرار نداده است. او در سطح رسانه از دیگر مدیران هم می خواهد  به این نمایش شفافیت وارد شوند. در حالی که عباس اورنگ، کارشناس اقتصادی، با انتشار حقوق افراد به دلیل اینکه اعداد با مصوبه هیئت مدیره و در چارچوب قانون تعیین می شود، مخالف است. او به «شرق» می گوید  عریان سازی حقوق معادل شفافیت نیست و بهتر است مدیران صندوق بازنشستگی به جای بسنده کردن به انتشار فهرست حقوق که بخش بسیار کوچکی از هزینه های این صندوق را شامل می شود، قراردادهای شرکت های زیرمجموعه این سازمان را به روی سایت خود قرار دهد. به اعتقاد اورنگ، در سال های گذشته در شرکت های تابعه صندوق بازنشستگی حادثه سانچی و سقوط هواپیمایی آسمان را داشتیم که اگر کمی مدیریت قوی تر در این شرکت ها وجود داشت، شاید شاهد چنین رخدادهایی نبودیم. شفافیت در صندوق بازنشستگی کشور به اقدامات لوکس خلاصه شده است؛ اقداماتی که نه تنها گره ای از مشکلات کشور باز نمی کند، بلکه به اعتقاد عباس اورنگ، کارشناس اقتصادی، بر دامنه بی اعتمادی مردم به مسئولان اضافه می کند.
او در گفت وگو با «شرق»، درباره اقدامات میعاد صالحی، رئیس صندوق بازنشستگی، در انتشار فهرست حقوقی اعضای هیئت مدیره تحت نظر این صندوق و تشویق دیگران به انتشار چنین فهرست هایی بیان کرد: باید دید حقوق اعضای هیئت مدیره صندوق بازنشستگی با یک گردش مالی چند هزارمیلیاردی، چه سهمی از سرجمع منابع و مصارف در این صندوق دارد. هر چیزی در راستای شفافیت موثر است و می تواند تاثیرگذار باشد ولی باید حواسمان باشد در جاهایی که گردش مالی بسیار بالایی دارند، عریان کردن ها به تنهایی نمی توانند دلیل و عاملی برای شفافیت و بهسازی ها شوند. او افزود: گاهی اوقات ما دریافتی ها را عریان می کنیم ولی قراردادها، پروژه ها، صورت های مالی و هزینه هایی را که در  شرکتی انجام می شود، چه می کنیم؟ آیا مثلا صندوق بازنشستگی کشوری حاضر است همه صورت های مالی شرکت ها را روی سایت ها بگذارد؟ آیا حاضر است فهرست همه پیمان کاران، مناقصه ها و شرکت در مناقصه ها که برایند شیشه ای شدن مناقصه هاست، منتشر کند. البته این کار نه تنها باید در صندوق بازنشستگی انجام شود، بلکه برای هر نهاد دیگری شفافیت ایجاد می کند.
افشاگری در حقوق و مزایا معنا نمی دهد
این کارشناس اقتصادی با تاکید بر مخالفت خود با انتشار حقوق و مزایا، بیان کرد: یا افراد حقوق و مزایای دریافتی را طبق قانون دریافت می کنند که در این صورت ما اجازه نداریم حقوق و مزایای افراد را به عنوان حریم خصوصی آنها افشا کنیم. یا حقوق و مزایای غیر قانونی است که اینجا افشاگری معنی نمی دهد و باید فرد را بلافاصله به مرجع قضائی معرفی کرد. به گفته او، این حق طبیعی افراد است که همه حقوقشان را دریافت کنند و حتی یک ریال آن را هم هبه نکنند. اورنگ گفت: در یک برنامه تلویزیونی که مدیرعامل صندوق بازنشستگی حضور داشت، بیان کرد  به وزیر نامه ای زدم تا حقوقم را کاهش دهد. اگر وزیر و هیئت امنای صندوق های بازنشستگی حقوق مدیرعامل صندوق بازنشستگی را طبق یک سری از ضوابط تعیین کرده اند، کاهش دادن آن معنی ندارد. به هر حال، ما به مدیری نیاز داریم که بتواند  صندوقی را با این همه گردش مالی بچرخاند. شاید  مدیری توانمند است و حاضر نباشد با ماهی پنج یا شش میلیون تومان کار کند و به ازای بهبود خدمات صندوق، بخواهد حقوق بیشتری دریافت کند. او ادامه داد: باید نگران این نباشیم که هر کس چقدر حقوق می گیرد. ما باید به این حساس باشیم که هر کس به اندازه مهارت هایش حقوق بگیرد. عدالت حکم می کند مزایا و حقوق هر کس به فراخور توان خودش باشد. به گفته این کارشناس اقتصادی، یکی از منابع صندوق بازنشستگی هبه است و مدیران می توانند بدون اینکه مردم بفهمند، همه یا بخشی از حقوق خود را به صندوق هبه کنند و لزومی ندارد مردم بفهمند این مدیر چنین کاری انجام می دهد. او ادامه می دهد: این رفتارها را قضاوت نمی کنم اما احساس می کنم باید کمی جامع تر و کلی تر به مسائل نگاه کنیم.
حوادث ناشی از ضعف مدیریت
اورنگ با اشاره به حوادثی که سال گذشته در زیرمجموعه های صندوق بازنشستگی رخ داد، مانند حادثه سانچی و سقوط هواپیمایی آسمان، این حوادث را ناشی از ضعف مدیریت دانست. او افزود: چه بسا اگر ما مدیریت قوی تر و توانمندتری داشتیم، شاهد این رخدادها نبودیم. این کارشناس اقتصادی تاکید کرد: در فضای اقتصادی کنونی که یک گوشی تلفن همراه شش میلیون تومان قیمت دارد، شاید یک مدیر نتواند با پنج، شش میلیون تومان زندگی اش را بچرخاند. همان طور یک کارگر ساده هم نمی تواند با چنین عددی زندگی اش را مدیریت کند. مگر یک کارگر ساده می تواند با این ارقام زندگی کند. او به هزینه های دیگری که در زندگی مدیران وجود دارد اشاره کرد و گفت: یک مدیر برای اینکه علمش به روز باشد، باید کتاب بخرد و خیلی اقدامات دیگر انجام دهد. اورنگ تاکید کرد: شفافیت فقط مطرح کردن حقوق و مزایای افراد نیست. در شفافیت حق نداریم با آبرو و حیثیت مردم بازی کنیم. برخی از این مدیران سالیان سال آبرومندانه زندگی کرده اند و درحال حاضر هم تخلفی نکرده اند. کسی که ماهی 15 میلیون تومان یا 20 میلیون تومان حقوق می گرفته، دریافتی خلاف قانون نداشته است. خودش هم حقوق خودش را تعیین نمی کرده است. ضوابطی بوده که طبق آن حقوق و دستمزد می گرفته است. وقتی در سایت ها و روزنامه ها اعلام می کنید فلانی 15 میلیون تومان حقوق می گیرد، همه اجتماع این مسئله را برنمی تابد که این حقوق بر مبنای قوانین و مقررات بوده است. او اضافه کرد: چه بسا برخی از افراد در جامعه با دید منفی و به دید یک فرد استثمارگر و غارتگر به مدیران نگاه کنند؛ درحالی که بسیاری از مدیران افراد مومن، متعهد و سالمی هستند. اگر غیر از این باشد، باید به نظام تایید صلاحیت ها در کشور شک کرد. همه این مدیران قبل از اینکه جذب شوند، تایید صلاحیت شده اند.
برخورد با حقوق های غیرمتعارف الزامی است
این کارشناس اقتصادی درباره مدرک مدیرعامل فعلی صندوق بازنشستگی که گروهی معتقدند مرتبط با پست فعلی او نیست، عنوان کرد: من مدرک تحصیلی این فرد را نمی دانم. ظاهرا گفته اند مدرک MBA دارد. اگر این مدرک مورد تایید باشد، منع و مشکلی ندارد. بررسی این مسئله وظیفه ذاتی سازمان مدیریت است. تا زمانی که بپذیریم سازمان مدیریت به عنوان یک نهاد داخل در نظام، ماموریت رصد این مسئله را دارد و چیزی را نفی نکرده، علی الاصول اصل بر برائت است. اگر سازمان مدیریت به وظایفش عمل نکرد، نهادهای نظارتی باید بر عملکرد این مجموعه نظارت کنند. او افزود: ما نباید با برخی رفتارهای حتی درست، موجبات ایجاد ظن و تردید در سطح جامعه را فراهم کنیم. در جامعه ای که مردم بنا به هر دلیلی تحت فشار هستند و به خاطر فشارهای اقتصادی ناراحت و عصبی شده اند و این فشارها غیر قابل کتمان است، انتشار این اخبار ضربه دیگری به پیکره آن وارد می کند. اورنگی تاکید کرد: باید با کسی که بیش از حد متعارف حقوق می گیرد، برخورد شود. اگر سقف حقوق A ریال است باید با حقوق A به اضافه یک ریال برخورد شود. وقتی در نظام پذیرفتید که مدیر شوید، باید قوانین را هم بپذیرید. ما دریافتی یک ریال مازاد حقوق را برنمی تابیم؛ اما اگر کسی در چارچوب سقف موجود حقوقی و مزایایی دریافت می کند، ما اجازه نداریم این مدیر را به چالش بکشیم.او با اشاره به بحث حقوق های نجومی در یکی، دو سال اخیر عنوان کرد: برخی از مدیران نامشان در رسانه ها مطرح شد،  اما هیچ گاه کیفرخواستی علیه آنها صادر نشد. اگر تخلفی در این حوزه رخ نداده است، چرا باید آبروی یک مومن برود و اگر تخلف بوده، به عنوان یک فعال اجتماعی انتظار دارم علیه این افراد کیفرخواست صادر شود. به نظر من برخی رفتارها عجولانه است. در این فضا باید کمی از عجول بودن فاصله بگیریم.
                