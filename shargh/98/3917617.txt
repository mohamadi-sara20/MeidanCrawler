شنبه ۲۵ خرداد ۱۳۹۸
-----------------------------------------
یادداشت
-----------------------------------------
فرصت میانجیگری ژاپن
-----------------------------------------

                    آمدن نخست وزیر ژاپن به ایران برای میانجیگری در حل بحران میان ایران و ایالات متحده آمریکا موضوع روز است. در ایران هم مانند بیشتر کشورهای جهان، دو گروه عمده نقش اصلی را در سیاست کشور و روابط خارجی دارند که برداشت ها و عقایدشان درباره اداره کشور تفاوت های جدی دارد؛ حالتی که به ساده ترین شکل میان دو حزب دموکرات و جمهوری خواه آمریکا هم دیده می شود. اصلاح طلبان که مدافع دولت دکتر روحانی هستند، فعالیت های دیپلماتیک ژاپن را با دید مثبت نگاه می کنند؛ اگرچه در جزئیات امر شاید اختلاف نظر داخلی میان خود داشته باشند. محافظه کاران که با «برجام» هم مخالف اند، نه فقط با این نوع میانجیگری ژاپن مخالف اند؛ بلکه از اقدام مشابه وزیر خارجه آلمان و نمایندگان کشورهای دیگر مانند عمان و سوئیس نیز ناراضی هستند. رفتار و برخورد ایالات متحده نیز مزید بر علت است. یک روز وزیر خارجه دولت دست راستی ترامپ 12 شرط برای مذاکره با ایران مطرح می کند، روز دیگر می گوید ما هیچ شرطی نداریم؛ بلکه می خواهیم مسئله را با آرامش کامل حل کنیم. هم زمان، ترامپ می گوید فشارهایی که به ایران وارد کرده ایم، زمینه حل مسالمت آمیز میان دو کشور را فراهم آورده و من آماده هستم بدون قید و شرط با ایرانی ها مذاکره کنم. اکنون بپردازیم به رابطه آمریکا و ژاپن و همسانی نحوه عمل آمریکا در پایان جنگ جهانی دوم که منجر به تسلیم شدن ژاپن شد. شاید این توضیحات درباره مذاکره کردن یا نکردن به آمریکا کمک کند.ژاپن در جنگ جهانی دوم با آلمان نازی هم پیمان بود و در منطقه شرق آسیا هم دست به تجاوزات متعدد از جمله برای تسخیر کره و فیلیپین و کشورهای دیگر زده بود. پیش از ورود ایالات متحده به جنگ، ژاپن از پشت (غرب ایالات متحده) به آمریکا حمله کرد و بندر پرل هاربر را بمباران کرد و بعدها با حملات هوایی «کامیکازه» به ناوگان جنگی و تجاری آمریکا در اقیانوس آرام خسارت زیادی وارد کرد. در آن زمان، ژاپن عضوی از قوای موسوم به محور و شریک آلمان نازی و ایتالیای موسولینی بود. اصحاب این قوا خود را قدرت برتر جهان می پنداشتند و هرگز تصور نمی کردند که متفقین در اروپا پیروز شده و با بمباران ناکازاکی و هیروشیما قوای «محور» را به کلی نابود کنند. حدود 200 هزار نفر بر اثر حملات آمریکا به ژاپن در آن واحد کشته شدند و صدها هزار نفر زخمی و مسموم شده از تشعشعات اتمی دو بمب اتمی به تدریج جان باختند. تسلیم شدن ژاپن انتخاب گریزناپذیر امپراتور هیروهیتو برای حفظ بقای ژاپن بود. ژاپن در آن زمان کشوری مهاجم و صنعتی بود. در زمان جنگ بیشتر زیرساختار صنعتی ژاپن از میان رفت؛ در حدی که مردم خاورمیانه و ایران اجناس ژاپنی پس از جنگ را «بنجل» می خواندند.ژاپن با پذیرش سریع شکست در جنگ، حکومت سلطنتی خود را به رهبری هیروهیتو؛ اما زیر چشم آمریکا و مدیریت هفت ساله ژنرال مک آرتور سرپا نگه داشت. امروز ژاپن به صورت یکی از قدرتمندترین و پیشرفته ترین کشورهای صنعتی جهان درآمده است. با وجود داشتن حدود یک دهم جمعیت چین، توان صنعتی ژاپن تا سال 2011 بالاتر از چین قرار داشت و اکنون پس از چین و آمریکا در رده سوم صنعتی جهان قرار دارد.ایالات متحده آمریکا هم پیش از جنگ جهانی دوم و هم پس از آن میزبان مهاجران ژاپنی بوده است؛ اگرچه امروزه میزان مهاجرت ژاپنی ها به آمریکا در مقایسه با دیگر کشورهای آسیایی بسیار کم است؛ اما تاثیر ژاپن را می توان در طیف گسترده ای از فعالیت های اقتصادی، صنعتی، فناوری، ورزشی و حتی خوراکی آمریکا مشاهده کرد. تعداد افرادی که یا از ژاپن به آمریکا مهاجرت کرده اند یا فرزندان آنها که خود را آمریکایی-ژاپنی تبار می دانند، اکنون حدود یک میلیون و 400 هزار نفر است. بیشتر جمعیت ژاپنی تبار در آمریکا در ایالات غربی آمریکا زندگی می کنند. ژاپنی ها هم در کشور خود و هم در ایالات متحده آمریکا از پیشرفته ترین، باسوادترین، بافرهنگ ترین و موفق ترین مردم روزگارند.جهان در یک دوره حساس تاریخی به سر می برد و مسئولان کشورها، حتی کشورهای عضو ناتو، باید چشم و گوش خود را باز کنند. در عین حال نیروهای ناتو هم در پایگاه های خاورمیانه جا خوش کرده اند. این فصل مشترک علایق امپراتوری های بازرگانی آمریکا و اروپا است. روسیه و چین هم کلا در راستای همین سیاست حرکت می کنند؛ اما توان و روش و زمان بندی و فرهنگ آنها با غرب تفاوت دارد.روحیه سیاسی و مبارزاتی ایرانیان با وجود تفاوت هایی، دارای شباهت بسیار با ژاپنی هاست. رستم خودمان فرزند خود سهراب را اشتباهی کشت. رستم فکر می کرد که دارد با دشمن مبارزه می کند. بسیاری از افراد تاثیرگذار در تاریخ ایران «تا جان در بدن داشته اند»، جنگیدند و از باورهای خود عدول نکردند. حتی امروز هم در جایی مانند شوراها که کارکرد آن بر پایه مردم سالاری است، گاهی تعصب عده ای جای تصمیم جمعی را می گیرد. نحوه عمل نخستین شورای شهر تهران نمونه روشنی از این رفتار بود. 
در برابر این مدل، ایرانیان بر پایه توافق و قرارداد هم بسیار راحت عمل کرده اند. نمونه این کار در مسابقات ورزشی -از کشتی و وزنه برداری گرفته تا مسابقات المپیک- الگوی عمل ایرانیان است. ژاپنی ها هم در مسابقات ورزش رزمی خود از روش مورد توافق پیروی می کنند. در کشتی سنتی ژاپنی موسوم به «سومو» آنجا که یکی از دو مبارز رقیب خود را با زور و تکنیک زمین زده یا از تشک به بیرون براند، برنده است. در ورزش رزمی «کندو»، داوران مبارزه سریع شمشیرزنی را زیر نظر دارند و برنده را بر اساس قضاوت خود تعیین می کنند. آنکه مسابقه را می بازد، حتی یک کلمه هم اعتراض و شلوغ بازی نمی کند. در فرهنگ رزمی ژاپن، برد یا باخت مایه غرور یا بی آبرویی نیست؛ بلکه فرصتی است برای آموختن و اصلاح و بهبود و پیشرفت؛ کاری که هیروهیتو در جنگ جهانی دوم برای حفظ ژاپن در برابر روزولت انجام داد؛ بدون اینکه از کار برکنار شود که نتیجه اش 70 سال بعد برای همه آشکار است.اکنون با سفر نخست وزیر ژاپن به ایران، موضوع کنش و واکنش ایران در برابر آمریکا برای هزارمین بار مطرح شده است. از یک سو آمریکا با اعمال بالاترین فشار اقتصادی به ایران نه فقط اقتصاد ایران را تحت تاثیر قرار داده است؛ بلکه با مثبت و موثر خواندن نتایج این فشار اظهار علاقه می کند که کار به جنگ کشیده نشود و ایران پیام آمریکا را بپذیرد. ایران متقابلا می گوید: آقای ترامپ تو نمی توانی جلوی نفس کشیدن من را بگیری و به من تحمیل کنی که یا حرفت را بپذیرم یا خفه شوم. آمریکا این روش را مذاکره بدون قید و شرط می نامد؛ اما خود این رفتار متکی به قید و شرط است.از سوی دیگر، بسیاری از تصمیمات رسمی ایران از مسیر نهادهای منتخب مردم می گذرد. در نهادهایی مانند مجلس شورای اسلامی و حتی در نهاد تشخیص مصلحت نظام، در یک دامنه از موافقت تا مخالفت گسترده است. در این گستره سهم موافقان و مخالفان حدود 50 درصد است؛ کما اینکه در رای گیری برای انتخاب یا جایگزینی اعضای نهادهای کشوری حتی یک رای می تواند نتیجه انتخاب را در میان گروه های موسوم به اصلاح طلب و اصولگرا جابه جا کند. این پدیده را در انتخاب اعضای خبرگان دیده ایم. نشریات هر گروه هم ضمن حمایت از نظریات طرفداران خود، طرف مقابل را به شدیدترین عبارات مورد حمله قرار می دهند. در غرب که فرهنگ سیاسی متفاوت از شرق است، نشریات هر گروه از عقاید و آرای خود به بهترین وجه دفاع می کنند و کسی آنها را خائن و دست نشانده نمی خواند. در ایالات متحده در برابر روزنامه های معروف نیویورک تایمز و واشنگتن پست و لس آنجلس تایمز، روزنامه های گروه محافظه کار مانند واشنگتن تایمز نظرات صد در صد مخالف خود را منتشر می کنند. ایران و برخی از کشورهای دیگر خاورمیانه مانند ترکیه و سوریه هم مدل انتخاباتی خود را از غرب اقتباس کرده اند؛ اما موارد زیادی هست که شاید صورت ظاهر و باطن با هم نخواند. به هر صورت، تصمیم گیری در یک نظام مردمی راهکار خود را دارد. عاقبت اندیشی با تخیل و رویا فرق دارد.چرا ژاپن را برای مذاکره یا میانجیگری با ایران برگزیده اند؟ به گمان نگارنده چند عامل در این تصمیم نقش ایفا کرده اند. نخست اینکه شینزو آبه دارای بالاترین شخصیت سیاسی در میان واسطه های دیگری است که تا کنون در این زمینه ورود کرده اند. وزن آبه در مقایسه با سلطان فلان کشور خلیج فارس یا حتی نماینده آلمان از زمین تا آسمان تفاوت دارد. دوم اینکه ژاپن پیش از جنگ جهانی دوم خود یک چالشگر در صحنه بین المللی بوده و حریفان خود را خوب می شناسد. ترامپ در همین یک ماه اخیر با بسیاری از سران کشورهای قدرتمند به ویژه کشورهای برجسته اروپا ملاقات و شاید درباره ایران با آنها مذاکره کرده است. ایران هم تا کنون زیر بار هیچ مذاکره ای با میانجی های پیشین نرفته است. ایران یکی از قوی ترین کشورهای آسیای جنوب غربی است و باید کشوری که برای میانجیگری برگزیده می شود، بسیار توانمند و صاحب نفوذ باشد. چین و روسیه قوی ترند؛ اما روشن است که ضمن رعایت ظاهر امر، زیر بار آمریکا نمی روند. ژاپن حتی در دسته بندی های مربوط به برجام و زد و بندهای اروپایی ها در زمینه بازرگانی نیز دخالت چندانی ندارد. اعتبار ژاپن، بی طرفی آن کشور و تجربه اش در درگیری با آمریکا جنبه های مثبت در نقش بالقوه شینزو آبه برای میانجیگری است که باید نهایت استفاده را از آن برد.
                