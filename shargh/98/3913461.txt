شنبه ۱۸ خرداد ۱۳۹۸
-----------------------------------------
سرمقاله
-----------------------------------------
مردم فرمان می دهند
-----------------------------------------

                    اگر کسی ادعا کند همه چشم به راه انتخابات هستند، شگفت آور خواهد بود. این ادعایی است که با واقعیت موجود جامعه نسبت چندانی ندارد و به دور از جو حاکم بر آن است. برخی از مردم به این باور رسیده اند که انتخابات بر سرنوشت آنان چندان اثری ندارد، زیرا نمایندگان و روسای جمهوری که برگزیده اند نه تنها حافظ منافعشان نبوده اند، بلکه عملکرد آنان شرایط را برایشان دشوارتر هم کرده است. برخی از جناح های سیاسی از جمله اصلاح طلبان به شیوه انتخابات و اثرگذاری اش انتقاد دارند. اگر مهم ترین خصیصه انتخابات اثرگذاری مردم و جناح های سیاسی بر سیاست های کلان باشد، باید پذیرفت که این باور در اذهان مردم و سیاسیون خدشه دار شده است. فارغ از اینکه این باور تا چه حد واقعی است یا کاذب و تا چه میزان نمایندگانی که از فیلتر شورای نگهبان عبور کرده اند، پاسخ گوی مطالبات مردم هستند، باید پرسید که آیا در این شرایط شرکت در انتخابات ضرورت دارد؟ اینکه آیا روسای جمهور و نمایندگان مجلس، مردم را نمایندگی کنند، پرسشی است که در دوره های قبل چنین شایع نبود. اگر بگوییم در دوره دوم دولت روحانی و مجلس دهم، این فکر تقویت شده است، به خطا نرفته ایم. دولت و مجلس نه تنها در برآورده کردن مطالبات مردم ناتوان بوده اند، بلکه به لحاظ معرفتی نیز بین آنان و مردم فاصله زیادی افتاده است. مردم پرشتاب در حال تغییرند و این تغییر، دولت و مجلس را غافلگیر کرده است، چراکه آنان در چشم برهم زدنی قدیمی شده اند و حرف ها و عملکردهایشان درخور شرایط کنونی نیست.
 تعریف و انتظار مردم از روسای جمهور و نمایندگان مجلس دگرگون شده است. اگر مردم تا دیروز به حداقل هایی همچون امنیت راضی بودند، اینک درصدد دستیابی به رفاه و آزادی های سیاسی اند که به تبع آن آزادی های فردی پدید خواهد آمد، نه آزادی های فردی منبعث از سبک زندگی که سیاست را کاریکاتوریزه می کند و حایلی است بین سیاست و امر اجتماعی. مردم تغییر کرده اند و این تغییر یک شبه رخ نداده، بلکه تغییری است با بغضی در گلو؛ بغضی از تبعیض و فاصله جدی که به خاطر فقدان جامعه مدنی بین مردم با دولتمردان و نمایندگان مجلس وجود دارد. خاصه نمایندگانی که باید صدای مردم باشند؛ اما در پی منافع خویش اند. دست بر قضا در این شرایط است که مردم باید پا به میدان بگذارند و در انتخابات به کسانی نه بگویند که احزاب به دلیل مصلحت اندیشی و عافیت طلبی به آنان نه نگفته اند. این انتخابات می تواند به معنای واقعی نقش مردم را نشان بدهد، نقش مردمی که از هیچ جریان سیاسی و گروه رسمی ای فرمان نمی گیرند و به همه جریان های سیاسی فرمان می دهند، از طریق نه گفتن به کسانی که حتی مورد تایید بزرگان قوم اند. این نه گفتن مسئولیت مردم را دوچندان خواهد کرد. لازمه هر انتخابات درستی شناخت و تلاش بر شناخت است. با رخوت و بار را بر دوش دیگران نهادن، نمی توان بر سیاسیون فرمان راند. اینک کسی نیست که نداند تاثیرپذیری و تاثیرگذاری دو اصل جامعه پویای سیاسی است. پرسش اساسی اینجاست که دولت و مجلس چقدر از مطالبات مردم تاثیر پذیرفته اند و به نسبت همین تاثیرپذیری، اثرگذار بوده اند. باورش سخت است دولت و مجلسی که مردم برگزیده اند چنان در چنبره مشکلات عمومی و بعضا منافع فردی گرفتار آمده اند که در برابر هیچ کنشی واکنش نشان نمی دهند، مگر در مسائلی که منافع و موقعیت آنان را به خطر بیندازد. برای بقای دولت و ملت، قرارگرفتن در جایگاه تاثیرگذاری و تاثیرپذیری بسیار اهمیت دارد و این اصل استراتژیک، تغییردادن و تغییریافتن به شیوه ای نامخرب است؛ یعنی غلبه بر تعارض های منفی جامعه. از رهگذر این دو ایده، ایده های دیگر شکل خواهند گرفت؛ ائتلاف و مقاومت. «اصل مقاومت متناظر است با ظرفیت سوژه برای تضاد با هر آن چیزی که با وجودش مخالفت می کند، خواه عنصری بیرونی باشد خواه درونی. ائتلاف به ظرفیت هرکس برای اتحاد با بدن های دیگر برمی گردد تا فردی با توان و قدرت بیشتر برای مقاومت برساخته شود». اینک شرایط کنونی جامعه مستعد خلق این مقاومت ها و ائتلاف هاست و این نشان دهنده آن است که هنوز جامعه از سیاست تهی نشده و توان آن را دارد تا خود را بازآفرینی کند. در سیاست، اصل بر تعارض است. تعارض های کنونی جامعه بیش از آنکه میل به یک دست شدن داشته باشند، در پی راهیابی به ائتلاف ها و مقاومت ها هستند و این برای یک بدن سیاسی نشانه حیات است. همین شرایط کار را برای دولت ها دشوار کرده است. دولت ها برای ادامه بقا به تغییرات و تصمیمات جدی تری نیاز دارند. به تعبیر ماکیاولی «به یک دولت، همانند بدن انسان هر روز چیزی اضافه می شود که باید هرازگاهی تنظیم و تصحیح شود». عملکردی که اغلب دولت ها در این چهار دهه از آن غافل بوده اند و نتوانسته اند با تنظیم و تصحیح به موقع خودشان به اصل آغازین خود بازگردند، یعنی به اصول همان گفتمانی که بر مبنای آن روی کار آمده اند و با آن تقویت شده اند. اگر این بازگشت به موقع اتفاق نیفتد، نقایص دولت به چنان حدی خواهد رسید که بدون تخریب دولت نمی توان کاری از پیش برد. این زنگ خطر به صدا درآمده است. شاید ازهمین رو است که نه در دولت انگیزه ای برای ایجاد دولت آینده ای وجود دارد که نزدیک به دولت کنونی باشد و نه در جریان های سیاسی انگیزه ای جدی و برنامه ای نظام مند برای انتخابات پیش رو. گویا همه پذیرفته اند و به انتظار نشسته اند تا این بار مردم در انتخابات فرمان بدهند.
                