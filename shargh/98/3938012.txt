پنج‌شنبه ۳ مرداد ۱۳۹۸
-----------------------------------------
type_unknown
-----------------------------------------
در مردگان خویش نظر می بندیم
-----------------------------------------

                    شیما بهره مند، دبیر گروه فرهنگ: قریب دو دهه از غیاب احمد شاملو، گذشت. دوم مردادی که رفت، نوزدهمین سالگرد درگذشت شاعری بود که در ستایش عشق و آزادی می نوشت. شاعری که نوشت «آن که می اندیشد / به ناچار دم فرو می بندد/ اما آن گاه که زمانه/ زخم خورده و معصوم/ به شهادت اش طلبد/ به هزار زبان سخن خواهد گفت...» و شعر و حضور اجتماعی شاملو به هزاران زبان در سخن است. عصر چهارشنبه دوم مرداد، در مراسم یادبود احمد شاملو که «بزرگ داشتن یاد همه شاعران و نویسندگان مدافع آزادی بیان است»، اهل فرهنگ و دوستداران شعر و ادبیات به رسم هر سال بر سر مزار او در گورستان امامزاده طاهر کرج گرد آمدند. امسال نیز مراسم یادبود شاعر، با تدابیر انتظامی برگزار شد و به هر حال، دوستان و دوستداران شاملو بر سر مزارش در سکوت به سوگ نشستند. 
گرچه احمد شاملو به شاعری معروف است، روزنامه نگاری و تحقیق و نوشتن در فرم های دیگر هم چون نمایش نامه و فیلم نامه و قصه، جزو لاینفک کارنامه کاری او است که به اندازه شعر او قدر ندید اما هر نوشته از شاملو بخشی از شخصیت و جهان فکری او را بازمی نمایاند. حتی در گفت وگوهایش حرف هایی هست که انگار پیشاپیش پاسخی درخور بوده باشد برای ترهات خرده گیرانی که بعدها از راه رسیدند. ازجمله آنها روایتی است که شاملو در گفت وگوی خود از چندوچون درمان بیماری اش در بوستون آمریکا به تفصیل می گوید و به قرینه می توان نظر شاملو درباره درمان و هزینه های هنگفت آن را دریافت که شایعات درباره آن بسیار بود. یک بار گفتند فرح پهلوی در سال 1350 هزینه درمان جراحی آرتروز حاد گردن او را در پاریس پرداخت کرده که از طرف آیدا سرکیسیان، همسر شاملو، تکذیب شد و بار بعد، سندی رو کردند که شاملو سال 1352 از هویدا، نخست وزیر وقت، تقاضای پرداخت هزینه درمانش را داشته؛ حال آنکه جراحی گردن شاعر سال 1351 بوده است. از شبهات و گمانه زنی ها در فقره آخر که بگذریم، شاملو خود در گفت وگو با مسعود خیام در 19 آذرماه 1369، زمانی که برای درمان در بیمارستانی در بوستون آمریکا بستری بود، از مرگی می گوید که بارها از زیستن به حقارت برتر است. او زنده ماندن در هر وضعیتی را تاب نمی آورد و می گوید: «اگر نخاع پاره می شد مرا دچار نوعی زندگی صدفی می کرد. چیزی که اصلا اهلش نیستم. زیستن به صورت یک جنازه دست دوم که حتا قادر نباشد برای پایان دادن به فاجعه کپسول سیانوری بالا بیندازند. نه. چیز نفرت انگیزی است. اگر قرار است آدم وجودش به دو پول سیاه نیرزد و تبدیل به چیزی بشود که هم تشریف دارد و هم گورش را گم کرده است، عدمش بهتر. در این صورت می بایست جلوی چنین وضعیتی بایستم» و شاملو به گواه تاریخ زیستنش در تمام زندگی خود ایستادگی کرد، حتی آن چهار سال آخر عمرش که پای راستش را قطع کردند و تنها بر پای چپ خود ایستاد.شاملو قصه نویس نبود اما در هر شعر و نظر و تحقیق و گفت وگویی از او قصه ای هست که با زندگی اش بی نسبت نیست. او معتقد بود شعر برداشت هایی از زندگی نیست بلکه یکسره خود زندگی است. ازاین روست که آثار شاملو نوعی اتوبیوگرافی شاعر است. اما شاعر ملی ما، احمد شاملو، قصه هایی نیز نوشته است: چهار قصه کوتاه در کتاب شناسی او به ثبت رسیده و به این قصه ها یک رمان گمشده یا به سرقت رفته هم اضافه می شود که شرح حال شاعر بوده و تکه ای از آن در شهریور 1352 زیر عنوان موقت «میراث» به چاپ رسیده است. جز «کتاب کوچه» -که به قول جواد مجابی، شاملو ذوق خود را در قصه نویسی صرف بازنویسی قصه های آن کرد- یا ترجمه چند اثر ادبی، عمده کار او در شعر بود. همان طور که شاملو می گوید در هر مکتوبی از نویسنده و شاعر صحنه هایی از زندگی او و سطوحی از افکارش آمده و از این رو شعر از منظر او یکسره زندگی است. چنان که از قصه کوتاه شاملو در مجموعه داستان «درها و دیوار بزرگ چین» برمی آید و از چند روایتش در گفت وگوها، نخستین تجربه جدی شاملو از زندگی، مواجهه با مرگ بوده است. او در گفت وگویی با ناصر حریری در سال 1372 از تجربه تلخی می گوید که درد را با تمام وجود حس کرده بود و آن حضور اتفاقی اش در مراسم رسمی شلاق خوردن سربازی بود در خاش، زمانی که تنها شش سال داشت. انتهای باغ دولتی خاش سربازخانه ای بود که حصاری نداشت. احمد شاملو و خواهرهایش برای گردش به باغ رفته بودند که او ناگزیر به تماشای آن شقاوت می شود. چند سال بعد این تجربه جور دیگری تکرار شد. شاملو می گوید علاقه شدید ناظم دبستان شان به کتک زدن و بستن به فلک مرا را از زندگی سیر کرده بود تا حدی که در تمام زندگی مفهوم نفرت و از طرفی معنای بی گناهی در قالب آن اتفاق برایم معنا می شد و «از طریق آن به درک عمیق چیزی که نام دردانگیزش وهن است دست یافته ام». اما بار دیگری هم بود که خاطره وهن را در ذهن شاملو تداعی کرد و آن وقتی بود که او در زندان خبر اعدام مرتضی کیوان را شنیده بود و عکسی از او «با آن دهان باز شعاردهنده بسته بر چوبه اعدام» دیده بود. یک اتفاق روزمره که شاملو تنها برحسب تصادف در شش سالگی به آن برخورد کرد، تمام زیرساخت فکری اش را شکل داد و به قول شاعر نقطه حرکت او شد. شاید از سر همین اتفاقات بود که شاملو قصه «نخستین تجربه های زیستن با مرگ!» را نوشت که سراسر تجربه مواجهه ای دردناک با مرگ و نیستی است.
قصه از خرابه ای آغاز می شود: «با محمد مالکی و بچه های دیگر عالمی داشتیم. خرابه ای در کوچه ما بود که به سالن تئاتر محل تبدیل شده بود. پرده ای آویخته بودیم. بچه های محل جمع می شدند و نمایش های خلق الساعه اجرا می کردیم، که به ناگهان زندگی روی سگش بالا آمد». بعد، غیاب و مرگ و نیستی پشت سر هم. اول سگی گم شد که پای ثابت تئاترها بود و بعد طوطی خانه مرد و این همه، خبر از مرگ های دیگری می داد که در راه بود. مرگ پدربزرگ و مادربزرگ و برادر کوچک راوی که تنها یک سال ونیم داشت تا مرگ زن خان که به مضحکه ای تبدیل شد. در میانه داستان، شاملو انگار از نقش قصه نویس و راوی انصراف می دهد و درست مانند واقعیت خودش در گفت و سخن ها، یاد خاطره ای می افتد که سخت بر او تاثیر گذاشته و ردی عمیق بر حافظه شعری اش انداخته است؛ گویی در یک لحظه خود را به خرابه محل رسانده و در نقش راوی بیرون متن ایستاده، با ما سخن می گوید: «مرگ برای من چیزی نامنتظر، چیزی وهن آمیز، چیزی بیرحمانه شد. مرگ طوطی، مرگ پدربزرگ، مرگ نادر و فریبرز، مرگ اسب، مرگ سرشار از بیرحمی و خودپرستی مرتضا که هنوز در غمش گریه می کنم. مرگ آنهایی که گوشه ای از روح آدمند و با رفتن شان آن گوشه برای همیشه با نور و آفتاب وداع می کند. و آن وقت...» اینجاست که شاملو، شاعر متعهد زمانه سر می رسد: «... و آن وقت مرگ آدم هایی که به ظاهر زنده اند و نفس می کشند اما روح شان را به دردناکی دندانی که بی تزریق دوای بی حس کننده با گازانبری کشیده باشند ازشان بیرون کشیده اند. مرگ آدمی که زنده است اما از نفسی که می کشد عقش می نشیند. زنده به گوری آدم هایی که از آفتاب و سبزه خجالت می برند...» از این روست که احمد شاملو در مرگ شاعر قدر معاصرش، مهدی اخوان ثالث می گوید: «انسان برحسب تصادف به دنیا می آید اما مرگش حتمی است و همین مقدربودن مرگ است که به زندگی معنی می دهد. انسانی که دانسته زیسته و لحظه به لحظه عمرش معنی داشته آبروی جامعه، پشتوانه سربلندی، و بخشی از تاریخ یک ملت است... من به خاموشی تقدیری جسم او اشک نمی ریزم که حضورش حرمت آموخت و لاجرم غیابش به این حرمت ابعاد افسانه ای بخشید» و شاملو خود مصداق چنین حضور و غیابی است در زمانه ای که «هیچ کس با هیچ کس سخن نمی گوید»، «خاموشی به هزار زبان در سخن است» و ما «در مردگان خویش نظر می بندیم».
                