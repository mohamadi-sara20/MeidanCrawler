پنج‌شنبه ۷ آذر ۱۳۹۸
-----------------------------------------
حرف اول
-----------------------------------------
دنیا با ما تمام نمی شود
-----------------------------------------

                    سرمایه های اصلی یک شهر را میراث فرهنگی و طبیعی آن تشکیل می دهد. اگر فرض کنیم بتوان تمام سرمایه های شهر را بر روی یک سرند ریخت، همه بخش های مختلف آن از دانه های سرند عبور می کنند و آنچه باقی می ماند، میراث فرهنگی و طبیعی شهر است. 
به عبارت دیگر این میراث سرمایه اصلی است که بر مبنای آن همه برنامه ریزی های مختلف برای توسعه از زوایای گوناگون صورت می گیرد و همان طور که در هر چرخه اقتصادی و زندگی عادی از سود سرمایه استفاده کرده، از نظر فعالیت های مختلف در حوزه های گوناگونی که انسان می تواند به آن دست بزند، به همان صورت زمانی که از سرمایه اصلی شهر که میراث فرهنگی و طبیعی است، بهره برداری و استفاده شود، شاهد از بین رفتن این سرمایه در درازمدت خواهیم بود و به نقطه ای خواهیم رسید که هیچ اساس و پایه ای برای آینده نخواهیم داشت. 
فراموش نکنیم که در اصل توجه به میراث فرهنگی و طبیعی نشان دهنده جوامعی است که به آینده فکر می کنند. جوامعی که رو به آینده حرکت می کنند، جوامعی هستند که گذشته و طبیعت و فرهنگ خویش را حفاظت می کنند یا به عبارت دیگر به دنبال آن هستند که ارث یا سرمایه ای برای کودکان و نسل آینده خود باقی بگذارند. 
به همین دلیل افراد و گروه های اجتماعی که به میراث فرهنگی توجه نداشته و این سرمایه اصلی را مورد هجوم و از بین بردن قرار می دهند، در اصل افرادی هستند که برای نسل آینده، کودکان و فردا ارزشی قائل نبوده و این تصور را در ذهن دارند که دنیا با آنها به اتمام می رسد و آینده ای جز زندگی خود را متصور نیستند. چنین افرادی هستند که به هیچ وجه برای این سرمایه ارزش قائل نمی شوند و نمی خواهند آب سالم، هوای پاک و رفتارهای اجتماعی به جامانده از گذشته، سنت و آیین و کاربردهایی که خاطرات زندگی را تشکیل می دهد، برای کودکان و نسل آینده باقی بگذارند. با این تعاریف ابتدایی و مقدمه ای که برشمردیم، واضح است که هر رفتاری برای شهر در هر نقطه آن متصور باشیم، باید به گذشته و زیرساخت های فرهنگی و طبیعی آن بخش از شهر نگاه کنیم. 
به صراحت می توان گفت هیچ نقطه ای در تهران نیست که دارای ارزش فرهنگی و تاریخی و طبیعی نباشد.
هر نقطه از شهر ما دارای ارزش های ویژه خود است که درک و شناخت آن برای آینده ای که برای آن متصور باشیم، به کار آمده و عصای دست ما است. وقتی بر روی شهر مطالعه و بررسی می کنیم، متوجه می شویم که قسمت های مختلف از سوی مردم استفاده و بهره برداری شده که امروزه به کناری نهاده شده است. وقتی گروهی از مردم در کنار هم قرار می گیرند، یک اجتماع شهری تشکیل می دهند و این اجتماع در درازمدت در بستر کالبد خود جامعه شهری را به وجود می آورد که درواقع سرمایه اصلی شهر است. 
امروزه شاهد هستیم که در بسیاری از محله ها و نواحی شهر این جوامع از بین رفته و ما سیر قهقرایی طی کرده ایم و فاقد سرمایه ای هستیم که در گذشته دارا بودیم. با در نظر گرفتن این مطلب هر میدان، کوچه و محله از شهر را باید بررسی کرد. میدان مهم ترین عرصه حیات مدنی شهر است. میدان نقطه ای از شهر است که مردم از طریق این فضا به تعامل با یکدیگر می پردازند؛ به عبارتی در تقابل و تعامل و رفتار مشترک با یکدیگر قرار می گیرند.
 میادین در شهرهایی که فاقد نظام های مدنی پیشرفته است، جایگاهی ندارند و به تبع آن جای خود را به فلکه و محل عبور و مرور ماشین می دهند. میدان نقطه ای است فاقد فضای سبز و آب و... و در واقع عرصه ای است که انسان ها در آن با یکدیگر مواجه شده و به ارتباط با یکدیگر می پردازند؛ مثل میدان سنت پیتر در رم یا هر میدان دیگری مثل میدان نقش جهان اصفهان تا قبل از تحولات دهه 40 و میادین تهران مثل میدان توپخانه، میدان مشق، بهارستان، ارگ و... میادینی بودند که مردم با دولت و یکدیگر و با گروه های دیگر ارتباط برقرار کرده و شاهد استمرار سنت ها، ر ویدادها یا مناسک و مواردی بودند که به شکلی خودشان را معرفی کرده و در این پهنه شهری با این شناسنامه در کنار سفره ای که همگان در کنارش حاضر شده اند، قرار می گرفتند. پس هر میدانی دارای ویژگی های خاصی بود که در برنامه ریزی آینده باید سعی در احیای این ویژگی ها کنیم. 
به طور مثال میدان بهارستان میدانی بوده که در یک سویش خانه ملت بوده و در اطراف آن فضاهایی واقع شده اند که با حوزه فرهنگ و معارف در ارتباط بودند و به آموزش و آینده مردم در این باره می پرداختند. بهارستان امروزه مکانی است که بخشی از آن سنگفرش شده و محل عبور و مرور است. 
در حالی که می توان نه با ایجاد کافه و گالری و دیگر موارد در فضای تاریخی مهم مثل مسعودیه که دهه های متوالی وزارت معارف کشور بوده، آغازگر رویدادهای مهمی با ایجاد آغاز موزه و فعالیت های دیگر در این محوطه، شاهد این نباشیم که فقط به یک مکان گردشگری تبدیل شود و باید در راستای حوزه فرهنگ از آن استفاده شود. همین را می توان درباره باغ نگارستان گفت؛ جایی که دارالمعلمین قدیم بوده یا مرکز دانشگاه تهران، دانشکده علوم اجتماعی و چنین جایی که سابقه درخشان تاریخی آموزش دارد، مجددا باید به مرکز دانشگاه تهران، دفتر مرکزی ریاست، حوزه معرفی و تعامل دانشجویان با دیگران در این نقطه با گذشته این فضای آموزشی برای یک آینده روشن قرار بگیرد. واضح است که در بسیاری از کشورهای دنیا دانشگاهی مثل سوربن یا آکسفورد با عمر بالای هزار سال و قرن ها منحل نشده و تبدیل به موزه و مراکز گردشگری دیگر نمی شود؛ بنابراین شناخت این ارزش ها باعث می شود رویکرد خودمان را تشخیص دهیم. 
حضور وزارت فرهنگ و ارشاد در مکان فعلی باعث می شود پهنه بهارستان تا چهارراه مخبرالدوله به پهنه فرهنگ، نشر، موسسات آموزشی، موسیقی و... تعلق بگیرد. این فضایی است که برای بخش های دیگر شهر مثل تئاتر شهر یا تالار وحدت که به نمایش و موسیقی اختصاص داده می شود یا دانشگاه تهران تا چهارراه کالج که فضای آموزشی است و بسیاری نقاط دیگر که سرمایه های بالقوه دارند و می توان آنها را به بالفعل درآورد و دوباره تجدید حیات و رفتار مدنی را در این نقاط شاهد باشیم.
 میدانی که در آن عرصه پیاده رو بر عرصه سواره رو غالب باشد و نظایر مختلف، این مصادیق دستمایه سلسله مقالاتی شده که امروز نویسنده محترم یا مخاطب ما می تواند از آنها استفاده کند و این مقالات، بافت تاریخی، نوع رفتار و برخورد، چگونگی بهره برداری از این سرمایه برای یک آینده مطمئن و پایدار برای شهری را که دارای خاطره و همه ارزش های فرهنگی اش برای آینده بهتری برای زندگی همه آحاد در خودش باشد، در اختیار مخاطبان و علاقه مندان قرار دهد.
                