چهار‌شنبه ۲ مرداد ۱۳۹۸
-----------------------------------------
گزارش
-----------------------------------------
محبوب ترامپ در خانه شماره 10
-----------------------------------------

                    بوریس جانسون که در بچگی آرزو داشته «شاه جهان» شود، حالا نخست وزیر بریتانیا است؛ امری که بسیاری از تحلیلگران آن را خبری بد برای مردم بریتانیا تعبیر می کنند. روز گذشته اعضای حزب محافظه کار بریتانیا، بوریس جانسون را به عنوان رهبر این حزب و جانشین ترزا می، نخست وزیر بریتانیا، انتخاب کردند. بوریس جانسون، وزیر خارجه سابق بریتانیا که دیرزمانی رویای هدایت کشورش را در سر داشت، با کسب 92 هزار و 153 رای، 66 درصد آرا را از آن خود کرد و با اختلاف زیاد از جرمی هانت، رقیب خود، پیشی گرفت. تقریبا 160 هزار نفر از اعضای حزب محافظه کار واجد شرایط رای دادن بودند و بر اساس گزارش ها مشارکت در این انتخابات هم بیش از 87 درصد بود. به این ترتیب جانسون امشب رسما جایگزین ترزا می می شود و به خانه شماره 10 خیابان داونینگ نقل مکان می کند.
جانسون روز گذشته نطق پیروزی اش را با تقدیر از ترزا می شروع کرد و «خدمت کردن در کابینه» او را افتخاری برای خود خواند. او در بدو پیروزی به مخاطبانش سه وعده داد: «اجرای برگزیت، متحدکردن کشور و شکست جرمی کوربین، رهبر حزب کارگر». او در سخنرانی خود در مرکز ملکه الیزابت دوم در لندن، از برنامه اش برای توانمندکردن این کشور خبر داد و گفت تا 31 اکتبر برگزیت را عملی می کند؛ وعده ای که با توجه به نداشتن اکثریت در پارلمان بریتانیا، اندکی خام دستانه به نظر می رسد. هرچند جانسون پیش از این گفته بود حتی بدون توافق با اتحادیه اروپا، بریتانیا را از این اتحادیه خارج خواهد کرد.
او همچنین با تشکر از آن دسته از  اعضای حزب محافظه کار که به او رای داده اند، گفت: «تردیدی نیست هستند کسانی که عاقلانه بودن رای شما را به پرسش خواهند گرفت اما باید بگویم هیچ فرد و هیچ حزبی عقلانیت و خرد را در انحصار خود ندارد». او درعین حال گفت: «مانند غولی خفته، ما ریسمان های تردید نسبت به خود و منفی بافی را قطع خواهیم کرد و برای این منظور، آموزش وپرورش بهتر، زیرساخت های بهتر، پلیس بیشتر ارتباط بهتر اینترنتی در هر خانه را ایجاد خواهیم کرد. ما این کشور حیرت آور را متحد کرده و به پیش خواهیم برد».
جانسون در حالی هدایت یکی از مهم ترین کشورهای غربی را در دست گرفته است که به قول جرمی کوربین از حمایت کمتر از صد هزار نفر از اعضای حزب محافظه کار برخوردار است و «نه حمایت کل کشور». این البته امتیازی است که شکست ترزا می و استعفای او در اختیار بوریس جانسون فرصت طلب قرار داد.
همان طورکه انتظار می رفت، دونالد ترامپ، رئیس جمهوری ایالات متحده، از به قدرت رسیدن جانسون در بریتانیا استقبال کرد و به او تبریک گفت. بسیاری از رسانه های جهان از شباهت های بی شمار این دو رهبر سیاسی نوشته اند. هر دو اظهاراتی نژادپرستانه در کارنامه خود دارند، هر دو از ارزش ها و قوانین احزاب خود تخطی می کنند و قوانین مخصوص به خود را دارند. جانسون نامزد محبوب ترامپ بود و هفته گذشته هم به خبرنگاران گفته بود: «او مرد متفاوتی است ولی خب آنها می گویند من هم متفاوتم». با این حال مشخص نیست آیا این تفاوت می تواند بریتانیا را از بحران بی سابقه عبور دهد یا نه. در طول تاریخ، آشوب، سنگ محک سیاست مداران و رهبران جهان بوده است ولی به نظر نمی رسد این داستان درباره جانسون و بریتانیای امروز که یکی از بزرگ ترین بحران های سیاسی خود از زمان جنگ جهانی دوم را پشت سر می گذارد، صادق باشد. هنوز هیچ نشده، بوریس جانسون با چالش های بی شماری روبه روست که چندوچون خروج بریتانیا از اتحادیه اروپا و حل وفصل اختلافات داخلی حزب محافظه کار این کشور از عمده ترین های آن هستند. جانسون پیش از آنکه پای خود را به ساختمان شماره 10 بگذارد، با شورش های داخلی مواجه شده و چندین وزیر کلیدی کابینه ازجمله  فیلیپ هاموند، وزیر خزانه داری بریتانیا، اعلام کرده اند در صورت پیروزی او از سمت خود استعفا خواهند داد. 
مهم ترین مسئله این افراد وعده جانسون مبنی بر برگزیت حتی بدون توافق تا 31 اکتبر است. این مخالفان داخلی جانسون بر این باورند که او با این کار تلاش می کند پارلمان بریتانیا را دور بزند. درهمین حال، دیوید گائوک، وزیر دادگستری بریتانیا نیز گفت روز چهارشنبه از سمتش کناره گیری می کند. او گفته با توجه به اینکه از زمان روی کار آمدن ترزا می به کابینه آمده، بهتر است که با رفتن می او هم استعفا دهد.
به باور بسیاری از تحلیلگران بزرگ ترین چالش پیش روی جانسون همان روز 31 اکتبر اتفاق می افتد، یعنی روزی که بریتانیا باید از اتحادیه اروپا خارج شود. خروج بریتانیا از اتحادیه اروپا که اولین بار دیوید کامرون، نخست وزیر سابق این کشور آن را به رای گذاشت هم منجربه قربانی شدن خود کامرون شد و هم ترزا می را مجبور به استعفا کرد. ترزا می در چند ماه گذشته تمام هم و غم خود را به یافتن راهکاری برای خروج بریتانیا از اتحادیه اروپا معطوف کرده بود اما طرح های او یکی پس از دیگری از سوی پارلمان این کشور رد شدند و او در نهایت بر آن بود که برگزیت را به تعویق بیندازد. هیچ کس فکر نمی کند که جانسون بتواند بهتر از ترزا می با اتحادیه اروپا گفت و گو کند و توافق نامه ای موردپسند پارلمان به دست آورد. از آن سو تحلیلگران و محققان اقتصادی مستقل بسیاری هشدار داده اند که خروج بریتانیا از اتحادیه اروپا بدون توافق فاجعه ای اقتصادی خواهد بود.
                