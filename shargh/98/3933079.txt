یک‌شنبه ۲۳ تیر ۱۳۹۸
-----------------------------------------
حرف اول
-----------------------------------------
تغییر نگاه به آتش سوزی عرصه های طبیعی
-----------------------------------------

                    فصل بحرانی آتش سوزی در زاگرس هنوز به میانه نرسیده؛ اما حریق در جنگل های این منطقه در نبود یک برنامه جامع با شدت نگران کننده ای در حال وقوع است. بر اساس اعلام مراجع و شواهد، نزدیک به همه این حریق ها دارای منشا انسانی بوده که ممکن است به صورت ناخواسته یا در مواردی به صورت عمد ایجاد شوند. توجه به نقش پررنگ انسان در بروز حریق در جنگل، کلید حل مسئله است. در واقع با توجه به نقش انسان به عنوان عامل اصلی ایجاد حریق در زاگرس و نادربودن آتش سوزی طبیعی به دلیل ویژگی های طبیعی این مناطق، لازم است برنامه های پیشگیری از حریق بر این مسئله متمرکز شود. نگاهی به دلایل انسانی بروز حریق در زاگرس نشان می دهد مسائلی مانند تعارضات بین مردم و سازمان های دولتی از جمله ادارات منابع طبیعی، اختلاف میان بهره برداران محلی منابع طبیعی و ایجاد حریق به قصد تغییر کاربری و تصرف این عرصه ها از مهم ترین دلایل عمدی آتش سوزی است. دلایل آتش سوزی های سهوی را نیز می توان در بی دقتی گردشگران، شکارچیان، کشاورزان، دامداران یا عملیات عمرانی در محدوده این جنگل ها دانست. در تمام این موارد، جلوگیری از بروز آتش سوزی در وهله اول نیازمند وضع قوانین بازدارنده و اجرای بدون اغماض آن است. تداوم آتش سوزی ها نشان دهنده ناکارآمدی قوانین بازدارنده کنونی است. لازم است با تغییرات لازم در این قوانین و مجازات های مربوطه، این اهرم بازدارندگی را تقویت کرد. در کنار مجازات های قانونی، نیاز به دو راهکار پیشگیرانه شامل رفع تعارضات و برنامه های آموزشی است. هر دو راهکار بر ارتباط با مردم متمرکز بوده و نیازمند اقدامات مشارکتی با همراهی بخش های مختلف جامعه است. نگاهی به برنامه های سازمان جنگل ها نشان می دهد این سازمان بیش از آنکه به دنبال شکل دهی اقدامات مشارکتی عملی برای رفع بنیادی مسئله حریق باشد، به دعوت از مردم برای اطفای حریق بسنده می کند که این امر با توجه به نبود آموزش های لازم و امکانات مناسب در مواردی منجر به ایجاد خطرات جانی نیز می شود. اگرچه در سال گذشته سازمان تلاش کرد در برنامه ای آموزشی، سمن ها را در این باره آموزش دهد یا برخی ادارات برنامه هایی شامل گفت وگو با مردم محلی را در دستور کار خود دارند...
اما این اقدامات موردی که گاهی شکلی نمایشی نیز به خود می گیرد، چاره حل مشکل نیست؛ بلکه باید به صورت جدی این مسئله در طول سال و نه فقط در فصل بحران مورد توجه باشد. شکل دهی یک روند مشارکتی و ارتباط موثر با عموم جامعه نکته کلیدی این مسئله است؛ اما برداشت سازمان جنگل ها از مشارکت با توجه به سخنان رئیس سازمان، اغلب معطوف به بند ب ماده 29 و با هدف کاهش هزینه های اجرای طرح هاست و مشارکت مردم در حل مشکلاتی مانند آتش سوزی یا از طرف سازمان لازم دیده نشده است یا سازمان و شاخه های استانی و شهرستانی آن قادر به ایجاد یک تعامل سازنده و موثر با مردم نیستند. تلاش برای رفع تعارضات بین سازمان جنگل ها یا سایر نهادها و ادارات با مردم محلی از یک سو و کمک به حل مشکلات بین بهره برداران محلی برای استفاده از منابع طبیعی از اقداماتی است که نیازمند تعامل نزدیک ادارات منابع طبیعی با مردم است. اجرای قانون برای پاسداشت عرصه های طبیعی ضرورتی است که نمی توان از آن چشم پوشی کرد؛ اما این ضرورت باید به نحوی تحقق یابد که با رفع تضادها همراه باشد؛ نه آنکه به افزایش تنش بین مردم محلی و سازمان های مختلف منجر شود. از سوی دیگر مسئله آموزش مستمر و موثر اقشار مختلف جامعه از گردشگران، کشاورزان، دامداران و پیمانکاران فعال در عرصه های جنگلی باید مورد توجه قرار گیرد. کیفیت و تناسب مطالب ارائه شده، تسلط مدرس بر موضوع و توانایی برای ایجاد ارتباط با افراد از نکاتی است که برخی بررسی ها نشان می دهد نه فقط در موضوع آتش سوزی که در سایر دوره های آموزشی ادارات منابع طبیعی، این دوره ها مورد توجه قرار نگرفته و از این رو کمتر مورد استقبال مردم واقع شده است. پراکندگی جمعیت برخی از گروه ها همانند گردشگران، امکان آموزش مستقیم از طریق کلاس را محدود می کند. در این مسئله ایجاد ارتباط با رسانه ها و به طور ویژه صداوسیما برای آموزش در این زمینه ضرورت دارد. می توان گفت که حل معضل حریق نیازمند تغییر نگاه به آتش سوزی از زاویه فنی و تجهیزاتی به یک مسئله اجتماعی-اقتصادی است.
                