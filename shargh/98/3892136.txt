پنج‌شنبه ۲۹ فروردین ۱۳۹۸
-----------------------------------------
یادداشت
-----------------------------------------
دانشگاه لزوما شعور نمی آورد!
-----------------------------------------

                    مستراح از آزمایشگاه مهم تر است!
بایستی دانشگاهی را برپا سازیم که در شعور درجه دکترا دهد!
این فرازهایی از سخنرانی گشایش همایشی است که در روز 9 فروردین 1385 در شهر جودپور به وسیله شاهزاده چارلز، ولیعهد سالخورده بریتانیا، ادا شد. پیامبر اندیشمند ما (که درود پروردگار و فرشتگانش بر او باد) که این ویژگی آن بزرگ مرد شوربختانه فراموش شده است، فرمود: دانش را بجویید؛ اگرچه در چین باشد. این دانشجوی حرفه ای آن را در هندوستان یافت.
روز 30 تیر 1392 که یادآور کشتار سال 1331 نیز هست، نوشتاری از راقم این سطور در روزنامه «شرق» چاپ شد که عنوانی را که برای آن برگزیده بودم (شیراز: دارالعلم یا دارالخلافه) به خاطر «خط قرمز» بودنش به «خطری که شیراز را تهدید می کند: از دریای سرخ تا تنگ سرخ» دگرگونی یافت. خلافت، به فتح «خ» یعنی نادانی و شیراز، با این زشتی ها که بر سرش آمده، به زیستگاه گروهی کم دانش تبدیل شده است. چه به سر دانشگاه ها آمده است که مهندسانی که سرنوشت ما را با عملکرد خود رقم می زنند، با یکی از ساده ترین واژگان پارسی، رودخانه، بیگانه شده اند؟ رودخانه یعنی خانه رود! مهندس ذبیح الله حبیبی که مردانگی اش را در زمان همکاری اش با شهرداری شیراز ثابت کرده است، از قول شادروان استاد احمد حامی که در زمان ریاست نهاوندی عطای دانشگاه تهران را به لقایش بخشید و به دانشگاه تبریز رفت، می گفت که استاد بر این مهم تاکید داشته است که به خانه رود تجاوز نکنید؛ خانه خرابتان می کند! نزدیک به 20 میلیون سال طول کشید تا تنگ الله اکبر که سیل آبخیز دوهزارو 300 هکتاری باختر کوه بمو را به سیل آباد می آورد، موستان های آنجا را آبیاری کرده و آبخوان هایش را تغذیه می کرد، شکل گیرد. به گفته این آبخوان دار ناچیز، مکان مزبور از 20 دی 1380 به تنگ نعوذ بالله تبدیل شده است. تا پیش از آن روز، حتی در سیل تاریخی آذر 1365، بیشتر کسانی که از دروازه قرآن به شیراز آمده و فیض روح قدسی را از مردم صاحب کمالش می جستند (حافظ)، با دیدن این نگین بهشتی فریاد الله اکبر را سر می دادند. با کشته شدن گروهی از ساکنان شیراز و رخ دادن زیان های مالی چندین  میلیاردی، آگاهان از نادانی برنامه ریزان و مجریان ما، چه می گویند.
تنگه را با پرکردنش به گذرگاه خودروهایی که امان مردم را بریده اند، تبدیل کردند؛ دستشان درد نکند! فکر نکردند سیلی که ممکن است در رخدادهای نادر بدهش به افزون بر 150 متر مکعب بر ثانیه برسد، باید از کجا بگذرد؟ طنز تلخ قضیه اینجاست که دکتر محسن محکم، فرزند برومند محله دروازه کازرون شیراز که در طراحی ساختمان متروی شیراز نقشی چشمگیر داشت، سیل گذری زیر زمینی را به قطر حدود پنج متر برای شهری به نام پورتلند، در ایالت اورگن آمریکا طراحی و در ساختمان آن نظارت کرده است.
با کمال شرمندگی باید شهادت دهم که در روزهای سوم و دهم اسفند، 1365 و ششم تیر 1366 شماری از مهندسان شهرداری شیراز را به سراب دروازه قرآن برده و آنچه را روز 12 دی 1365 با همسرم بررسی کرده بودیم، برای آنها بازگو کردم.
آنچه می گویم به قدر فهم توست/  مردم اندر حسرت فهم درست (مولوی)
در فروردین 1349 برای گذراندن دوره ای درباره حفاظت از آب، خاک و جنگل به ایالت نیو ساوث ولز استرالیا رفتم. رئیس حفاظت خاک آن ایالت در آن زمان مهندسی روسی بود که پس از دانش آموختگی در آن کشور به یکی از کشور های آسیای مرکزی که در آن زمان از جماهیر شوروی به شمار می رفت، فرستاده می شود. نخستین کار این جوان نا آزموده بنای سدی کوچک بوده که با روان شدن سیل ویران شد. نام برده از بیم اعدام شدن شبانه فرار کرده و به استرالیا می رود. کدام یک از مسئولان ویرانی سدی که در تاریخ چهارم مرداد 1366 در شمال تهران ویران شد، نزدیک 300 نفر را کشت و حدود 775 میلیارد زیان را وارد کرد، مجازات شد؟ کدام یک از سازمان هایی که در کشتار و زیان های سیل 20 دی شیراز 1380 مسئول بودند، به بادافره گناه خود رسید؟ شادروان بانویی هرگاه نمی توانست پاسخی در خور پیدا کند، می گفت: «عمه، خودش می دونه».  پس به یاد انشاهای دوران دبیرستان 70 سال پیش بهتر است که بگوییم: واضح و مبرهن است که... 
بازگردیم به گفتار شاهزاده انگلیسی. اصطلاح عامیانه شعور در آمریکا horse sense  است. پس به برهان خلف ثابت می شود که گشادگران تنگ الله اکبر در این چالش به پای اسب هم نمی رسیده اند، هرچند عرب ها به این چهارپای باهوش فرس می گویند!
                