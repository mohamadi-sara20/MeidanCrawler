سه‌شنبه ۴ تیر ۱۳۹۸
-----------------------------------------
type_unknown
-----------------------------------------
کار سیاست مدار این نیست که دنباله رو مردم باشد
-----------------------------------------

                    
وضعیت سیاسی ایران در شرایطی قرار دارد که بیش از دوران دیگر جریان های سیاسی در انفعال به سر می برند. سیاست خارجی نیز بیش از هر زمان دیگری در انتظار تصمیمات راهبردی است که طبعا بر سیاست داخلی تاثیر بسزایی خواهد داشت. در چنین وضعیتی تصمیمات کلان و سیاسی اهمیتی حیاتی پیدا می کند. در ادامه مجموعه مصاحبه های «شرق» با تحلیلگران سیاسی درباره بهنگامی و نابهنگامی تصمیمات، با عباس عبدی گفت وگو کرده ایم. او به مشارکت سیاسی اشاره می کند اما معتقد است کار سیاست مدار این نیست که دنباله رو مردم باشد بلکه باید ایده های خودش را مشخص و سعی کند مردم را با آنها قانع و همراه کند. او می گوید هم چنان باید در چارچوب دموکراتیک از انتخابات استقبال کنیم؛ برای اینکه هرجا اختلافی به وجود می آید، این گزینه بهترین شیوه برای رفع خصومت و اختلاف است، حتی اگر بازنده هم باشیم. بااین حال باور دارد که دیگر به معنای گذشته انتخابات شکل نمی گیرد و بعید می دانم مردم به طورجدی پای صندوق های رای بیایند و بعید می دانم اصلاح طلبان بتوانند لیستی در این زمینه ارائه کنند. از نظر او، اصلاح طلبان هم چندین مشکل جدی خواهند داشت که مهم ترین آن اینجاست که نمی توانند مردم را برای شرکت در انتخابات قانع کنند. عبدی به ریزش عمده رای اصلاح طلبان در انتخابات اشاره می کند و اگرچه این ریزش را شامل حال اصولگرایان نیز می داند، می گوید اصلاح طلبان پیشاپیش این بازی را باخته اند.
 در شرایط تازه ای از وضعیت سیاسی ایران قرار داریم که سیاست داخلی پویایی سابق را ندارد. اگر نخواهیم بگوییم جریان های سیاسی در انفعال به سر می برند، باید بپذیریم که کنشگری شان را از دست داده اند. در عرصه سیاست خارجی نیز بیش از هر زمان دیگری آینده کشور در گرو یک سری تصمیمات راهبردی است که بی تردید بر سیاست داخلی بسیار تاثیرگذار خواهد بود. بحث را از تصمیم گیری آغاز کنیم؛ تصمیمات بجا و نابجا یا به تعبیری، تصمیمات بهنگام و نابهنگام. تعریف شما از تصمیمات به موقع و بی موقع چیست؟ 
هیچ تصمیمی ذاتا بجا یا نابجا نیست. هر تصمیمی ذیل چارچوب یک تحلیل کلی معنا می دهد. یکی از دلایلی که می بینید در ایران تصمیمات نابجا یا نابهنگام زیاد گرفته می شود (در سطح حکومت و نیروهای سیاسی)، این است که راهبرد طرف را نمی دانیم یا اصلا راهبردی ندارد. به همین دلیل براساس ظن و گمان خودمان آن تصمیم را نابجا می دانیم، درحالی که ممکن است بجا باشد. زمانی می توانیم به این پرسش پاسخ دهیم که دقیقا بدانیم راهبرد و هدف کلی کنشگر یا مجموعه کنشگران چیست؟ اگر این موضوع را متوجه شویم، می توانیم تحلیل کنیم که آیا تک تک تصمیمات بجا یا نابجا، بهنگام یا نابهنگام بوده است؟ مثلا اگر کسی بخواهد در انتخابات شرکت و فضا را باز کند، یک راهبرد کلی را مشخص می کند و تحلیل مشخصی هم ارائه می دهد که تحلیلش برای من و شما شناخته شده است، آن زمان می توانیم بگوییم تک تک تصمیمات در راستای تحقق آن اهداف است یا نه. ممکن است کسی کلا آن هدف را قبول نداشته باشد، ایرادی ندارد ولی ارزیابی ما براساس آن هدف است. وضعیتی که امروزه میان کنشگران سیاسی می بینید در درجه اول ناشی از این نیست که تصمیماتشان بجا یا نابجاست، بلکه درک درستی از راهبرد و تحلیل آنها از شرایط نداریم، به همین دلیل رفتارشان هم غیرقابل فهم خواهد بود. نمونه اش آقای نجفی که شهردارشدنشان مبتنی بر یک راهبرد مشخص نبود. اگر مبتنی بر یک راهبرد مشخص بود، می توانستیم بگوییم کاری که انجام دادند درست است یا نه. این رفتار را به لحاظ سیاسی شاید یک جور تحلیل کنیم و به لحاظ اجرائی و کاربردی در شهرداری ممکن است کاملا مغایر با آن ارزیابی شود. بنابراین بجا بودن یا نبودن هر تصمیم را باید در ذیل آن چارچوب کلی بفهمیم. شرایط کلی اصلاح طلبان، امروز دچار این مشکل است، همین طور بخش اعظمی از اصولگرایان که درک و تحلیل دقیق یا درستی از شرایط ندارند؛ در نتیجه راهبرد قابل دفاعی هم ندارند و تصمیماتشان روزمره، اقتضائی و غیرقابل دفاع و فهم می شود. 
 راهبرد در نگاه شما جایگاه مهمی دارد. گویا آنچه به درستی و نادرستی تصمیمات ما معنا می دهد، راهبرد است. چهار دهه از انقلاب گذشته و دولت های متفاوتی با راهبردهای تقریبا مشخصی سر کار آمده اند؛ دولت های سازندگی، اصلاح طلب، مهرورزی و تدبیر و امید که هرکدام مدعی بودند که آمده اند تا کاری کنند، اما در همان راهبرد مورد ادعایشان هم ناکام بودند و کفه تصمیمات نادرستشان با تصمیمات درست چندان نابرابر نیست. راهبردها، مسیر تصمیمات را مشخص می کند، اما نمی توان چندان به آنها وفادار ماند. همه دولت ها از این نالیده اند که شرایط، خودش را بر تصمیمات آنها تحمیل کرده است. به نظر شما انتخاب نجفی به عنوان شهردار مصداق این تحمیل شرایط نبود؟ مسئله دیگر اینکه بخشی از تصمیمات دولت های ما غیرراهبردی و فردمحور است که گاه نتیجه مثبت و گاه نتیجه منفی داشته است. می توانیم به طور عینی و مصداقی از تصمیمات راهبردی یا تصمیمات خودانگیخته فردی درست و نادرست نمونه بیاوریم تا بحث انتزاعی نشود.
مسئله راهبرد یک وجه قضیه است. وجه دوم شناخت وضعیت موجود و اصلاح ساختارهای متناسب با آن راهبرد است. وقتی راهبرد شما رسیدن به قله اورست باشد، باید امکانات متناسب با آن را هم فراهم کنید. این راهبرد به خودی خود کفایت نمی کند. یکی از مشکلات اساسی جامعه ایران مسئله قیمت نفت و درآمدهای نفتی است. رژیم شاه و همه پنج دولت اصلی بعد از انقلاب کمابیش متاثر از ساختار درآمدهای نفتی بوده اند. کسی که راهبردی انتخاب می کند باید به تبعات آن راهبرد هم ملتزم باشد. راهبرد دموکراسی و اصلاحات تناسبی با وابستگی به درآمدهای نفتی و بالا و پایین رفتن این درآمدها ندارد، همچنین با حساب ذخیره ارزی که قبلا درست کرده و در اختیار ساختار قدرت گذاشتند. بنابراین اگر (برای نمونه) اصلاحات می خواست ملتزم به شعار و راهبردش باشد، باید به این نکته توجه می کرد که تحقق اصلاحات، مستلزم تغییر ساختاری است که تغییر موازنه قوا را ایجاد کند و بخش عمده ای از این هدف در اصلاح ساخت اقتصادی و مستقل شدن از درآمدهای نفتی است. با وجود این حد از درآمدهای نفتی اساسا اصلاحات نمی توانست موفق شود. اوج اصلاحات در سال 77 است که درآمدهای نفتی در حضیض و حداقل است. درواقع به موازاتی که درآمدهای نفتی زیاد می شود، باید اندیشه ای می کردند که این درآمدها در جیب کسانی نرود که با اتکای به آن با اصلاحات مقابله کنند. بنابراین صرف وجود راهبرد به تنهایی کافی نیست بلکه شناخت محیط و انجام اصلاحات ساختاری برای محقق شدن آن هم لازم است. همین الان رهبری دستور داده که از درآمدهای نفتی مستقل شویم. چرا این دستور را داده اند؟ زیرا با این وضعیت نمی توان با جهان خارج مقابله کرد. با این وابستگی به نفت جلوی فروش آن را می گیرند. ولی حکومتی که در پی این راهبرد بود باید پیش تر خود را از درآمدهای نفتی خلاص می کرد نه اینکه تا خرخره به این پول وابسته تر شویم. خب پس معلوم است یک جای کار مشکل دارد؛ یا مبارزه از ابتدا ناقص بوده یا این کار دیر انجام شده است. عین این مسئله برای اصلاحات هم وجود دارد. به همین دلیل می بینید که اکثر این دولت ها اشتباهات و رفتارهای مشابهی دارند درحالی که راهبردهای کاملا متفاوتی را اعلان می کردند. دلیلش هم این است که یک رکن مهم جامعه ایران که «ساختار اقتصادی» است، کمابیش در همه اینها مشترک مانده و هیچ کدام نتوانسته اند یا نخواستند آن را تغییر دهند. تنها دولتی که تا حدودی به طور موقت توانست این تغییر را ایجاد کند، دولت احمدی نژاد بود که آن را به شکل ناقص و نامربوط انجام داد. البته این کار ناقص او به دلیل سطحی نگری و انگیزه های سیاسی زودگذر و انتخاباتی بود. درآمدهای نفتی را مستقیما متصل به پرداخت مردم کرد و این به نظرم یک تحول بود. ولی به خاطر مشکلاتی که این کار داشت و از آن بدتر، ضعف اجرا، نتوانست آن را تبدیل به یک تغییر ساختاری اساسی کند. درباره موضوع آقای نجفی هم تصور نمی کنم فقط از همین یک حیث مرتبط با بحث ما باشد، اما معتقدم انتخاب ایشان به عنوان شهردار تهران ناشی از یک نوع کج فهمی یا بدفهمی در تطبیق عمل سیاسی و راهبرد سیاسی بود. اصلاح طلبان در گذشته همیشه معتقد بودند که باید اصلاحات را درون ساختار قدرت با نوعی هماهنگی انجام دهند، اما مجددا در این انتخابات گفتند چون ما رای گرفته ایم، هرکسی را می خواهیم باید بیاوریم، حتی چشم باز نکردند تا نقاط ضعف و کاستی های آن را ارزیابی کنند و چشم بسته 21 رای دادند و حاضر نشدند مسائل موجود را بررسی کنند تا مبادا متهم به ضعف و ناکارکردی شوند. به نظرم مشکل اصلاح طلبان این است که شجاعتشان را در موقعیت نامناسبی به کار می برند؛ جایی که می توانند تفاهم کنند انجام نمی دهند و جایی که نباید کوتاه بیایند، کوتاه می آیند و برعکس. به نظرم انتخاب آقای نجفی محصول اشتباهی از گذشته بود که مجددا در سال 96 تکرار شد. 
 به نکته درستی اشاره کردید: نقش نفت در حیات ما که تحولات و عقب ماندگی های فراوانی را در جامعه موجب شده است اما همه دولت ها فارغ از حد وابستگی شان به نفت، دغدغه اصلاحات داشته اند. درواقع هیچ دولتی نبوده که مدعی اصلاحات نباشد. برای مثال رکن اول اصلاحات بنیادین رضاشاه ارتشی قدرتمند بود که نشان از قدرت دولت در همه جا داشت و هر اصلاح دیگری ذیل این اصلاح معنا پیدا می کرد؛ بالا بردن درآمدهای دولتی از طریق مالیات، راه سازی و جاده سازی و احداث نخستین راه آهن سراسری، از این دست اصلاحات بودند که ذیل استبداد نظامی انجام شد. 
رکن دوم اصلاحات رضاشاهی «دیوان سالاری» بود و سومین رکن آن، مدیران کارآزموده درون کابینه همچون علی اکبر داور، عبدالحسین خان تیمورتاش و فیروز میرزا بودند که رضاشاه آنها را تحمل نکرد. گویا اصلاح گران در هر دوره از اصلاحات خیری ندیدند. فیروز میرزا، وزیر دارایی اعدام شد، تیمورتاش، وزیر دربار در زندان سکته کرد. دولت رضاشاه و محمدرضاشاه در اصلاحات سخت تا حدودی موفق بودند اما آنجا که قدم به اصلاحات اجتماعی می گذارند یعنی اصلاحات نرم، ناکام می مانند و اغراق آمیز نیست اگر بگوییم دو پادشاه پهلوی قربانی اصلاحات اجتماعی شده اند. درواقع آنها با نادیده گرفتن مسائل بنیادین اجتماع از جمله سنت، دین و عرف جامعه، به لحاظ معرفتی درک درستی از این مفاهیم نداشتند و قربانی اصلاحات شدند. مثلا ایجاد دایره تنویر افکار عامه که رضاشاه در اواخر سال 1310 در وزارت آموزش و پرورش بنیان گذاشت. این دایره وظیفه داشت مردم را با دستاوردهای دولت آشنا کند، حمایت عمومی را برای دولت کسب کرده و غرور و آگاهی ملی را برانگیزد و در یک کلام، سکولاریسم، ناسیونالیسم و عظمت شاهنشاهی را نهادینه کند. دولت محمدرضاشاه نیز از این نوع تلاش ها، فراوان داشت. در حقیقت دولت ها تلاش کردند از طریق اصلاحات اجتماعی مانع «رویداد» در امر سیاسی شوند که دست بر قضا همین اصلاحات اجتماعی و تصمیمات نابهنگام دولت های سلطنتی آتش انقلاب را شعله ور کرد. شما به عنوان جامعه شناس و مهم تر از آن فعال اصلاح طلب، سازوکار برخورد با جامعه را چگونه ارزیابی می کنید و به نظرتان تصمیمات بهنگام و نابهنگام از سوی دولت ها و اصلاح طلبان در به وقوع پیوستن کنش های اجتماعی چه نقشی داشته؟ ارزیابی شما از دوم خرداد و تحولات اجتماعی بعد از آن از جمله 88 و حوادث دی ماه 96 چیست؟ 
به موضوع مهمی اشاره کردید. سعی می کنم در دو قسمت جواب سوال شما را بدهم. برای نمونه در مورد رضاشاه و محمدرضاشاه خدمات مهمی را می بینیم. دولت مدرن را رضاشاه به شکلی ایجاد کرد (شاید دولت مدرن درست نباشد، بهتر است بگوییم حکومت یا قدرت مدرن زیرا مفهوم دولت متفاوت است) و پسرش آن مسیر را ادامه داد. اولی، حکومتش با اشغال نظامی خارجی بر باد رفت و حکومت پسرش هم با انقلاب مواجه شد. دلیل هر دو اینها مسئله بسیار کلیدی ای است. برخی گمان می کنند که جامعه مثل یک تابلو است که نقاش می تواند آن را هر طور خواست متناسب با تصورش نقاشی کند و بعد آن را روی دیوار نصب کند. درحالی که اساسا جامعه این طور نیست و به هیچ وجه این ویژگی را ندارد. درواقع جامعه مومی نیست که در دست حکام باشد تا به هر شکلی بخواهند آن را دربیاورند. جامعه برخلاف ظاهرش که خیلی انعطاف پذیر نشان می دهد، در واقع بسیار متصلب است و به این راحتی نیست که یک دفعه رضاشاه تصمیم بگیرد حجاب را بردارد و یا با تغییر کلاه مملکت را مدرن کند. به همین دلیل است که رضاشاه علی رغم اینکه همراهانی داشت که به او خدمت کردند و موجب پیشرفت جامعه شدند و نهادهای جدید را ایجاد کردند، ولی چون رضاشاه همه را حول محور خودش می دید و یک نوع استبداد عجیبی را پایه ریزی کرد، اکثرا آنها را حذف کرد، یک عده هم خودشان کنار رفتند اما آن رژیم نهایتا با تصمیم نابخردانه ای که در جنگ جهانی دوم گرفت، خودش را با سقوط و فروپاشی و اشغال ایران مواجه کرد. در یکی از جلسات شورای جنگ آن زمان تنها یک نفر جرئت کرد جلوی رضاشاه توضیح دهد که سیاست ما در جنگ جهانی دوم و نزدیکی با آلمان درست نیست، او سرتیپ رزم آرا بود که بعدا نخست وزیر و نهایتا ترور شد. البته کسی حرف او را گوش  نداد، به این دلیل که اساسا امکان این وجود نداشت تا مردم یا نخبگان مشارکتی داشته باشند. اگر ساختار حکومت رضاشاه مبتنی بر این بود که خودش با مشارکت مجموعه ای از نخبگان و مردم مملکت را اداره کند، کاری که در ترکیه رخ داد، نه بسیاری از تکنوکرات ها کشته یا حذف می شدند و نه حتی با بحران جنگ جهانی دوم روبه رو می شدیم. چه بسا منافعی هم از جنگ جهانی دوم  می بردیم؛ اما داشتن ذهنیت مستبد، دیکتاتور و خودمحور و نیز دیگران را هیچ فرض کردن و در نهایت ترس از وجود دیگران، منجر شد که فردی مانند رضاشاه چنان شود که کسی جرئت نداشته باشد جلوی او حرف بزند. ولی به محض آمدن یک نیروی خارجی، او دست هایش را بالا برد و مثل موش او را بیرون می اندازند تا بعدها از غصه دق کند و بمیرد و عینا همین اتفاق برای پسرش هم افتاد. ابتدای دهه 40 (دوران محمدرضاشاه) هم که تا حدودی بخشی از تکنوکرات ها مشارکت داشتند، پیشرفت خوب بود اما بعد که درآمدهای نفتی بالا رفت و استبداد شدیدی در ایران حاکم شد، شاه تمام نزدیکان و دوستان سابقش را مسخره می کرد، که از خاطرات علم نگاه تحقیرآمیز شاه نسبت به دیگران مشخص است و بعد یک دفعه می بینید که حتی در دربار هم کسی با او همراه نیست. در نتیجه وقتی با انقلاب مواجه می شود و حس تنهایی و ناتوانی می کند آن رفتار منفعلانه را بروز می دهد. در حقیقت ریشه اصلی قضیه از اینجاست که جامعه یک امر مکانیکی یا تابلوی نقاشی نیست. جامعه یک موتور، ماشین یا دوچرخه نیست؛ جامعه چهار رکن اساسی دارد؛ اقتصاد، اجتماع، سیاست، شخصیت. پرداختن به بخش سخت افزاری و اقتصادی آن به تنهایی مشکل جامعه را حل نمی کند. مثل میزی است که روی چهار پایه استوار است و نمی توانید یک پایه آن را تیرآهن قوی بگذارید و بقیه پایه ها بر چوب ضعیف قرار دهید، به محض اینکه چیزی روی میز بگذارید پایه های ضعیف تاب نمی آورند و می شکنند و پایه قوی به تنهایی نمی تواند اینها را نگه دارد. جامعه ایران به لحاظ مشارکت در دوره رضاشاه و محمدرضاشاه عقب ماند، در نتیجه وقتی نتواند مشارکت داشته باشد وجوه اصلی جامعه مثل سیاست و فرهنگ و شخصیت و نهادهای اجتماعی ضعیف می مانند، در نتیجه مردم رفتارهایی از خود بروز می دهند که برای حکام عجیب وغریب است. شاید شاه صادقانه فکر می کرد در حال خدمت به مردم است اما علم به درستی به او می گفت که هیچ کدام از اینها در جامعه مشارکت ندارند. عین گوسفند نیستند که شما جلویشان علف بریزید و خوشحال شوند. جامعه مدرن، مشارکت جو و مشارکت طلب است. مشکلات و مسئولیتش را متوجه خودش می کند و خودش در راستای حل آنها گام برمی دارد و در مواجهه با بحران های کوچک از آنها عبور می کند. این جامعه شاید دستاوردهایش لاک پشتی باشد اما در نهایت این دستاوردها تداوم دارد. شما ترکیه را با ایران مقایسه کنید؛ دستاوردهای ترکیه کمابیش در همه دوره ها وجود داشته طبعا در بسیاری از مقاطع به اندازه ایران نبوده اما بازگشت از این دستاوردها یا وجود نداشته یا بسیار موقتی و اندک بوده است ولی در ایران بازگشت ها هم شدید بوده است. بنابراین مشکل آن رژیم، مشکل نداشتن مشارکت بود. 

بعد از دوم خرداد حزب مشارکت تاسیس شد که پیشنهاد اسم این حزب را بنده دادم؛ براساس این تحلیل که مشکل ما این نیست که این کار را بکنیم یا آن کار. دوره آقای هاشمی هم کارهای خوبی انجام شد اما چون باز هم مبتنی بر فلسفه ای غیرمشارکتی بود که جامعه را کارگاه بزرگ می دیدند که خودشان پیمانکار یا سرکارگر هستند و اداره اش می کنند، درنتیجه این مشکل ایجاد می شد. ولی خوشبختانه بعد از انقلاب ظرفیت های زیادی آزاد شده بود و به راحتی نمی شد آنها را به پستو برد، جامعه حضور داشت و توانست از طریق انتخابات خودش را بازسازی کرده و بروز دهد. به همین دلیل است که بعد از دوم خرداد وقتی پیشنهاد تشکیل حزب شد، پیشنهاد مشارکت را به عنوان محور و راهبرد اصلی حزب دادم و اینکه هدف اصلی ما این نیست که بگوییم این کار انجام شود یا آن کار، هدف اصلی این است که یک نوع خط مشی مشارکت جویانه را پیش بگیریم. مشارکت، پایه اصلی اصلاح طلبی است و اگر شما می بینید جایی تصمیماتی گرفته می شود که این تصمیمات نابهنگام است و مدام بر آنها اصرار می شود، به این دلیل است که ساختارهای غیرمشارکتی وجود دارد. چنانچه جمع وسیعی در عرصه جامعه حضور داشته باشند و مشارکت از نوع مدنی کنند، اینها کمتر زیر بار ریسک می روند و راحت تر تغییر عقیده خواهند داد و به منافع و مصالحشان دقت می کنند. به عنوان نمونه اگر یک جامعه صد نفر داشته باشد، 51 نفر طرفدار یک خط مشی و 49 نفر طرفدار خط مشی دیگری باشند، سیاست های اتخاذی همسو با سیاست هایی می شود که اکثریت می خواهند اما نکته اینجاست که این سیاست ها به محض اینکه دچار مشکل می شود کافی است دو درصد جناح اکثریت ریزش پیدا کند و به سمت اقلیت بروند و تصمیمات اصلاح شود. اگر دموکراسی و مشارکت وجود داشته باشد، بلافاصله اقلیت تبدیل به اکثریت می شوند و جلوی سیاست های نابهنگام را می گیرند. فرض کنید چنین فرایندی نباشد و افراد نتوانند در یک نظام مشارکتی حضور داشته باشند و مجموعه ای از مردم یا کنشگران به اکثریت تبدیل شوند، طرفی که تصمیم گرفته، خودش باید تصمیمش را تغییر دهد اما تغییر نمی دهد، زیرا این کار به منزله شکست تلقی می شود و تصمیمش را ادامه می دهد به این امید که حل شود، اما این امید همیشه واهی است و اوضاع بدتر و بدتر می شود. بنابراین مشکل فقدان مشارکت در نهایت خود را در قالب تصمیم گیری های نابهنگام و نادرست نشان می دهد و اصرار بر این تصمیمات نادرست ناشی از فقدان یک جایگاه انعطاف پذیر تصمیم گیری است. مردم در قالب نهادهای مدنی همیشه یک جایگاه انعطاف پذیر هستند. در کشورهای  غربی و به طور مشخص ایالات متحده، هیچ گاه نخواهید دید یک رئیس جمهور 70درصد آرا را کسب کند و دیگری 30 درصد. همیشه حدود 40، 50 درصد هستند. آنجا به محض اینکه اکثریتی شکل می گیرد که راهش مورد تایید مردم و درست است، اقلیت به سرعت خودش را با آن تطبیق داده و به آن نزدیک می شود و بخشی از آرا را می گیرد و اجازه نمی دهد فاصله اش زیاد شود. حال اگر این اکثریت راه های نادرستی را پیش بگیرد، بلافاصله بخشی از افرادش ریزش کرده و اقلیت از آن استفاده می کنند و اکثریت می شوند؛ بنابراین تفاوت ها در همان مرز چهار، پنج درصد می ماند و اجازه نمی دهند جامعه به صورتی باشد که 80 درصد یک طرف باشند و 20 درصد طرف دیگر. این اتفاق تا حدی تصمیمات را انعطاف پذیر می کند و اجازه نمی دهد ساختارهای قدرت هر نوع رفتار و تصمیمی را انجام دهند، زیرا فوری هزینه هایش به جامعه منتقل می شود و مردم تغییر موضع می دهند. اگر فرایند دموکراتیک و رای گیری هم باشد، تغییر موضع مردم بلافاصله در ساخت قدرت بازتاب پیدا می کند و تصمیمات را تغییر می دهد. اما اگر این اتفاق نیفتد یا بخش هایی از تصمیمات خارج از حوزه عمومی و فرایند مشارکت عمومی و مدنی شکل بگیرد، بدانید قطعا تصمیماتی که گرفته می شود ممکن است خوب یا بد باشد، اما اگر هرکدام بد باشد عامل تصمیم، تصمیمش را ادامه می دهد و در نهایت به جایی می رسد که اثرات تصمیمات خوب قبلی اش را هم از بین می برد. این ریشه بحرانی است که ما داریم. یکی از انتقادات جدی من به آقای هاشمی این بود که نگاهش بیش از آنکه نگاه اجتماعی باشد، نگاهی فیزیکی و تکنیکال به جامعه بود. رضاشاه هم همین اشتباه را کرد. او فکر می کرد می تواند دستور دهد و چادر از سر زنان بردارد درحالی که نمی دانست آن تصمیم موجب شد 30، 40 سال بعد اکثریت مردم به حجاب گرایش پیدا کنند درحالی که این فرایند ظاهرا طبیعی نبوده. الان هم فکر می کنیم اگر دستور دهیم زنان چادر و روسری داشته باشند، باحجاب می شوند، این فرایند با شدت بیشتری معکوس می شود. نگاه به جامعه باید تغییر کند و بر توازن میان چهار رکنی که گفتم مبتنی باشد و توازن برقرار شود و اصل را بر مشارکت عمومی مردم بگذارند. اگر این اتفاق بیفتد جامعه به طور طبیعی تصمیمات غلط خواهد گرفت ولی همیشه این آمادگی را دارد که در اولین فرصتی که نتایج غلط تصمیماتش را دید آنها را اصلاح کند. در غیر این صورت همان اتفاقی می افتد که در رژیم گذشته دیدیم؛ تصمیمات غلط ادامه می یابد تا وقتی که امکانی برای بازگشت از آنها وجود نداشته باشد. 
 مفهوم مشارکت مفهوم بسیار گسترده ای است. دولت های انقلاب خاصه دولت میرحسین موسوی به دلیل شرایط جنگ از این مفهوم بسیار سود بردند. درواقع اگر مردم در جنگ مشارکت نداشتند، بعید بود از این دفاع سربلند بیرون بیاییم. مشارکت مردم موجب شد حتی پذیرش قطعنامه 598 قابل قبول جلوه کند و حتی به عنوان تصمیمی شجاعانه قلمداد شود. گیرم  برخی در آن زمان از دیرهنگامی این اقدام سخن گفته باشند. یکی دیگر از برهه های مهم تاریخ انقلاب، تسخیر سفارت آمریکا و نحوه پایان دادن به آن است که هنوز هم محل مناقشه است. این دو مورد فقط برای تاکید بر نقش مشارکت مردم مثال آوردم تا به این نتیجه برسیم که همواره مسائل داخلی ایران با مسائل جهانی گره خورده و این درهم تنیدگی سیاست داخلی و خارجی کار را برای دولت ها دشوار کرده است؛ زیرا گاه از سیاست خارجی به نفع سیاست داخلی استفاده و بعضا سوءاستفاده می شود. از سیاست خارجی برای به صحنه آوردن مردم در سیاست داخلی استفاده می کنند و ظاهرا مشارکت آنان را می طلبند و در سیاست خارجی گاه مانع مشارکت مردم می شوند. این استاندارد دوگانه موجب شده مرز بین منافع و امنیت ملی و سیاست داخلی مخدوش شود و دولت ها و جناح های سیاسی، رسانه ها و به تبع آن مردم سرگردان بمانند و قادر به تفکیک بین منافع و امنیت ملی و مسائل منافع و خود نباشند، برخی از مردم مسائل منطقه ای و حضور در خاورمیانه را مغایر با منافع خود می بینند درصورتی که الزاما این گونه نیست و دلیل این سردرگمی شاید این باشد که تعریف درستی از مشارکت و چگونگی مشارکت مردم وجود ندارد. مردم چه زمانی باید مشارکت کنند و چه موقع این مشارکت از طریق اعتماد به کسانی که آنان انتخاب کرده اند، صورت خواهد گرفت. شما خوب می دانید که اصلاح طلبان در این زمینه یعنی شفاف نبودن مرز بین منافع ملی و منافع سیاسی و جناحی آسیب بسیاری دیده اند و ازاین رو در مواردی نتوانسته اند مواضع صریح و قابل قبولی داشته باشند. 
به گمانم بحث دارد به جای خوبی می رسد. وقتی می گوییم مشارکت مسئله کلیدی است، دو نکته را باید در موردش اضافه کنیم؛ اول اینکه مشارکت باید همراه با به رسمیت شناختن دیگری و رقابت باشد. مشارکت اول انقلاب درواقع مترادف با به رسمیت شناختن دیگری نبود. مشارکتی مبتنی بر ستیز از سوی هر دو طرف بود و به همین دلیل درگیری بینشان بود اما درون ساخت قدرت مشارکت به طور نسبی برقرار بود، یعنی نیروهایی که طرفدار ساخت قدرت بودند مشارکت موردنظرشان را داشتند به همین دلیل هم نتایج آن دوره باوجود سختی های بیشتر قابل دفاع تر است و شاید تداوم بیشتری هم پیدا کند تا نتایجی که براساس تصمیمات فردی به وجود می آید. اما نکته دیگر مشارکت این است که به تناسبی که جامعه پیشرفت می کند مشارکت پوپولیستی و توده ای به مشارکت مدنی تبدیل می شود. مردم که نمی توانند صبح تا شب پیگیر مسائل سیاسی باشند و تصمیم بگیرند، این غیرممکن است. این نوع حضور و مشارکت را درواقع مردم از طریق احزاب، نهادهای مدنی و مطبوعات و مجموعه نهادهایی که می تواند آنها را متشکل کند، پیش می برند. ممکن است حزبی را من و شما قبول داشته باشیم، در مجموع دفاع می کنیم و آنها هم سعی می کنند به صورت حرفه ای تر سیاست را مطالعه کرده و پیش ببرند و از این طریق در عرصه سیاست مشارکت می کنند. متاسفانه این دو ویژگی در مشارکت ایران که تابه حال داشته ایم، به طور مناسب شکل نگرفته است؛ یعنی مشارکتمان یا مبتنی بر اقدامات و به رسمیت شناختن دیگران نبوده یا مبتنی بر نهادهای مدنی نبوده و بیشتر به شکل توده ای و پوپولیستی انجام شده است. اگر این دو ویژگی نباشد، عوارضی که اشاره کردید مشارکت ایجاد می کند. درهرحال وقتی از مشارکت دفاع می کنیم به این معنی نیست که بهترین تصمیمات از طریق مشارکت گرفته می شود بلکه مقصود این است که مردم مسئولیت پذیر می شوند و اگر تصمیماتشان اشتباه باشد سعی می کنند جبران کرده و به عنوان تجربه ملی شان با آن تعامل کنند و پیشرفت اجتماعی از این طریق شکل می گیرد. اما اگر مشارکت نباشد، بهترین تصمیمات به محض اینکه با مشکل مواجه می شوند حمایت مردم را از دست می دهند و مردم ضد آن تصمیم می شوند و اتفاقاتی که در پرسش های قبلی مطرح کردید را شاهد خواهیم بود. اما اینکه چرا مرز منافع و امنیت ملی با سیاست داخلی مشخص نیست، به دلیل به رسمیت نشناختن است. ما هنوز ما نشده ایم، من و شما ممکن است دو نگاه کاملا متفاوت در سیاست داخلی داشته باشیم اما به عنوان یک ایرانی و هم وطن می توانیم منافع مشترکی داشته باشیم و از مولفه های مشترکی هم حمایت کنیم. چرا نمی توانیم این کار را انجام دهیم، زیرا هنوز تبدیل به ما نشده ایم. ما براساس رقابت مسالمت آمیز رفتار نمی کنیم. هرکدام از ما می خواهیم دیگری را حذف کنیم و برای حذف نشدن کلی کوشش می کنیم تا از همه ابزارها از جمله سیاست خارجی استفاده و رقیب را از صحنه حذف کنیم. ریشه مشکل اینجاست. اینکه در خاورمیانه حکومت سیاست هایی را پیگیری می کند که بخش های زیادی از مردم از آن پیروی نمی کنند، به دلیل این است که دولت یا حکومت می گوید من مرجع دفاع از منافع ملی هستم اما منافع ملی باید مبتنی بر وحدت داخلی باشد. منافع ملی چیزی نیست که چند نفر به آن برسند. منافع ملی چیزی است که کل جامعه باید از طریق نمایندگانش به آن برسد. اما چون چنین چیزی در داخل وجود ندارد، حکومت هر تصمیمی بگیرد بخش هایی با آن مخالفت می کنند. این مشکل در زمان شاه هم وجود داشت و تا وقتی مسئله سیاست در داخل حل نشود کمابیش با این بحران مواجه هستیم. 
 دولت های انقلابی برمبنای مشارکت پوپولیستی کارهایشان را پیش می برند و این نوع مشارکت برایشان نوعی استراتژی است. همواره در جامعه وضعیت های استثنائی اعلام می شود و در وضعیت استثنائی ناگزیر تصمیماتی گرفته می شود اما «تصمیم سازی» نمی شود. تصمیم گرفته شده بیش از نیاز به مشارکت، به تایید نیاز دارد. مردم اینجا تنها مهر پای ورقه هستند. درست یا غلط بودن چندان مطرح نیست. وضعیت ها تصمیم ها را رقم زده اند. برخلاف تصمیم سازی که با محاسبه و تداوم همراه است و در این روند شاید نیاز جدی به تایید مردم به معنای پوپولیستی آن وجود نداشته باشد. در شرایط خاص، جناح ها در کنار دولت وظیفه اقناع مردم را بر دوش دارند. آنتاگونیسمی که بین دو طیف اصولگرا و اصلاح طلب وجود داشت موجب می شد این اقناع به سهولت صورت گیرد، اما بعد از حوادث دی ماه 96 تلاش شد این جریان ها یکسان سازی شده و نتیجه عملکردشان یکدست جلوه داده شود. شاید وقت آن رسیده باشد که مشارکت توده ای از استراتژی خارج شده و به تاکتیک بدل شود. ابزار این جابه جایی نیز جامعه مدنی، احزاب و به قول شما به رسمیت شناختن دیگران است. نکته مهم این است که ادامه وضعیت کنونی هر روز دشوارتر می شود. درباره ویژگی های تصمیم سازی یعنی ساختن یک تصمیم و تصمیم گیری بگویید و اینکه نقش اصلاح طلبان در کدام یک پررنگ تر بوده است. کدام یک از مصداق های تصمیم سازی و تصمیم گیری های اصلاح طلبان در چهار دهه گذشته قابل تامل بوده و دیگر اینکه آیا اصلاح طلبان نقش اقناع گران جامعه را بر عهده داشته اند؟ آیا در غیاب جامعه مدنی و احزاب، این نقش اصلاح طلبان گاه در خدمت توجیه اشتباهات دیگران نبوده است؟ آیا واقعا تفاوت استراتژی بین اصولگرایان و اصلاح طلبان وجود دارد؟ 
اگر بخواهم از بخش آخر پرسش شما شروع کنم که آیا تفاوت استراتژیک بین این دو وجود دارد، باید بگویم که نه تنها تفاوت استراتژیک، بلکه تفاوت های ایدئولوژیک خیلی عمیق تر از تفاوت های استراتژیک است و بین نگاهشان به مردم و حکومت، و به دین و هر حوزه دیگری تفاوت های بسیار عمیقی وجود دارد. در یک چارچوب کلی اگر بخواهیم توضیح دهیم، می توانیم بگوییم آنها بیشتر بخش سنت را نمایندگی می کنند و اصلاح طلبان، مدرنیته را نمایندگی می کنند. البته نیروهای دیگری هم در این میان وجود دارند اما در عرصه سیاسی این دو جلوی هم صف آرایی می کنند. اینکه اشاره کردید ادامه وضعیت کنونی سخت است، اضافه می کنم که غیرممکن است به دلیل اینکه شکاف بین نیروهای سنتی و نیروهای جدید، به وضعیتی رسیده که به راحتی قابل حل نیست مگر از طریق به رسمیت شناختن نسبی یکدیگر. در گذشته یک طرف همیشه تفوق داشته به وسیله نیروهای در اختیار یا حمایت مردمی، در قبل و بعد از انقلاب اینها همیشه می توانستند بر طرف دیگر تفوق پیدا کنند اما جلوی روند تحولات اجتماعی را که نمی توانستند بگیرند.روند اجتماعی وضعیت دیگری داشته. بنابراین کم کم موازنه ای که به نحوی به هم ریخته می شد، الان به شکل تاریخی وارد موازنه قوای جدی شده اند. این موازنه قوا به نظر من به این معناست که در طول تاریخ ایران هیچ گاه نیروهای سنتی و مدرن به این وضعیت موازنه قوا نرسیده بودند که هیچ کدام نتوانند همدیگر را حذف کنند درعین حال که هیچ کدام هم نمی خواهند دیگری را به رسمیت بشناسند. این دوگانه است که مشکل ایجاد کرده است. شما نه می توانید طرف را حذف کنید و نه می خواهید به رسمیت بشناسید. 
این وضعیت ناپایدار است و باید به سمتی برود که یک نیرو، دیگری را حذف کند یا به رسمیت بشناسد. آنچه نیروهای اصلاح طلب را از دیگران متمایز می کند، تصمیماتی از سوی آنان است که به این فرایند مسالمت آمیز کمک کند تا نیروها یکدیگر را به رسمیت بشناسند. و تا این اتفاق نیفتد وارد فضای توسعه و ثبات نخواهیم شد. در مورد تصمیمات جزئی هم انواع تصمیماتی که گرفته می شود، اینها خیلی مسائل مهمی نیست. باید مسئله کلان را به شکل اساسی تری حل کرد ضمن اینکه اصلاح طلبان و اصولگرایان و نیروهای دیگر، ذات ثابتی ندارند که بگوییم مثلا ماشین مشخصی است که با اطلاعاتی که می دهیم همیشه یک تصمیم از آن بیرون می آید. اینها تابع شرایط محیط هستند، متحول هستند، تغییر کرده اند. در اصلاح طلبان تغییرات جدی رخ داده، در بخش عمده ای از اصولگرایان هم این تغییرات به وجود آمده، بنابراین نمی توانیم تصمیمات مشخصی را طی 40 سال گذشته به اینها ارجاع دهیم. همه اینها همسو با تغییرات اجتماعی سعی کرده اند خودشان را تطبیق دهند البته گاهی هم ایستادگی کرده اند. در مورد اقناع گری هم این طور نیست که فکر کنیم نیروهایی هستند که می توانند تاریخ و جامعه را بسازند. درواقع بخش عظیمی از رفتارهایمان در گذشته را که نگاه می کنیم، می بینیم رودخانه ای بوده که آب با شدت زیادی می رفته ما هم سوار قایقی بوده ایم. در آن لحظه پارو می زنیم و یک متر عقب می رویم یا جلو. یا آن زمان تصور می کردیم که خیلی کار می کنیم اما الان که به این رودخانه به شکل بلندمدت نگاه می کنیم، می بینیم در خیلی از وقت ها کارهایی که انجام می شده، تغییرات چشمگیری را ایجاد نکرده است. این روند کلی جامعه است که همه را با خودش به سمتی که مشخص است، حرکت می دهد. بنابراین به جای اینکه این نوع تمایزات را برای اصلاح طلبان یا اصولگرایان قائل شوم، یا این نوع داوری ها را در مورد تصمیماتشان انجام دهیم، باید از منظر کلان تری به قضیه نگاه کنیم شاید چشم انداز بهتری را این منظر به ما نشان دهد.
 تصور من این است که شما اثرگذاری جناح های سیاسی را به تصمیمات جزئی تقلیل می دهید؛ تصمیماتی که در تاریخ نقش جدی نداشته اند. البته رویکرد فروتنانه شما به توان جناح های سیاسی اصولگرا و اصلاح طلب و اینکه تصمیمات آنها در مسیر تاریخ چندان تعیین کننده نبوده است، سویه دیگری هم دارد و آن، تقلیل دادن اشتباهاتی است که هر دو جناح در مسائل سیاسی و اجتماعی مرتکب شده اند. با این رویکرد مثلا مجلس ششم و حوادث آن یا تندروی های اصلاح طلبان در شورای شهر را چطور ارزیابی می کنید؟ آیا اینها تصمیمات جزئی بوده اند که نقشی در تحولات  اجتماعی نداشته اند؟ مثلا حمایت از هاشمی و شکست اصلاح طلبان در انتخابات، یک تصمیم جزئی است؟ مواجهه و خصومت اصولگرایان با ایده جامعه مدنی و دموکراسی و نادیده انگاشتن تحولات اجتماعی، منجر به تصمیماتی شده که اکنون ما را ساخته اند. از این منظر است که معتقدم نوعی رویکرد تقلیل گرایانه در پاسخ شما هست. پرسش دیگر اینکه واقعا اگر اصولگرایان، اصلاح طلبان یا به قول شما رقیب را به رسمیت بشناسند، مشکلات مرتفع خواهد شد؟ به نظر می رسد این راهکارها، مربوط به قبل از حوادث دی ماه 96 است. حوادث 96 را باید جدی گرفت، شکاف های عمیقی بین جامعه و جریان های سیاسی رخ داده است. چندان امیدی به اصولگرایان نیست اما اصلاح طلبان توان بازگشت به جامعه را دارند و این بازگشت نیازمند یک تصمیم است و آن تسویه اصلاح طلبانی است که بیش از دغدغه مردم، سودای ماندگاری  در قدرت و دغدغه منافعشان را دارند. پرسش اساسی این است که آیا وقت انشعاب در اصلاح طلبان فرا نرسیده است؟
سوالتان نکته خوبی را مطرح کرد که شاید مجبور شوم پاسخ قبلی ام را تکمیل کنم. می گویم تصمیمات جزئی تاثیری در فرایند کلی ندارند زیرا اصلاح طلبان باید زمین بازی را تغییر دهند نه تاکتیک های بازی. مثالی می زنم تا روشن شود. این مثال مربوط به گذشته است. در سال 1378، درآمدهای نفتی ایران کم کم افزایش یافت. از نظر من این تحول به معنی تغییر اساسی در ساخت بازی بود؛ ساختی که در سال 1377 و 76 با کاهش درآمدهای نفتی به شکل دیگری درآمده بود، با افزایش درآمدهای نفتی دوباره به ساختار نفتی برگشت. اینجا اصلاح طلبان باید تصمیم اساسی و راهبردی می گرفتند و اجازه نمی دادند درآمدهای نفتی ساختار بازی را تغییر دهد. به نظرم تصمیمات جزئی نمی توانست تغییر و تحولی در جامعه ایران  ایجاد کند. همان زمان به آقای خاتمی در نامه ای نظراتم را گفتم و دولت هم حساب ذخیره ارزی را درست کرد و من هم انتقاداتی داشتم. بنابراین مسئله این است که من به تصمیماتی اهمیت می دهم که اتفاقا به اصلاح طلبان و اصولگرایان یا هر کنشگر سیاسی دیگر کاملا مربوط است، تصمیماتی که متوجه تغییر ساخت بازی باشد. یکی بحث نفت است که فوق العاده اهمیت دارد. بحث نهادهای مدنی که از طریق بسیج مردم و موازنه قوا انجام می شود. بحث حاکمیت قانون و مواردی از این قبیل. بنابراین اگر اینها را به عنوان بنیان های اساسی در نظر بگیریم، اصلاح طلبان هر جا روی آنها دست گذاشته و در این مسیر حرکت کرده اند، به نظرم موفق بوده اند. اگر به مسائل دیگر پرداخته و اینها را فراموش کرده باشند، فرقی نمی کند آن مسئله چگونه است و چه تصمیمی درموردش گرفته اند زیرا وارد ساخت بازی ای شده اند که این ساختار نهایتا آنها را با شکست مواجه می کند. حتی به 92 هم که نگاه کنید، محصول تحریم و کاهش درآمدهای نفتی در بودجه دولت است وگرنه اگر درآمدهای نفتی وجود داشت، مدیریت قبلی هم به شکل دیگری ادامه پیدا می کرد و جلو می رفت. بنابراین این را تقلیل ندهیم به اینکه اصلاح طلبان از یکی حمایت کردند و از دیگری حمایت نکردند. مسئله این است که در درجه اول ساخت بازی به نفع آنها تغییر کرد. کنشگران و نیروهای سیاسی تا حدی می توانند موفق باشند که توجهشان را به مولفه های اصلی ساخت بازی سیاسی در ایران معطوف کنند. به نظرم الان این ساختار شرایطش آماده است. اینکه فکر می کنیم اصلاح طلبان نباید دنبال منافع خودشان باشند و باید دنبال منافع مردم باشند را قبول ندارم، نه اینکه دنبال منافع مردم نباشند. همه ما دنبال منافع خودمان هستیم. مهم این است که منافعمان را به نحوی تعریف کنیم که متناسب با توسعه اجتماعی و اقتصادی و سیاسی کشور باشد. مثالی می زنم. شخصا حرفه ام روزنامه نگاری و پژوهشگری اجتماعی است. من باید دنبال این باشم که حرفه روزنامه نگاری تقویت شود و منافع من هم به شکل صحیح بهبود یابد. اگر این کار را انجام دهم یعنی نهاد مدنی روزنامه را تقویت کرده ام و این به نفع همه جامعه است. به این معنا نیست که من علیه منافع روزنامه نگاری کار کنم و تصور کنم به نفع مردم کار می کنم. خیر، هرکس باید منافع خودش را در چارچوب توسعه اقتصادی، سیاسی تعریف کند و بعد دنبال منافع خودش هم باشد. اگر کسی دنبال منافع خودش باشد اما آن منافع را رانتی تعریف کند، یا حتی اگر منافع خودش را هم رانتی تعریف نکند ولی این منافع را برای دیگران تعریف کند باز هم به ضرر مملکت است. حتی اگر برای مردم منافع رانتی تعریف کند به ضرر مردم است. مثلا من شخصا از آزادسازی قیمت انرژی دفاع می کنم با اینکه مصرف انرژی ام ممکن است بالا باشد و از جیبم هم برود. اما این را می دانم که این آزادسازی به نفع توسعه اقتصادی است و منافعش به جیب همه ملت و از جمله من خواهد رفت. این طور نیست که از جیب من و ملت برود.
این نوع تمایز که مطرح می کنید و اینکه به دامان ملت برگردند، خب یعنی چه؟ انقلاب که بیشتر از همه به دامان ملت برگشت. همه ملت حمایتش کردند. مگر امروز منتقدان از آن دستاوردها حمایت می کنند که فردا از بازگشت به دامان ملت به این معنا بگوییم که باز هم حمایت کنند؟ این چه حرف عجیبی است؟ در گذشته این همه سیاست ها که همه شان مبتنی بر حمایت ملت بوده و مردم حمایت می کردند اما بعد دستاوردها همان هایی بوده که ملت آن را محکوم کرده اند. بنابراین از این سد عبور کنید. به نظر من مسئله 96 لزوما اتفاق تعیین کننده ای نیست. برای اصلاح طلبان می توانست اتفاق بدی باشد اما معتقدم هیچ تاثیری در راهبرد اصلاح طلبی ندارد و اصلاح طلبان هم احتیاج ندارند راهبردشان را تغییر دهند بلکه باید اتفاقا به راهبرد اصلاح طلبی برگردند، راهبردی که از سال 79-80 کم کم کمرنگ شد، 84 باز هم کمرنگ شد، به 88 که رسید کلا تغییر ماهیت داد. این راهبرد از اصلاح طلبی عبور کرد فارغ از اینکه خوب یا بد باشد در ادامه و در سال 92 سعی کردند برگردند که به نظرم هنوز برگشت کاملی به راهبرد اصلاح طلبی نداشته اند. معنای اینکه می گویند به دامان ملت برگردیم را باید شکافت. همه نیروهایی که در دامان ملت بودند امروز یک عده آنها را محکوم می کنند که این چه سیاست هایی بود که اتخاذ کردند. اصلاح طلبان باید به خط مشی اصلاح طلبانه برگردند و کوشش کنند مردم را با این خط مشی هماهنگ کنند و با کوشش خودشان جلو بروند.
 بحث اول شما درباره نقش نفت در سرنوشت سیاست داخلی و به تبع آن سیاست خارجی قانع کننده است، اما تا حدودی تک محوری است. از این منظر احمدی نژاد ممکن می شود، همان طور که در سال 92 با کاهش یا افزایش قیمت نفت، روحانی روی کار آمد. در این تحلیل نه به شیوه مستقیم بلکه به طرز زیرپوستی نقش و توان مردم نادیده گرفته می شود. درواقع این ساختارهای رسمی کشور هستند که با بالا و پایین رفتن قیمت نفت را به وجود می آورند، پروپاگاندا و سازماندهی می کنند تا دولت متبوع این شرایط روی کار بیاید. امیدوارم پاسخ شما را اشتباه فهمیده باشم، در غیر این صورت در این تحلیل نقش مردم بیش از آنکه اصالت داشته باشد، عارضه ای است از عارضه ای دیگر. در بخش دیگری از بحث شما به صراحت نقش مردم نادیده گرفته می شود و نوعی نخبه گرایی خواسته یا ناخواسته در نگاه شما وجود دارد؛ جریان نخبه ای به نام اصلاحات که باید کار خودش را بکند بی توجه به رویکرد پوپولیستی. این نگاه نخبه گرایانه دو بعد دارد که با بخشی از آن می توان موافقت کرد، به این معنا که اصلاح طلبان باید استراتژی منسجمی داشته باشند همان طور که قبلا داشته اند. تصور می کنم این اصلاح طلبان نخبه خاستگاه شان اصلاح طلبان دوم خردادی است. اگر این طور باشد، این اصلاح طلبان بیش از هر زمان دیگر هم زمانی با ملت داشته اند و از دامان آن سر بر کشیده اند. در بعد دیگر نگاه نخبه گرایانه شما نوعی سرکشی و بی اعتنایی وجود دارد؛ که مصداق «هرچه پیش آید خوش آید» است، بدون توجه به پویایی و تغییر شگرفی که در جامعه افتاده است و باید جناح های سیاسی مطابق با آن تغییر کنند و دست بر قضا به دامان ملت بازگردند.  درست می فرمایید که هرکسی به فکر منافع خودش است و این منافع باید قابل جمع با منافع ملت باشد. پرسش اساسی اما اینجاست که آیا اصلاح طلبانی وجود دارند که منافع شان قابل جمع با ملت باشد؟ شما چه راهکاری برای آن دسته از اصلاح طلبانی دارید که تنها در فکر منافع خود هستند و منافع ملت را تضییع می کنند؟ آیا هم چنان اصلاح طلبان برای تداوم اصلاح طلبی باید در اتحاد و ائتلاف بمانند یا بخشی از آنان که به منافع مردم هم می اندیشند باید از طریق انشعاب به خاستگاه واقعی خود بازگردند؟ اصلاح طلبان در مقاطعی تاوان سنگینی برای ماندن  در کنار مردم داده اند. به گمانم از نگاه شما جریان اصلاح طلبی نیازی به پاک سازی آشکار ندارند و بازگشت به خاستگاه اصلاح طلبی ناگزیر موجب حذف برخی از اصلاح طلبان می شود.

اینکه شیوه این کار چیست تا این پالایش صورت بگیرد، به نظرم پذیرش آزادی نقد و گفت وگو میان اصلاح طلبان است. در قضیه آقای نجفی، یک اتفاق مهم رخ داده، آنها راحت نمی توانند با هم گفت وگو کنند، کار به اتهام زنی و عصبانیت می کشد. با این کار که نمی شود پیشرفت داشت. باید درست حرف بزنیم. مطالبی که گفته ایم کدام اشتباه است و چه نتیجه ای باید بگیریم. فورا انگ و اتهامات مختلف می زنند. با این شیوه بحث که اصلا نمی شود پالایشی در میان نیروهای اصلاح طلب کرد. دلیل اصلی این است که واقعیت نقد و گفت وگو را نپذیرفتیم. اگر این را بپذیریم راحت می توانیم در مورد ارزش ها معیارهای مشخصی را عرضه کنیم. کسانی که در چارچوب اصلاح طلبی نمی گنجند را هم می توانیم حذف کرده و کنار بگذاریم.  در مورد نخبگان و توده، برداشت شما کاملا درست است و من به آن معنا نقش توده ای قائل نیستم. برای مردم در همراهی نخبگان است که نقش ماندگاری قائلم که به احتمال قوی در جامعه سالم منتقل به نهادهای مدنی می شوند و نقششان را آنجا ایفا می کنند. این چیزها توی کت من نمی رود خیالتان را راحت کنم. هیچ پدیده ای در ایران به بزرگی پدیده انقلاب و حتی اشغال سفارت نیست. جنگ هم که می دانید همین طور. در تمام پدیده هایی که با حداکثر مشارکت مردمی بوده، امروز همان کسانی که حامی این جریانات بودند می توانند نسبت به آنها ابراز پشیمانی کنند بدون اینکه هیچ مسئولیتی را بپذیرند. این همه حضور مردمی در سیاست داشتیم چطور وضعمان بهبود نیافته و در یکسری زمینه ها بدتر هم شده است. این چه حرفی است که می زنید نقش مردم نقش مردم؟ در کدام کشور منطقه می توانید این همه نقش عمومی مردم را ببینید؟ اما نتیجه اش چیست؟ چه دستاوردی را می توانید بشمرید؟ همین ذهنیت هاست که کار را به اینجا کشانده است. من هم ممکن است در مقطعی این طور فکر می کردم. ما آمال و آرزوها و خواسته های خودمان را پشت مردم می ریزیم. بله اگر مردم جامعه ای تغییر نکنند، جامعه تغییر نمی کند. اما نقش مردم این نیست که به خیابان بریزند و چهار تا شعار بدهند و کیف کنند و فردا هم علیه تمام گذشته شان فحش دهند و حرف بزنند. در سال 88 چه کسی به خیابان آمد به جز مردم؟ اکنون کجا هستند؟ چه کسی از آن اوضاع دفاع می کند؟ و چه عوارض وحشتناکی برای جامعه ایجاد کرده؟ به نظرم باید جلوی این حرف ها را گرفت و نقد رادیکال به اینها انجام داد. جامعه ای که نخبه هایش نتوانند چهار تا حرف درست بزنند و حتی نمی توانند با هم حرف بزنند، مردمش کجا می توانند یک اقدام درست وحسابی و قابل قبول انجام دهند؟ مردم می خواهند چه کنند جز اینکه توی سروکله هم بزنند؟ بنابراین پوپولیستی را که در پس این پرسش ها است و با کلماتی دیگر آرایش یافته باید کنار گذاشت و با بازنگری جدی درخصوص تحولات اجتماعی، اصلاحات و مسیری که باید برویم را به وجود بیاوریم. تنها چیزی که می توانم برایتان تکرار کنم این است که این همه نقش مردم نقش مردم نکنید. در یک قرن گذشته نقش مردم به تعبیری که شما در پرسش مطرح کردید در ایران از همه کشورهای دیگر منطقه بیشتر بوده و امروز عدم رضایت از وضع موجود بیشتر از کشورهای دیگر است. شاید بگویید درست عمل نکردیم. بله درست عمل نکردن محصول همین نگاه است.
در مورد بحث منافع، آنچه من گفتم در پاسخ به پرسش شماست. من که مصداقی حرف نزدم. من منطق شما را نقد کردم که می گویید منافع شخصی، می خواهم بگویم منافع شخصی هیچ ایرادی ندارد و مشکلی در این موضوع نیست. اما شما می فرمایید یکسری از این افراد منافعشان در جهت منافع مردم تعریف نشده که کاملا موافقم. تعیین مصداق باید کرد و علیه شان حرف زد. اصلا اینها دیگر اصلاح طلب نمی شوند و تحت پوشش اصلاح طلب خودشان را پنهان کرده اند. صحبت من ناظر به اصل منطق شما بود. بنابراین با شما موافقم علیه بسیاری از اینها باید حرف زد و ایرادی هم ندارد. کاری هم نداریم که آنها دنبال چه هستند. حتی می گوییم شما حق دارید دنبال منافعتان باشید اما منافعتان باید در چارچوب توسعه و پیشرفت کشور تعریف شود و به آن کمک کند. حالا اگر این طور نیست ما آن منافع را محکوم می کنیم. حتی کسانی که تصور می کنند دنبال منافع کشور هستند اما تعریفشان از منافع کشور تعریفی است که علیه پیشرفت و توسعه کشور است، ما با آن هم مخالفت می کنیم. مگر الان اصولگرایانی که با آنها مخالف هستیم یا در ساخت قدرت هستند همه شان دنبال منافع شخصی هستند؟ قطعا این طور نیست. بسیاری از آنها فکر می کنند کشور و مردم و انقلاب این طور است و برای آنها ازجان گذشتگی می کنند ولی کار اشتباهی می کنند.  برداشت شما از پاسخ من درست بود. درواقع شما نقش مردم را انتزاعی تصور می کنید. شما وقتی در قطب زندگی می کنید چاره ای ندارید جز اینکه از لباس های بسیار گرم استفاده کنید. وقتی در آفریقا زندگی می کنید باید این لباس ها را کنار بگذارید. وقتی در بیابان خشک زندگی می کنید اراده شما معطوف به محیط و شرایط است و وقتی در جنگل های آمازون زندگی می کنید، قضیه فرق می کند. من اراده را در ذیل این تعریف می کنم و می پردازم. شما اراده گرایانه تعریف و فکر می کنید مردم می توانند هر کاری بکنند. چنین چیزی وجود ندارد و اصلا عقل ایجاب نمی کند مردم هر کاری را انجام دهند. مردم براساس محیطشان واکنش نشان می دهند و اگر تغییرات محیطی خیلی جدی باشد، اوضاع به کلی عوض می شود. شما نقش تغییرات محیطی و ساختاری را آن قدر کم در نظر می گیرید که می خواهید برای مردم نقش قائل شوید درحالی که مردم در ذیل این وضعیت ساختاری است که از خودشان واکنش نشان می دهند.
 با این اوصاف انتخابات آینده را چطور ارزیابی می کنید؟ بالاخره اصلاح طلبان برای پیروزی به رای مردم نیاز دارند، رای هم یعنی شمارش آرا، چیزی که تاکنون بیش از هر چیزی برای جناح های سیاسی کشور مهم بوده است. کار سیاسی از طریق صندوق رای، گاه به همان شیوه پوپولیستی که شما چندان اعتقادی به آن ندارید. دقیقا از همین جا تفاوت مردم با مردم روشن می شود. شما به مردم در معنای توده باور ندارید که در صحنه حاضر می شوند. این نکته کاملا درستی است، اما سال هاست که اصلاح طلبان هرچه دارند از قبل توان همین مردم در صحنه بوده است. اما مردمی که من از آنها نام می برم در اقلیت اند. مردمی هستند که در راه اند، مردمی که با سیاست های تازه خلق می شوند و به تعبیر نیچه با گام های کبوتر به جلو می آیند، بی هیچ سروصدایی و ما را غافلگیر می کنند. و من تصور می کنم جناح های سیاسی کشور غافلگیر شده اند. این غافلگیری به شکل های متفاوتی بروز و ظهور می یابد: به شکل انفعال، انکار و یا هشدار. تفاوت بنیادینی است بین مردمی که از آنها سخن گفتم و مردمی که شما به حق از آنها انتقاد می کنید. البته اینکه اصلاح طلبان تا چقدر محق هستند تا از مردم در صحنه انتقاد کنند جای تامل دارد. با این اوصاف، شما به چه مردمی باور دارید؟
اگر دقت کنید صحبت های اول من بنیادشان مشارکت است. چطور کسی که برمبنای مشارکت صحبت می کند می تواند مردم را نادیده بگیرد؟ اصلا اگر مردم تغییر نکنند، جامعه ای تغییر نخواهد کرد. البته مردم در ساخت اجتماعی و اقتصادی است که از خودشان واکنش نشان می دهند. اگر بر این قضیه تاکید می شود که در انتخابات باید شرکت کرد، به این معنی است که باید بتوانید نظر مردم را جلب کنید. اما فرق دارد با اینکه دنباله رو مردم باشید. کار سیاست مدار این نیست که دنباله رو مردم باشد. کار سیاست مدار این است که ایده های خودش را مشخص و سعی کند مردم را با آنها قانع و همراه کند. بنابراین نمی دانم شما از چه مردمی صحبت می کنید، اما در نهایت سیاست مداران اعم از اصلاح طلب، اصولگرا و غیره باید سعی کنند نظر مردم را جلب کنند. باید دفاع کنیم از اینکه در چارچوب دموکراتیک و انتخابات پیش برویم برای اینکه هر جا اختلافی به وجود می آید این گزینه بهترین شیوه برای رفع خصومت و اختلاف است. حتی اگر بازنده هم باشیم. مهم این است که شیوه و را ه حل موردقبولی را برای رفع اختلافات داشته باشیم. بنابراین تا اینجا مسئله ای نیست. جاهایی هم که می گفتم دنباله رو مردم نباید باشند جایی است که سیاست مدار نمی تواند با این بهانه که مردم این را می خواهند از خودش رفع مسئولیت کند. مردم این را می خواهند، تو چرا دنبالشان بروی؟ اگر چنین است تو دیگر چه رهبری سیاسی داری؟ هرکس باید مسئولیت رفتارش را خودش بپذیرد نه اینکه بگوییم مردم می خواهند. تابه حال از این اشتباهات زیاد داشته ایم و نباید تکرارشان کنیم. اما سوال شما  در مورد انتخابات؛ برداشتم این است که اگر امروز قرار باشد با شرایط کنونی و سنت گذشته انتخابات باشد، معتقدم به معنای گذشته انتخابات شکل نمی گیرد و بعید می دانم مردم به طور جدی پای صندوق های رای بیایند و بعید می دانم اصلاح طلبان بتوانند لیستی در این زمینه ارائه کنند. اصلاح طلبان چندین مشکل جدی خواهند داشت و مهم ترینش همین جاست که نمی توانند مردم را برای شرکت در انتخابات قانع کنند. قصدم این نیست که از مردم تبعیت کنند، اگر مردم نخواهند باید دنبال کار خودشان بروند اما اگر مردم و افکار عمومی حس می کنند که از طریق انتخابات (به نظرم از نظر این برداشت بالاترین انتخابات سال 96 بوده) نمی توانند به دستاوردی برسند، دلیلی ندارد که شرکت کنند. بنابراین ریزش عمده ای در انتخابات از طرف اصلاح طلبان خواهد بود البته از اصولگرایان هم ریزش خواهد بود اما اصلاح طلبان به دلیل تشتت و اینکه بخشی از حامیانشان حاضر به حمایت نیستند و بیشتر طالب این هستند که مستقل در کنش سیاسی و انتخاباتی شرکت کنند، به نظرم اصلاح طلبان پیشاپیش این بازی را باخته اند. در واقع اینجا بازی ای هم وجود ندارد. تابه حال سعی کرده ایم این بازی را تعریف و رسمی کنیم و در 96 تعریف شده بود. بعد از 88 که این همه تنش شد باز هم انتخابات زنده شد. انتخابات 92، 94 و 96 نشان داد که از نظر مردم انتخابات اعتبار دارد یعنی به عنوان یک روش اعتبار دارد اما به عنوان یک نتیجه نه. الان دیگر انتخابات باید راهگشا باشد و طریقیت داشته باشد و به نظرم انتخابات 94 و 96 هیچ کدام نتوانستند این راه گشایی را داشته باشند درحالی که انتخابات به عنوان یک شیوه حل اختلاف جا افتاده بود. به همین دلیل معتقدم با فرض ادامه وضع موجود اصلاح طلبان قادر به شرکت در انتخابات نخواهند بود مگر اینکه اتفاقی در عرصه سیاست رخ دهد. به نظرم این بار حکومت است که باید تغییر نگاهی به فضای سیاسی بدهد. با توجه به شرایط کنونی مطمئن نیستم چقدر این اتفاق بیفتد گرچه ناامید هم نیستم. اگر تغییر ملموسی در فضای عمومی رخ دهد، یعنی حس شود نتایج انتخابات می تواند راهگشا باشد، معتقدم اصلاح طلبان با این ساختارشان نمی توانند شرکت کنند و نیروهای جدیدتری در آنها شکل خواهد گرفت و در کنار نیروهای قدیمی شان است که می توانند در انتخابات شرکت کنند. اینکه برنده می شوند یا نه بحث دیگری است. تحول سیاسی هم فقط در تایید صلاحیت ها نیست. تایید صلاحیت ها فقط رد و محدودیت صلاحیت ها در مجلس نیست، در کل حکومت باید بازتاب داشته باشد. در این مجلس یک عده هم باید بروند کاری از آنها برنمی آید. مجلس آن قدر ضعیف شده و همه دندان هایش کشیده شده که به نظرم کارایی خاصی در فضای کنونی نمی تواند از خودش نشان دهد.
                