شنبه ۲۵ آبان ۱۳۹۸
-----------------------------------------
سرمقاله
-----------------------------------------
معضلات افزایش قیمت بنزین
-----------------------------------------

                    اجرای ناگهانی سهمیه بندی بنزین به شکلی که کمتر تصور آن می رفت، از منظر اقتصاد کلان، شاخص های اقتصادی و البته واکنش های اجتماعی، تصمیمی نگران کننده به شمار می رود. اقتصاددانان با گرایش های مختلف و مدیران توسعه بر این نکته اتفاق نظر داشتند که نرخ بنزین در ایران، بیشتر به سود افراد برخوردار است. سال های متمادی است که افراد صاحب خودرو و ثروتمندان، از مواهب بنزین ارزان بهره مند هستند؛ زمانی که خودرو ها در ایران بسیار کم بود، آنها از خودروهای بزرگ و بسیار پرمصرفی استفاده می کردند که در صد کیلومتر، بالای 20 لیتر بنزین مصرف می کرد، در حالی که بیشتر مردم، اساسا خودروی سواری شخصی نداشتند. این مسئله در سال های اخیر نیز که سرانه خودرو افزایش یافته است، باز هم مشهود بود؛ خانوارهای دهک های پایین یا خودرو نداشتند یا خودروی ارزان قیمت کم مصرف داخلی داشتند و در طرف مقابل، دو دهک بالای درآمدی، هریک چندین خودرو دارند و گاهی از خودروهای با حجم موتور بالا و چندمیلیاردتومانی استفاده کرده و از همان بنزین تک نرخی استفاده می کنند که با توجه به درآمدهای بالای این دهک ها، عملا در سبد هزینه آنها عددی به حساب نمی آید. این گروه، بهره مندان از رانت بنزین ارزان قیمت هستند. ثروت ملی که می شد با قیمت فوب خلیج فارس به چندین برابر قیمت عرضه شده در داخل صادر شود، به جیب این ثروتمندان ریخته می شد که البته هم وطن ما هستند، اما می توانند قیمت واقعی بنزین به علاوه سود آن را به راحتی از درآمدهای سرشار خود پرداخت کنند، بدون آنکه از سهم درآمدهای عمومی ایران استفاده کنند. اما رفع این تبعیض حتما نیازمند راهکارهایی به مراتب جامع تر و پیچیده تر از سهمیه بندی و افزایش نرخ بنزین خارج از سهمیه آن هم برای همه است؛ یعنی با راهکار اعلام شده از سوی دولت که گویا مصوب جلسه های هماهنگی سران قواست، باز هم این دهک های پایین هستند که بیشترین ضرر را خواهند برد و خانوارهای با درآمد بالا نیز نگرانی ای از بابت نرخ بنزین سهمیه ای یا خارج از سهمیه نخواهند داشت. متاسفانه این اقدام در شرایطی انجام شده که نرخ تورم اعداد بالایی را نشان می دهد و در عین حال، ایجادنشدن اشتغال و نرخ بالای بی کاری در اقتصاد ایران، بسیاری را ناگزیر به امرار معاش از طریق استفاده از خودروی ارزان شخصی خود کرده است. نگارنده روزانه به طور میانگین چهار بار از این خودروها استفاده می کنم؛ تاکسی های اینترنتی یا مسافربرهای شخصی که عمدتا از شهرستان برای کار به تهران آمده و با خودروی ارزان قیمت خود مشغول کار هستند. معیشت اینها با خودروی ارزان قیمت و بنزین با نرخ هزار تومانی تامین می شود. حتما پیش از هر اقدامی، باید به حال این اقشار فکری می شد. دوم، افرادی مانند نگارنده که درآمد ثابتی در ماه دارند، حال برای یک مسیر شهری، با افزایش کرایه چه کنند؟ وقتی سامانه حمل و نقل عمومی در کلان شهر تهران و در تمام شهرها ناقص است و ازدحام بسیار بالایی در ساعات پیک مصرف دارد، حمل و نقل ارزان برای اقشار دارای درآمد ثابت، وجود خارجی ندارد و در عین حال حذف مسافربرهای شخصی از نظر سرویس حمل و نقل نیز ممکن نیست؛ چرا که مسافران بسیاری باید سر خیابان ها منتظر بمانند. ایجاد سامانه کامل حمل و نقل عمومی از مترو تا اتوبوس های برقی و... نیز به سرعت امکان پذیر نیست؛ چرا که زیر ساخت گران قیمتی دارد و فعلا شهرداری ها درگیر هزینه های جاری خود هستند. از دیگر سو، اثر افزایش قیمت بنزین روی قیمت کالاهایی که مصرف می شود، امری مشخص است... 
چراکه حمل و نقلی که با بنزین انجام می شود یا هر فروشنده ای که پول اضافی بنزین را می پردازد، باید این مابه التفاوت را از مصرف کننده دریافت کند. در این شرایط، هزینه زندگی یکباره بالا می رود که البته درصد آن را کارشناسان مرکز آمار و بانک مرکزی می توانند در گروه های مختلف درآمدی و کالا و خدمات تخمین بزنند. مجموع اینها نشان می دهد اجرای سهمیه بندی به شکلی که اعلام شده، راحت ترین برنامه قابل اجرا برای مجریان است، اما به سود مردم نخواهد بود. در عین حال، سخنان مطرح شده از سوی مقامات ارشد دولت مبنی بر بازتوزیع درآمدهای حاصل از اصلاح نرخ بنزین در قالب افزایش یارانه، علامت سوال های بزرگ تری را ایجاد می کند. مگر از زمان حذف یارانه حامل های سوخت و توزیع همگانی یارانه 45هزار و500 تومانی، بارها و بارها، اقتصاددانان طیف های مختلف با دیدگاه های بسیار متنوع، اشتباه بودن این نوع توزیع را بیان نکرده بودند؟ دکتر روحانی با نقد همین شرایط، رای بخشی از جامعه را به خود اختصاص داد. با وجود اینکه همکارانم در معاونت رفاه وزارت تعاون، کار و رفاه، تلاش بسیاری برای تکمیل بانک اطلاعاتی خانوارهای ایرانی کرده اند، اما اراده ای در سطوح کلان تصمیم گیر برای حذف گروه های برخوردار وجود نداشت. در عین حال به نظر نمی رسد دولت هم از نظر بودجه ای و ارزی در شرایطی باشد که نخواهد از منابع حاصل از این افزایش قیمت بنزین بهره ببرد و احتمالا این نیز یکی از انگیزه ها بوده است؛ چرا که همه می دانند منابع دولت تا چه حد تحت فشار تحریم ها قرار گرفته است. حتی اگر به شکل فرضی، بازتوزیعی برای جبران ناکافی بودن حقوق و دستمزد صورت بگیرد، آثار تورمی و روانی این افزایش قیمت به مراتب بالاتر از بسته جبرانی احتمالی خواهد بود. نگارنده حتما برای اصلاح قیمت بنزین و حتی کسب درآمد از آن برای دولت، سراغ روش های متکی بر اطلاعات دقیق که در جوامع پیشرفته در بانک های اطلاعاتی و حتی در بانک های اطلاعاتی کشور خودمان نیز تا حدی وجود دارد، می رفتم و تلاش می کردم از سایر راهکارهایی که از سوی برخی پژوهشگران اقتصادی پیشنهاد شده است، استفاده کنم. به هر تقدیر، در شرایط فعلی و از امروز که آغاز هفته کاری است، کنترل بار تورمی و جلوگیری از بروز مشکلات اجتماعی از وظایفی است که اجرای آن با ابزارهای فعلی در اختیار دولت، از هر زمان دیگری دشوارتر به نظر می رسد.
                