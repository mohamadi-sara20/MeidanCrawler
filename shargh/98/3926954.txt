دو‌شنبه ۱۰ تیر ۱۳۹۸
-----------------------------------------
حرف اول
-----------------------------------------
همکاری برجامی با اروپا علیه آمریکا
-----------------------------------------

                    در هفته های اخیر اتحادیه اروپا بر تلاش هایش افزوده تا اینستکس را هرچه سریع تر اجرائی کند و قرار است که همین روزها اولین مبادلات ایران از طریق این نهاد انجام شود. نشست دو روز قبل کمیسیون مشترک برجام نیز به همین موضوع پرداخت. همان طور که گفته شده، ساز و کار اینستکس نمی تواند تمام زیان های حاصل از خروج آمریکا از برجام را جبران کند؛ ولی شکل گیری این نهاد مالی نشانه روشنی از عزم کشورهای اروپایی برای حفظ برجام است. برخی محافل سیاسی خاص و صدا و سیما تلاش می کنند با بی ارزش نشان دادن اینستکس بر ضرورت خروج ایران از برجام تاکید کنند؛ ولی این گروه تاکنون استدلالی ارائه نداده اند که خروج از برجام چه منافعی برای ایران در پی خواهد داشت؟ همان گونه که دکتر روحانی بیان کرده، گروهی علاقه مند بودند ایران دو سال پیش با روی کار آمدن ترامپ از برجام خارج شود. سیاست حفظ برجام برای ایران مشروعیت بین المللی به ارمغان آورده و مجرای همکاری های اقتصادی محدود با اتحادیه اروپا، چین و روسیه را باز نگه داشته است. تا به حال کشوری در جهان نبوده که به دلیل تشدید تحریم های بین المللی بتواند به وضعیت اقتصادی خود بهبود ببخشد. بدیهی است شرایط پرفشار و تحریم های شدید هزینه سنگینی بر اقتصاد ایران تحمیل می کند و آثار کوتاه مدت و میان مدت منفی جدی به دنبال دارد.تداوم همکاری با اتحادیه اروپا، به انزوای بیشتر جنگ طلبان آمریکایی در عرصه جهانی منجر خواهد شد؛ در حالی که اصرار بر بی فایده بودن برجام و فاصله گرفتن از اتحادیه اروپا، ممکن است خطر شکل گیری اجماع جهانی و بازگشت قطع نامه های سازمان ملل علیه ایران را افزایش دهد و نااطمینانی در فضای اقتصادی کشور را تشدید کند.
دستگاه دیپلماسی ایران در یک سال گذشته، با وجود تهدیدها و تحریم های فزاینده دولت آمریکا، توانسته ایران را کشوری صلح طلب و خواستار ایجاد رابطه دوستانه با کشورهای منطقه و جهان معرفی کند و به این ترتیب بخش بزرگی از افکار عمومی جهان را تحت تاثیر قرار داده است. در حالی که خروج ایران از برجام، برای جنگ طلبان افراطی در خاور میانه و آمریکا  بهانه مناسبی فراهم خواهد آورد. 
بدون تردید ایران برای شکل دادن به اقتصادی پویا و مقابله با مشکلات ساختاری، مانند وابستگی به درآمدهای نفتی و رقابتی نبودن تولیدات صنعتی و کمبود فرصت های شغلی مولد و پایدار، به فضایی آرام و باثبات نیازمند است. هرچند تحریم های آمریکا راه را برای پیمودن این مسیر بسیار ناهموار کرده؛ ولی خروج از برجام و مواجهه با اجماع جهانی شرایط را پیچیده تر و برون رفت از آن را دشوارتر خواهد کرد و بار بسیار سنگین تری را بر دوش اقتصاد ایران تحمیل خواهد کرد. همکاری بانکی با رعایت الزامات گروه اقدام مالی و تلاش برای متعهدماندن 1+4 به برجام، دو ضرورت عقلایی امروز ایران برای عبور از شرایط سخت تحریم های بی سابقه آمریکاست.
                