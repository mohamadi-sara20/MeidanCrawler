سه‌شنبه ۲۱ آبان ۱۳۹۸
-----------------------------------------
یادداشت
-----------------------------------------
الزامات استفاده از تولیدات ایرانی
-----------------------------------------

                    اکنون که اراده همه ارکان کشور بر «حمایت از تولید داخل» قرار گرفته است (تصویب منع ورود کالاهای دارای مشابه داخلی در شورای عالی هماهنگی سران قوا) باید شروط لازم برای تحقق این اراده حاکمیتی را طرح کرد تا آزموده ها دوباره آزمون نشود و سرکنگبین صفرا نیفزاید.
اگر قرار است رویکرد حمایت از تولید داخل، حرکتی راهبردی و بلندمدت و در معنای مدرن و موفق جهانی آن باشد و نه حرکتی هیجانی، از سر ناگزیری، شدت گیری تحریم ها و کمبودهای ارزی و... باید زمینه های فکری، قانونی و اجرائی این تحول محوری فراهم شود.
وقتی وزیر صنعت از «داخلی سازی کالاهای خارجی پرمصرف و با ارزش افزوده بالا، مدیریت واردات کالاهای خارجی، پیگیری بهبود کیفیت کالاهای داخلی، ترویج مصرف کالاها و خدمات داخلی» به عنوان محورهای توسعه و تعمیق ساخت داخل نام می برد و حتی هدف داخلی سازی بیش از 10 میلیارد دلار از نیازهای صنعتی کشور در همه رشته ها و زنجیره های مختلف صنعتی کشور را برای یکی، دو سال آینده مشخص می کند، دیگر نمی توان صرفا براساس چند دستورالعمل و بخش نامه و فرمان یا ممنوع و محدودسازی اقلام کالاهای وارداتی (ممنوعیت هزارو 650 قلم کالا از حدود شش هزار ردیف کالایی- قائم مقام وزیر صمت در امر بازرگانی- 18/8/98 رسانه ها) عمل کرد و چنین تحول عمیقی را در روند توسعه صنعتی کشور صورت داد. این امر نیازمند رویکردی بلندمدت و راهبردی برای تغییر جهت گیری اقتصادی و صنعتی کشور است. براساس پژوهش انجام شده در یک نهاد پژوهشی معتبر، در دو دهه اخیر ارزش افزوده صنعتی کشور در مجموع روندی نزولی را طی کرده و از 9/19 درصد در سال 1370 به 3/15 درصد در سال 93 کاهش یافته است. همچنین کفه تولیدات صنعتی در این مدت به شدت به ضرر صنایع ساخت محور و کشاورزی پایه (غذایی و نساجی) و به نفع صنایع متکی به مواد خام معدنی و انرژی سنگینی کرده است؛ چنان که سهم صنایع متکی به دانش فنی و منابع کشاورزی به ترتیب از 12 درصد و 38 درصد به 8/10 درصد و 5/16 درصد در سال 93 سقوط کرده است؛ در حالی که در این مدت سهم صنایع هیدروکربوری به سرعت رشد کرده و از 5/12 درصد در سال 83 به 5/38 درصد در سال 93 رسیده است. رابطه مبادله صنعت با دیگر بخش های اقتصادی نیز از 21/1 در سال 1374 به 93/0 درصد در سال 95 کاهش یافته است که معرف نزول ارزش محصولات صنعتی در نسبت با محصولات دیگر بخش های اقتصادی است (برنامه راهبردی توسعه صنایع صادراتی و رقابتی- موسسه مطالعات و پژوهش های بازرگانی- تهران- 1397). 
کمیسیون ویژه حمایت از تولید ملی و اصل 44 قانون اساسی مجلس نیز در گزارش چند ماه قبل خود عنوان کرد: «بررسی وضعیت شاخص ارزش افزوده بخش صنعت در سال های 96 و 97 حاکی از آن است که این شاخص روند نزولی داشته و از 243.635 میلیارد ریال در زمستان سال 1396 به 209.427 میلیارد ریال در پاییز سال 1397 رسیده است». (رسانه ها - 13/5/98).
بر اساس این برای تقویت تولیدات داخلی لازم است:
الف- برای رفع چالش های اساسی پیش روی بخش صنعت و معدن همت گماشت. طبق گزارش کمیسیون ویژه حمایت از تولید ملی مجلس، 38 چالش اساسی در این باره وجود دارد که از جمله می توان به این موارد اشاره کرد: هدفمندنبودن سیاست های صنعتی، ضعف نهاد حقوق مالکیت و فقدان نگاه صادرات محور، عدم تامین مالی و نقدینگی واحدها از سوی بانک ها و بازار سرمایه، جهش نرخ ارز و نبود ثبات آن، بی ثباتی در قیمت مواد اولیه و افزایش هزینه های تولید، زمان بر شدن فرایند ترخیص محموله های وارداتی، سودآوری و رواج فعالیت های غیرمولد و سوداگرانه در اقتصاد کشور، وجود مقررات و تفسیرهای متعدد و شفاف نبودن فرایند رسیدگی به شکایات در نظام بیمه ای کشور، مشکلات ناشی از اجرای قانون مالیات بر ارزش افزوده و گسترده نبودن پایه های مالیاتی در کشور، زمان بر بودن صدور مجوز و اجرا نشدن پنجره واحد، تغییر مکرر و خلق الساعه سیاست ها و مقررات، نبود ساختار روابط توسعه یافته بین سطوح مختلف بنگاهی کشور و... .
ب- برای اصلاح ماده 103 قانون برنامه پنجم توسعه اقدام شود. طبق این ماده قانونی: «برقراری موانع غیرتعرفه ای و غیرفنی برای واردات در طول سال های برنامه جز در مواردی که رعایت موازین شرع اقتضا می کند، ممنوع است».
توسعه صنایع داخلی، به صورت فیزیکی و سخت افزاری در قالب تمرکز بر ساخت کالای وارداتی بدون ایجاد زمینه های لازم و ضروری و بی توجهی به توجیه اقتصادی و مزیت نسبی و قابلیت های بازار و در فضای نبود رقابت و بی توجه به قاعده هزینه- فایده نمی تواند سیاست منطقی و عاقلانه ای باشد.
این الگو به جای درآمدزایی برای اقتصاد یک کشور بیشتر سبب مصرف درآمدهای ملی در قالبی نامطمئن می شود.
چنان که تجربه جهانی نیز موید این نظر است و «دنبال کردن یک سیاست جانشینی واردات به معنای توسعه صنایع بومی به منظور رفع نیاز به واردات کالاهای ساخته شده از جمله در آمریکای لاتین که به شدت از این سیاست طرفداری می شد، موفقیت آمیز نبوده است» (نظریه توسعه و نوسازی-مایکل راش).
تقویت و حمایت از تولید داخل و کاهش اتکا به کالاهای خارجی در صورت تعامل هوشمندانه با جهان و ایجاد رقابت در داخل و رضایت مصرف کنندگان می تواند سیاستی موفق و تحول ساز باشد؛ والا اگر مبتنی بر «قطع ارتباط اقتصادی با خارج و اتخاذ رویکرد خودکفایی در همه زمینه ها باشد، به معنی استقبال از اقتصاد عقب مانده است». (غنی نژاد - 11/8/98).
                