پنج‌شنبه ۲ خرداد ۱۳۹۸
-----------------------------------------
عرض حال
-----------------------------------------
جنگ اقتصادی داخلی
-----------------------------------------

                    هفته پیش در حول و حوش زمانی که ترامپ با تبختر اظهار کرد ایران را بدون آنکه مورد حمله نظامی قرار دهد با جنگ اقتصادی به زانو در می‎آورد، شهر اصفهان شاهد رویدادی تلخ و جان‎گداز بود که هرچند از جنگ اقتصادی منظور رئیس‎جمهوری آمریکا نشانی نداشت، به واقع در امتداد و تکمله آن، یا به‎عبارتی دامن زدن به جنگی اقتصادی در داخل بود. ماجرای اصفهان از این قرار بود که هوس لایی‎کشی و سبقت گرفتن از خودروهای جلویی، جوانی را بر آن داشت تا پورشه چند میلیاردی پدرش را زیر پا بگذارد و آن را با سرعتی سرسام‎آور در شهر به حرکت درآورد. ابتلای پورشه‎ران به جنون سرعت، کنترل خودرو را از دست او خارج می کند و حادثه‎ای منجر به تصادف با سه دستگاه اتومبیل عبوری و کشته شدن جوانی پراید سوار می‎آفریند.حادثه اصفهان نه نخستین این دست حوادث ناگوار است و نه اگر ریشه‎یابی و درمان نشود، آخرین آن خواهد بود. نگارنده پیش از این در یادداشتی با عنوان «مارپیچ فقر» (سرمقاله «شرق»، 7/12/97)، با این عبارت که «فقر می‎رود تا در جامعه ایران جا خوش کند و تقابل زشت‎منظر پورش و پراید را شاخص نمادین اختلاف طبقاتی بسازد»، خطر ایجاد «جامعه مطرود» را که «جرم‎خیز است و از افراد آن، رفتار معکوس سر می‎زند»، یادآور شده است. اینک مصداق عینی آن تقابل زشت‎منظر را شاهد شده، می‎بینیم که جوانی بی‎گناه قربانی همان اختلاف طبقاتی می‎شود که سراغ جامعه ما آمده است. اینکه ایران، عمده مقصد صادراتی کارخانه تولیدکننده اتومبیل‎های لاکچری پورشه شده است، خبر خوبی نیست.
اینکه قیمت یک دستگاه پورشه 22 برابر دیه یک انسان و 70 برابر قیمت یک پراید است و طبعا به همین میزان ارز از کشور می‎برد، باید ما را به فکر فرو برد.در جامعه‎ای با چنین حد از اختلاف طبقاتی، یکی درد دل و دیگری مرگ دل دارد. یکی با بیشینه زوری که می‎زند می‎تواند نهایتا پرایدی قسطی بخرد و با آن هم احیانا مسافرکشی بکند و لقمه نانی به کف آورد و برای زن و بچه‎اش به خانه ببرد و عزیز بابا، پورش لاکچری او را در اختیار بگیرد و برای تلذذ کورس بگذارد و چون خود را سلطان جاده می‎داند، روی ماشین‎های خرد و ریز برود و سرنشینان آنها را به کشتن بدهد و وقتی هم که بازخواست می شود، طلبکارانه بگوید که کشتم، دیه‎اش را می‎دهم!
با در نظر گرفتن وضعیت موجود، اینکه رئیس‎جمهوری آمریکا می‎گوید با جنگ اقتصادی ما را از پا در می‎آورد حتی اگر قابل دسترسی هم نباشد، نمی‎تواند چندان بی‎حساب و کتاب باشد. به نظر می‎رسد آنها ناهنجاری‎های جامعه امروز ما را رصد می‎کنند و آثار مخرب و کلان حوادثی از قبیل فاجعه خیابان کارگر اصفهان را چون مشتی نمونه خروار در محاسبات خود می‎آورند. اینها علائم تاب ناآوری است که امنیت ملی و کیان کشور را به جد تهدید می‎کنند. کشور ما فقط به یک طریق می‎تواند از شرایط حاد و خطیر کنونی به سلامت عبور کند و آن، تاب‎آوری است. تاب‎آوری محیط بر مقاومت و مقاومت هم بسیار فراتر از اقتصاد مقاومتی است. تاب‎آوری هیچ حوزه و رشته‎ای را مغفول نمی‎گذارد و همه زمینه‎های سیاسی، اجتماعی، فرهنگی، اقتصادی، نظامی و امنیتی را دربر می‎گیرد. غفلت از هر کدام از این زمینه‎ها و ایجاد گسل در آنها موجب گسست کلیت تاب‎آوری می‎شود.
باید جلوی کشانده شدن جنگ اقتصادی به داخل را گرفت و در برابر تحریم‎ها که جنگ اقتصادی خارجی است، سد دفاعی محکمی ساخت. کاهش فاصله طبقاتی و برقراری عدالت اقتصادی و اجتماعی و رسیدگی بیشتر به وضعیت دهک‎های پایین درآمدی به منظور توانمندسازی هر چه بیشتر آنها، در این راستا قابل تبیین است.
                