شنبه ۲۴ فروردین ۱۳۹۸
-----------------------------------------
یادداشت
-----------------------------------------
قیمت سیلاب ها چقدر است؟
-----------------------------------------

                    سیلاب های فراگیری که چندین استان کشور را در خود فروبرد، با عمل چندین دستگاه و نهاد به وظایف ذاتی خود می توانست به راحتی مهار شود. نخستین قانونی که مجری آن باید وزارت نیرو باشد، «قانون توزیع عادلانه آب» است. از آغاز دوره حاکمیت قانون در ایران، قانون گذار به مسائل مربوط به قنوات، رودها و مسیل ها توجه کرده است؛ برای مثال قانون مربوط به قنوات، مصوب 1309 است که هنوز لازم الاجراست، قانون توزیع عادلانه آب مصوب 1361 براساس اصل 45 قانون اساسی که انفال و ثروت های عمومی را برشمرده و در اختیار حکومت اسلامی قرار داده است تا طبق مصالح عامه نسبت به آنها عمل کند، تصویب شده است. در ماده یک این قانون آمده است «براساس اصل 45 قانون اساسی آب های دریاها و آب های جاری در رودها و انهار طبیعی و دره ها و هر مسیر طبیعی دیگر اعم از سطحی و زیرزمینی و سیلاب ها و فاضلاب ها و راه آب ها و دریاچه ها و مرداب ها و برکه های طبیعی و چشمه سارها و آب های معدنی و منابع آب های زیرزمینی، از مشترکات بوده و در اختیار حکومت اسلامی و طبق مصالح عامه از آنها بهره برداری می شود و مسئولیت حفظ و اجازه و نظارت بر بهره برداری از آنها به دولت محول می شود». در ماده 29 همین قانون وزارت نیرو موظف به انجام اموری شده که به باور نگارنده و با تکیه بر صراحت ماده 29 و تبصره و بند های این ماده اگر وزارت نیرو به وظایف ذاتی خود که در صدر ماده، این وزارتخانه موظف کرده است، عمل می کرد، به یقین ابعاد سیل ها به مراتب کمتر بود و شاید اصلا ضرری وارد نمی آورد.
ماده 29: وزارت نیرو موظف است به منظور تامین آب مورد نیاز کشور از طریق زیر اقدام مقتضی به عمل آورد.
الف) مهارکردن سیلاب ها و ذخیره کردن آب رودخانه ها در مخازن سطحی یا زیرزمینی
ب) تنظیم و انتقال آب با ایجاد تاسیسات آبی و کانال ها و خطوط آب رسانی و شبکه های آبیاری یک و دو
ج) بررسی و مطالعه کلیه منابع آب های زیرزمینی و معدنی
و) استخراج و استفاده از آب های زیرزمینی
ه) شیرین کردن آب شور در مناطق لازم
و) جلوگیری از شورشدن آب های شیرین در مناطق لازم
ز- کنترل و نظارت بر چگونگی و میزان مصارف آب و در صورت لزوم جیره بندی آن
ح) تاسیس شرکت ها و سازمان های آب منطقه ای و موسسات و تشکیل هیئت ها و کمیته های مورد نیاز
ط) انجام سایر اموری که موثر در تامین آب باشد
تبصره: ایجاد شبکه های آبیاری سه و چهار و تنظیم و انتقال آب از آنها تا محل های مصرف با وزارت کشاورزی است.
وزارت نیرو که وظیفه ذاتی آن «مهارکردن سیلاب ها و ذخیره آب رودخانه ها در مخازن سطحی یا زیرزمینی است»، تنها به یک وظیفه اولیه یعنی سدسازی که در اجرای آن فواید زیادی برای مجریان آن نهفته، بسنده کرده است. قبل از انقلاب فقط 19 سد در کشور احداث شده بود، سدهایی که با کارشناسی های لازم و با درنظرگرفتن میزان روان آب ها و مخزن نگهداری و نیز شبکه های پایین دست سد احداث شده است؛ اما در این سال ها از سطح تالاب هورالعظیم برای استخراج نفت استفاده شد و خشک شدن آن ریه میلیون ها نفر را درگیر ریزگردها کرد. سد سازی در عالم واقع تعریف خاص خود را دارد؛ از مکان یابی سد تا احداث آن و شبکه زیر سد که در بند «ب» و تبصره ذیل ماده 29 تعریف شده است؛ یعنی تنظیم و انتقال آب با ایجاد تاسیسات آبی و کانال ها و خطوط آب رسانی و شبکه آبیاری، با تاسف اغلب سدهای احداثی فقط در مرحله احداث سد برنامه ریزی شدند و موضوع تاسیسات آبی و کانال ها و خطوط آب رسانی و شبکه آبیاری به امید خدا رها شد. وزارت نیرو از کدام شبکه آبیاری زیرسدهایی که ساخته است می تواند دفاع کند؟ مهم تر از آن برابر بند «الف» ماده 29 قانون توزیع عادلانه آب، مهارکردن سیلاب ها و ذخیره کردن آب رودخانه ها در مخازن سطحی، وظیفه دیگری هم برای وزارت نیرو تعریف شده است و آن ذخیره کردن آب در زیر زمین است. به این بخش از شرح وظایف وزارت نیرو عمل نشده؛ موضوعی که اگر وزارت نیرو به وظایف ذاتی خود عمل می کرد و با عددی که وزیر از ارزش ذخیره سیلاب ها در پشت سدها یعنی 5/2 میلیارد دلار اعلام کرده، می شد در عالم واقع صدها میلیارد دلار با آبخیزداری و آبخوان داری به سرمایه ملی افزود. اگر به مهار سیلاب ها با برنامه آبخوان داری یا آبخیزداری به وسیله وزارت نیرو عمل می شد، علاوه بر مهار روان آب ها در 40 سال گذشته با آبخیزداری و آبخوان داری و تزریق این آب ها به زیر زمین، از فرسایش خاک جلوگیری می شد و با ایجاد پوشش گیاهی لازم در مناطقی که طرح های آبخیزداری و آبخوان داری اجرا شده بود، پوشش گیاهی لازم اجازه سیلابی شدن با هر بارانی را نمی داد.
سیل فروخواهد نشست و آرامش به بخش های سیل زده باز خواهد گشت. اما آنچه می ماند سردرگریبانی کشاورزان و دامدارانی است که تا همین زمان هم به آنها بی مهری شده است. اراضی کشاورزی آسیب پذیرترین بخش سیلابی این سیل عظیم هستند. محصول گندم و کلزایی که در مناطق سیل زده باید دو ماه دیگر برداشت می شد، زیر خروارها گل و لای مدفون شده است، جایی که گل و لای هم انباشته نشده باشد، انباشت آب به مدت چندین روز محصول را از بین برده است. بیچاره کشاورزی که هم محصول امسالش از بین رفت و هم اینکه محصولات بهاره را نمی تواند در این اراضی انباشته از گل و لای کشت کند. خزانه نشای برنج و نشای گوجه و بادمجان زیر خروارها گل و لای مدفون است. در خبرها خواندم که مسئول یکی از مناطق سیل زده شمال کشور از کشت پنبه در این اراضی بعد از فرونشست آب خبر می داد؛ تعجب کردم کدام کرت بندی، کدام کانال، کدام مسیر و مهم تر از همه کدام انگیزه برای کشاورز ایجاد شده است؟ کاش وزیر نیرو بخش دوم بند یک ماده 29 قانون توزیع عادلانه آب را هم که اتفاقا کم هزینه تر از سدسازی بود، در تفریق و جمع و ضرب خود به حساب می آورد. راهکار جلوگیری از سیلابی شدن باران های فصلی چیزی نیست جز اجرای قانون و توسعه آبخیز و آبخوان داری در کشوری که مبدع قنات در تاریخ است و با وسایل ابتدایی این پدران ما بودند که آب های ذخیره شده در زیر زمین را استحصال و تداوم حیات در فلات خشک ایران را طی قرون و اعصار تضمین کردند. وزیر نیرو می تواند با دیدن هولناکی سیلاب 98،  با سرمایه گذاری در بخش آبخوان و آبخیزداری، هم خسارت ها را کاهش دهد و هم از اعداد بالاتری برای سنجش میزان ارزش سیلاب ها در آینده یاد کند.
                