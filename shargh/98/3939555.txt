دو‌شنبه ۷ مرداد ۱۳۹۸
-----------------------------------------
type_unknown
-----------------------------------------
ناگفته های رازینی از محاکمه های عملیات مرصاد
-----------------------------------------

                    
حجت الاسلام علی رازینی در گفت وگویی با سایت خبری تحلیلی «جماران» به بازخوانی روند محاکمه منافقانی پرداخته که در عملیات مرصاد دستگیر شدند. جماران بخش هایی از این گفت وگو را در اختیار روزنامه «شرق» قرار داده است تا به صورت هم زمان با این سایت منتشر شود. رازینی در این گفت وگو با بیان اینکه دادگاه های دستگیرشدگان در عملیات مرصاد بسیار کوتاه بود، گفت به دلیل وجود دادگاه جنگ رسیدگی به پرونده ها بدون تشریفات انجام می شد و محاکمه در همان شهر دستگیری، انجام می شد. بخش هایی از این گفت وگوی روزبه علمداری با رئیس سازمان قضائی نیروهای مسلح وقت را در ادامه می خوانید که متن کامل آن در سایت جماران آمده است.
  حضرت امام در حکمی که برای شما صادر کردند، می فرمایند: «بسم الله الرحمن الرحیم، جناب حجت الاسلام آقای علی رازینی، رئیس سازمان قضائی نیروهای مسلح جنابعالی موظف می باشید: 1-دادگاه ویژه تخلفات جنگ را در کلیه مناطق جنگی تشکیل و طبق موازین شرع بدون رعایت هیچ یک از مقررات دست وپاگیر به جرائم متخلفان رسیدگی نمایید. 2-هر عملی که به تشخیص دادگاه موجب شکست جبهه اسلام و یا موجب خسارت جانی بوده و یا می باشد مجازات آن اعدام است. والسلام». چه اتفاقاتی در جبهه ها باعث صدور این حکم توسط حضرت امام شد؟ آیا حضرت عالی بعد از صدور این حکم با امام ملاقاتی داشتید؟ اگر ملاقاتی داشتید، چه گفته شد و بعد از آن چه تصمیماتی گرفتید؟
من از شما تشکر می کنم که به فکر احیای میراث گران بهای امام هستید و مطالبی را که امام فرموده اند پیگیری و بازخوانی می کنید. پاسخ این سوال مستلزم یکی، دو مقدمه است که در فضای آن مسئله قرار بگیریم تا بتوانیم مفهوم فرمایش حضرت امام را بهتر بیندیشیم. اولا در همه سیستم های حکومتی، در کنار دستگاه قضائی عمومی که به مسائل قضائی کشور رسیدگی می کند و دادگاه عمومی نامیده می شود، دادگاه های ویژه و تخصصی پیش بینی شده است. این امر دلایل مختلفی هم دارد که فعلا فرصت ورود به آنها نیست؛ به دلیل تخصصی بودن یک موضوع دادگاه خاصی برای آن تشکیل می شود یا به دلیل طبقه بندی مطالبی که در آن هست؛ یعنی دلایل متعددی باعث می شود که این دادگاه ها وجود داشته باشد... .
 تشکیل این دادگاه درخواست خود فرماندهان جنگ بود؟
بله. برای آنکه قاطع عمل شود و اگر کسانی کوتاهی یا خیانت کرده اند، محکم برخورد شود و اعلام هم شود تا سایرین مقداری جدی تر باشند. این موضوع خدمت امام منتقل شده بود. من از طریق مرحوم حاج احمدآقا مطلع شدم که امام این رفع گره را به مرحوم آیت الله موسوی اردبیلی (رئیس وقت شورای عالی قضائی) منعکس کرده اند. چون در آن زمان قانون اساسی بازنگری نشده بود و عنوانی به نام رئیس قوه قضائیه نداشتیم، صدر مسئولیت های قضائی با رئیس دیوان عالی کشور بود که منصوب حضرت امام بود. اولین رئیس دیوان عالی کشور ما آیت الله شهید بهشتی بودند که در حادثه هفتم تیر به شهادت رسیدند. دومین رئیس دیوان عالی ما آیت الله موسوی اردبیلی بودند که در دوران ایشان این مسائل اتفاق افتاد. امام به آیت الله موسوی اردبیلی منعکس کرده بودند که این قضیه چاره جویی شود... .
 این ملاقات ها در چه زمانی برگزار شد؟ یعنی ملاقات نظامیان با حضرت امام و ملاقات آقای موسوی اردبیلی با شما چه زمانی بوده است؟
حداکثر دو ماه اوج این مباحث بوده است. دقیقا یادم نیست.
 مثلا خرداد 67؟
بله؛ فاصله زیادی نبود. آن موقع که این مسئله مطرح شد، ما با فرماندهان نیروهای مسلح هم صحبت کردیم که خواسته های آنها چطور تامین می شود. دو مشکل پیدا کردیم. یکی اینکه در قانون دادرسی ارتشی که قبل از انقلاب بود و بعد از انقلاب منسوخ شده و قانون دیگری جایگزین آن شده بود، چیزی به نام دادگاه های صحرایی وجود داشت. یعنی چون ماموریت ارتش کل کشور را فرا می گیرد و منحصر به مناطق خاصی نیست، لزومی ندارد دادگاه حتما در داخل اتاق اداره باشد. زمان هایی فوریت امر اقتضا می کند در همان مناطقی که ارتش مستقر است و انجام وظیفه می کند دادگاه برگزار شود. مثلا اگر مرکز قضائی ما در تهران، اصفهان، کرمانشاه یا اهواز است، لزومی ندارد رسیدگی را در اهواز انجام دهیم. مثلا یک واحد نیروهای مسلح در شلمچه مستقر شده است و مسائلی پیش می آید. اگر بنا باشد ما آن افراد را به اهواز یا کرمانشاه بیاوریم مشکل ایجاد می شود. فرض کنید مشکلی به وجود آمده که شاکی و متهم دارد. برای رسیدگی به این مشکل باید از متهم سوال و جواب کنیم. باید از کسانی که شاهد قضیه هستند تحقیق کنیم. شما در نظر بگیرید که 10 یا 15 نفر را که مربوط به آن پرونده هستند ما از جبهه برداریم و به اهواز بیاوریم. کار جبهه لنگ می ماند. بنابراین گفتند به جای اینکه این کار را انجام دهید، شما در همان محل دادگاه تشکیل دهید. همان طور که خود ارتش هم قرارگاه اصلی و قرارگاه تاکتیکی دارد. مثلا قرارگاه اصلی لشکر 92 در اهواز است؛ اما قرارگاه تاکتیکی آنها در شلمچه است. به همان صورت، شما هم نزدیک جبهه اتاق دادگاه داشته باشید که مثلا اگر مسئله فوری بود در همان جا سوال و جواب و رسیدگی کنید. 
ما گفتیم این قانون قبلا بوده و الان آن را نداریم. بنابراین باید بتوانیم در موارد ضروری در محلی نزدیک به آن حادثه بررسی را انجام دهیم و تا این خواسته را بنویسیم و به مجلس بدهیم و مجلس تصویب کند، زمان می برد. امام اجازه دهند ما این حق را داشته باشیم که در موارد لازم در مناطق جنگی دادگاه تشکیل دهیم. این مطلبی است که در فراز اول مطلب امام آمده است. فراز اول را بخوانید.
 دادگاه ویژه تخلفات جنگ را در همه مناطق جنگی تشکیل و طبق موازین شرع، بدون رعایت هیچ یک از مقررات...
همان دادگاه را که قبل از انقلاب اسم آن دادگاه صحرایی بود، با اسم «دادگاه تخلفات جنگ» آوردیم؛ یعنی این دادگاه مخصوص شرایط جنگی است.
 در واقع یعنی حضرت امام در جریان این قانونی که گفتید، بودند.
بله؛ ما کارشناسی کردیم؛ با فرماندهان و قضات باسابقه بررسی کردیم و این عبارت نوشته شد و امام ابلاغ کردند.
 یعنی از قبل به امام منتقل کرده بودید؟
بله.
 می شود کمی توضیح دهید؟
حضرت امام در جماران مستقر بودند و نیازی به جلسه های متعدد بر سر یک موضوع نبود. وقتی اصل قضیه با ایشان صحبت می شد، ایشان راهکار کلی را ارائه می کردند و بعد افراد دفتر امام، عمدتا هم مرحوم حاج احمدآقا، دنبال می کردند. عمده مسئله بین من و حاج احمدآقا بوده است. من مسائل را با قضات باسابقه و فرماندهان عالی رتبه بررسی می کردم و از طریق حاج احمدآقا آنها را به امام ارائه می دادیم. به این نتیجه رسیدیم که با اجازه امام، آن دادگاه های صحرایی به عنوان دادگاه تخلفات جنگ تشکیل شود؛ یعنی مخصوص زمان جنگ است و بعد از زمان جنگ نمی شود آنها را تشکیل داد و منحل می شود. بعد هم رسیدگی بدون رعایت تشریفات اداری باشد؛ یعنی رسیدگی عادلانه انجام شود، اما تشریفات ریز اداری نیاز نیست؛ مثلا ممکن است در موارد معمولی در قانون پیش بینی شده باشد بین ارائه کیفرخواست و جلسه دادگاه باید یک هفته وقت باشد. در موارد معمولی خیلی خوب است، اما در موارد جنگی ممکن است این فاصله افتادن مشکلاتی ایجاد کند. بنابراین امام فرمودند بدون رعایت مقررات دست و پاگیر این کار را انجام دهید. یک بار دیگر بند یک را بخوانید.
 «دادگاه ویژه تخلفات جنگ را در همه مناطق جنگی تشکیل و طبق موازین شرع، بدون رعایت هیچ یک از مقررات دست وپاگیر به جرائم متهمین رسیدگی نمایید».
ما سه مقر برای این امر تاسیس کردیم؛ یکی در سازمان قضائی نیروهای مسلح اهواز برای مناطق جنگی جنوبی، یکی در کرمانشاه برای جبهه میانی و دیگری در ارومیه برای جبهه شمالی. این سه دادگاه را آنجا ایجاد کردیم؛ ولی قاضی به جبهه می رفت و رسیدگی را انجام می داد.
 به خاطر دارید چه کسانی رئیس هرکدام از آنها شدند؟
رئیس اداره هرکدام از آنها همان رئیس سازمان قضائی نیروهای مسلح اهواز، کرمانشاه و ارومیه بود؛ ولی قضاتی که این ابلاغ را داشتند، متعدد بودند؛ بر حسب نیازی که هر زمان ممکن بود در هر جایی باشند.
 افراد مشهور آنها چه کسانی بودند؟
از این بگذریم تا بند دوم را توضیح دهم. مطلب دوم ماهوی بود. بعضی از مسئولان نظامی یا فرماندهان می گفتند آنجایی که در امر جنگ کوتاهی می شود، باید قاطع برخورد شود؛ یعنی ما فردی را که کوتاهی کرده است، اعدام کنیم. ما گفتیم در اسلام نداریم که برای کوتاهی اعدام کنیم. این فتواست و باید از مجتهد سوال کنیم که اسلام تجویز کرده یا تجویز نکرده است. مثل هر استفتایی که از مرجع تقلید سوال می شود، باید موضوع سوال مشخص می شد و ما بر اساس آن موضوع سوال، حکم را می گرفتیم؛ چون در حدیث معروف هست که حوادث جدید یک موضوع حکم می خواهد.
 چرا آن قدر اصرار به اعدام داشتند؟
چون صدام اعدام می کرد و فکر می کردند با اعدام می شود نیروهای مسلح را جدی تر و قوی تر کرد؛ در حالی که با عدالت می شود نیروهای مسلح را جدی تر و قوی تر کرد.
 شما مخالف بودید؟ با آنها احتجاج نمی کردید؟
نه؛ ما مخالف نبودیم. ما نه موافق و نه مخالف بودیم. می‎گفتیم ما تابع قانون هستیم؛ اگر قانون باشد، ما اجرا می کنیم. حرف ما این بود که نمی توانیم فراتر از قانون عمل کنیم؛ چون اینجا خلا قانونی وجود داشت و قانون نه گفته بود اعدام کنید و نه گفته بود اعدام نکنید. باید قانون وضع می شد. این قانون هم باید پشتوانه فقهی داشته باشد. می دانید که قوانین ما بعد از وضع به شورای نگهبان می روند و شورای نگهبان تایید می کند. در سال 67 که التهابات جنگ بود، آیا امکان این مسئله بود که ما لایحه ای به مجلس بدهیم و بعد معطلی و کمیسیون و جلسه علنی و تصویب شود و بعد به شورای نگهبان برود؟! این امر طول می کشید. از امام فتوایی گرفتیم؛ این فتوا بسیار مهم بود و اساس بسیاری از قوانین بعدی مجلس شده است؛ یعنی اگر قوانین بعدی مجلس را شورای نگهبان تایید کرده، اساس آن این فتوای امام است. ما خدمت امام رفتیم و توضیح دادیم اگر کسی به قصد براندازی اعمالی انجام دهد، مثلا خدای ناکرده چند نفر نظامی خودی با سلاح و مهمات به نظامیان حمله کنند و قصدشان این باشد که جبهه ما را شکست دهند، حکم این در شرع معلوم است؛ آنها محارب هستند و محارب هم اعدام می شود. با وجود این جاهایی داریم که آن فرد قصد چنین کاری را ندارد، اما ضرر آن بسیار سهمگین است.
 اینجا ما چه کاری باید انجام دهیم؟ برای ایشان مثال زدیم که یک فرمانده لشکر 10 هزار نفر نیرو دارد، شبی که فردای آن عملیات است و باید باشد و عملیات را ساماندهی و هدایت کند، دلش برای بچه اش تنگ می شود و به تهران برمی گردد و می داند که نبود ایشان باعث کشته شدن 10 هزار نفر می شود. این مسئله مطرح نیست که می خواسته با صدام همکاری کند. ایشان دلش تنگ شده یا اینکه ترسیده و نمی خواسته آنجا باشد و به دلیل اینکه ترسیده آنجا را ترک کرده است. اینجا ما چه کنیم؟ آیا صرف این خطر بزرگی که ایجاد کرده ما می توانیم با او برخورد قاطع کنیم یا باید ببینیم که قصد ضربه زدن به ما داشته یا نداشته است؟ «قصد» یک امر قلبی است و ما نمی توانیم قصد را متوجه شویم. جو بیرون به من قاضی فشار می آورد که او را اعدام کن. این فرد باعث شکست ما شده و چند شهر ما به خاطر کوتاهی او سقوط کرده است؛ اما چرا من او را اعدام کنم؟ مجازات ترس که اعدام نیست یا اینکه دلش تنگ شده و رفته است، به خاطر ترک وظیفه من او را اعدام کنم؟ برای اعدام باید دلیل داشته باشیم. از امام سوال کردیم آیا کسانی که برای ما محرز نیست قصد براندازی داشته اند یا نداشته اند و اقداماتی انجام داده اند که به جبهه ضرر می زند، چه کنیم؟ سوال ما این بوده است. امام فتوایی دادند که مشابه این فتوا درباره قتل وجود دارد. من مسئله قتل را با اینکه به این مسئله مربوط نیست توضیح می دهم تا برای شما و کسانی که این مطلب را مطالعه می کنند روشن شود. ما قتل عمد و غیرعمد داریم، مجازات قتل عمد قصاص و مجازات قتل غیرعمد دیه است. در تعریف قتل غیرعمد گفته اند قتلی است که قاتل از پیش تصمیم بر کشتن داشته باشد؛ یعنی برنامه ریزی کرده و وسایل تهیه کرده و رفته که آن فرد را بکشد و کشته است. ما او را قصاص می کنیم اما جایی نمی دانیم رفته که بکشد یا نه؛ رفته دعوا کند و در دعوا چاقو زده است. من از کجا به دست بیاورم که قصد این فرد کشتن بوده یا نبوده است؟ شارع مقدس در اینجا می گوید اگر کسی با ابزاری که معمولا کشنده است کاری کرد، دیگر لازم نیست قصدش را درآوریم؛ یعنی اینکه چاقو به قلب طرف می زنید، قصد در آن خوابیده است و لازم نیست که من قاضی درآورم که این فرد می خواسته او را بکشد، چون معنی چاقو به قلب زدن با کشتن یکی است.
 کسی با گلوله به سر کسی زده است، گلوله به مغز زدن یعنی کشتن. پس بند الف ماده 290 قانون مجازات اسلامی گفته عمدبودن قتل محقق می شود به اینکه بدانیم قبل از اینکه این عمل را انجام دهد، قصد کشتن داشته است. اگر بدانیم قصد کشتن داشته و بعد اقدامی انجام داده و طرف کشته شده است، اعدام می شود. حالت دوم این است که ما نمی دانیم قصد کشتن داشته یا نداشته؛ اما عملی انجام می دهد که آن عمل نوعا کشنده است.
 امام از این حکم دو جا درمورد قتل هم استفاده کردند. یکی از آنها درمورد مواد مخدر بود که از ایشان سوال کردند. در یک فرایندی بحث این بود که مثلا کسانی را که یک تن تریاک یا یک کیلو هروئین وارد کشور می کنند و بار اول هم دستگیر می شوند، می توانیم مجازات سنگین کنیم؟ او که هنوز کاری نکرده است. می خواسته بیاورد و ما جلوی او را گرفته ایم. می توانیم او را مجازات سنگین کنیم؟ گفتند که اگر کسی مواد مخدر را در حد ابتلای کثیر، مثلا هزار نفر را آلوده کند، با قصد یا با علم به این اثر، یعنی کسی که هزار نفر را معتاد کرده یا کسی که می خواسته معتاد کند یا اینکه می دانسته به این نتیجه می رسد، این فرد مشمول مجازات شدید است.
 اعدام نه؛ مجازات شدید؟
اعدام یا غیر اعدام.
 این استفتا از حضرت امام چه سالی بوده است؟
فکر می کنم حدود سال 65 بوده است. این استفتا در دست هست که گفته اند چه زمانی مواد مخدر موجب افساد می شود؟ امام فرموده اند کسی که موجب ابتلای کثیر شده باشد یا با قصد این عمل یا با علم به این اثر. این سه شرط را امام فرموده اند. ما سابقه این مسئله را داشتیم. با توجه به سابقه این فتوای امام این طور بیان کردیم.  
به امام گفتیم فردی که ما نمی دانیم قصد او براندازی بوده یا چه چیزی بوده است، ولی عملی انجام می دهد که باعث شکست جبهه می شود، می داند که نبودن ایشان این شکست را دارد؛ مثلا عراق می خواهد موشک بزند. کسی که پشت پدافند است به میهمانی می رود. بعد صدام می آید و صد هواپیمای ما را نابود می کند. کسی که آن شب دارد به میهمانی می رود می داند که صد هواپیما بمباران می شود، درست مثل کسی است که با چاقو به قلب یک نفر می زند و بعد می گوید که من شوخی کردم و قصد نداشتم. قصد داشته ای یا نداشته ای، چاقو به قلبش زده ای یعنی او را کشته ای. به این آقای پدافندی هم می گوییم چون تو آن روز آنجا نبوده ای، یعنی انگار که خودت هواپیما را نابود کرده ای. این را هم از امام سوال کردیم که اگر کسی با عملش موجب ضربه غیرقابل تحمل برای نیروهای مسلح شود، حکمش چیست؟ بند دو را بخوانید.
 «هر عملی که به تشخیص دادگاه موجب شکست جبهه اسلام و یا موجب خسارت جانی بوده و یا می باشد، مجازات آن اعدام است».
یعنی لازم نیست شما حتما محرز کنید که این فرمانده با صدام تبانی کرده است. لازم نیست محرز کنید که پول گرفته و این کار را کرده یا قصد چنین کاری داشته است. حتی اگر به خاطر ترس این کار را کرده باشد، اگر کسی در جایی بترسد که ترس او باعث کشته شدن هزار نفر یا سقوط یک استان و یک جبهه مهم ما شود، مجازات آن فرد اعدام است.
 شما این را قبلا به صورت شفاهی با امام در میان گذاشته بودید؟
بله.
 امکان دارد خاطره آن را برای ما بگویید؟
خاطره همین بوده که ما این مباحث را به امام منتقل کردیم. 
 قبل از این حکم؟
بله. چون من هم سابقه حکم بند «الف» و «ب» ماده 290 را داشتم که شارع و قانون گذار اسلامی زدن چاقو یا گلوله به قلب را مثل قصد قتل دانسته است. من قاضی باید حکم را این طور درآورم. سابقه فتوای امام در مورد مواد مخدر را هم داشتیم. کسی موجب ابتلای کثیر شود، یا با علم به این اثر و با قصد این عمل، شامل مجازات مفسد می شود. بر این مبنا از امام سوال کردیم که به عنوان مثال کسی که می داند اگر امروز از جبهه به تهران بیاید 10 هزار نفر کشته می شود، ولی هیچ قصد سوء ندارد و برای ما اثبات نشده که با صدام همراهی یا تبانی کرده است، صرفا برای ترس رها کرده و آمده است. چون کسی که بخش مهمی از نیروهای مسلح را به او سپرده اند بودن او در آنجا باعث حفظ جبهه ها می شود. آمدن او مثل کسی است که دیوار سد را عمدا خراب می کند. کسی که دیوار سد را عمدا خراب می کند ما می گوییم باید قصاص شوی؛ چون چندین نفر کشته شده اند. آنجا امام این فتوا را دادند. این حکم حضرت امام بازدارنده بوده است. اما در اجرا و عمل، بحمدالله جنگ خاتمه پیدا کرد و نیاز چندانی به استفاده از این قانون نشد. ما این دادگاه ها را تشکیل دادیم و در جاهایی هم، خصوصا در جبهه میانی، آنجایی که بعد از فاو مهران سقوط کرد، بعضی از نظامیان را محاکمه کردیم. ولی به دلیل پایان جنگ، عملا این قانون دیگر از کارایی افتاد. چون قانون دادگاه تخلفات جنگ بود، وقتی جنگ تمام شد این دادگاه هم تمام شد. البته از ثمرات بسیار مهم این قانون این بود که با مخالفانی که در عملیات مرصاد آمده بودند در این دادگاه ها برخورد شد؛ یعنی هیچ کدام از منافقینی را که در عملیات مرصاد دستگیر شده بودند نیاوردیم در تهران یا اهواز محاکمه کنیم. در همان مناطق جنگی که دستگیر شدند، محاکمه و مجازات شدند. به موجب همین قانون با آنها برخورد شد. اولین نفراتی که از منافقین محاکمه شدند در اسلام آباد بود.

 قضیه منافقین که با اینها فرق دارد.
با منافقینی که در مرصاد دستگیر شدند بر اساس همین قانون برخورد شد.
 چرا؟
علتش این است که در همه جای دنیا دادگاه نظامی هم به نظامیان کشور و هم نظامیان متخاصم رسیدگی می کند؛ یعنی در طول زمان جنگ، تمام نظامیانی که اسیر بودند در دادگاه های نظامی رسیدگی شدند. یعنی رسیدگی به جرائم نیروهای اسیر هم با همین دادگاه نیروهای مسلح است. منافقین هم در قالب گردان های نظامی آمده بودند. صدام پشتیبانی کرده بود و مسلح بودند.
 چند نفر از منافقین را دستگیر کردید؟
باید اطلاعات اینها را از اطلاعاتی ها بپرسید.
 شما محاکمه کرده اید.
ما نشمردیم.
 زیاد بودند؟ مثلا چند ده نفر بودند؟
بله؛ چند ده نفر بودند.
 آدم های مشهور سران آنها هم در میان کسانی که محاکمه کردید بودند؟
نه؛ از سران آنها خیلی کم بودند.
 تشریفات دادرسی آنها چطور بود و چقدر طول کشید؟
آنها چون با دادگاه های زمان جنگ بود، تشریفات نداشت. در همان شهرهایی که دستگیر شدند محاکمه شدند.
 یعنی قاعدتا محاکمه ها کوتاه مدت با سوال و جواب های کوتاه بوده است؟
گاهی وقت ها ممکن بود یک ساعت یا کمتر طول بکشد.
 شما بر روند محاکمه نظارت داشتید؟
بله. خیلی از آنها را خودمان محاکمه کردیم.
 برای تکمیل بحث تاریخی می گویم. اول یک سری از فرماندهان جنگ درخواست کردند برای اینکه قوه قضائیه قدرت نشان دهد شما باید متخلفان را اعدام کنید.
بله. ما گفتیم این اعدام مبنای شرعی می خواهد و مبنای شرعی آن هم در گرو فتوا است. معلوم باشد که ما شرعا مجاز هستیم اعدام کنیم. تا اینجا که اگر فردی قصد بر اندازی یا کمک به دشمن را داشته باشد، خودمان می دانیم اما اگر قصد کسی برای ما روشن و قابل اثبات نیست، اما با عمل خودش به نیروهای مسلح ضربه زده است، حکم آن در قوانین آن زمان وجود نداشت.
 اینها را مکتوب از امام پرسیدید یا شفاهی؟
شفاهی پرسیدیم و امام مکتوب جواب دادند.
 مستقیم به خود امام گفتید یا به حاج احمدآقا؟
امام پیگیر قضیه بودند. مسائلی را که نظامیان منتقل کرده بودند امام پیگیر بودند. ملاقات من با امام در این مورد کوتاه بوده است. اما چند جلسه طولانی با حاج احمدآقا بحث کردیم. چون آن زمان، زمان سرعت عمل بود، عبارت امام موجز است. مثل فرمانده کل قوا برخورد کردند. یعنی سخنرانی نیست که مقدمه داشته باشد، بلکه در دو خط است. یک خط آن مشکل شکلی ما یعنی تشکیل دادگاه در غیر محل دادگاه را حل کردند؛ چون از لحاظ قانون فرض کنید اگر زن و شوهر با هم مشکل دارند نمی توانید در فلان منزل بنشینید و آن را رسیدگی کنید؛ حتی اگر قاضی حضور داشته باشد. باید حتما به مقر دادگاه بروند. رای تشریفاتی دارد. باید شاکی و متهم بیایند و هر کدام سوال و جواب شوند. آیین دادرسی دارد. در عین حال که این آیین دادرسی در اغلب موارد مفید است، در زمان های عجله مقداری دست و پا گیر است. امام اجازه فرمودند که با عدم رعایت جزئیات آیین دادرسی محاکم تشکیل و به این جرائم در مناطق جنگی رسیدگی شود. پس عمق بند اول فرمان یا فتوای امام این بوده است که راه را برای تشکیل دادگاه هایی با تشریفات کم و حداقلی باز کردند. در گذشته این دادگاه ها به عنوان «دادگاه های صحرایی» معروف بودند و امام تحت عنوان «دادگاه تخلفات جنگ» آن را احیا کردند. تا زمانی که جنگ تمام نشده بود این دادگاه ها برقرار بودند.
 بعد از اینکه امام این حکم را دادند چه اتفاقی افتاد؟
این جو خوابید.
 یعنی بعداز آن هیچ کس را محاکمه نکردید؟
محاکمه کردیم.
 به جز منافقین.
ما دادگاه ها را تشکیل دادیم؛ اما آن مقطع، زمان سیاست دفاع متحرک صدام بود و نحوه مسائل هم عوض شده بود. در نیروهای مسلح هم تحرکی انجام شده بود و ما بعد از این حادثه عقب نشینی مهمی نداشتیم... .
 می شود بفرمایید چه اسناد و مدارک و نقشه هایی از آنها به دست آوردید؟ چه چیزی می گفتند؟ چون فهم منطق منافقین برای ایستادن مقابل نظام و مردم خیلی مهم است. شاید شما در خلال این محاکمه ها به چیزهایی رسیده باشید که برای تاریخ گفتنی باشد.
...تصور آنها از مسئله بسیط، همراه با نادانی، بچگانه و احمقانه بود. اصلا روی ایران و شرایط ایران شناخت نداشتند. الان هم همین طور است. در دهه قبل بیشتر بود و حالا کمتر شده است. به دلیل وسایل ارتباط جمعی و فضای مجازی از این نظر بهتر شده است. گاهی تصور بعضی ایرانی های ما که مقیم خارج از کشور هستند، این است که در ایران وضع خیلی خراب است؛ مثلا فکر می کنند در ایران ارزاق گیر نمی آید. می ترسند به ایران بیایند و فکر می کنند نیروهای ما آنها را دستگیر می کنند؛ مثلا اگر پدرش فوت کرده و می خواهد در مراسم ترحیم شرکت کند، می ترسد که مبادا در فرودگاه او را بگیرند. اگر کسی هم می آید، در ساک خود مقداری مواد غذایی می آورد که مبادا با مشکل روبه رو شود. وقتی ارزاق فراوان در اینجا می بینند، تعجب می کنند؛ یعنی شناخت درستی از ملت ندارند. با تحلیل نادرست تصور کردند که عصر راه می افتند و تا پایان شب به تهران رسیده اند. در کاخ های تهران مستقر می شوند و حکومت را به دست می گیرند؛ اما نتوانستند تا کرمانشاه هم برسند؛ یعنی فقط توانستند شهر اسلام آباد را در حد اشغال فرمانداری بگیرند. بعضی از نظامیانی را که مقاومت کرده بودند، هم به پناهگاهی در فرمانداری اسلام آباد برده بودند. ما رفتیم به آنجا سر بزنیم و دیدیم یک پیکر آنجا است. شناسایی کردیم و دیدیم سرگردی است که فرمانده یکی از گردان های ما بوده است. همکاری نکرده بود. او را گرفته، تیر خلاص زده و شهید کرده بودند. من با یکی از دوستان او را داخل یک پتوی سربازی گذاشتیم و از پناهگاه بیرون آوردیم و واحدهای ارتش او را شناسایی کرده و بردند. به هر حال یک عملیات پر خسارت برای منافقین بود. منافقین عملیات های آفتاب و چلچراغ را هم داشتند؛ ولی عملیات سوم آنها به نام فروغ جاودان کاری کرد که به طور کلی فکر عملیات کردن از سر آنها بیرون برود و از خواب بیدار شدند؛ چون عملیات های آفتاب و چلچراغ عملیات های سطحی کنار مرزی بودند. با نیروهای مرزی درگیر شدند و مقداری اسیر دادند؛ اما اینجا داخل آمدند و با خلق روبه رو شدند. مردم هم پاسخ خوبی به آنها دادند و عبرت خوبی برای آنها شد... .
 در محاکمه ها از انگیزه های آنها می پرسیدید؟
بله.
 چه انگیزه هایی داشتند؟
آنچه آنها می گفتند، تحلیل درستی نیست. ممکن بود عذرخواهی کنند یا بگویند ناآگاهانه این کارها را کرده ایم. مسائلی مثل این می گفتند که ما را گول زده اند؛ ولی افرادی که محاکمه شدند، کسانی بودند که وابستگی به منافقین داشتند. البته تعدادی از نظامیان اسیر ما هم با آنها همکاری کرده بودند. تعدادی از آنها هم به حبس محکوم و بعد آزاد شدند؛ ولی منافقین نوعا اعدام شدند.
 اعدام منافقین در زندان ها بعد از همین عملیات مرصاد، در سه دهه اخیر خیلی مورد جنجال و بحث بوده است.
آن زمان ما آنجا بودیم و این موضوع جزء ماموریت من نبود. باید از آیت الله رئیسی، رئیس فعلی قوه قضائیه و آیت الله نیری پرسید؛ چون این مسئله در حوزه دادگاه انقلاب است. در واقع افرادی از منافقین در زندان جرائم جدیدی مرتکب شده بودند. مجددا محاکمه شدند و با آنها برخورد شد.
 یکی از دلایل اصلی اعدام ها بحث این بود که می گفتند کسانی که در زندان ها هستند، با کسانی که در عملیات مرصاد شرکت کردند، هماهنگ هستند. شما در جبهه ها در جریان این هماهنگی ها قرار داشتید؟
این موضوع را برای اهلش می گذاریم که در جریان بودند. آنها جرائم جدیدی داشتند و به خاطر آن جرائم جدید محاکمه و محکوم شدند.
 از اسناد و نقشه هایی که شما در محاکمات به دست آوردید، چیزی در این باره بود؟
ما هرچه به دست آوردیم، به اطلاعات و رزمندگان دادیم. چون ما دنبال کار اطلاعاتی نبودیم و دنبال کار قضائی بودیم، مجرمان را دستگیر و به مجازات های قانونی محکوم کردیم. مدارک و اسنادی هم که از آنها به دست می آمد، دست نیروهای مسلح بود. مقدار کمی دست ما بود. هرچه بوده، تحویل نیروهای مسلح شد. بعد هم به عنوان جمع بندی و برداشت تحلیل یک جا جمع شد که مثلا عده آنها چقدر بوده و از چه کشورهایی آمدند و  اهداف ریزی داشتند. اینها را نیروهای مسلح و واحدهای اطلاعاتی تحلیل کردند.
 روند دادگاه منافقینی که در عملیات مرصاد دستگیر شدند، کامل بوده است؟
بله، با استفاده از بند یک حکم امام، طبق موازین شرع و بدون رعایت مقررات دست و پا گیر بوده است. ممکن است مثلا وکیل نداشته باشند.
 این مقررات دست وپاگیر چیست؟
فرض کنید باید کیفرخواست صادر و به صورت کتبی ابلاغ و دو هفته بعد محاکمه انجام شود. در بیابان از این چیزها خبری نیست. جاهای دیگر بدون محاکمه می کشند. ما سوال و جواب می کنیم که اشتباهی اقدام نشود. احراز شد که این فرد از منافقین بوده و عالما و عامدا با آنها آمده است.
 یعنی این روند کامل طی شد؟
بله.
 منافقین در میدان جنگ دستگیر شدند؟
در میدان جنگ دستگیر شدند، ولی در همان میدان جنگ دادگاه تشکیل دادیم؛ دادگاهی که قاضی واجدالشرایط؛ یعنی قاضی عادل دارای ابلاغ قضائی نشسته و سوال وجواب کرده و سوال وجواب مکتوب شده است. در همین حد تشریفات رعایت شده است، اما جزئیات دیگری مثل اینکه در دادگاه خبرنگار باشد، رعایت نشده است.
 ولی روند قضائی طی شده است.
بله.
 اگر ماجراهای بیشتری از آن دادگاه ها برای ما بگویید خیلی خوب است؛ مثلا چه کسانی را محاکمه کردید؟ چطور محاکمه می کردید؟ چند دقیقه طول می کشید؟ چه چیزهایی می گفتند؟
اینها متفاوت هستند. در دادگاهی که تشریفاتش کم باشد، ممکن است محاکمه کسی در حد نیم ساعت تمام شود و کسی دو ساعت طول بکشد. بستگی به پیچیدگی مطلب و رسیدن قاضی به مطلب دارد، چون به هرحال باید احراز شود. فرض کنیم شما قاضی باشید. کسی را بیاورند و سوال وجواب کنید و اقرار کند که تیراندازی کرده و چند نفر را کشته است. همین که به کشتن چند نفر اقرار کرده برای شما کافی است که او را قصاص کنید.
 اگر حکمشان قصاص بود، چندوقت بعد اعدام می شدند؟ مثلا فردای آن روز اعدام شدند؟
بعضی ها فردای آن روز و بعضی یک هفته بعد اعدام شدند.
 زندانشان همان زندان های محلی بود؟
بله. در حدیث هست، حدی که در زمین اقامه می شود از باران 40 روز پشت سرهم افضل است. اگر 40 شبانه روز پشت سرهم باران ببارد، چقدر برای زمین مفید است؟ فایده جاری شدن یک حد از آن بیشتر است. ما به چشم خودمان این را در عملیات مرصاد دیدیم. ما تعدادی از آنها را محاکمه کردیم و بعضی از آنها به حبس و بعضی دیگر به اعدام محکوم شدند. فکر می کنم روز اولی که دادگاه تشکیل دادیم سه نفر محکوم به اعدام شدند. یک عده از رزمندگان گفتند روحیه بچه ها خراب است، شهید داده ایم، اینها را به کرمانشاه منتقل نکنید. همین جا حکم را اجرا کنید. در شهر جنگ زده که تا دیروز در اشغال منافقین بوده و همه شهر از ترس منافقین تخلیه شده، کجا اعدام کنیم؟ یک ساختمان نیمه کاره بر سر یک سه راهی بود. طبقه اول آن ساخته شده بود و اسکلت طبقه دوم را زده بودند، ولی طاق نزده بودند. گفتم آنجا اجرا می کنیم. زمانی حوالی ساعت چهار یا پنج بعدازظهر بود که ما موافقت کردیم حکم این سه نفر را در شهر اسلام آباد اجرا کنند و حکم آنها به صورت حلق آویز اجرا شد... .
 بیشتر آنها جوان بودند یا افراد پیر هم در میان آنها بودند؟
بیشتر جوان بودند؛ سنین مختلف بودند و پیر هم در میان آنها بود.
 زن هم در میان آنها بود؟
من یک نفر را دیدم. ممکن است باز هم بوده باشد.
 تعداد اعدامی هم زیاد بود؟
اعدامی های خدا زیاد بود، ولی اعدامی های ما زیاد نبود؛ یعنی آنهایی که راکت خورده و سوخته بودند زیاد بودند.
 ولی آنهایی که شما و قضاتتان محاکمه کردید زیاد نبود؟
دقیقا یادم نیست، ولی به صد نفر نمی رسد.
 محکوم به حبس هم داشتید؟
بله. اسیران در دست صدام بودند و صدام شکنجه های وحشیانه انجام می داد. بعضی از منافقین هم فارسی بلد بودند و با اینها صحبت می کردند و سعی می کردند آنها را جذب کنند. به خاطر فشار زیادی که صدام می آورده، عده ای با فکر اینکه از این ستون به آن ستون فرج است، می گفتند اینها ایرانی هستند و هرچه باشد به ما بد نمی کنند؛ قبول می کردند که همکاری کنند. بعد به سمت آنها می آمدند، ولی ته دل آنها با منافقین نبود و منافق نبودند، ولی وقتی صدام آنها را تحویل منافقین می داد، یک سری عملیات با آنها انجام داده بودند. در عملیات های آفتاب و چلچراغ ما از این موارد داشته ایم. 
در عملیات فروغ جاودان هم تعدادی از آنها حضور داشتند. خیلی از اینها را اعدام نکردیم و حبس های یک تا سه سال داده شد؛ مثلا یک نفر سرباز وظیفه ای است که سال 66 به سربازی رفته و سال 67 اسیر شده، چند ماه پیش صدام بوده، بعد هم پیش منافقین رفته و با این جمع آمده و در این جمع هم رده بالایی نداشته است؛ مثلا راننده یکی از این خودروها بوده است. ما اینها را اعدام نکردیم و حبس دادیم.
                