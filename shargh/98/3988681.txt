چهار‌شنبه ۱۳ آذر ۱۳۹۸
-----------------------------------------
یادداشت
-----------------------------------------
وظیفه ای برای رئیس جمهور در قانون اساسی
-----------------------------------------

                    حوادث چند هفته گذشته در کشور که در پی اعتراض به افزایش ناگهانی بهای بنزین به وجود آمد و تصمیم های گرفته شده علاوه بر اینکه از منظر سیاسی و مدیریتی جای بحث فراوان دارد، از منظر حقوق اساسی نیز قابل توجه است.
با تغییر نظام مشروطه سلطنتی به جمهوری اسلامی، اصل تفکیک قوای سه گانه (در راستای تضمین جمهوریت نظام) و اصل ولایت فقیه (به عنوان ضامن اسلامی بودن نظام) به عنوان دو رکن اساسی و موثر بر کل ساختار نظام جمهوری اسلامی در اصول قانون اساسی اعمال شد. در قانون اساسی، وظایف هریک از قوای سه گانه تفکیک شد و رئیس جمهور مسئول اجرای قانون اساسی و تنظیم روابط میان قوای سه گانه شد. تداخل اختیارات رئیس جمهور با اختیارات سایر نهادها از مواردی بود که موجب اختلاف میان قوا می شد. در سال 1359 بنی صدر، اولین رئیس جمهور ایران، در نامه ای خطاب به شورای عالی قضائی آن زمان، به دلیل صدور دستورالعملی توسط آن شورا اعلام می کند که «...حسب وظیفه ای که به موجب قانون اساسی بر عهده دارم، به شورای عالی قضائی اخطار می کنم که از نقض قانون و تجاوز به حدود صلاحیت و وظایف قوه مقننه اجتناب کنید...». موضوع به شورای نگهبان می رسد و آن شورا در نظر تفصیلی خود در تاریخ 08/11/1359 اظهارات رئیس جمهور وقت را تایید می کند و استنباط او را از اصل 113 قانون اساسی می پذیرد و اعلام می کند که رئیس جمهور حق اخطار و تذکر قانون اساسی را دارد.
یک سال بعد و در تاریخ 13 بهمن 1360 آیت الله خامنه ای، رئیس جمهور وقت، درباره وظایف نظارتی رئیس جمهور از شورای نگهبان استفسار می کند که شورای نگهبان ضمن تایید مسئولیت رئیس جمهور در اجرای قانون اساسی، تصریح می کند که «...رئیس جمهور در رابطه با این وظایف می تواند از مقامات مسئول اجرائی، قضائی و نظامی توضیحات رسمی بخواهد...». بروز برخی اختلاف نظرهای مستنبط از نامه رئیس جمهور محترم وقت و پاسخ شورای نگهبان درباره محدوده وظایف و اختیارات نظارتی رئیس جمهور، زمینه تصویب قانون مستقلی را در ارتباط با حدود اختیارات رئیس جمهور فراهم می کند و در نتیجه «قانون تعیین حدود وظایف، اختیارات و مسئولیت های رئیس جمهور» در سال 1365 به تصویب مجلس شورای اسلامی می رسد. پس از بازنگری قانون اساسی در سال 1368 مواردی از تزاحم و تداخل مسئولیت ها میان سران قوا اصلاح می شود اما موضوع نظارت بر حسن اجرای قانون اساسی با توجه به تغییر اصل 113 از یک سو و عدم نقض صریح «قانون تعیین حدود وظایف، اختیارات و مسئولیت های رئیس جمهور مصوب 1365» کماکان محل بحث و تردید باقی می ماند تا اینکه در سال 1375 و در پایان دوران ریاست جمهوری آیت الله هاشمی رفسنجانی، شورای نگهبان به «صدور حکم بازرسی انتخابات میان دوره ای مجلس پنجم» از سوی ایشان، اعتراض می کند که رئیس جمهور وقت به استناد ماده 13 قانون یادشده اعلام می کند که «...رئیس جمهور از طریق نظارت، کسب اطلاع، بازرسی، پیگیری، بررسی و اقدامات لازم، مسئول اجرای قانون اساسی است و از جمله حقوق مسلم و پذیرفته شده برای مردم در قانون اساسی، حق انتخاب شدن و انتخاب کردن است و طبیعی است که رئیس جمهور بدون مداخله نمی تواند ضامن اجرای صحیح این امر مهم باشد...».
با آغازبه کار دولت اصلاحات، استدلال ها و اختلاف نظرهای حقوقی در ارتباط با اجرای این وظیفه مهم رئیس جمهور، مجددا در میان جامعه حقوقی مطرح می شود تا اینکه در آذرماه سال 1378 جناب آقای سیدمحمد خاتمی، رئیس جمهور وقت، دستور تشکیل هیئت نظارت بر اجرای قانون اساسی را صادر می کند. این هیئت در جریان رسیدگی به پرونده تخلفات شهردار وقت تهران در دستگاه قضائی، گزارشی تهیه می کند که رئیس جمهور آن را به آیت الله محمد یزدی، ریاست وقت قوه قضائیه، ارسال می کند و با استناد به اصول 113 و 122 قانون اساسی به رئیس قوه قضائیه اخطار قانون اساسی می دهد و آیت الله یزدی در پاسخ به این اخطار تاکید می کند که اصول قانون اساسی دلالتی بر دخالت و نظارت قوه مقننه و مجریه بر قوه قضائیه ندارد و استدلال ها و توضیحاتی را به ایشان ارائه می کند.
در بهار سال 1379 در جریان توقیف گسترده مطبوعات، مجددا رئیس جمهور وقت گزارش های تهیه شده توسط هیئت نظارت بر اجرای قانون اساسی را به رئیس جدید قوه قضائیه، آیت الله هاشمی شاهرودی، منعکس می کند و اخطار قانون اساسی می دهد. رئیس وقت قوه قضائیه پاسخی تند به اخطار مذکور داده و برای رئیس جمهور و اعضای هیئت نظارت، بابت دخالت های بی مورد و بی حساب و کتاب در قوه قضائیه ابراز تاسف می کند. رئیس جمهور وقت در پی نوشت نامه مذکور خطاب به رئیس هیئت نظارت بر اجرای قانون اساسی می نویسند که «...پاسخ جالبی است و واقعا یک سند تمام عیار علمی، منطقی و حقوقی است!...».
 در سال 1380 به دنبال صدور احکام مصادره املاک برخی از اشخاص حقیقی، رئیس جمهور وقت موضوع را به هیئت نظارت بر قانون اساسی منعکس کرده و سپس گزارش آن هیئت را در نامه ای باز هم به رئیس وقت قوه قضائیه منعکس می کند. آیت الله هاشمی شاهرودی در 03/05/1380 در پی نوشت نامه هیئت نظارت مرقوم می دارد که «بارها عرض شد که مسئولیت این هیئت، دخالت در امور قضائی و در پرونده ها نیست».
رئیس جمهور در 16/05/1380 در پی نوشت تصویر نامه رئیس قوه قضائیه مرقوم می کند که «...از رئیس محترم قوه قضائیه بسیار تعجب‎آور است که حتی از انعکاس مطالبی که به رئیس جمهوری و هیئت مورد تایید او می رسد، به قوه قضائیه ناراحت می شود و از این حداقل تفاهم ها و حسن نیت ها هم ابا می کند. احتمال می دهم مطلب به صورت نادرستی به اطلاع ایشان رسیده باشد. آیا انتقال یک شکایت و یا اعتراض، دخالت در قوه قضائیه است؟...».
هاشمی شاهرودی در پاسخ به این نوشته اشعار می دارد: «...ظاهرا جناب رئیس جمهور از مفاد نامه های هیئت مذکور اطلاع دقیقی پیدا نمی کنند و آن را تنها انتقال یک اعتراض و یا شکایت قلمداد می نمایند؛ درصورتی که مفاد آن نامه ها چیز دیگری است و بار حقوقی دیگری دربر دارد!...».
سال 1381 نیز هیئت نظارت بر اجرای قانون اساسی درخصوص بازداشت یک روزنامه نگار و نامه انجمن صنفی روزنامه نگاران به هیئت نظارت بر اجرای قانون اساسی، گزارشی تنظیم و آن را به ریاست قوه قضائیه منعکس می کند که ریاست وقت قوه قضائیه در پی نوشت گزارش، اقدام های دولت را بدعتی جدید می نامند و در تاریخ 17/07/1381 مرقوم می دارد: «...این هیئت پیگیری، بدعتی جدید است که ظاهرا می خواهد به عنوان یک دادگاه عالی انتظامی و دیوان عالی و دیوان عدالت اداری عرض اندام کند که امری برخلاف صریح قانون اساسی است...». در پاسخ، سیدمحمد خاتمی در تاریخ 18/08/1381 موضوع را به رهبری ارجاع می دهد و در پی نوشت می نویسد: «...به دفتر مقام معظم رهبری ارجاع شود تا به استحضار ایشان برسد. وقتی توضیح خواستن از قوه قضائیه با چنین جواب غیرمودبانه ای مواجه می شود... حالا معلوم است که چرا من درخواست کرده ام که وظیفه و حق روشنم در قانون اساسی از سوی قوه قضائیه به رسمیت شناخته شود...».
با روی کارآمدن محمود احمدی نژاد در سال 1384 هیئت نظارت بر قانون اساسی منحل می شود و سخنگوی وقت دولت بیان می کند: «...دولت برای نظارت بر اجرای قانون اساسی نیازمند چنین هیئتی نیست. دولت از هر ظرفیتی برای انجام وظایف خود در اجرای قانون اساسی استفاده می کند. اما این منوط به هیئت خاصی نیست...»؛ این در حالی است که شش سال بعد و در اسفندماه 1390 محمود احمدی نژاد اعلام می کند که «...زمانی برداشت بنده این بود که نیازی به وجود این هیئت نیست؛ اما امروز به این نتیجه رسیده ام که وجود چنین هیئتی بسیار مورد نیاز و لازم است. طبق قانون اساسی رئیس جمهور باید بر تمام دستگاه ها نظارت داشته باشد و اینکه عده ای عنوان می کنند رئیس جمهور فقط در قوه مجریه ناظر بر حسن اجرای قانون اساسی است تفسیر غلطی است...».
در واکنش به این اقدام، آیت الله آملی لاریجانی، رئیس وقت قوه قضائیه راه اندازی هیئت نظارت بر اجرای قانون اساسی از سوی رئیس جمهور را غیرقانونی اعلام و تصریح می کند که «قوه قضائیه اجازه ورود بازرسان و اعضای این هیئت به دستگاه قضائی را نخواهد داد...». احمدی نژاد در فرایند رسیدگی به بودجه سال 1388 به دکتر علی لاریجانی رئیس مجلس شورای اسلامی اخطار قانون اساسی می دهد.و در نامه ای خطاب به وی می نویسد: «...در اجرای اصل 113 قانون اساسی و ماده 15 قانون تعیین حدود وظایف و اختیارات و مسئولیت های ریاست جمهوری ایران مصوب سال 1365 مراتب زیر به جهت عدم رعایت اصول مختلف قانون اساسی در فرایند رسیدگی به بودجه سال 1388 به عنوان اخطار قانون اساسی ابلاغ می گردد...». در جریان اختلافات میان روسای سه قوه، شورای نگهبان در سال 1390 با تشکیل هیئت نظارت بر قانون اساسی اعلام مخالفت می کند و در موردی نیز در واکنش به اخطار آقای احمدی نژاد، سخنگوی وقت شورای نگهبان اعلام می کند که: «...رئیس جمهور بر اساس اصل 113 نمی تواند به شورای نگهبان و نهادهای خارج از قوای سه گانه تذکر و اخطار دهد...» اما احمدی نژاد در موارد مکرری حتی از ابلاغ و اجرای قوانین مصوب مجلس شورای اسلامی هم استنکاف می کند که در یک مورد نیز موجب مکاتبه رئیس مجلس شورای اسلامی با رهبری می شود.
آنچه گفته شد، گزارشی است از تلاش های روسای جمهور ایران از آغاز انقلاب تا پیش از روی کارآمدن دولت آقای دکتر روحانی که نشان می دهد تمامی روسای جمهور -حتی بنی صدر که وفاداری او به نظام و کفایت سیاسی او مردود واقع شد- در تلاش بوده اند علاوه بر ایفای وظایف خود، بر اجرای صحیح قانون اساسی نظارت کنند و در دوران آیت الله خامنه ای، این اصرار و تاکید به تصویب قانون وظایف و اختیارات رئیس جمهور منجر می شود. اما دولت آقای دکتر روحانی، نه تنها این وظیفه را ایفا نکرد، بلکه با تفویض برخی وظایف و اختیارات قائم به شخص خود به خارج از دستگاه اجرائی، قوه قضائیه و قوه مقننه را در امور اجرائی کشور ذی مدخل کرد.
دکتر روحانی -به گفته معاونان محترم حقوقی سابق و کنونی رئیس جمهور- چندین اخطار و تذکر قانون اساسی اما به صورت پنهانی و غیرعلنی به دو قوه دیگر و دستگاه های حکومتی داده است که از ماهیت و چیستی و سرنوشت آن، عموم مردم بی اطلاع هستند. سرکار خانم دکتر جنیدی معاون محترم حقوقی رئیس جمهور در توجیه این تذکرات مخفیانه و پنهانی بیان کردند که آقای دکتر روحانی بنا ندارد با ایراد تذکر قانون اساسی، وضعیت میان قوا را ملتهب کند! عجیب اینکه ایشان برخی موارد را که نباید علنی و در تریبون های عمومی در مورد سران دو قوه دیگر بارها و بارها مطرح کرده است!
اینجانب بر این باور است که آقای دکتر روحانی ابتدا سیاست خارجی خود را تعریف کرده و سپس مبتنی بر سیاست خارجی، سیاست و تدبیر امور داخل را اعمال کرده است که با شکست سیاست خارجی، اکنون هیچ برنامه ای برای اداره کشور ندارد.
                