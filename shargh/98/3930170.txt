دو‌شنبه ۱۷ تیر ۱۳۹۸
-----------------------------------------
حرف اول
-----------------------------------------
صداوسیما و فرصت های از دست رفته
-----------------------------------------

                    این روزها اگر دستتان به کنداکتور برنامه های صدا و سیما برسد، حتما نام برنامه هایی را خواهید خواند که دیگر مقابلشان زمان پخش خالی است و احتمالا به زودی دکورهای آنان هم سر از سمساری ها و میوه فروشی ها در خواهند آورد. نام هایی که چندان غریب و ناشناس نیستند، چه بسا روزگاری پرمخاطب ترین برنامه های صداو سیما هم بوده اند؛ از نود گرفته تا حالا خورشید و... .
آنچه مشخص است و نیاز به توضیح و تئوری و نظریه ندارد، این است که تلویزیون همراهی ناگزیر و عضوی از خانواده های جامعه مدرن است و اگرچه به نظر می رسد این روزها با رشد شبکه های اجتماعی و پیشرفت رسانه های همراه، بازارش کمی رو به افول گذاشته اما در واقع این طور نیست و فقط راه های همراهی آن فرق کرده و نیازمند قواعد خاص خود است.
از 11 مهر 1337 که نخستین فرستنده تلویزیون ایران اولین برنامه خود را پخش کرد، حبیب الله ثابت، وزیر پست و تلگراف وقت در لابه لای سخنانش خطاب به مخاطبان تلویزیون ملی گفت: «...و اما شما بینندگان و شنوندگان عزیز! اگر وقتی قسمتی از برنامه را مطابق سلیقه خود نیافتید با در نظر گرفتن اشکالات و این نکته مهم که ذوق و سلیقه ها مختلف است، بر ما ببخشید. به علاوه از شما تمنا داریم که ما را در اجرای این خدمت یاری کنید و نه تنها معایب و نقایص را گوشزد فرمایید بلکه ما را از آنچه برای بهبود و تکمیل برنامه ها به نظرتان می رسد، کتبا یا شفاها برخوردار و قرین امتنان نمایید...». این همان چیزی بود که به نظر می رسید موسسان تلویزیون ملی به آن اندیشیده اند و به اهمیتش آگاه اند و آن چیزی نیست جز «مخاطب»؛ هرچند این ظاهر ماجرا بود. با یک بررسی گذرا درباره عملکرد این رسانه می توان گفت در این 61 سال و به ویژه در چندین سال اخیر، آنچه کمتر مورد توجه قرار گرفته همین «مخاطب» و ذائقه آن و البته در ادامه اش اعتماد بربادرفته آن بوده است. آن گونه که نظریه مخاطب و رسانه می گوید مخاطبان افراد فعالی هستند که از محتوا و مفهوم رسانه ها استفاده می کنند و مخاطب میان مجاری ارتباطی و محتواهایی که به او عرضه می شود، بر اساس نوعی ملاک دست به انتخابی آگاهانه و انگیزه دار می زند.
این در حالی است که بررسی عملکرد صداوسیما در این دوران بیشتر نشان دهنده این نظریه است که مخاطبان افرادی منفعل هستند که هرچه به خوردشان بدهی می پذیرند و هیچ واکنشی نخواهند داشت؛ در حالی که در عمل چنین نیست یا لااقل در دوران پیشرفته کنونی چنین توقعی از هیچ مخاطبی نمی رود.
قابل کتمان نیست که هر رسانه ای در هرکجای دنیا در نهایت و حتما ایدئولوژی خاصی دارد و در پس و پشت برنامه ها و محتوای تولیدی، ایدئولوژی خود را تبلیغ می کند اما یک رسانه موفق این قاعده را هم پذیرفته است که ارائه ایده مخالف و بحث درباره آن و اصولا رواج فرهنگ گفت و گویی از ضروریات یک رسانه موفق است.
ضرورتی که به نظر می رسد صدا و سیما قائل به آن نیست و اگر هم در موارد اندکی آن را پذیرفته و به آن تن داده یا متوجه آن نشده یا اگر آگاهانه هم انجامش داده، با تغییر مدیریت یک شبه تمام بساطش برچیده شده است؛ چراکه استراتژی رسانه، این نبوده است. این تنها بلای جان برنامه ها نبوده که برخی مجریان صدا و سیما هم همواره مواجه با این اتفاق بوده اند و به راحتی و بی توجه به نظر مخاطبان از دایره برنامه ها حذف شده اند و البته صدای اعتراض ها به هیچ کجا نرسیده است؛ نمونه بارز و اخیرش همین آقای فردوسی پور است که هنوز هر دوشنبه در اعتراض به حذف خودش و برنامه اش برخی بازیگران و سلبریتی ها و البته افراد عادی پست های اعتراضی و یادبود می گذارند، یا همین آقای رشیدپور «حالاخورشید» که مخاطبان نفهمیدند کی ناچار شد برود و چرا رفت.
در این میان حتی برنامه های کودک و نوجوان هم از این بی تدبیری و با یک شمشیر راندن در امان نمانده و با جمع شدن دکور برنامه پرطرفدار و نوستالژیک کلاه قرمزی، تهیه کنندگان آن و آقای مجری (ایرج طهماسب) و عروسک های محبوب کلاه قرمزی و پسرخاله اعلام کردند دیگر به تلویزیون برنخواهند گشت. در ادبیات جهان رسانه، اعتماد و اعتبار میزان اطمینان و ارزشی است که گیرنده برای یک منبع و کانال ارتباطی قائل است. مخاطب و نظرها و تصورات او میزان اعتبار یک منبع را تعیین می کند. اگر رسانه ای موفق به جلب اعتماد مخاطبان شود، مخاطبان رسانه را انتخاب می کنند و پیام آن را می پذیرند و در غیر این صورت مخاطبان به سمت رسانه ای می روند که مورد وثوق باشد و بتوانند به آن اعتماد کنند یا با آن اقناع شوند. بی توجهی به این اصل است که باعث شده در نظرسنجی ها میزان اعتماد به صدا و سیما کاهش یابد و گرایش به شبکه های مجازی که مخاطب خود انتخاب می کند، از میان بازار رنگارنگ پیام و با هر اندیشه و ایده کدام را برگزیند، افزایش پیدا کند و روی پشت بام دورافتاده ترین روستا ها هم دیش های ماهواره خودنمایی کنند. این همه ماحصل بی توجهی به این نکته است که در ارتباطات هیچ چیز مهم تر از کسب اعتماد مخاطبان نیست که در صورت فقدان آن با جامعه ای ترسیده، ناامید و بی اعتماد به تمامی دست اندرکارانش روبه رو خواهیم بود.
صدا و سیما در این سال ها فرصت های بسیاری را از دست داده و احتمالا از دست خواهد داد؛ چراکه فضاندادن به دیدگاه ها و سلایق گوناگون هیچ گاه نتیجه مطلوبی به دنبال نداشته و در دراز مدت اثر خود را بروز خواهد داد؛ این نکته ای است که مرور تاریخ هم بر آن صحه می گذارد. فوکویاما می گوید «خوشبختی یک ملت و همین طور توانایی اش برای رقابت منوط به داشتن یک ویژگی فرهنگی واحد فراگیر است که آن سطح «اعتماد» در جامعه است». کاش صدا و سیما گامی در جهت افزایش این واحد فراگیر بردارد.
                