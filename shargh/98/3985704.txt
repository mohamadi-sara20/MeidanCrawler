سه‌شنبه ۲۸ آبان ۱۳۹۸
-----------------------------------------
حرف اول
-----------------------------------------
در بیان حقایق
-----------------------------------------

                    سخنان حضرت آیت الله خامنه ای، رهبر معظم انقلاب اسلامی ایران در حضور نمایندگان کشورهای مسلمان به مناسبت هفته وحدت و ولادت پیامبر گرامی اسلام، با آنکه تاکید بر مواضع جمهوری اسلامی ایران از نخستین روزهای موجودیت آن بوده است، باوجوداین در شرایطی که باندهای امپریالیستی و نوچه های آنها در منطقه سعی می کنند با نمایش معکوس عقاید و مواضع ملت و دولت ایران در مسائل و موارد مختلف و تخطئه امنیت آنها، چهره حق به جانب به خود بگیرند و در ثبات و اعتمادبه نفس مردم سنگ اندازی کنند و به طور معمول هروقت در بیان نظر و تبلیغات خود کم می آورند، موضوع تبعیض علیه اقلیت های دینی و مخصوصا یهودیان ایران و جهان را دستمایه هیاهوی روزانه خود می کنند، موضع گیری رهبر معظم انقلاب از اهمیت بیشتری برخوردار است، ایشان در سخنرانی مذکور فرمودند «از ابتدای انقلاب اسلامی تا امروز همچنان بر این موضع باقی هستیم؛ یعنی بدون ملاحظه و رودربایستی به فلسطینی ها کمک کرده و خواهیم کرد و این کار را وظیفه دنیای اسلام می دانیم. ما طرفدار فلسطین، استقلال و نجات آن هستیم. محو اسرائیل به معنی محو مردم یهودی نیست؛ چراکه با آنها هیچ کاری نداریم، همچنان که در کشور ما جمعی از یهودیان در کمال امنیت زندگی می کنند». در ادامه نیز فرمودند «مردم فلسطین چه مسلمان چه مسیحی و چه یهودی که صاحبان اصلی آن سرزمین هستند، باید بتوانند خودشان دولت خود را انتخاب کنند و بیگانه ها و اراذل واوباشی مانند نتانیاهو را بیرون و کشورشان را اداره کنند که البته این اتفاق خواهد افتاد». بنده به عنوان نویسنده این مختصر که یهودی هستم و در جریان انقلاب اسلامی و موجودیت جمهوری اسلامی ایران حضور و مشارکت داشته ام، لازم می دانم حقایقی مربوط به رابطه ملت ایران و جمهوری اسلامی ایران و مدیران آن با اقلیت های دینی خصوصا یهودیان ایران را با خوانندگان عزیز در میان بگذارم. فارغ از مواضع سیاسی و بیان حوادث مربوط به آن گفتنی است قبل از جنگ دوم جهانی تقریبا در تمام کشورهای مسلمان از آسیا تا شمال آفریقا یهودیان زندگی می کردند و از شرایط رعایت حقوق شهروندی و انجام فرایض مذهبی خود برخوردار بودند. 
با پایان جنگ دوم و تشکیل اسرائیل، در تمام کشورهای مذکور تحولات مهم سیاسی و اجتماعی اتفاق افتاد و نظامیان مسلط بر اوضاع آن کشورها شدند. یکی، دو سال بعد از این تحولات تمام یهودیان این کشورها به آمریکا و بعضی به اسرائیل مهاجرت کردند و تمام نهادهای مربوط به امور شرعی آنها تعطیل شد. گو اینکه گوشه و کنار این کشورها بعضی یهودیان به صورت انفرادی زندگی می کردند ولی زندگی اجتماعی آنها از میان رفته بود و اینک نیز شرایط چنین است که بیان کردم. در ایران، انقلاب اسلامی در سال 1357 در اوج تحولات پی در پی در منطقه به پیروزی رسید و رهبر انقلاب، روحانی مسلمان شناخته شده ای بود. در آن روزهای انقلاب بلندگوهای خارجی که در اختیار منابع صهیونیستی بودند، لحظه ای از ترساندن یهودیان ایران و وادارکردن آنها به فرار از کشورشان دریغ نداشتند، با این همه هرچند تعداد یهودیان ایران به لحاظ عددی کمتر شده ولی نهادهای مذهبی آنها از گذشته استوارتر است و یهودیان در شهرهای یهودی نشین تهران، شیراز، اصفهان، کرمانشاه، یزد، کرمان و رفسنجان انجمن های مخصوص به خود را دارند و در ارتباط دوستانه با سایر هم وطنان خود هستند. برای اهمیت حضور یهودیان در ایران بعد از استقرار جمهوری اسلامی ایران ذکر خاطره ای بی مناسبت نیست. در اردیبهشت ماه 1358 بروز یک واقعه یهودیان ایران را سخت نگران و دلواپس کرده بود. روحانیون و بزرگان جامعه یهودی ایران از طریق آیت الله امامی کاشانی تقاضای ملاقات با حضرت امام (راحل) را کردند. ایشان در قم اقامت داشتند. آیت الله امامی کاشانی خبر دادند که حضرت امام با ملاقات نمایندگان کلیمیان ایران موافقت کردند و روز بعد 24 اردیبهشت 1358 حضرت امام در منزل مسکونی خود در شهر قم ما را پذیرفتند. دو نفر روحانی یهودی، نماینده یهودیان که بعدها به عنوان نماینده کلیمیان در مجلس خبرگان انتخاب شد و مهندس عزیزالله دانش، رئیس بیمارستان دکتر سپیر نماینده کلیساهای تهران و بنده در این ملاقات حضور داشتیم. اصل این ملاقات همان شب از سیمای جمهوری اسلامی پخش شد. در اهمیت این ملاقات فقط به قسمتی از آنچه امام راحل فرمودند، اکتفا می کنم. اصل فرمایش امام: «یهودیان شهروندان ایرانی هستند و با رعایت قوانین جمهوری اسلامی در ایران زندگی خواهند کرد. ما حساب جامعه یهود را از حساب صهیونیست ها جدا می دانیم».
                