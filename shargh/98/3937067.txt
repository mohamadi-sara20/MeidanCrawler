سه‌شنبه ۱ مرداد ۱۳۹۸
-----------------------------------------
سرمقاله
-----------------------------------------
فقط یک نمایش
-----------------------------------------

                    در روزهای اخیر بحث های متفاوتی درباره سریال «گاندو» در جریان بود و با پایان این مجموعه، مباحث در سطوحی ادامه یافت. صدالبته نظردهندگان مطابق معمول به دو گروه موافق و مخالف تقسیم شده اند. اینکه دو گروه موافق و مخالف وجود داشته باشد، بسیار طبیعی است؛ اما این دو گروه هر دو نه منتقد سینمایی هستند و نه نگاه فرهنگی به مسائل دارند بلکه سپهر سیاسی بر زمین نقادی آنها سایه افکنده است. گروهی که موافق دولت هستند، به دلیل افشاگری در فیلم علیه یک مقام دولتی آن را رد می کنند و گروه دیگر فقط به همین دلیل بر تایید آن پافشاری می کنند و جالب آن است که 150 نماینده مجلس که علی الاصول کارشان قانون گذاری و نظارت بر اجرای قانون است، در این وانفسای مشکلات کشور این سریال را تایید می کنند! مناسب است این نمایندگان صادقانه بگویند چند قسمت این مجموعه را دیده اند؟ نقد یا حمایت از یک اثر می تواند در بهبود آثار مشابه یا کار دیگر سازندگان فیلم تاثیر بگذارد و به همین دلیل فیلم شناسان و افراد صاحب نظر لازم است در این باره نظرات خود را ارائه دهند. متاسفانه تاکنون درباره این سریال نقد موثر و دقیقی در رسانه ها وجود نداشته است. اینک تلاش می شود تا نگاهی کلی به این سریال انداخته شود؛ شاید بتوان منصفانه درباره آن به قضاوت نشست. باید اذعان کرد با شروع این سریال مردم از جاذبه های آن استقبال کردند و علت آن نیز پرداختن به یک مسئله پلیسی- امنیتی در قالب فرم جدید با استفاده از نیروهای جوان بود که به هر حال کنجکاوی ها را برمی انگیخت و مردم را با کار سیستم هایی که علی الاصول در منظر نیستند، آشنا می کرد.
با گذشت چند قسمت از این سریال معلوم شد فرم آن بیشتر به سریال های غربی شباهت دارد و روابط افراد درون سازمان یعنی عوامل اطلاعاتی جوان به نوعی تقلید از سریال هایی شبیه پلیس اتوبان همراه با شوخی و مطایبه بوده است. هرچند نمی توان گفت در بین همکاران یک سیستم امنیتی خودمانی بودن و به قول معروف سر به سرگذاشتن ها ممنوع است اما این نوع برخورد به خوبی تداعی کننده روابط پلیس های خارجی در بعضی سریال های ایتالیایی یا آلمانی است. کارگردان برای جذابیت کار نیروهای امنیتی با چهره های کاریزماتیک را انتخاب کرده بود؛ به ویژه در ارائه چهره ماموران خانم سریال این امر به وضوح دیده می شد. ممکن است این نکات از ضروریات یا از عناصر تقویت کننده سریال و داستان باشد که البته نمی توان ایراد اساسی برای آن منظور کرد. مشکل اصلی سریال آن بود که معلوم نشد جاسوس ها به دنبال چه نوع جاسوسی ای هستند و جاسوسی آنها در برپایی میهمانی عناصر مختلف خلاصه می شد؛ آن هم میهمانی با رعایت قواعد اسلامی هم در نوشابه ها، هم حجاب خانم های جاسوس و منحرف و هم اجتناب از دست دادن زن و مرد غریبه! درحالی که اصلا نشان دادن میهمانی ضرورتی نداشت و صرف یک دیالوگ درباره برپایی میهمانی برای آگاهی بیننده کفایت می کرد.
معمولا خانم های تنها برای رفع تنهایی از سگ های خانگی استفاده می کنند. استفاده از گاندو و نگهداری آن در خانه که هیچ رابطه ای با جاسوسی نداشته و تنها خطری بالقوه برای جان افراد در ارتباط با آن داشته باشد، بسیار نیازمند پرسش و توضیح است و هیچ دلیلی جز نوعی ایجاد جذابیت برای بیننده ها نمی توان متصور بود. اما سیر داستان از همه قابل نقدتر است. آن همه تجهیزات و دانش فنی و کامپیوتر و اینترنت و گماردن عوامل در ترکیه، آمریکا و چین و شاید جاهای دیگر برای جاسوسی که هیچ نکته امنیتی ای را رعایت نمی کند، به راحتی رفت و آمد می کند، پرده اتاقش را به راحتی باز می گذارد، خانه اش را تنها رها می کند، در ترکیه دنبال هرزگی و مستی است و به راحتی فریب یک مزاحم اتومبیل را می خورد و با نظافتچی اتاق برخورد ساده لوحانه می کند و در زندان از ترس اعدام در حالی که قبلا می گوید شخص مهمی است، به بازجو نگاه نمی کند و اصرار بازجو که حتما او را شناسایی کند، هیچ دلیل و برهانی ندارد. نوعا جاسوس ها از کاراکترهای قوی و آموزش دیده و مطمئن به حفظ جان - چون جاسوس های مهم معمولا اعدام نمی شوند و بیشتر مبادله می شوند- انتخاب می شوند.
 جاسوس ها مست نمی کنند، هرزگی نمی کنند و البته شاید در مواقع ضروری با هشیاری چنین نقش هایی را بازی کنند. این جاسوس خیلی مهم، خیلی هم خوشمزه است و جالب است که حکم سفارت آمریکا در ایران را در رژیم خیالی آینده در بغل دارد. این همه بروبیا در فیلم به این منتهی می شود که گروه امنیتی جوان که متخصص های درجه یک کامپیوتر، شنود، هک دوربین های دنیا و سایت ها هستند، عملیاتی هم باشند و کار دستگیری و حمله و برخورد فیزیکی را هم بر عهده داشته باشند. شاید کارگردان شنیده باشد که نیروهای ساواک، هم اطلاعاتی بودند و هم عملیاتی ولی آن اطلاعات و روش دستیابی به آن حاصل تبحر در شکنجه و ضرب و شتم بود و نه عالمانه کارکردن با ابزار مدرن که همه وقت انسان باید در آن خلاصه شود و فرصتی برای تمرین های عملیاتی کماندویی باقی نمی گذارد.تازه با همه اینها  این گروه دستگیری جاسوس عجز خود را نشان می دهد و معلوم نیست اگر برج مسکونی، محل فرود هلیکوپتر نداشت، چگونه جاسوس را خارج می کردند.قسمت های آخر سریال هم کاملا درصدد محکوم کردن فرد یا افراد و توجیه مقام امنیتی بود. مقام امنیتی با آزادی و مبادله جاسوس مخالف و نماینده دولت موافق بود (البته کارگردان می خواست نشان دهد که نماینده دولت خرده شیشه هم دارد!) اما بعدا همین رئیس امنیتی با تبادل جاسوس با پول موافقت کرد؛ آن هم پول هایی که متعلق به خود کشور ما بوده است. 
با آن نگاه های خاص آیا نمی توانیم بگوییم آقای مسئول امنیتی، آیا امنیت با پول قابل معاوضه است؛ آن هم با پول های خودمان؟ به علاوه مسئول امنیتی همان طورکه در فیلم گفت وظیفه خود را انجام می دهد و جاسوس را به دادگاه معرفی می کند؛ حال چه شد که در همین سریال چند دقیقه بعد فرد تعیین کننده و سیاست گذار شد.«گاندو» سریالی پذیرفتنی برای سرگرمی سطحی بود اما سریالی بد، به خاطر به ضعف کشیدن نیروهای اطلاعاتی و امنیتی کشور ما بود؛ هرچند ممکن است کارگردان ناآگاهانه چنین کرده باشد و این به هیچ وجه نمی تواند هوش و تلاش و تدبیر جان برکفان مخلص و گمنام نیروهای اطلاعاتی و امنیتی کشورمان را خدشه دار کند. به امید آنکه در آینده، مجموعه های تلویزیونی از این دست در جهت تقویت این نیروها و وحدت جامعه ساخته شود.
                