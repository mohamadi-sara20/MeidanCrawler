پنج‌شنبه ۱۰ مرداد ۱۳۹۸
-----------------------------------------
حرف اول
-----------------------------------------
مبادله یا مجادله انگلیسی-ایرانی؟
-----------------------------------------

                    انگلستان کشتی سوپرتانکر حامل نفت ایران را به بهانه حمل نفت به مقصد سوریه که مشمول تحریم اروپایی است، برخلاف اصول حقوق بین الملل و اصل آزادی عبور و مرور در تنگه های بین المللی، در جبل الطارق توقیف کرد. تحریم یک جانبه اتحادیه اروپایی اگر مجاز و قانونی هم باشد، فقط برای کشورهای عضو اتحادیه الزام آور است؛ مگر آنکه تحریم به موجب قطع نامه شورای امنیت رنگ بین المللی پیدا کند. اگر هیچ کس نداند، انگلیسی ها که کشوری کاملا دریایی هستند، خیلی خوب از غیرقانونی بودن کار خود آگاه اند و می دانند به هیچ عنوان توجیه پذیر هم نیست؛ پس چرا این کار را کردند و خودشان را با سه کشور صاحب پرچم و صاحب کشتی و صاحب محموله طرف کردند؟ به نظر نگارنده با توجه به افزایش تهدیدهای موشکی از سوی حزب الله و حماس، انگلیسی ها فریب خورده یا گمان کرده بودند موشک هایی از ایران به طور پنهانی در پوشش حمل نفت جابه جا می شود! اکنون که زیر و بم کشتی را گشته و دیده اند، مانده اند که به چه بهانه ای آن را آزاد کنند. ایران هم با اعلام رعایت نکردن برخی مقررات، یک سوپرتانکر انگلیسی را گرفته است؛ شاید در قالب زدی ضربتی، ضربتی نوش کن. اکنون ریش دو کشور در دست یکدیگر است. گاهی حل مسائل در ایران به درازا می کشد. انگلیسی ها اعلام کرده اند خواهان افزایش تشنج نیستند. برای ایران نیز در شرایط کنونی تشنج و به درازاکشیدن مسئله سودی ندارد و اعلام کرده که دنبال چالش نیست؛ پس دو طرف نباید اجازه دهند به جای مبادله سریع و حل مسئله، پس از سال ها دو اسکلت پوسیده از این شناورها به ارث برسد! آمریکا نیز با تبلیغات یک طرفه می کوشد خاطره گروگان گیری 40 سال پیش را زنده نگه دارد و امتیاز بگیرد. البته انگلیسی ها احتمالا از اینکه به درخواست های وزرای خارجه شان برای عفو و آزادی خانم زاغری توجه نشده، رنجیده اند. با توجه به محکومیت او و گذشت سه سال از پنج سال دوره حبس و کسالتی که به تازگی بر او عارض شده، شاید بتوان مبادله سریع کشتی ها و عفو این تبعه ایرانی - انگلیسی را در قالب یک بسته انجام و به این غائله پیش از راه افتادن واسطه ها و سودجویی های دیگران پایان داد. 
کهنه و بی درمان شدن یک زخم، حل کننده مسئله نیست و حالا که طرف های مختلف، خواستار آرامش حمل ونقل دریایی در تنگه هرمز هستند، ایران می تواند امتیازات لازم را دریافت کند. در عین حال بهتر است موضوع، به شکل مذاکرات غیررسانه ای و جدی دنبال شود.
                