شنبه ۴ آبان ۱۳۹۸
-----------------------------------------
حرف اول
-----------------------------------------
مدعیان فساد ستیزی
-----------------------------------------

                    در سال های گذشته و با اضافه شدن مقوله مبارزه با فساد به سبد مطالبات مردم، سهم شعارهای فسادستیزانه در مجموع شعارهای انتخاباتی احزاب و نامزدها در ایام انتخابات به تدریج اضافه شده است. اگر در سال 1384 یک نامزد خاص با علم کردن شعار «فقر و فساد و تبعیض» توانست سهمی اندکی از صندوق آرا را به خود اختصاص دهد، اینک بسیاری از نامزدها مدعی مبارزه با فساد هستند و خود را تنها مرد این میدان و رقبای شان را مدعیانی بی عمل معرفی می کنند. به راستی در این بازار مکاره فسادستیزی چگونه می توان بین مبارزه واقعی با فساد و مبارزه نمایشی یا حتی موسمی تفاوت قائل شد؟در زیر به برخی از نشانه ها و وجوه تمایز بین مبارزه واقعی و مبارزه نمایشی با فساد اشاره می شود:
1- نفی بهره برداری سیاسی: سیاست زدگی آفت مبارزه با فساد است. با سیطره سیاست بر ذهن و رفتار فعالان میدان مبارزه با فساد، درواقع اولویت اصلی آنان نه مبارزه با فساد بلکه زمین زدن و حذف رقبای سیاسی شان خواهد بود. بدین ترتیب آنان مقابله با خطا های اعضای حزب و جناح سیاسی خود را «مصلحت» نخواهند دانست و در مقابل فقط به فکر عیب جویی از رفتار اعضای جناح سیاسی مقابل خواهند بود. یک مبارز واقعی با فساد باید در عمل ثابت کند که هدف او مبارزه با فساد است و رفتار مفسدانه در هرکجا و توسط هر فردی اتفاق افتاده باشد، از دید او فرقی نمی کند و باید با آن مبارزه کرد. حتی می توان گفت مبارز واقعی باید به فساد نزدیکان و همفکران خود بیشتر حساس باشد و برخورد با آنان را اولویت بیشتری بداند. ازاین رو همه مدعیان فسادستیزی که تلاش خود را صرف یافتن مصادیق فساد در اردوی سیاسی رقیب خود می کنند، در معرض اتهام «مبارزه نمایشی» هستند.
2- حمایت از رسانه های فسادستیز: رسانه ها نقش مهمی در میدان مبارزه با فساد دارند. حضور آزاد رسانه ها در این میدان ازیک سو موفقیت مبارزه را تضمین می کند و از سوی دیگر امکان تبعیض در مبارزه را از بین می برد. رسانه ها می توانند با کشف و افشای رفتار مفسدانه قدرتمندان بهترین یار و یاور فعالان این میدان باشند. بااین حال این حضور به مذاق برخی قدرتمندان خوش نخواهد آمد، زیرا رسانه ها می توانند چنان ابعادی به مبارزه با فساد ببخشند که کنترل آن از دست قدرتمندان خارج شود و حاشیه امن متحدان سیاسی آنان را هم از بین ببرد. 
طرفداران مبارزه واقعی با فساد نه تنها از حضور رسانه ها در میدان مبارزه نگران نیستند، بلکه از این حضور استقبال می کنند، زیرا نگران «تهدید حاشیه امن نورچشمی ها» نیستند. اما مبارزان غیرواقعی در قدم اول دنبال اعمال محدودیت برای رسانه ها خواهند بود و همین نکته کلیدی مشت این مدعیان را باز می کند.
3- افزایش درجه شفافیت: مبارزه با فساد در پشت درهای بسته امکان پذیر نیست. افزایش درجه شفافیت در جامعه از یک سو مفسدان و رانت خواران را خلع سلاح می کند و از سوی دیگر مطالبه گری را در جامعه گسترش می دهد. مبارزان واقعی طرفدار افزایش شفافیت هستند، زیرا دانستن و بیشتر دانستن را حق انکارناپذیر مردم می‎دانند و هیچ مصلحتی را توجیه گر پنهان کاری و نامحرم تلقی کردن مردم نمی دانند. در مقابل طرفداران مبارزه نمایشی با فساد با هر بهانه ای مهر محرمانه بر «پرونده های خاص» زده و آنها را از دسترس عموم خارج خواهند کرد. البته ممکن است به صورت موردی آنان نیز طرفدار افزایش شفافیت بشوند، اما بی تردید حاضر به حمایت از «شفافیت همه جانبه» نیستند. 
گفتنی است در پرونده شفافیت آرای نمایندگان مجلس، افراد و گروه هایی که ذاتا علاقه ای به افزایش شفافیت ندارند، بنا به دلایلی خاص از شفاف سازی در مجلس حمایت می کردند، اما این طرفداری موردی را نمی توان و نباید با طرفداری جدی از شفافیت اشتباه گرفت.
4- ضرورت بستن پرونده های نیمه کاره: یکی از دشواری های مبارزه با فساد در کشور ما وجود پرونده های نیمه کاره است. طولانی شدن فرایند رسیدگی به پرونده ای مثل واگذاری املاک شهرداری تهران و ارائه ندادن گزارش نهایی از سوی متولیان امر موجب می شود که افکار عمومی از تعقیب آن خسته شوند. در چنین مواردی صاحبان حق امید خود را از دست می دهند و حتی معلوم نمی شود که بالاخره این پرونده در دست بررسی است یا به باد فراموشی سپرده شده است.طرفداران مبارزه واقعی با فساد نمی توانند در مقابل پدیده «پرونده های نیمه کاره» سکوت کنند، زیرا وجود چنین پرونده هایی ازیک سو حاشیه امن برای برخی مفسدان می سازد که می پندارند راه گریزی برای شان وجود دارد و از سوی دیگر مردم را از اجرای عدالت ناامید می کنند که نتیجه آن عدم حمایت موثر از برنامه مبارزه واقعی با فساد است. موارد دیگری از وجوه تمایز مبارزه واقعی و نمایشی با فساد را نیز می توان برشمرد. اما به باور نگارنده توجه به همین چهار مورد عمده به خوبی می تواند به تشخیص مبارزه نمایشی کمک کند؛ بدین ترتیب باید گفت هر مدعی فسادستیزی لزوما یک مبارز واقعی و صادق با فساد نیست، مگر اینکه اول با همه پرونده های فساد برخورد کند نه فقط با پرونده های منسوب به رقبای سیاسی خودش، دوم اینکه حامی رسانه ها باشد و با هر قدرتی که دنبال ایجاد مزاحمت برای رسانه ها است، درگیر شود، سوم اینکه شفافیت همه جانبه را بپسندد و با بهانه های واهی مانع جریان آزاد اطلاعات نشود و در نهایت تکلیف خود را با «پرونده های نیمه کاره» روشن کند.
به قول خواجه حافظ:
نه هر که چهره برافروخت دلبری داند
نه هر که آینه سازد سکندری داند
نه هر که طرف کله کج نهاد و تند نشست
کلاه داری و آیین سروری داند
                