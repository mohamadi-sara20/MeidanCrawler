دو‌شنبه ۱۱ آذر ۱۳۹۸
-----------------------------------------
سرمقاله
-----------------------------------------
آخرین هفته آبان و فیل و اتاق تاریک
-----------------------------------------

                    چرا دولت از وقایع آخرین هفته آبان هیچ گزارش رسمی مستند و دقیقی نمی دهد؟ وقایع آخرین هفته آبان 98، هرچه بوده، هر ماهیتی داشته و از هر سو که نگاه شود، چنان اهمیت کم نظیری دارد که همه نگاه ها را به خود جلب کرده و اثرات قابل ملاحظه ای در جامعه و سیاست ایران برجا گذاشته است. رسانه های رسمی داخل کشور اطلاعات مستندی که ارزش حرفه ای و اقناعی داشته باشد، منتشر نمی کنند. صداوسیما که به سنت دیرینه به همان شیوه کلیشه ای و بی اثر خود در خبر و تحلیل مشغول است. میدان حرفه ای مطبوعات و خبرگزاری های رسمی را نیز چنان نگذاشته اند که به آنچه از نظر اصول حرفه روزنامه نگاری ضروری است، عمل کنند. زیان های این آشفته بازار خبری، اگر از اصل وقایع آخرین هفته آبان ماه بیشتر نباشد، کمتر نیست. در وضعیتی که رسانه های رسمی قادر به تامین موثر اطلاعات و اخبار نیستند، مثل بقیه موارد فضای مجازی منبع خبر شده است و باز مثل همیشه امکان تایید و تکذیب بخش بزرگی از خبرهایی که در این محیط منتشر می شوند، وجود ندارد. در میان آنها اگرچه خبرهای درست وجود دارد اما خیلی خبرها ممکن است یا از پایه کذب باشد یا در آنها اغراق شده باشد. مردم هم بعضی سرخوش، برخی بی خبر، سردرگم، عصبانی، اندوهگین و بعضی ناامید و سرخورده هستند. دولت نمی تواند چنین به احوال مردمان بی اعتنا باشد. اگر مسئولیت همه امور را برعهده ندارد، مسئولیت اطلاع رسانی دقیق از طریق گزارش رسمی را که می تواند به انجام رساند. در آخرین هفته آبان 98 چه گذشت؟ کسانی کشته شدند. آنها که بودند؟ چندنفر بودند؟ خیلی ها مجروح شدند. اموال زیادی از مردم آسیب های فراوان دید. بعضی شهرها در آشوب غوطه خوردند. ماجرا از کجا و چرا و چگونه شروع شد؟ و به کجا رفت و به کجا رسید؟ دولت سکوت کرده است. هیچ نمی گوید. اگر از سوءتدبیر در ماجرای آخرین هفته آبان و شیوه اعلام افزایش قیمت بنزین بگذریم، اگر از سخنان متناقض آقای رئیس جمهور درباره قیمت بنزین در نیمه دوم آبان بگذریم، اگر از نکات حقوقی مربوط به افزایش قیمت بنزین بگذریم، آنچه در آخرین هفته آبان 98 گذشت، فراتر از محدوده عمل یک قوه بود و نمی توان آن را فقط به رئیس جمهور و دولت او محدود کرد؛ اما اینک، با پایان یافتن ماجراها، مسئولیت اصلی اطلاع رسانی برعهده دولت است. دولت حسن روحانی، از سال 92 تاکنون بیشترین شعارها را درباره گردش اطلاعات و شفافیت داده اما کمترین اقدام عملی را در این زمینه به کار بسته است. اینک نیز در بر همان پاشنه پنهان کاری می چرخد. اهمیت ندادن به افکار عمومی و حقوق ملتی که به موجب اصل 56 قانون اساسی حاکمیت ملی از آن آنهاست، نه تنها از حیث حقوقی درست نیست بلکه زیان های هنگفتی به باورهای مردم می زند. تجربه نشان داده اگر اطلاع رسانی صادقانه و دقیق و شفافی انجام شود، جامعه سازگارتر و آرام تر خواهد بود و اثرگذاری شبه رسانه های شبکه مجازی و رسانه های فارسی زبان خارج از کشور کاهش خواهد یافت.  
در توفان درهم ریخته اخبار و شبه اخباری که اینک در فضای مجازی جریان دارد، معلوم نیست چه رخ داده است. سکوت دولت به این آشفتگی دامن می زند. 
آیا برای کشته ها و مجروحان حقوقی قائل اند یا نه. اگر نه چرا؟ و اگر آری چگونه این حقوق باید استیفا شود؟ چه چیز باعث شد که یک تصمیم اقتصادی، بجا یا نابجا، چنین آثار تلخ و پرهزینه ای برجای گذارد؟ 
خیلی پرسش های دیگر نیز وجود دارد. دولت باید گزارش مکتوب و مستند و همه جانبه ای از آنچه گذشت منتشر کند تا هم بتواند پاسخ افکار عمومی را بدهد و هم اخبار را مدیریت کند. 
سیاست ناکارآمد بی خبرگذاشتن افکار عمومی، حکایت همان قصه معروف مولانا در مثنوی و اتاق تاریکی است که هرکس باید گمان برد که چه چیزی درون اتاق است. هرکس قسمتی از بدن فیل را که لمس می کند، تمام حقیقت می پندارد. طبیعی است که این ابهام مانع از فهم دقیق ماجرا شده و در جامعه سیاسی، جامعه مدنی و حتی در میان تصمیم گیران کشوری راه را برای کشف و فهم واقعیت هایی که درون جامعه ایران می گذرد، تنگ می کند. نافهمی یا کج فهمی نمی گذارد از مشکلات و مسائل گره گشایی شود. 
به حق گردش آزاد اطلاعات احترام بگذارید.
                