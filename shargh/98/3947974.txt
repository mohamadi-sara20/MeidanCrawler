دو‌شنبه ۲۸ مرداد ۱۳۹۸
-----------------------------------------
یادداشت
-----------------------------------------
آمریکای کودتای 32 و ترامپ سال 98
-----------------------------------------

                    شصت و ششمین سالگرد کودتای آمریکایی- انگلیسی 28 مرداد سال 1332 در ایران مصادف با ایامی است که فشارهای واردشده بر اقتصاد کشور ما از برخی جهات شبیه همان فشارهایی است که در یک سال پیش از این کودتا بر ملت ایران وارد شد و یکی از عوامل اصلی آن در هر دو زمان، ایالات متحده آمریکاست.
قرن بیستم و به ویژه نیمه دوم آن، به قرن کودتاها معروف شده است. جنایات کودتاچیان و عوامل آنان قبل و بعد از کودتا و اعدام آزادی خواهان و میهن پرستان و سلب حقوق مردم، چنان بود که در هیچ یک از کودتاهایی که با دسیسه آمریکا و انگلیس انجام شده، حقوق ملت ها به اندازه این کودتا پایمال نشده است. دولت و مجلس ایران به رهبری دکتر مصدق، با تصویب قانون ملی شدن صنعت نفت، سرمایه ملی را از چنگال بیگانگان درآورده و اقتدار سیاسی ملت ایران در تراز قانون اساسی مشروطه تثبیت شد. آزادی های سیاسی نهادینه شده به اندازه دوره 30ماهه پس از تصویب قانون یادشده تا کودتا وجود نداشت. دشمنان که در ادبیات رهبر نهضت ملی به «سیاست خارجی» تعبیر می شد، بعد از تصویب این قانون از پا ننشستند و با کمک ایادی داخلی، دربار، افسران عالی رتبه ارتش و سیاست مداران خائن و برخی همراهان سست عنصر در نهضت ملی، با پوشش های مختلف دست به کار شده و در مخالفت با دکتر مصدق به خاطر محدودکردن قدرت شاه، مانع فروش نفت شدند. دولت با حمایت مردم و تلاش برای تحکیم وحدت ملی، با سیاست ها و تدابیری (هرچند کامل نبود) و سیاست موازنه منفی و ندادن امتیاز به خارجیان، بدون درآمد نفت 30 ماه کشور را اداره کرد. امروز که سکان کشتی سیاست آمریکا در دست یکی از عوامل بی نقاب امپریالیسم آمریکاست، او برای پیروزی مجدد در انتخابات سال آینده، مانند روسای جمهور آمریکا در نیم قرن اخیر، نیازمند توسل به جنگی منطقه ای آن هم با ایران است. جز کارتر، جانشینان ترومن در سال 1953میلادی (1332ه.ش) خلف (دموکرات) و ناخلف (جمهوری خواه) فرمان شروع یک جنگ را صادر یا آتش جنگی را گسترش داده اند و بخشی از آرای مردم را با این جنگ ها به دست آورده اند(1). ترامپ نیز در جنگ نظامی یا اقتصادی با ایران دو هدف دارد:
هدف اول؛ مقابله با قدرت اقتصادی چین است که هژمونی اقتصادی آمریکا را به چالش کشیده است. هدف دوم؛ ایران است که هم با ممانعت از فروش نفت ایران به عنوان تامین کننده اصلی انرژی مورد نیاز چین، آن را با مشکل مواجه کند و هم سیاست ایران در منع فروش نفت سایر کشورهای خلیج فارس، طرح ضدچینی جمهوری خواهان را با محاصره اقتصادی ایران تکمیل کند. نباید تصور شود اقدامات ترامپ صرفا اعمال نظرات وی هستند. فرانکلین روزولت که سه دوره ریاست جمهوری آمریکا را بر عهده داشت و قبله اعضای هر دو حزب بود، گفته است: «در سیاست هیچ چیز تصادفی نیست؛ هر اتفاقی افتاد، شک نکنید که برنامه ریزی شده است». عملیات کودتا موسوم به «آژاکس» از سوی سیا و اینتلجنت سرویس طراحی و به دست کرمیت روزولت آمریکایی در تهران و با مشارکت مزدوران داخلی و همراهان سست اندیش مصدق اجرا شد. هدف از کودتا فقط سقوط دولت ملی نبود؛ کودتاچیان همه دستاوردهای نهضت ملی را از بین برده و قانون ملی شدن نفت را بی اثر کردند. پیامد آن نیز تسلط 25ساله آمریکا بر ارتش و اقتصاد کشور بود و برای بقای خود در ایران، مخوف ترین سازمان اطلاعاتی دنیا (ساواک) را ایجاد کردند. کشور ما بار دیگر در شرایطی قرار گرفته است که به جهاتی شبیه آن دوران است؛ گرچه هیچ حادثه ای عینا تکرار نمی شود، ولی حوادث گذشته اشباح و نظایری دارد و ملت باید از این حوادث چراغی فرا راه آینده در مقابله با رویدادهای بعدی روشن کرده و با نظام تدبیر مناسب، راه چاره متناسب با شرایط جدید را پیدا کند.
اهداف کودتا تنها سرنگونی دولت ملی نبود؛ هدف اصلی از بین بردن اقدامات مصدق و بی اثرکردن قانون ملی شدن نفت با عقد قرارداد کنسرسیوم و استمرار حاکمیت امپریالیسم بر حوزه های نفتی خلیج فارس و خاورمیانه بود. از نتایج آن تبدیل ایران به ژاندارم خلیج فارس بود. ایزوله کردن شوروی و تثبیت آمریکا به عنوان قدرت سیاسی و نظامی اول جهان، نتیجه این اقدامات بود. تشکیل کنسرسیوم که همه امور استخراج، اداره و فروش نفت ایران را در دست گرفت، به مراتب بدتر از قرارداد گس- گلشاییان بود.
 پادشاه که در سایه همین کودتا به سلطنت بازگشته بود، چنان در تصویب قرارداد کنسرسیوم عجله داشت که اعلام کرد باید این قرارداد فوری در مجلسین تصویب شود. مخالفان قرارداد در مجلس شورا و سنا معدود بودند، ولی با مخالفت های مستدل خود با قرارداد، رنج پیامد این مخالفت را بر ننگ پذیرش آن ترجیح دادند. «محمد درخشش»، نماینده مجلس و رهبر جامعه معلمان، با نطق هفت ساعته خود در مجلس کودتا و روشن کردن ابعاد چپاول ثروت ملی و سناتور علی دیوان بیگی مخالفان این قرارداد بودند. دکتر مصدق گفته بود: «اینها دین خود را به ملت و وطن خویش ادا کردند». در کشور ما سیاست بازان به مخالفان سیاسی خود مانند افراد غیرهم کیش نگاه می کنند. اگر مخالفان کار نیکی انجام داده باشند، آن را ارج نمی نهند. مصدق با سیاست موازنه منفی از دادن امتیاز خودداری کرد. شوروی با وجود مخالفت با آمریکا، نه تنها کمکی به دولت ملی نکرد، بلکه این دولت را نماینده طبقه اشراف و سرمایه داری و حافظ منافع آمریکا معرفی کرد و از استرداد 136/11 کیلو طلایی که به ایران بدهکار بود، خودداری کرد.
طرفه آنکه به جای استرداد آن در زمان دولت ملی و کمک به اقتصاد تضعیف شده ایران، در دولت کودتا بر استرداد آن توافق و در دولت علاء آن را تحویل دادند. عدم استرداد طلاها همچنان پرمناقشه است که حامیان دکتر مصدق و مخالفان شوروی مطرح می کردند. موافقان سیاست شوروی و رهبران حزب توده یا آن را انکار می کردند یا گفته می شد میزان طلاها به اندازه ای نبوده که دولت ایران بتواند با آن پول ملی (ریال) و خزانه خالی دولت را تقویت کند. درحالی که دریافت این میزان طلا می توانست پشتوانه بزرگی برای پول ملی باشد و با توثیق آن وام بگیرد. بهای این میزان طلا با قیمت امروز حدود 544 میلیون دلار بوده و کل درآمدی که شرکت نفت انگلیس به ایران پرداخت می کرد، سالانه به 250 میلیون دلار هم نمی رسید. اما امروز چه کاری باید کرد که در عین حفظ منافع ملی، برای ایران کمترین هزینه خارجی ایجاد شود؟ نخستین سوال این است: آیا شرایط فعلی مشابه شرایط همان دوره کودتاست؟ در سال 32 و اکنون بعد از چهار دهه از انقلاب اسلامی، یک دولت خارجی که سال ها به ثروت ملی ایران دست درازی کرده و منافع کلانی در کشور داشته و ارکان قدرت سیاسی و نظامی و اطلاعاتی و مالی کشور را تحت سلطه داشت، از این امکانات محروم شده است. پس این قدرت مانند دوران کودتا با بسیج تمام نیروهایش، ایران را از مهم ترین منبع درآمد یعنی فروش نفت محروم کرده و می خواهد خزانه ملی کشور را هدف قرار دهد تا ایران را دچار مشکلات مالی و پولی کند. این همان راهی بود که انگلیس در سال های 1331 و 1332 در پیش گرفت و آمریکا آن را تکمیل کرد.
از دو سال پیش از کودتا، صدور نفت ایران به طور کامل قطع و ایران از بزرگ ترین منبع درآمد خود محروم شد، رهبر نهضت ملی شدن نفت با هدف ایجاد صفوف متحد در برابر «سیاست خارجی» و دربار در سخنرانی های رادیویی همه ملت ایران را با عناوین «هم وطنان عزیز» و «خواهران و برادران ایرانی» مخاطب قرار می داد. دولت که اعضای آن در زمره اشخاص پاکدست و دوستدار وطن بودند و خود و نزدیکانشان از آلودگی به فساد مالی مبرا بودند، سیاست قناعت و صرفه جویی در هزینه ها را مطرح کرد. به جای درازکردن دست به سوی بیگانگان، اقدام به انتشار اوراق قرضه کرد و از ملت کمک خواست. این سیاست با استقبال مردم مواجه شد. غیر از تجار و بخش خصوصی بی رمق آن زمان کارمندان نیز در حد توان خود از این اقدام دولت استقبال کردند.
این اتکا به مردم امروز نیز می تواند در بازدارندگی ملی در برابر دشمن، موثر باشد با این شرط که هرکسی سازی نزند.
بدیهی است شرایط کشور، امروز قابل مقایسه با آن زمان نیست و ایران اکنون به یک قدرت بزرگ در منطقه تبدیل شده است. در آن زمان بودجه کوچک ایران به اندازه امروز به نفت وابسته نبود و دولت توانست این عدم وابستگی به نفت را 30 ماه تحمل کند. هرچند کشور از لحاظ اقتصادی در آن زمان نیز به خارج وابسته بود ولی این وابستگی به اندازه امروز به ویژه در زمینه واردات مواد اولیه نبود. این نیاز به حدی است که بدون درآمد نفت عبور از آن مشکل است. اگر سیاست کشور بر تحکیم وحدت ملی باشد و از لحاظ خارجی سیاستی مستقل در پیش گیریم، چون سال های جنگ، دولت می تواند تا حدود زیادی از اتکا به خارج و واردات رهایی یافته و حتی اقتصادی کنونی را رونق دهد. سیاست کمربندهای بسته و صرفه جویی باید به صورتی سامان یابد که دست دولت در زمینه واردات بسته نشود. برای رونق تولید داخلی باید به جای نفت کالاهای دیگری هم صادر شود. دولت که متولی این امر است، زمانی می تواند به این مهم دسترسی پیدا کند که تیم اقتصادی دولت همراه با شرایط فعلی تغییر یابد. در سیاست های مالی و پولی دولت و تیم مسئول، اصلاح ساختاری هم در عمل و هم در روش ها صورت گیرد با فروش املاک و اموال زاید دولت برای تامین بخشی از کسری اعتبارات عمرانی استان های محروم و کمترتوسعه یافته هم امر عمران و توسعه فراموش نمی شود و هم اشتغال زایی می شود. 
تعمیق بحران اقتصادی برای کسی امکان حال کردن با ثروت ها و درآمدهای بی مرز باقی نمی گذارد. باید طبقه بی خیال کشور را از ریخت و پاش ها در فروشگاه های بزرگ (مال ها)داخل و خارج بازداریم و اشکالی ندارد یک بار هم شده این ثروت های بی حساب بررسی شده و با به کارگیری درست آنها، برای جوانان فرصت اشتغال ایجاد شود. باید بختک دولتی بودن و هم حزبی بودن و همراه قبلی بودن برداشته شود تا جسم بی حرکت را تکان دهیم. دست درازکردن به سوی مردم و انتشار اوراق قرضه چون سال 1332 قطعا موثر است؛ هرچند امروز وارث شرایطی هستیم که مکانیسم های دیگری برای سودبردن از پول بیشتر از انتشار اوراق مورد استقبال قرار خواهد گرفت. کاهش نقدینگی در جریان، می تواند مانع از آن شود که سایر ابرازهای مالی چون ارز، سکه، زمین و مسکن از استقبال مردم از خرید اوراق قرضه جلوگیری کند. در صورت وقوع جنگ اقتصادی یا تنش نظامی، ایرانیان با سختی ها و تنگناهایی روبه رو خواهند شد. در برابر چنین اتفاقاتی تدبیری لازم است که هزینه ها و خسارات وارده به مردم را به حداقل برساند. باید نه در شعار بلکه در عمل به مردم متکی بود و حقوق مردم را پاس داشت.
1-ریگان در پاناما و جزیره گرانادا و حمله به لیبی، بوش پدر جنگ اول خلیج فارس، بوش پسر حمله به عراق و افغانستان و اوباما حمله به لیبی.
                