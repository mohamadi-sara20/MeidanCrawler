چهار‌شنبه ۲۷ آذر ۱۳۹۸
-----------------------------------------
یادداشت
-----------------------------------------
الزامات و واقعیات توسعه صنایع پالایشی
-----------------------------------------

                    یکی از مباحث پرچالش در حوزه صنعت نفت در سال های اخیر، توسعه یافتن یا توسعه نیافتن صنایع پالایشی کشور بوده که هراز چندی با بالاگرفتن هیجانات سیاسی در محافل سیاسی و رسانه ای، برجسته شده  است و بازار انتقادات و شایعات را داغ می کند. این بحث در هفته های اخیر هم در قالب طرح استیضاح وزیر نفت مورد توجه استیضاح کنندگان و منتقدان مدیریت کنونی صنعت نفت قرار گرفته و به لحاظ رسانه ای و تبلیغاتی، فضاسازی گسترده ای بر سر آن ایجاد شده است؛ اما این مباحث و انتقادات بیش از آنکه بر مبنای کارشناسی و منطق اقتصادی و فنی باشد، بیشتر ماهیت سیاسی داشته و منتقدان دانسته یا ندانسته عمدتا به صورت احساسی و بدون در نظر گرفتن منطق کارشناسی و شرایط سیاسی و اقتصادی که ایران در یک دهه گذشته به آن در حوزه های داخلی و خارجی مبتلاست، به نقد و گاهی تخریب می پردازند. این رفتار البته محدود به موضوع پالایشگاه نیست و موضوعات دیگری مانند صادرات گاز و نفت در دوران تحریم را نیز در بر می گیرد.در موضوع توسعه صنایع پالایشی که اصطلاحا در ادبیات اقتصاد انرژی و نفت، حوزه پایین دستی خوانده می شود، برای کشوری مانند ایران که در زمره بزرگ ترین دارندگان ذخایر نفتی جهان (چهارمین ذخایر) و اولین دارنده ذخایر هیدرو کربوری (مجموع ذخایر نفت و گاز) قرار دارد، تردیدی وجود ندارد. اصولا می توان گفت یکی از نشانه های عقب ماندگی صنعت نفت در ایران پایین بودن ظرفیت پالایشی این کشور به نسبت در اختیار داشتن منابع نفتی و قدمت دیرینه آن (110 سال سابقه استخراج نفت) است. بنابراین ضعف صنایع پالایشی کشور، ضعفی تاریخی است؛ هرچند در برهه هایی این ضعف به صورت موقت با برخی حرکت های جهشی جبران شده و توانسته نیازهای داخلی را تا حد زیادی پوشش داده و آسیب های کشور را به لحاظ وابستگی به واردات فراورده های نفتی کاهش دهد که خودکفایی بنزین و ایجاد ظرفیت برای صادرات بنزین و گازوئیل در سال های اخیر در این زمره است. به لحاظ اقتصادی نیز توسعه صنایع پالایشی با وجود پرهزینه بودن احداث مجتمع های پالایشی و سرمایه بر بودن آنها، با توجه به ارزش افزوده اقتصادی بالایی که برای نفت خام می تواند ایجاد کند، از توجیه بالایی برخوردار است.اما برای توسعه صنایع پالایشی با هدف کاهش فروش نفت خام و بهره مندی از ارزش افزوده اقتصادی آن قواعد و الزاماتی وجود دارد که طبعا اگر این مهم در اولویت است، باید حتی برای آینده، زمینه های آن ایجاد شود. توسعه هر صنعتی از جمله صنایع پالایشی در خلا و بدون توجه به الزامات آن محقق نمی شود.بهره مندی از سرمایه و منابع اقتصادی بالا با توجه به پرهزینه بودن احداث مجتمع های پالایشی، بهره مندی از دانش و فناوری روز دنیا برای کاهش هزینه های اقتصادی و تولید محصولات استاندارد و مطابق با شاخص های زیست محیطی، مدیریت بهینه اجرا و بهره برداری از مجتمع ها، وجود سازوکارهای اقتصادی و تجاری در تامین خوراک و فروش محصولات با هدف سودآور کردن مجتمع های پالایشی و برخورداری بازارهای پایدار برای فروش محصولات از جمله این الزامات است. زمان بر بودن احداث این مجتمع ها و بازگشت به نسبت طولانی تر سرمایه نیز از مواردی است که باید در این زمینه به آن توجه داشت. از سوی دیگر توسعه صنایع پالایشی با توجه به برابری آن با حوزه بالادستی در بخش فناوری، نیازمند تعامل با شرکت های بزرگ و معتبر دنیا و بهره مندی از توان اقتصادی و فنی آنها است. با در نظر گرفتن شرایط سیاسی و اقتصادی ایران در چهار دهه اخیر این سوال مطرح است که آیا شرایط و الزامات طبیعی برای توسعه صنایع پالایشی در کشور فراهم بوده است؟ در شرایطی که صنعت نفت کشور در حوزه بالادستی به دلیل مشکلات خارجی و نبود امکان جذب سرمایه و تکنولوژی خارجی، در افزایش تولید نفت با مشکل مواجه بوده و همچنان در مرز چهار میلیون بشکه نفت در 40 سال گذشته در جا می زند، آیا سخن گفتن از توسعه صنایع پالایشی مبنایی دارد؟ در حال حاضر بخش بالادستی صنعت نفت، برای ماندگاری در عرصه رقابت با قدرت های نفتی بزرگ جهان، نیازمند 150 میلیارد دلار سرمایه گذاری در یک برهه پنج ساله است. آیا این سوال مورد توجه قرار گرفته که این رقم باید از کجا تامین شود؟ توسعه صنایع پالایشی بدون توسعه صنایع بالادستی اصولا فاقد مبنای بحث است. واقعیات صنایع پالایشی در کشور نیز از فراهم نبودن زمینه های متعدد برای توسعه این بخش حکایت دارد. به این منظور کافی است نگاهی به چگونگی احداث پالایشگاه ستاره خلیج فارس انداخته شود. طرح اولیه این پالایشگاه در سال 82 و در دوره اول وزارت بیژن زنگنه به پشتوانه توسعه پارس جنوبی  به تصویب رسید؛ اما در سال 86 عملیات اجرائی احداث آن آغاز شد و با وجود اینکه مقرر بود سه ساله به نتیجه برسد؛ تا سال 92 فقط 40 درصد آن هم در بخش های غیرتخصصی پیشرفت فیزیکی داشت و بخش های فنی و تخصصی آن عملا پیشرفتی را به دلیل کمبود منابع مالی، ضعف مدیریتی و تحریم تجربه نکرد. از سال 92 با توجه به تمرکز وزارت نفت بر تکمیل طرح، نظام مدیریتی این طرح اصلاح شد، منابع مالی کلانی به آن تزریق شد و تلاش شد فناوری های مدرن و روز جهان به همراه تجهیزات لازم با وجود شرایط تحریمی جذب شود و فازهای اولیه آن با تولید محصولات استاندارد در سال 97 و با تاخیری 10ساله به بهره برداری برسد. این واقعیت نشان می دهد که ساخت پالایشگاه با شرایط سیاسی و اقتصادی که این سال ها ایران تجربه می کند، به آسانی امکان پذیر نبوده و در صورتی که بر توسعه این بخش تاکید و اصرار صورت می گیرد، باید شرایط و الزامات آن را نیز در حوزه های سیاسی، اقتصادی و مدیریتی فراهم کرد. عملکرد صنعت نفت در حوزه پالایشی در سال های اخیر، با وجود همه مشکلات، چالش ها و محدودیت های ناشی از تحریم ها و کمبود منابع مالی نسبت به ظرفیت ها و توانمندی های کشور، قابل دفاع است. خودکفایی در تولید گازوئیل و صادرات آن و مهم تر از آن افزایش تولید بنزین از 
52 میلیون لیتر به رقمی در حدود 110 میلیون لیتر در روز آن هم با کیفیت بالا گویای این واقعیت است.در اهمیت این واقعیت ها همان بس که به تجربه قبل از سال 92 در تبدیل مجتمع های پتروشیمی به تولیدکننده بنزین توجه شود.
                