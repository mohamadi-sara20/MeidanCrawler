چهار‌شنبه ۱۷ مهر ۱۳۹۸
-----------------------------------------
یادداشت
-----------------------------------------
ماجرای من و یک بازپرس معزول
-----------------------------------------

                    قضاوت یکی از مناصب پرمخاطره و حساسی است که با جان و مال و ناموس افراد سروکار دارد و اگر متصدی این منصب جایگاه خود را به خوبی درک کند، از مناصبی است که بخشی از وظایف و رسالت پیامبران در آن نهفته است؛ اجرای قسط و عدل. اما سقوط در این منصب هم مسائل خود را دارد. وقتی خبر سقوط بازپرس یکی از شعبات دادسرای کارکنان دولت، منتشر شد، نگارنده نه اینکه تعجبی نکردم بلکه دو، سه سال قبل، احتمال آن را می دادم. زمانی که همین موضوع، یعنی سقوط او را گوشزد کردم با واکنش تند ایشان مواجه شدم. روزی به او گفتم: «قضاوت شغل افراد مستقل است و شما که در شعبه ای ویژه مشغول به قضاوت هستید و پرونده های خاص در اختیار  شما قرار می گیرد و با افراد و مسائل ویژه و مهم روبه رو هستید، خوب است استقلال خود را در نظر بگیرید و آن را حفظ کنید و تحت تاثیر این و آن قرار نگیرید. یک طبقه بالاتر همین ساختمان دادستانی بود شهره خاص و عام به نام سعید مرتضوی؛ سرنوشت او را در نظر بگیرید!». ناگهان برافروخت و با تحکم گفت: «مرا تهدید می کنید؟»، گفتم: «من در جایگاهی نیستم که شما را تهدید کنم و تهدیدی هم در کار نبود، فقط یادآور سرنوشت مردی شدم که به مراتب از شما قدرتمندتر بود». برخلاف اکثر بازپرسان که می کوشند از صبح اول کاری که وارد محل کار خود می شوند و بیرون نمی آیند و به بیرون سرک نمی کشند تا با ارباب رجوع هایی که آنان را احضار کرده و پشت در ساعت ها انتظار می کشند، روبه رو نشوند، ابایی نداشت که هر چند وقت یک بار از شعبه خارج شود و نگاهی زیرکانه به خیل منتظران پشت در اتاق خود بیندازد؛ نه سلامی نه علیکی. هرچند از پچ پچ ها و صحبت های در گوشی ارباب رجوع های منتظر، قضاوت های گونا گونی از نوع برخورد او با مراجعه کنندگان شنیده می شد، نمی شد به حرف این و آن توجه کرد؛ باید با او روبه رو می شدی تا عمق مسئله قابل درک می شد. او تعدادی از روزنامه نگاران را دستگیر و روانه زندان کرده بود. خانواده چند نفر به من رجوع کردند و وقتی موضوع پذیرش وکالت آنان را با ایشان در میان گذاشتم استقبال نکرد و در واقع به من گفت جایگاه شما اجل از این است که برابر قانون در مرحله تحقیق مقدماتی تنها همراه متهم ساعت ها در جلسه تحقیق بنشینید و اگر لازم باشد توضیحاتی داشته باشید! هنوز مسئله حضور یا عدم حضورم برای پذیرش وکالت تعداد زیادی از روزنامه نگارانی که احضار می شدند به نتیجه نرسیده بود که در پرونده ای که یکی از نهادهای مهم کشور شاکی مدیران سابق خود شده بود، وکیل یکی از متهمان زندانی شدم. وقتی مراجعه کردم، با استقبال او روبه رو شدم و بخشی از جریان پرونده و اتهامی را که متوجه موکل آینده من بود، در راهرو تا رسیدن به طبقه دوم دادسرا توضیح داد و گفت فردا متهم زندانی را برای بازجویی احضار می کنم. فردا صبح با وکالت نامه تمبر شده وارد اتاقش شدم و موکلم را که با لباس زندان اعزام شده بود، دیدم. سال ها با فرد زندانی در یک مجتمع سکونت داشتم، پدر و مادر و خواهر و برادرش از آشنایان چندین و چند ساله ام بودند. موافقت کرد وکالت نامه ام به امضای متهم زندانی برسد و حتی به منشی خود گفت آقای وکیل کنار موکلشان خواهند بود، شما وکالت نامه را همراه با لایحه ثبت کن. اتهام انتسابی به موکل بار مالی بالایی داشت و به عنوان مدیر یکی از شرکت های بزرگ نهاد شاکی مبالغ هنگفتی در قراردادی که به امضای مدیران سابق آن نهاد رسیده بود، به حساب یکی از اقوام موکل در خارج از کشور واریز شده بود که برای اجرای پروژه ای عمرانی در یکی از کشورهای منطقه سرمایه گذاری شود. نهاد شاکی، اجرای پروژه ای بزرگ در یکی از کشورهای منطقه را برنده شده بود و قرار بود مصالح مورد نیاز پروژه را در مناقصه های بین المللی تهیه کنند. با به هم خوردن اوضاع منطقه، عملا اجرای پروژه امکان پذیر نبود و سرنوشت پول ارسالی نامشخص بود. البته گیرنده پول با مدیران سابق توافق کرده بود در زمان بندی مورد توافق این پول برگشت داده شود. وی از نگارنده خواست با گیرنده پول که از اقوام موکلم بود، صحبت کنم تا ترتیبی داده شود که پول به کشور برگردد. همان شب با خویش و قوم موکل در خارج از کشور صحبت کردم و فردا صبح نتیجه را به اطلاع بازپرس رساندم. دو، سه روز مذاکرات تلفنی ادامه پیدا کرد و موافقت خویش و قوم موکلم را برای پرداخت پول در یکی از کشورهای حاشیه جنوبی خلیج فارس جلب کردم که چند نفری از طرف دادسرا و نهاد شاکی به اتفاق من به آن کشور برویم و یکی از بانک های کشور مورد نظر ضمانت قابل قبول بانک های ایرانی را به جهت تضمین واریز پول در زمان بندی مورد توافق، دریافت کنیم. خوشحال از اینکه توانسته بودم در کوتاه زمان با راهنمایی و ارشاد آقای بازپرس که دیگر با روحیات او آشنا شده بودم، قدم موثری برداشته و موجبات برگشت پول به کشورم را فراهم کنم. همه چیز خوب پیش می رفت تا بعد از چند جلسه بازجویی و تحقیق و نیز مذاکره من با طرف مقابل و نزدیکی توافق زمانی برای شرکت در جلسه تعیینی در بانک کشور مورد نظر، ناگهان رفتار آقای بازپرس تغییر کرد. اسفندماه بود و شلوغی رفت و آمد خانواده روزنامه نگاران زندانی به بازپرسی و دادسرا و به هم خوردن بازجویی از موکل که قبلا منظم و دوره ای انجام می شد!
از تغییر رفتار بازپرس متعجب بودم و همه را حمل بر تراکم کار و افزایش تعداد زندانیان پرونده سایت معروف مورد تعقیب می دانستم. تا اینکه نصایح ایشان به نگارنده شروع شد؛ شما چه نفعی از حضور در این پرونده می برید؟ می دانیم که موکل زندانی شما دسترسی به اموالی ندارد که بتواند دستمزد شما را بپردازد و خویش وقوم او هم که در دسترس نیست، بهتر است شما در این پرونده دخالت نداشته باشید! گفتم اگر از روز اول می گفتید هرچند غیرقانونی بود، شاید می پذیرفتم اما بعد از چند جلسه تحقیق و اطلاع و اشراف کامل به موضوع اتهام، صحبت و مذاکره با طرفی که شما مدعی هستید مبالغ معتنابهی پول در اختیار ایشان است و اخذ توافق ضمنی ایشان به استرداد وجوهات مورد ادعا احساس می کردم باید از من قدردانی شود نه اینکه از ادامه کار منع شوم. 
عمده صحبت ایشان این بود که شما شخصیتی دانشگاهی هستید و دست به قلم حیف است در این پرونده که اعداد و ارقام آن نجومی است، شخصیت شما تخریب شود. همین افراد پرونده ای مفتوح در شعبه من دارند که مجبور شدم وکیل پرونده را بازداشت کنم. گفتم لابد آقای وکیل تخلفی کرده بود که باید بازداشت می شد؛ من اهل تخلف نیستم و احساس عدم امنیت هم نمی کنم. اتفاقا اگر دستم به مسئول آن نهاد برسد، نقشه راهی را که برای اعاده وجوهات مورد ادعا شده است، تبیین خواهم کرد و اگر به طرف مقابل امنیت داده شود هم می توانم او را به ایران برگردانم. ناراحت شد که چرا حرف او را گوش نمی دهم و از پرونده خارج نمی شوم. گفتم من هم وظایفی دارم و سوگندی خورده ام و نمی توانم بی علت از پرونده حین رسیدگی خارج شوم.
بازپرس نرمخوی روزهای اول تبدیل شد به فردی که حتی حاضر نبود با نگارنده روبه رو شود. گفت بهتر است شما در پرونده حضور نداشته باشید، با حضور شما در پرونده مخالفت شده است! گفتم شما که استقبال کردید و هم اکنون وکیل پرونده ام و موجبی برای استعفا نمی بینم؛ خصوصا که دارم به وظیفه ام یعنی کمک به استرداد وجوهات مورد ادعا کمک می کنم. با تغیر گفت شما که صلاح خودتان را در نظر نمی گیرید، اصرار دارید که حتما پرونده را ادامه بدهید، باید از ریاست قوه قضائیه مجوز بگیرید، گفتم رئیس قوه قضائیه چرا باید مجوز بدهد؟ من که وکیل پرونده هستم. گفت پس از ماده 48 خبر نداری؟ گفتم ماده 48 را خبر دارم، شما ظاهرا از تکلیف ماده یعنی ارائه لیست توسط ریاست قوه خبر ندارید؟ گفت شاید رئیس قوه نخواستند لیست بدهند، وظیفه دادسرا این است که وکلایی را که می خواهند در پرونده هایی از این دست دخالت کنند، به رئیس قوه معرفی کند و اگر موافقت کردند، دخالت می کنند؛ والا حق دخالت ندارند. گفتم جناب قاسم زاده من بیش از 40 سال است که وکیل دادگستری هستم. در همین ساختمان فرازو فرودهای زیادی را دیده ام. عمر دوران وکالت من از سن شما بیشتر است. به عنوان همکار حقوقی توصیه می کنم حال که در این پست مهم قرار دارید و این لطف خداست قانونمدار باشید. طبقه بالای همین ساختمان مدتی قبل آقای مرتضوی بودند و به قانون اهمیت نمی داد. در جلسه ای به آقای مرتضوی گفتم روزی که با تو برخورد کنند، روی من حساب کن؛ بی حق الوکاله حاضرم وکالتت را قبول کنم. به شما هم توصیه می کنم کتاب قانون روی میزتان می تواند و باید نردبان ترقی باشد نه... اجازه نداد حرفم را تمام کنم و گفت شما من را تهدید می کنید، من از آن بیدها نیستم! بعد از آن دو، سه بار مراجعه کردم تا نامه خطاب به رئیس قوه قضائیه را برای ثبت در کتاب خاطراتم از او بگیرم اما هربار با در بسته روبه رو شدم تا اینکه موکلم را در زندان مجبور کرد که از وکالت عزلم کند.
برای جوانی که روزگاری پشت میز دانشکده خواب قضاوت و وکالت را می دید و زمانی که اتفاقا رویاهایش به حقیقت پیوست، پشت پا به رویاهایش زد؛ اتفاقات اخیر، خوشایند نیست. وقتی این اجازه صادر می شود که عده ای وکیل الدوله شوند و با تکیه بر همین مجوز، با وکلایی که مستقل هستند، برخورد می شود، دیگر کار وکیل معنا ندارد. حال که به گفته معاون فعلی قوه قضائیه تبصره ذیل ماده 48 ننگ قانون است و رئیس محترم قوه قضائیه هم با آن مخالف است، نمی دانم چرا بازهم بهانه دست مخالفان وکلای مستقل می دهند؟ قضاتی که وکلا را مورد بی مهری قرار می دهند قصه پرغصه ای است که کاش تکرار نشود.
                