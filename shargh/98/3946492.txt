پنج‌شنبه ۲۴ مرداد ۱۳۹۸
-----------------------------------------
یادداشت
-----------------------------------------
واگذاری ایران ایر تور و شکست خصوصی سازی
-----------------------------------------

                    «در قضیه اصل 44، قانون اساسی تفسیریه علت نتیجه نامناسب آن نیست؛ بلکه علت اصلی، عملکردها است و من همواره مهم ترین منتقد آن عملکردها بوده ام و در بسیاری از موارد هم در مقابل اشکال ها ایستاده و آنها را بازگردانده ام»؛ این بخشی از سخنان مقام معظم رهبری است. پرسش این است که وقتی رهبری نظام به نحوه واگذاری ها و خصوصی سازی ها ایراد و اعتراض دارند - و مهم ترین منتقد آن هستند- چه دست هایی باعث واگذاری هایی می شود که در نمونه اخیر آن یعنی واگذاری ایران ایرتور عیب آن از پرده بیرون افتاده است که این واگذاری برابر قانون خلاف قواعد اولیه کارشناسی است. برابر تبصره ذیل ماده 19 قانون کانون کارشناسان رسمی دادگستری «در مواردی که انجام معاملات مستلزم تعیین قیمت عادله روز از طرف کارشناس رسمی است، نظریه اعلام شده حداکثر تا شش ماه از تاریخ صدور اعتبار دارد». تبصره 2 ماده 101 آیین نامه اجرائی مفاد اسناد رسمی لازم الاجرای ثبت مصوب سال 87 مقرر می دارد «در صورتی که یک سال از تاریخ قطعیت ارزیابی مال غیر منقول گذشته باشد، به درخواست هریک از طرفین تا قبل از تنظیم صورت مجلس مزایده ارزیابی تجدید می شود». هواپیمایی ایران ایرتور در سال 1389 به جمع شرکت هایی پیوست که باید برابر اصل 44 قانون اساسی به بخش خصوصی واگذار می شدند. نمی دانم تعریف بخش خصوصی را سازمان خصوصی سازی از کدام فرهنگ لغت استخراج کرده است که این واحد یعنی شرکت ایران ایرتور را به شرکت تعاونی هسایار (وابسته به یکی از نهادهای نظامی) واگذار می کند، شرکت تعاونی هسایار با همه پشتوانه ای که از نهاد نظامی وابسته به آن داشت، نتوانست به تعهدات خود عمل کند. به این نوع واگذاری آیا فی الواقع می توان خصوصی سازی گفت؟ پرسش این است که مگر این شرکت با برند «ایران ایرتور» به چه مبلغی به تعاونی هسایار واگذار شد؟ ظاهرا مبلغ واگذاری در سال 89 به تعاونی مبلغ 51 میلیارد تومان بوده است. جالب است که در سال 94 هم که باید شرکت ایران ایرتور ارزش گذاری می شد، حسب نوشته رسانه ها و به نقل از منابع آگاه و معتبر، قیمت ارزش گذاری همان مبلغ 51 میلیارد تومان سال 89 بود که برابر تبصره ذیل ماده 19 قانون کارشناسان و تبصره 2 ماده 101 آیین نامه اجرائی مفاد اسناد رسمی لازم الاجرای ثبت مصوب سال 87- نظریه کارشناسی سال 89 ارزش و اعتبار قانونی نداشت، به بخشی از دارایی های ایران ایرتور توجه کنید - ساختمان شرکت ایران ایرتور در خیابان احمدآباد مشهد، ساختمان دیگری در خیابان شهید کلاهدوز مشهد و ساختمان مرکزی شرکت ایران ایرتور در تهران - با یک حسابرسی ساده جمع ارزش ریالی همین سه قلم اموال غیر منقول بالغ بر 300 میلیارد تومان می شود؛ یعنی شش برابر قیمت واگذاری، در خریدو فروش شرکت های هوایی - برند نام شرکت هوایی و حتی لوگو یا تصویر ثبت شده به نام شرکت هوایی دارای ارزش بالایی است که باعث جلب و جذب مشتری می شود- برند ایران ایرتور تا مبلغ 500 میلیارد تومان ارزش گذاری می شود، صورت جلسه ارزش گذاری سال 89  را در اختیار نداریم تا مشخص شود چه تعداد هواپیما و با چه ساعت پرواز در مالکیت این شرکت یا در اجاره آن بوده است که با واگذاری صورت گرفته در مالکیت خریدار جدید قرار خواهد گرفت. قانون اجرای سیاست های کلی اصل 44 قانون اساسی در تاریخ 25/3/87 مشتمل بر 92 ماده و 90 تبصره از تصویب نهایی گذشت، برابر تبصره یک ماده 3 قانون فوق دولت مکلف است سهم، سهم الشرکه، حق تقدم ناشی از سهام و سهم الشرکه، حقوق مالکانه، حق بهره برداری و مدیریت خود را در شرکت ها، بنگاه ها و موسسات دولتی و غیر دولتی که موضوع فعالیت آنها جزء گروه یک ماده (2) این قانون است تا پایان برنامه چهارم توسعه اقتصادی، اجتماعی و فرهنگی جمهوری اسلامی ایران به بخش خصوصی، تعاونی و عمومی غیر دولتی واگذار کند و برابر تبصره 2 همین ماده، تداوم مالکیت، مشارکت و مدیریت دولت در بنگاه های مربوطه بعد از انقضای قانون برنامه چهارم توسعه فقط با پیشنهاد دولت و تصویب مجلس و برای مدت معین مجاز است. فرایند واگذاری بنگاه های دولتی به شرح ماده 17 قانون به این صورت است که دولت موظف است در مدت شش ماه همه بنگاه های دولتی مشمول را در هر بازار بر اساس عواملی از جمله اندازه شرکت، فناوری، وضعیت مالی، روابط صنعتی و میزان حسابرسی تصرف کننده از محصول تولیدی شرکت، طبقه بندی کرده و فهرست شرکت ها و حقوق و دارایی ها و پیشنهاد واگذاری آنها را به همراه تعداد نیروی انسانی فهرست اموال منقول و غیرمنقول، همه اطلاعات و مدارک لازم و آخرین صورت های مالی حسابرسی شده را به وزارت امور اقتصادی و دارایی ارائه دهد و وزارت امور اقتصادی و دارایی مکلف است اطلاعات و مدارک و صورت های مالی مربوط به بنگاه های قابل واگذاری را دریافت و از سوی سازمان حسابرسی یا حسابداران رسمی بررسی و تایید کند و حسب بند ج ماده 17، سازمان خصوصی سازی مکلف است با رعایت مفاد این ماده برای فروش بنگاه های مشمول واگذاری بازاریابی کند و فرایند واگذاری را پس از طی مراحل مذکور در این قانون با زمان بندی مشخص دو ماهه انجام دهد. قانون، شرح وظایف عوامل دست اندرکار واگذاری را روشن کرده تا ابهام و اشکالی در نحوه واگذاری ها به وجود نیاید. ماده 85 قانون به صراحت بالاترین مقام هریک از دستگاه های اجرائی را مسئول اجرای صحیح و به موقع تکالیف مقرر شده برای آنها در قانون نحوه اجرای سیاست های کلی اصل 44 قانون اساسی دانسته است و در صورت تاخیر یا تعلل یا توقف در انجام وظایف مشخص شده بالاترین مقام دستگاه موظف است حداکثر در مدت یک هفته فرد خاطی را به هیئت تخلفات اداری معرفی کند. حال پرسش این است با وجود قوانین موضوعه درخصوص واگذاری ها و اینکه هدف اصلی از واگذاری، اداره مطلوب واحد واگذاری شده از سوی بخش خصوصی است تا از توقف، رکود و تعطیلی آن جلوگیری شود، نه اینکه واحدهای دولتی را به از ما بهتران واگذار کنند و صاحبان جدید به جان اموال شرکت متصرف شده بیفتند و هرچه را قابل فروش است تبدیل به پول تبدیل کنند و در نهایت نامی از شرکت باقی بماند. هم نسلان من خاطرات خوشی از نخستین موسسات تمدنی در کشور دارند؛ روزی که بخاری نفتی صندوق دار ارج یا آزمایش وارد خانه ها شد، ساعت خوشی که یخچال ارج یا آزمایش از نفتی و برقی وارد خانه ها شد، نگارنده فراموش نمی کنم در دهه 40 وقتی در حیاط منزل پدری در روستای محل تولدم از تریلی تراکتور جعبه بلندبالایی با همت اعضای خانواده پایین گذاشته شد و با خطی که هنوز در ذهنم خاطره آن موج می زند، کلمه ارج را با خط الرسمی خاص رویت کردم و در کنارش عبارت یخچال را دیدم و زمانی که شاگرد فروشنده با احتیاط از شیشه نفت، مخزن یخچال را پر کرد و کبریت را گیراند و فتیله چراغ نفت سوز یخچال با شعله آبی روشن شد، شاگرد فروشنده وقتی نگاه جست وجو گر هم سن و سالان من را دید با نوعی غرور عالمانه گفت: «وقتی فتیله روشن شد و حرارت به این مخزن خورد، گاز داخل مخزن به حرکت درمی آید و از این لوله های به هم پیوسته بالا می رود و گاز باعث می شود داخل یخچال سرد شود و علاوه بر نگهداری غذا و آب، این بخش از یخچال یخ تولید می کند حتی در تابستان»؛ توضیحی که باور آن در آن سن و سال و آن روز و روزگار برای کودکی در سن من سخت بود. 
دو، سه ساعتی وقت لازم شد که مرحوم مادرم اولین کاسه یخ را از بخش یخ ساز یخچال نفتی خارج کرد و با غرور به من گفت ببر برای ننه حاجی، یعنی مادربزرگم! نزدیک به 60 سال از آن روز که فی الواقع رویای صادقانه ای تا امروز آن را همراه خاطرات من کرده است، می گذرد. از ارج و کارخانه آن خبری نیست، از تلویزیون پارس و ده ها اسم دیگر می گذرم؛ موسسات تمدنی که توانستند در آن زمان ایران را سرآمد دیگر کشورهای منطقه کنند. سازمان خصوصی سازی چه کرد با صنعت این کشور؟ آیا آنچه در قالب خصوصی سازی در کشور رخ داد، ازبین بردن ثروت های ملی کشور نبود که کارآفرین های نسل گذشته با همه سختی ها و مرارت ها پایه گذار آن بودند؟ چگونه می توان باور کرد شرکت ایرتک (شرکت بین المللی مهندسی ایران) در فرایند خصوصی سازی به شرکتی واگذار شود که فقط 12 روز پیش از برگزاری مزایده و با سرمایه 21میلیون ریالی، یعنی دومیلیون و صدهزار تومانی تاسیس شده است و جوهر امضای آن خشک نشده و مدیران شرکت در نخستین اقدام مشعشعانه خود، مجموعه مهمان سرای شرکت واگذاری شده در شهر طبس را برای بازپرداخت اقساط شرکت خریداری شده بفروشند! مگر قرار نیست در خصوصی سازی بخش خصوصی که خریدار است، با سرمایه شخصی شرکت خریداری شده را فعال کند، پرسنل آن را اخراج نکند و شرکت را به سوددهی برساند تا چرخ اقتصاد کشور به چرخش درآید؟
                