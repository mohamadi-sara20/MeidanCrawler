چهار‌شنبه ۲۹ خرداد ۱۳۹۸
-----------------------------------------
یادداشت
-----------------------------------------
فردای چهلمین سالروز جهاد سازندگی
-----------------------------------------

                    رفرم موسوم به اصلاحات ارضی موجب نامعادلات متعددی در مناسبات تولید بخش کشاورزی شد و جامعه روستایی را از همان آغاز دهه 40 دستخوش دگرگونی های غیرطبیعی و پرشماری کرد. از طرفی در پی افزایش جهشی درآمد نفت در سال 1352، این جامعه 75 درصدی از جمعیت 32 میلیونی کشورمان، آماج آسیب های بیشتری هم قرار گرفت. مهاجرت شدید لایه های زایا و جوان جمعیت روستایی و تحت تاثیر جاذبه های فریبنده شهری، بخش کلیدی کشاورزی را بیش از پیش در پشت دیوار قطور درآمد نفت به انزوا برد. به موازات این شتاب فزاینده، حاشیه نشینی مهاجران در پیرامون شهرها به فاصله های طبقاتی افزود تا دود کارخانه هایی که به کمک رسانه های نوپا، تولیدات خود را جار می زدند، به چشم منافع ملی برود.
در چنین ترکیب جدیدی از جامعه شهر و روستا، انقلاب اسلامی با آرمان دستیابی به عدالت اجتماعی، فصل جدیدی را برای تاریخ سرزمینمان رقم زد؛ فصلی که بنا بر آن داشت تا بتواند از عمق نابرابری ها بکاهد. فرمان تشکیل ستاد جهاد سازندگی با پیام تاریخی امام (ره) در بیست و هفتم خرداد 1358 بیش از هر چیز نشان دهنده درک فوریت زدودن فقر و نابرابری از اجزای محروم ترین و کلیدی ترین بخش اقتصادی یعنی جامعه روستایی بود. تاکید بر همکاری و مشارکت جهادگونه همه مردم در زمینه توسعه روستایی و محو محرومیت در کانون های سبزی که با رخساری زرد زندگی می کردند، چه بسا محوری ترین فراز این پیام به شمار می آمد. امام خمینی (ره) در این پیام ماندگار به جای استناد و ارجاع به منابع و امکانات دولتی حتی به حذف سفرهای زیارتی مستحب و جایگزینی آن برای کمک به رونق اهداف این ستاد جهادی توصیه کردند.
گرچه رخداد جنگ تحمیلی و تامین منابع مالی این ستاد از اعتبارات دولتی، این تشکل فراگیر مردم نهاد را تا حدودی از روح آن پیام تاریخی جدا کرد و در مسیر تبدیل شدن به یک وزارت جدید قرار داد، اما به آنچه تاکنون انجام شده است نیز باید در کارنامه ای سرشار از تجربه توجه کرد و آن را قدر شناخت؛ کارنامه ای که باید بر تداوم و توسعه دستاوردهای مثبت آن و نیز بازنگری آنچه که باید اصلاح شود، پای فشرد. با وجود همه افت و خیزها و در نگاهی گذرا به دستاوردها در این چهار دهه درمی یابیم که بخش کشاورزی توانسته است به موازات توسعه و تکامل جهانی و در مقایسه با دیگر بخش های اقتصادی کشور، قامتی برافراشته تر از پیکر نحیف گذشته خود داشته باشد؛ بخشی که در چیدمانی آغشته به نفت همواره آماج بی مهری و کم اعتنایی قرار داشته و به نام توسعه و اشتغال زایی و از منابع تولید و پایداری آن تا توانسته اند بدون رضایتش هزینه کرده اند؛ هزینه ای که تغییر کاربری بیش از یک و نیم میلیون هکتار از اراضی کشاورزی را می توان فقط یکی از اقلام آن برشمرد.
از جمله دستاوردهای قابل تقدیر بخش کشاورزی در 40 سال گذشته می توان به افزایش میزان تولیدات سالانه از 26 به بیش از 120 میلیون تن، سهم 32 درصدی ارزش افزوده تولیدی در کشور که فقط 12 درصد آن به حوزه صنایع تبدیلی اختصاص دارد، افزایش هشت درصدی بهره وری از آب، افزایش تولید ناخالص سالانه ملی تا سطح 70 میلیارد دلار، افزایش سهم کشاورزی در تولید ناخالص ملی (GDP) از حدود شش به 10 درصد، افزایش 134 درصدی حکمرانی غذایی با وجود ازدیاد 250 درصدی جمعیت کشور، افزایش 270 درصدی تولید گندم و 220 درصدی شکر، افزایش سرانه صادرات از 13 به 71 دلار، افزایش 163 درصدی سرانه تولیدات باغی با وجود تغییرات جمعیتی، گسترش 10 برابری سطح گلخانه ها، افزایش 200 درصدی تولید مرغ و نیز پیشرفت های کمی و فناوری در تولید آبزیان و... اشاره کرد.
بدون تردید انگیزه گسترش مشارکت مردمی یا جهاد، در روند دستیابی به این دستاوردها نقشی اساسی داشته است؛ نقشی که پس از ادغام دو وزارت جهاد و کشاورزی این امید را نیز فراهم کرد که دو وجه تعهد و تخصص را نمی توان با دیوارهای کاذب تشکیلاتی از هم جدا کرد. امید آن داریم که در یادمان چهلمین سالروز تشکل فراگیری به نام «جهاد سازندگی»، ضرورت دمیدن هر چه بیشتر روح جهاد و مشارکت همگانی در توسعه بخش کشاورزی را بیش از پیش دریافته و در تداوم آن تا دستیابی به حکمرانی در غذا بکوشیم.
                