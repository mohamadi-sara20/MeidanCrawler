چهار‌شنبه ۱۶ مرداد ۱۳۹۸
-----------------------------------------
یادداشت
-----------------------------------------
سهم نفت از صندوق توسعه ملی
-----------------------------------------

                    صنعت نفت ایران در حال حاضر یکی از حساس ترین و سخت ترین شرایط خود را تجربه می کند. این صنعت در حالی در کمتر از هشت سال گرفتار سخت ترین و پیچیده ترین تحریم ها و محدودیت های تجاری شده که صنعت جهانی نفت به طور عام و صنعت نفت در کشورهای عمده تولیدکننده در حال پوست اندازی و به عبارتی تلاش برای تطبیق با شرایط اقتصادی، تجاری و صنعتی هستند. رونق گرفتن تولید و تجارت نفت غیرمتعارف (شیل)، کشف و فعالیت منابع جدید نفت و گاز در نقاطی خارج از مناطق سنتی، گرایش و رونق سرمایه گذاری در حوزه انرژی های غیرفسیلی، تقویت تسری جریان های تجارت آزاد به کالاهایی مانند نفت، پیشرفت سریع و قابل توجه در فناوری های کشف، تولید، تجارت و مصرف نفت و کاهش حساسیت های سیاسی بازار جهانی نفت از مهم ترین عوامل در تغییر روندهای جهانی اقتصاد و تجارت نفت است که بازیگران این عرصه را به تکاپو انداخته است. در این شرایط اما صنعت نفت ایران برای بقا در شکل و ساختار فعلی تلاش می کند. این تلاش به دلیل تحریم ها و محدودیت های بی سابقه در حوزه سرمایه گذاری و تجارت اجتناب ناپذیر است. شرایط جنگی جدید که بیش از یک سال است به صنعت نفت ایران تحمیل شده، موجب شده است مدیریت این صنعت مطابق با سیاست های کلان مدیریتی کشور اولویت گذاری شود. در این راستا، فروش نفت در بازارهای جهانی برای حفظ بازارها و مشتریان نفتی، حراست از جایگاه و وزن سیاسی و اقتصادی ایران در بازار جهانی و مجامع بین المللی مانند اوپک و همچنین خنثی کردن تحریم های آمریکا در دستور کار قرار دارد. به طور طبیعی بخش عمده توان و ظرفیت های مدیریتی، کارشناسی، فنی، اقتصادی، زیرساختی و دیپلماتیک مجموعه صنعت نفت نیز در این مهم فعال است، اما باید گفت که ماندن و توقف در این بخش و اولویت نمی تواند به سود صنعت نفت ایران به طور خاص و منافع ملی کشور به طور عام باشد. مشخصا پایداری در فروش نفت و حفظ جایگاه ایران در بازار جهانی نفت با فرض طولانی شدن تحریم ها و فشارهای آمریکا منوط به پایداری و پویایی بخش های بالادستی صنعت نفت است. از سوی دیگر، باز با فرض تداوم فشارهای سیاسی و اقتصادی آمریکا نمی توان صرفا بر منافع کوتاه مدت و تک بعدی، یعنی فروش نفت در بازار به هر شیوه ای متمرکز شد و اهداف بلندمدت صنعت نفت در راستای تحولات، تحرکات و رقابت هایی را که در سطور اول این نوشتار به آن اشاره شد، نادیده انگاشت. صنعت نفت ایران با وجود همه کاستی ها و نواقصی که داشته، در طول یک قرن گذشته همواره در عرصه های بین المللی پیشرو بوده و تلاش کرده است حداقل مانع از افزایش فاصله فنی، اقتصادی و مدیریتی با شاکله جهانی این صنعت شود. شرایط کنونی اما متفاوت است. تاخیر یا بی تفاوتی در برابر تحولات بزرگ و تعیین کننده ای که در بازار و صنعت جهانی نفت در حال وقوع است، با درنظرگرفتن محدودیت ها و فشارهای سیاسی تحمیلی، ممکن است صنعت نفت ایران را که در شرایط فعلی بالاترین میزان ذخایر هیدروکربوری دنیا را در اختیار دارد، برای مدت های مدید و حتی به صورت دائم به حاشیه براند و عملا ایران جایگاه و موقعیت خود را در سپهر جهانی نفت از دست بدهد؛ به گونه ای که احیای این جایگاه یا بسیار طولانی و پرهزینه خواهد بود یا اینکه غیرممکن است. این مسئله عملا باعث می شود ارزش اقتصادی، اجتماعی، سیاسی و امنیتی این ذخایر در شکل قدرت آفرینی و ثروت زایی برای کشور و مردم از بین برود.
صنعت نفت ایران برای اینکه گرفتار چنین شرایط ناگواری نشود در سه حوزه متعارف و شناخته شده، یعنی سرمایه گذاری مالی، فناوری و مدیریتی، توان رقابتی خود را متناسب با تحولات جهانی صنعت نفت ارتقا دهد. شایان ذکر است که صنعت نفت ایران در طول دهه های گذشته به دلیل محدودیت های سیاسی، عقب ماندگی های مفرطی را تجربه کرده است. این صنعت برای ماندگاری باید ضمن جبران عقب ماندگی های گذشته، شرایط رقابتی خود را با روندهای بین المللی و رقبا در سطوح مختلف ارتقا دهد. تجربه برجام و رفع محدودیت های اقتصادی و سیاسی، فرصت هایی خوبی را برای این مهم ایجاد کرد، اما تداوم پیدا نکرد. تحریم های جدید آمریکا علیه صنعت نفت که عملا مانع از انتقال سرمایه به بخش های بالادستی صنعت نفت، انتقال فناوری های به روز و همچنین الگوهای جدید مدیریت پروژه شده، به طور طبیعی سرعت کیفیت کار در این بخش ها را کاسته است، اما این محدودیت ها نباید مانع از بهره گیری از فرصت ها و ظرفیت های داخلی برای حفظ و ارتقای توان رقابتی صنعت نفت شود. 
صنعت نفت ایران در حال حاضر برای حفظ توان رقابتی و جایگاه خود در بازارهای جهانی نفت، نیازمند سرمایه گذاری 200میلیارد دلاری در یک پروسه زمانی پنج ساله در بخش های بالادستی نفت است. این سرمایه گذاری به طور طبیعی باید همراه با به کارگیری بالاترین سطوح فناوری و مدیریتی باشد. افزایش ضریب برداشت از میادین نفت و گاز قدیم و جدید و همچنین حفظ فشار تولید گاز در پارس جنوبی نیازمند فناوری های پیشرفته است. اولویت مهم مجموعه حاکمیتی کشور که ابعاد سیاسی، اقتصادی و اجتماعی دارد، بسیج منابع مالی و اقتصادی در نخستین گام برای تزریق به صنعت نفت به ویژه بخش های بالادستی است. اگرچه منابع داخلی به طور طبیعی در مقایسه با نیاز بیان شده این صنعت بسیار محدود است، تزریق این منابع حداقلی برای نگهداشت صنعت نفت و آماده سازی آن برای ورود پرقدرت و سریع به دوران پس از تحریم برای جذب و جلب اعتماد بازار جهانی نفت از ضروریات است. در این راستا، می توان به منابع صندوق توسعه ملی نگاه کرد؛ منابعی که از سوی همین صنعت تامین شده و پایداری صندوق نیز مستلزم حیات و پویایی صنعت نفت است، بنابراین حتی با اهداف توسعه ای هم می توان اذعان داشت که صنعت نفت به عنوان پیشران توسعه کشور نسبت به دیگر بخش ها که جنبه صرف هزینه ای دارند، بیشترین استحقاق برخورداری از منابع صندوق با نگرش سرمایه ای و توسعه ای را دارد. 
                