چهار‌شنبه ۲۱ فروردین ۱۳۹۸
-----------------------------------------
یادداشت
-----------------------------------------
ضرورت پایان دادن به خویشتن داری نامحدود
-----------------------------------------

                    اغلب ناظران دو روز گذشته را به بررسی تصمیم ایالات متحده برای قراردادن اسم سپاه پاسداران در لیست تروریستی وزارت امور خارجه آمریکا سپری کردند. آنها غالبا توافق دارند این اقدام و مقابله به مثل ایران، استعداد مواجهه نظامی را در میان مدت افزایش می دهد و در سوی دیگر، شانس گشایش دیپلماتیک میان دو کشور را در دوران ریاست جمهوری دونالد ترامپ به شدت می کاهد. این مسئله پیامدهای ماندگار دیگری نیز دارد که آثار آن شاید حتی برای رئیس جمهور آمریکا هم به خوبی روشن نباشد؛ برای نمونه، فشار بر همسایگان ایران که همکاری های هرچند محدود با سپاه پاسداران دارند؛ به ویژه افغانستان و عراق احتمالا برای قطع ارتباطات نظامی، سیاسی و اقتصادی با سپاه تحت فشار بیشتری قرار خواهند گرفت. مشارکت آمریکا در حملات نظامی به پایگاه های منتسب به سپاه را در سوریه، یمن، لبنان و شاید عراق توجیه و به همین ترتیب مسئله موشک های بالستیک و سایر فعالیت های نظامی ایران را وارد مرحله تازه و حادتری می کند. حتی ممکن است فشار بر اروپا برای کنارگذاشتن هرگونه اقدامی را که می تواند به صورت غیرمستقیم برای سپاه سودمند باشد، افزایش دهد. مهم تر از همه اینکه هرگونه راه عادی سازی احتمالی میان ایران و آمریکا را در آینده دشوار می کند. این اقدام ترامپ، برای ایران چاره ای جز تلافی باقی نگذاشت. درحال حاضر سوال این نیست که چگونه باید تصمیم ایالات متحده را به نحو شایسته ای تلافی کرد، بلکه به باور نگارنده، پرسش اصلی این است که چگونه آمریکای ترامپ به خود جرئت داد که از این خط قرمز عبور کند؟ ترامپ از زمان به قدرت رسیدن، تابوهایی را زیرپا گذاشت که پیش از این، حتی تصورش هم دشوار بود؛ چون این تلقی وجود داشت که با شکسته شدن آنها، وضعیت از کنترل خارج شده و آمریکا به شدت متضرر خواهد شد؛ تابوهایی مانند خروج آمریکا از برجام، اعمال تحریم های حداکثری، شایعه دستور ترامپ به ناوهای آمریکایی برای هدف قراردادن قایق های ایرانی در خلیج فارس، انتقال سفارت به بیت المقدس، به رسمیت شناختن بلندی های جولان به عنوان سرزمین اسرائیل و در نهایت قراردادن سپاه در لیست گروه های تروریستی. دولت ترامپ تا اینجا ثابت کرده که همه این تابوها، صرفا محدودیت های ذهنی روسای جمهور پیشین این کشور بوده است. آمریکا همه این کارها را انجام داد بدون آنکه هیچ اتفاق ناخوشایندی رخ دهد. اگر این تابوها با موفقیت شکسته شدند، چرا دونالد ترامپ نباید تابوهای دیگری را که می توانند ایران را ضعیف تر کنند، درهم بشکند؟ برای یک لحظه تصور کنید که در گام بعدی، نهاد ریاست جمهوری ایران را به بهانه تامین مالی سپاه به عنوان یک نهاد تروریستی به رسمیت بشناسد، یا مواردی از این دست انجام دهد. 
تحریم سپاه پاسداران و قراردادن آن در لیست تروریسم وزارت امور خارجه آمریکا، دنیا را به آخر نخواهد رساند و حتی تاثیرات فوری بر ایران نخواهد داشت، اما آزمونی برای سنجیدن میزان تحمل ایران در پیش بردن ایده های بسیار خطرناک تر است. اکنون زمان آن فرارسیده که با ترسیم خطوط قرمز، پیامدهای زیاده روی در پیگیری سیاست های ضدایرانی را به آنها یادآوری کنیم. فقط تهدید به لبریزشدن صبر ایران کافی نیست؛ صبر ایران به نحوی که برای آمریکا محسوس باشد و فرصتی برای ارزیابی پیامدهای وخیم تر در اختیار واشنگتن بگذارد، باید در جایی واقعا لبریز شود.
                