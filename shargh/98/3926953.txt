دو‌شنبه ۱۰ تیر ۱۳۹۸
-----------------------------------------
یادداشت
-----------------------------------------
اثرات شگفت انگیز «بغل کردن کودکان»
-----------------------------------------

                    از آن هنگام که جان بالبی، روان شناس و روانپزشک شهیر انگلیسی، در حدود نیم سده پیش از اثرات حیرت انگیز «احساس دلبستگی»
 (attachment feeling) سخن به میان آورد، تاکنون پژوهش های پرشماری درباره نقش «بغل کردن» و نوازش کودکان در شکل گیری دلبستگی در آنان و دیگر آثار سودمند این رفتار عاطفی والدین انجام شده است.
یافته ها آشکار کرده اند بغل کردن و نوازش صمیمانه و عمیق کودکان، به ویژه در دوران نخست کودکی (از تولد تا شش سالگی)، نه فقط شرط ضروری شکل گیری «احساس دلبستگی ایمن» در همه کودکان است، بلکه عامل بی بدیلی است که به «رشد عاطفی»، تحول ذهنی و شکل گیری طبیعی و بهنجار پایه های اولیه شخصیت آنان یاری می رساند. 
در سیره، روش و منش نبی مکرم اسلام نیز همواره بر نوازش، توجه و بوسیدن کودکان تاکید شده و جلوه های محبت و مهرورزی ایشان به کودکان زبانزد بوده است.
افزون بر آن، در سال های اخیر، عصب شناسان شواهدی ارائه داده اند که نشان می دهد نوازش عمیق کودک به دست والدین، به رشد عصبی و هورمونی کودک سرعت داده و به رشد بیولوژیک او یاری می رساند. 
از آن گذشته، پژوهش های اخیر حکایت از آن دارند که نوازش خالصانه و بغل کردن صمیمانه کودکان، آنها را در برابر انواع آسیب های اجتماعی و روانی در سال های بعد «واکسینه» می کند و از همین رو، آن دسته از کودکانی که والدینشان بارها نوازشان کرده اند، در نوجوانی و جوانی بسیار کمتر از آنهایی که از سوی والدین خود با بی توجهی و «غفلت» (neglect) مواجه بوده اند، در دام انواع آسیب های روانی و اجتماعی (از اعتیاد و سوءاستفاده از مواد گرفته تا بیماری اسکیزوفرنی و اختلال دوقطبی) گرفتار می شوند.
افزون بر آن، انبوه پژوهش های طولی و تجارب بالینی نشان از آن دارد که بین تجربه نوازش عاطفی در دوران کودکی و صمیمیت و رضایت زناشویی در بزرگ سالی، رابطه معناداری وجود دارد.
به سخن دیگر، آن دسته از زن و شوهر هایی که در کودکی از سوی والدین خویش به صورت مستمر نوازش شده اند، در بزرگ سالی «عشق عمیق تری» را تجربه می کنند؛ چراکه آن گونه که استرنبرگ (نظریه پرداز عشق) نشان داده است، «عشق کامل بزرگ سالی ریشه در دلبستگی حاصل از نوازش خردسالی دارد». در تبیین اثرات شگفت بغل کردن و نوازش کودکان، می توان چند نکته را برجسته کرد؛ نخست آنکه نوازش کردن «نیاز به پذیرش» را در کودکان برآورده می کند و با افزایش هورمون اکسی توسین، حس تعلق و تعهد را بالا می برد. دوم آنکه بغل کردن، همان گونه که در سطور بالا گفته شد، با تولید هورمون هایی مانند اندروفین، سروتونین و دوپامین در مغز، به نضج عواطف و نظام شناختی کودک و شکل گیری طبیعی سیستم های عصبی و هورمونی یاری می رساند و با ایجاد شور و نشاط و کاهش استرس و همچنین تقلیل درد و رفع خلا های روانی و عاطفی، اعتمادبه نفس فرد را بالا می برد. رشد بهنجار زیستی، عاطفی و ذهنی نیز به نوبه خود «تاب آوری» فرد (Resilience) را در گستره زندگی بهبود می دهد و او را در برابر آسیب ها مصون می کند و در نهایت نوازش شدن در کودکی، این احساس را در فرد ایجاد می کند که «دنیا در مجموع جای امن و خوبی است و لاجرم باید با سالم زیستن، زندگی را در آغوش کشید».
پس کودکان خود (به خصوص دختربچه ها) را در آغوش بکشید و صمیمانه ببوسید تا از آسیب های نگران کننده اجتماعی در آینده مصون شوند.
                