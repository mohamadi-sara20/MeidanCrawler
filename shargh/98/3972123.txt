یک‌شنبه ۲۸ مهر ۱۳۹۸
-----------------------------------------
یادداشت
-----------------------------------------
کودکان زباله گرد و مسئله اولویت
-----------------------------------------

                    1. کودک زباله گرد یک واقعیت است؛ همان طور که کسری بودجه سازمان بهزیستی، ارزش افزوده پیمانکاران پسماندشهرداری، بی سامانی مهاجرت های غیرقانونی و درگیری چند دستگاه با فرمان متفاوت و درماندگی تصمیم گیری و کاستی کیفیت حمکرانی در اولویت نداشتن حل معضل کودکان زباله گرد یک واقعیت قلمداد می شود.
2. ایران کشوری با سطح رفاه بالا نیست. ما در خاور میانه ایم و مقیم اسکاندیناوی هم نیستیم. در وضعیت تحریم نیز مشکلات جهان سومی مضاعفی را تحمل می کنیم. دشمنان خارجی قدرقدرتی هم داشته ایم. همه اینها را شهروند ایرانی خوب درک می کند؛ اما سوال روشن این است که مسئولان چقدر بر مدار خیر عمومی و منفعت همگانی توانا در تصمیمات، چابک، اثربخش و کارآمد در اقدامات است. فاصله بین اتخاذ تصمیم مناسب همگانی تا اجرای خوب یک تصمیم چقدر است و کجا می شود این سرعت، دقت و کیفیت را جست؟!
3. مردم از مجموعه حکمرانی انتظاراتی دارند. توقع دارند از منابع محدود خوب استفاده کند. درست مدیریت کند. اولویت ها را بهنگام تشخیص دهد. منابع را با بهره وری و کفایت به اولویت ها اختصاص دهد. با  صداقت راهبردها، مسئله ها و کمبودها را با مردم در میان نهد. پنهان کار، شعارده، بی عمل، فشل و درمانده نباشد. خیر عمومی را درست تشخیص دهد و تمام قامت حمایت و صیانت کند. کیفیت مدیریت تابع کیفیت تصمیم گیری است و خط مشی قانون در لوای انتخاب راهبرد مستتر است؛ مدل اولویت بندی و انتخاب راهبردی در یک امر عمومی ضمن تحلیل کاربرد در عرصه سیاست گذاری، نظام کنترل برنامه و مطالبه گری و پاسخ گوکردن مسئله اصلی ماست. به نظر می رسد مشکلات عمومی را خوب تحلیل درک و راه حل یابی و مشارکت جویی نمی کنیم.
4. اگر 14 تا 17 هزار برآورد کودک زباله گرد داریم، اگر طرح های ساماندهی تکافوی اقدام سزاوار را نداده است، اگر 93 درصد بودجه بهزیستی صرف امور جاری و یارانه ای می شود، اگر 60 درصد زباله گردهای ما اتباع خارجی هستند، اگر ده ها انجمن مردم نهاد فعال را خوب به بازی نمی گیریم، اگر به تعبیر رئیس محترم سازمان بهزیستی مسئله کودک زباله گرد یک معادله چندمجهولی است، اگر باید کودکان را قربانیانی در دام مجرمان سوء استفاده گر تصور کرد، اگر نظریه عدالت اجتماعی و خیر عمومی و  شعارهای حمایت از محرومان و دولت پابرهنگان و زاغه مقیمان به عنوان مهم ترین گفتمان اصیل همچنان سردرگم می نماید و اگر کودک زباله گرد در کشاکش های سیاسی و اجتماعی گم می شود یا به عنوان یک شوی تبلیغاتی ترحم برانگیز مصروف کمپین های انتخاباتی ادواری نمایندگان می شود و اگر به جای حل بنیادین مسئله زباله گردان به دنبال دستکش به دست آنها کردن یا پوشاندن لباس متحدالشکل برایشان هستیم، یقین بدانیم خیر عمومی میهن را درست درک نکرده ایم و سزاوار مردم سرزمین خود برای حل یک مسئله رنج آور عمومی به میدان نیامده ایم.
5. نیازی مبرم به یک نگاه انسانی به حکمروایی و امر عمومی داریم. سیاست گذار و مجری ما باید مسئله ها را از زاویه نگاه انسانی فهم کند. آن وقت نخواهد گذاشت سیمای کودک وطن در آینه زنگارگرفته زباله گردی تصویر شود و کودک محرومیت چشیده برای بقای امروز، فرداساز نافرجام سرنوشت نسل آینده باشد و حمایت تامین گرانه او موضوع درجه چندم و آخر چک لیست اولویت های ملی قلمداد شود.
6. برای استفاده بهینه از ظرفیت و توان موجود در راه دستیابی به اهداف بلند باید ضمن ایجاد چشم اندازی در مسیر توسعه، اولویت های عملیاتی تعیین شود. حکمرانی همکارانه یک راهبرد است. جلب مشارکت های مردمی و مدنی و اشتراک گذاری ایده ها و توان ها را به صحنه عمومی جذب کردن یک الگوی عمل است. اقدام «ان جی او»محور و محله مدار با محوریت سازمان های مردم نهاد و طی تنظیم گری و برنامه ریزی متولیان امر عمومی اولویت دارد. بارش فکری حوزه عمومی غیردولتی نویدی است که فردای بهتر کودکان بدون زباله گردی را رقم می زند.
7. تهیه و تدوین واقع بینانه نقشه جامع اقدام برای حل مسئله زباله گردی کودک با استفاده از روش تحلیل فرصت و تهدید SWOT و روش تکنیک گروهی Group TechniqueNominal ضمن لحاظ اولویت های اساسی، ساختار مناسب نظام اقدام، تناسب منابع مالی با برنامه های مشخص، پیش بینی های فرهنگی، آموزشی و جلب حمایت ارگان های دولتی و غیردولتی، برنامه انسداد مرز مهاجرت های بی رویه اتباع خارجی و مسئله رد مرز، موقعیت خاص منطقه ای با تعیین مسئول پیگیری و هزینه ها و تهمیدات فهرستی از ضرورت هاست.
8. یقینا همکاری نهادهای مدنی و عمومی با نگاهی انسانی و چاشنی خیر عمومی خواهی می تواند کام تلخ دیدگان شهروندان را از صحنه غیرانسانی کودکان خم شده در سطل زباله که به جای جستن طراوت و شادی باید روزی خود را در میان انبان متعفن زباله های مردم جست وجو کنند، التیام بخشد. کودکان زباله گرد مبلمان شهری نیستند که از جلوی چشممان حذفشان کنیم. آنها آینده وطن و موهبت خدا برای فردای بهتر هستند. وضعیت حاضر را عادی سازی نکنیم بلکه یک فراخوان عمومی انسانی و یک برنامه هدفمند عملیاتی باید تدارک دیده شود.
                