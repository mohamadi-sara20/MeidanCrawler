چهار‌شنبه ۲۲ آبان ۱۳۹۸
-----------------------------------------
حرف اول
-----------------------------------------
لزوم مدیریت عطش زیبایی
-----------------------------------------

                    فرقی نمی کند که شما متعلق به کدام طبقه اجتماعی باشید. تفاوتی ندارد در کدام شهر یا حاشیه شهر زندگی می کنید. یک جست وجوی ساده در شبکه های اجتماعی، یک نگاه دقیق تر به اطراف تان در خیابان، یک تورق ساده مطبوعات یا داشتن یک زیباجو بین دوستان یا خانواده کافی است تا با انبوه تبلیغات رسمی و غیررسمی مراکز زیبایی مواجه شوید. این هجوم رسانه، ایدئال ها و تعاریف ذهنی ما از زیبایی را تحت تاثیر قرار داده است؛ به صورتی که هرکدام از ما به قیاس دائمی خود و دیگران مشغول هستیم و در یک جبر اجتماعی، در تلاش هستیم که خود را به آن ایدئال ها نزدیک تر کنیم. این مراکز ارائه دهنده خدمات زیبایی در سطح هر شهر به صورت رسمی و غیررسمی در حال فعالیت اند. بخش زیادی از مردم سالانه بارها به این مراکز مراجعه می کنند. شرکت های واردکننده تجهیزات و وسایل و مواد مصرفی مجاز و غیرمجاز، پخش کننده های آرایشی بهداشتی، مهندسان معمار و طراحان دکوراسیون داخلی، دانش آموختگان مهندسی پزشکی، پزشکان عمومی و متخصص، آرایشگران، سرمایه گذاران و زیباجویان، چرخه ای با گردش مالی غیرقابل تخمین تشکیل داده اند که این چرخه روزانه تعداد زیادی از افراد را به خود جذب می کند. به دلیل حجم بالای مراجعان، نیاز روزافزون جامعه، نبود تعرفه مشخص و رسمی، تاخیر نداشتن در پرداخت ها و دخالت نکردن بیمه و .. درآمد چندبرابری در مقایسه با حوزه درمان، حوزه زیبایی به حوزه ای جذاب برای بخشی از پزشکان تبدیل شده است؛ تا آنجا که عطای بیماری و درمان را به لقایش بخشیده اند و به صورت تمام وقت در حوزه زیبایی مشغول به کار هستند. در مواردی متخصصان غیرمرتبط با حوزه زیبایی (طب اورژانس، قلب، داخلی، روان پزشکی و...) درگیر سرمایه گذاری یا تاسیس مراکز زیبایی شده اند. نبود نظارت کافی بر مراکز زیبایی باعث شده است که سرمایه گذاران زیادی بدون تحصیلات یا تجربه در این باره به تزریق و برداشت پول از حوزه سلامت مشغول باشند. طرفه آنکه بخشی از این مراکز با آگهی های متفاوت به استخدام پزشکان عمومی و متخصص می پردازند و برخی دیگر، بدون بهره جستن از کادر درمان، به رتق و فتق امور زیباجویان مشغول اند. قوانین وزارت بهداشت در تاسیس کلینیک ها نیز به ورود افراد فاقد صلاحیت به این حوزه حتی در مراکز رسمی سهولت بخشیده است. هرچند وزارت بهداشت به عنوان متولی سلامت و تنها مرجع رسمی در کشور، از عبارت زیبایی تبری می جوید و آن را برنمی تابد؛ اما نمی توان کتمان کرد که بخشی از زیرمجموعه های این وزارتخانه (کلینیک های تخصصی پوست، مراکز جراحی محدود، مطب های شخصی و داروخانه ها) در زمینه زیبایی مشغول به کارند. به دلیل نبود نظارت یا به عبارت بهتر، نبود «امکان» نظارت بر حجم وسیعی از مراکز خصوصی زیبایی، این تبری جستن از زیبایی باعث شده است بخش زیادی از فعالیت ها چه به صورت زیرزمینی و چه در دیگر اصناف غیرمرتبط با وزارت بهداشت، از حیطه نظارت این وزارتخانه خارج شوند. علاوه بر رقابت اصناف مختلف در جذب زیباجو، بین طیف های مختلف پزشکان نیز تعارض منافع صنفی ایجاد شده است. از آنجا که برخلاف دیگر کشورها، متولی مشخصی برای آموزش حرفه ای و تایید پزشکان فعال در حوزه زیبایی وجود ندارد، سلامت مردم به وسیله افرادی که صلاحیت لازم را ندارند، در خطر قرار گرفته است. جست وجوی زیبایی یک واقعیت انکار ناپذیر در جامعه کنونی ماست. علم زیبایی نیز یک علم شناخته شده و مستقل است که با رشته های مختلف پزشکی هم پوشانی دارد. وزارت بهداشت موظف است که علاوه بر تعدیل عطش کنونی جامعه از طریق آموزش های گوناگون و همکاری با جامعه شناسان و روان شناسان، در آموزش و شناسایی افراد واجد صلاحیت، گام های عملی و مبتنی بر استانداردهای جهانی (و نه دستورالعمل های غیراستاندارد که تنها کارکردش افزایش فعالیت های غیرقانونی است) در زمینه علم زیبایی بردارد. اقدامات و دستورالعمل های کنونی وزارت بهداشت، هرچند با هدف اصلاح ساختار و بهبود کیفیت خدمات ارائه شده به مراجعان انجام شده است؛ ولی گام های غلطی مانند حذف تدریجی دانش آموختگان پزشکی یا توجه نداشتن به عطش روزافزون جامعه، منجر به نتایج ناگوار کنونی شده است. ایجاد مراکز معتبر آموزش مدون علم زیبایی در رشته های مختلف، تقسیم بندی و شناسایی دقیق فعالیت هایی که پزشکان عمومی و متخصص اجازه ورود به آن را دارند، به تفکیک هر رشته با الگو گرفتن از دیگر کشورها بر اساس دلایل علمی و نه نفوذ صنفی، شناسایی مدارک معتبر داخلی و بین المللی در حوزه زیبایی و پذیرش آن در وزارت بهداشت و دیگر ارگان های نظارتی به ویژه در طرح دعاوی، نظارت عملی بر صحت تبلیغات زیبایی، نظارت موثر بر واردات، قاچاق و پخش لوازم و تجهیزاتی که تاییدیه رسمی وزارت بهداشت را ندارند و تایید سریع تر تجهیزات و موارد مصرفی که تاییدیه های رسمی بین المللی دارند، گام هایی هستند که ارگان هایی مانند وزارت بهداشت و سازمان نظام پزشکی در مدیریت صحیح حوزه زیبایی برداشته اند یا در آینده ای نزدیک باید بردارند. در انتها باید اذعان داشت که به دلیل تغییر ارزش ها و هنجارهای اجتماعی، به نظر راقم این سطور نمی توان بر جامعه برای این حجم از درخواست زیبایی خرده گرفت؛ بلکه بر ما به عنوان حافظان سلامت فرض است که با آموزش صحیح و شناساندن سره از ناسره، جامعه را برای انتخاب های صحیح عقلانی و معتدل یاری دهیم.
                