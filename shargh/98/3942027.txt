یک‌شنبه ۱۳ مرداد ۱۳۹۸
-----------------------------------------
یادداشت
-----------------------------------------
ترفند پوچ آمریکا را ناکام می گذاریم
-----------------------------------------

                    شرق: جمعی از مدیران مسئول رسانه های کشور در بیانیه ای، اقدام ایالات متحده در تحریم وزیر خارجه ایران را محکوم کردند. متن کامل این بیانیه به شرح زیر است:
ایالات متحده آمریکا در دوران تاریک زمامداری دونالد ترامپ، یک گام دیگر برای اثبات بی تعهدی خود به نرم ها و قواعد پذیرفته شده جهانی برداشت و با تحریم نفر اول دستگاه دیپلماسی کشور بزرگ، متمدن و مردم سالار ایران، بی صداقتی در ادعای «مذاکره بدون پیش شرط» را بار دیگر اثبات کرد.
آمریکا در تاریخ معاصر ایران، نامی پربسامد است. از پیش از کودتای ننگین مرداد 32 تا مقطع کودتا و پس از آن در زمینه سازی برای بازگشت شاه گریخته به وقت بحران به ایران و چشم بستن بر ایجاد فضای بسته داخلی و برخورد با هر صدای منتقدی، از کمک به ایجاد تشکیلات مخوف ساواک و حمایت از رژیم های خودکامه در منطقه و جهان گرفته تا حمایت های گسترده لجستیکی و اطلاعاتی از کشور مهاجم به ایران همه و همه با نام این کشور گره خورده است. 
کشوری که یکی از ارزش های بنیادین برساختن آمریکا را لیبرالیزم و آزادی بیان و عقیده و مذاکره عنوان می کند، چندین دهه است با حمایت از مخالفان انسجام ایران حتی مخالفان مسلح تروریست، درهای مذاکره و حل مسائل فی مابین را بسته و هر روز خشتی روی خشت های دیوار بی اعتمادی می گذارد، بی آنکه متوجه شرایط مردم ایران باشد. کشوری که نه هواپیمای مسافری نو به ایران می فروشد نه اجازه واردات قطعات را می دهد، از سوی دیگر از علاقه به مردم ایران سخن می گوید.
اگرچه این نوع رفتارها در هیئت حاکمه آمریکا در برهه های مختلف دیده و امتحان شده اما رئیس جمهور فعلی و تیم تندرو و دام گستر همراه وی در کاخ سفید، هیچ نوع ملاحظه ای حتی ظاهری در این باره را رعایت نمی کنند و با راه اندازی تروریسم اقتصادی تمام عیار که فشار اصلی آن بر دوش دهک های پایین درآمدی در ایران است، آسیب جدی به مردم ایران را دنبال می کند.
در سوی مقابل این ایران بوده که ضمن پافشاری بر اصول بنیادین خود به نرم های بین المللی وفادار بوده و گفت وگو با جهان را از موضع برابر و البته با فاکتور احترام کشورها به تمامیت ارضی و نظام قانونی قابل بررسی دانسته است. سال ها مذاکره با تروییکای اروپایی و سپس مذاکرات 22ماهه دیپلمات های کارکشته وزارت خارجه که با حضور نمایندگان پنج عضو دائم شورای امنیت به اضافه آلمان و البته کمیسر عالی سیاست خارجی اتحادیه اروپا برگزار شد، سندی روشن برای این مسئله است. با وجود برخی کاستی ها، دکتر محمدجواد ظریف و تیم کارشناسی وزارت خارجه، با هماهنگی مسئولان عالی نظام و بر مبنای تاکتیک برد - برد با کشورهای طرف مذاکره، توافق برجام را پذیرفته و یکی از پرونده های پیچیده بین المللی یعنی موضوع هسته ای ایران را با منطق مذاکره حل کردند. 
اقدام روز پنجشنبه گذشته وزارت خزانه داری آمریکا در تحریم دکتر محمدجواد ظریف به عنوان مسئول  دستگاه دیپلماسی کشور، در نوع خود یک پدیده کم نظیر و نشانه گریز ایالات متحده از شنیدن سخن منطقی و روش های دیپلماتیک است.
حمایت از این دیپلمات برجسته و شناخته شده جهانی و مورد علاقه ملت ایران، حمایت از منطق مذاکراتی جمهوری اسلامی در کارزارهای بین المللی است. 
در این شرایط حساس همه مسئولان، قوا، جناح ها، نخبگان، تشکل های جامعه مدنی و بخش خصوصی باید ظرفیت های خود را برای رساندن صدای واحد از ایران به جهان و ایجاد رضایت مندی با حل مشکلات مردم و کشور، به کار بگیرند. بدیهی است با وحدت داخلی، تاکید مداوم بر منطق و استدلال در اثبات حقانیت موضع ایران در بهره مندی از برجام، هم صدایی در اعلام بدعهدی های ایالات متحده و همچنین حضور مقتدرانه نیروهای جان بر کف و رزم دیده مسلح ایران در صحنه، می توان این ترفند پوچ آمریکا را ناکام گذاشت. ما مدیران مسئول رسانه های ایران، اعلام آمادگی می کنیم که ظرفیت قابل توجه جامعه رسانه ای کشور برای نیل به این اهداف، در اختیار همه ایرانیان و جهانیان صلح طلب و ایستاده در مقابل زورگویی های ایالات متحده قرار دارد.
                