دو‌شنبه ۲۷ آبان ۱۳۹۸
-----------------------------------------
type_unknown
-----------------------------------------
پایان داعش با پایان «البغدادی»؟
-----------------------------------------

                    ابراهیم عواد ابراهیم علی بدری سامرایی در 28 ژوئن سال 1971 در سامرا به دنیا آمد. خانواده او از خاندان آل سامرا هستند. این خاندان مدعی هستند که نسبت آنان به حضرت رسول می رسد و پوشیدن عمامه مشکی به دلیل ادعای سیادت است. شناخت کافی از پدرش وجود ندارد. شهرت به پرهیزکاری داشته، خانواده ای متوسط روبه پایین اما به شدت متدین. در جوانی به علت حضور مستمر در مسجد لقب «مومن» به او داده شد، تحصیلات خود را در رشته علوم اسلامی در دانشگاه اسلامی بغداد تا اخذ درجه دکترا ادامه داد و به علت ضعف بینایی از خدمت سربازی معاف شد. تا سال 2003 به کار وعظ و موعظه در مسجد محل خود مشغول بود، در سابقه او حضور در افغانستان در دهه 90 میلادی ثبت شده است و در آنجا به گروه های افراطی پیوست و با طالبان همکاری کرد. بعد از حمله آمریکا به عراق در جنگ خلیج فارس در دهه 90 میلادی گروه های افراطی شکل گرفتند. یکی از این گروه ها گروه القاعده عراق است که توسط ابومصعب الزرقاوی در سال 2003 در عراق تشکیل شد. ابراهیم که در افغانستان با ابومصعب الزرقاوی آشنا شده بود، به هسته اولیه گروه القاعده عراق که بعدا با نام داعش شهرت یافت، پیوست. اسناد و مدارک حضور هم زمان ابراهیم و ابومصعب الزرقاوی در افغانستان نشانگر آن است که این دو همکاری نزدیکی با هم داشتند. زرقاوی که در سال 1966 در اردن متولد شده بود، فردی مجرم و باسابقه و در خشونت و بی رحمی شهره بوده و چندین بار به علت رفتارهای مجرمانه و ایده های افراط گرایانه بازداشت شده بود. ابراهیم اما فردی تحصیل کرده و دانشگاه دیده بود که با بیانی شیوا توانسته بود برای خود موقعیتی دست و پا کند؛ تا جایی که مورد توجه اسامه بن لادن قرار گرفت و با وزیر آموزش دولت طالبان ارتباط نزدیک برقرار کرد. حملات القاعده به برج های تجارت جهانی در نیویورک باعث حمله به گروه های افراطی در افغانستان شد. زرقاوی و ابراهیم که گروه جندالشام را تاسیس و رهبری می کردند، دو روز قبل از ترور احمدشاه مسعود مورد حمله دولت افغانستان قرار گرفتند. اما زرقاوی و ابراهیم از حلقه محاصره فرار کردند و به عراق رفتند. اشغال عراق در سال 2003 از سوی آمریکا و خروج صدام و ارتش بعث از معادلات سیاسی عراق موقعیت زرقاوی و ابراهیم را بین گروه های نظامی بالا برد. اسناد باقی مانده از دوره حکمرانی ژنرال پترائوس، اولین حاکم نظامی آمریکا در عراق نشان می دهد که با همت زرقاوی و مدیریت ابراهیم «مجلس شورای مجاهدین عراق» تشکیل و پیش زمینه تشکیل سازمان القاعده در عراق فراهم شد. در فوریه 2004 آمریکایی ها ابراهیم را بازداشت کردند و او مدتی را در زندان به سر برد اما هویت او کشف نشد و آزاد شد. بعد از آزادی آمریکایی ها متوجه جایگاه و موقعیت ابراهیم شدند و چندین بار در پی اطلاعات به دست آمده مکان هایی را که فکر می کردند محل اختفای ابراهیم است، بمباران کردند. سال 2005 برای بار دوم ابراهیم بازداشت شد و به اردوگاه یوکا که تحت کنترل نظامیان آمریکایی بود، منتقل شد. بحث این است آیا آمریکا یی ها در بازداشت دوم به هویت اصلی ابراهیم پی برده بودند یا نه؟ چهار سال بعد در سال 2009 آمریکایی ها اداره اردوگاه یوکا را به نظامیان عراقی واگذار کردند و در یک فرمان عفو عمومی اکثر افرادی که آمریکایی ها بازداشت کرده بودند، آزاد شدند که یکی از این زندانیان ابراهیم بود. در این سال ها ابومصعب الزرقاوی کشته شده بود و جانشین او «ابوعمر بغدادی» هم در 16 می 2010 کشته شد. مرگ اسامه بن لادن، کشته شدن ابومصعب الزرقاوی و کشته شدن ابوعمر بغدادی، موقعیت ابراهیم را به عنوان تنها رهبر باقی مانده استحکام بخشید. از این تاریخ ابراهیم تحت نام «ابوبکر البغدادی» به خون خواهی اسامه بن لادن، ابومصعب الزرقاوی و ابوعمر بغدادی برخاست و نام داعش را برای گروه خود برگزید. نام او به عنوان رهبری خشن در 5 می 2011 سر زبان ها افتاد که در حمله ای به پاسگاه پلیس 24 نفر کشته و 72 نفر زخمی شدند. دومین حمله در موصل با حرکتی انتحاری باعث کشته شدن 70 نفر شد، در این تاریخ ابوبکر البغدادی صد حمله انتحاری به انتقام خون بن لادن را وعده داد. ابوبکر البغدادی خود را مسئول مستقیم تمامی فعالیت های دولت اسلامی یا داعش سابق معرفی کرد و حتی مسئولیت حمله به مسجد ام القری در بغداد را که به کشته شدن تعداد زیادی نمازگزار ازجمله خالدالفهداوی، نماینده سرشناس مجلس عراق منجر شده بود، برعهده گرفت. با مرگ اسامه بن لادن ایمن الظواهری مصری جانشین او شده بود و اختلافات او با ابوبکر بغدادی بالا گرفت و ایمن الظواهری رسما ابوبکر البغدادی را از القاعده اخراج کرد؛ به این صورت موقعیت برای البغدادی فراهم آمد تا خود را «خلیفه مسلمین» بخواند اما القاعده هرگونه رابطه با داعش را انکار کرد و در اعلامیه ای که به امضای ایمن الظواهری رسید، او را رد کرد.
 اول جولای 2014 ابوبکر البغدادی بعد از برملاشدن اختلافاتش با ایمن الظواهری و اعضای القاعده در یک پیام صوتی 19دقیقه ای خود را خلیفه خواند و چون بخش هایی از عراق و سوریه را تصرف کرده بود، از مسلمانان جهان خواست تا به مناطق تحت امر او مهاجرت کنند. او صلح، آزادی، دموکراسی و سکولاریسم را شعارهای گمراه کننده بی دینان خواند و  گفت مسلمانان باید علاوه بر خاورمیانه، اروپا را تا رم و بعد از رم اسپانیا را فتح کنند. این بیانیه به چند زبان ازجمله عربی، انگلیسی، روسی، فرانسوی و آلمانی منتشر شد. برای اولین بار چهره ابوبکر البغدادی در پنجم جولای 2014 درحالی که از پلکان منبر مسجد نور موصل با نوعی وقار بالا می رفت، نشان داده شد و او مسلمانان را ملزم به اطاعت از خود کرد. فتح موصل درحالی که فرماندهان عراقی شهر را تسلیم کردند، میلیون ها دلار پول موجود در بانک های موصل را نصیب دولت خودخوانده ابوبکر البغدادی کرد و تصرف شهرهای مختلف و مناطق نفت خیز بر توان مالی او افزود. دولت آمریکا، انگلیس و لهستان آغازگر حمله به عراق در 29 اسفند 1381 (20 مارس 2003) بودند که در ادامه 29 کشور دیگر مانند ژاپن، کره جنوبی، ایتالیا و اسپانیا با فرستادن نیروهای نظامی و ادوات نظامی دولت صدام حسین را برانداختند و تا 28 مرداد سال 1389 (19 آگوست 2010) که به طور رسمی از عراق خارج شدند، فضا را مهیای ظهور گروه های جهادی و سپس دولت اسلامی یا همان داعش در عراق کردند. 
آمریکا تا دسامبر 2011 در عراق ماند و با خروج از این کشور دست ابوبکر البغدادی را برای تصرف بخش های وسیعی از عراق باز گذاشت. دولت و ارتش عراق فقط سه هفته پس از حمله آمریکا و متحدانش زمین گیر شدند. با انحلال ارتش عراق که بزرگ ترین اشتباه استراتژیک آمریکا بود، نیروهای ارتشی عراق که در سه جنگ، جنگ با ایران، جنگ با کویت و جنگ اول خلیج فارس آزموده شده بودند، جذب و جلب گروه های افراطی مانند جبهه النصره، القاعده و سپس داعش شدند.
جنگ داخلی سوریه از سال 2011 شروع شد و موجب ویرانی بیشتر شهرهای این کشور شد. قرارگرفتن سوریه در غرب آسیا و ساحل مدیترانه، در ازمنه تاریخی به سوریه موقعیتی استثنائی بخشیده است. همسایگی از شمال با ترکیه، از شرق با عراق از غرب با لبنان و از جنوب غربی با فلسطین اشغالی و از غرب با دریای مدیترانه و از جنوب با اردن، شرایط سوریه را خاص کرده است. شهر بندری طرطوس، تنها پایگاه دریایی - نظامی روسیه در خارج از آب های این کشور است که در وقایع تاریخی همیشه پشتیبان سوریه برای حفظ موقعیت این پایگاه و تسلط بر خاورمیانه در تقابل با اسرائیل و آمریکاست. ترکیب جمعیتی سوریه نیز بر استثنائی بودن جغرافیای انسانی این کشور اضافه شده است. سوریه که در گذشته شام نامیده می شد و بعدها جزء اصلی کشور عثمانی قرار گرفت، پس از فروپاشی عثمانی تحت نام سوریه موقعیت سوق الجیشی خود را حفظ کرد. ترکیب جمعیتی سوریه جالب است؛ 54 درصد مسلمانان سنی، 22 درصد علویان و عده ای هم شیعیان دوازده امامی. جمعیت اسماعیلی این کشور نیز درخور توجه است و در کنار جمعیت 10درصدی مسیحی و سه درصدی ارامنه، ترک و یهودی، در طول تاریخ همزیستی نسبتا مسالمت آمیزی داشتند. با شروع جنگ های داخلی، همه فکر می کردند دولت سوریه که خانواده اسد بیشترین سال های بعد از استقلال را به خود اختصاص داده است، از بین خواهد رفت. داعش در ابتدا با استفاده از خلا قدرت مرکزی عراق و سوریه، منطقه وسیعی از این دو کشور را به تصرف درآورد و ابایی نداشت که بگوید برنامه درازمدت آنها، تصرف تمام عراق و منطقه شامات است که پیش زمینه تصرف شبه جزیره عربستان، تمام آفریقا، اسپانیا و ایران تا خراسان بزرگ یعنی تا مرزهای چین است. نقشه این مناطق در اسناد داعش به عنوان محل دولت اسلامی آمده است. ابتدای اعلام موجودیت داعش، در اوج جنگ های داخلی سوریه بود و برای حذف رقبا دیگر معارضان مسلح جهادی مانند جبهه النصره را زمین گیر کردند. هرچند در اوایل سال 2014 شکست هایی در مقابل جبهه النصره در کارنامه خود دارند، اما فتح موصل در ژوئن سال 2014، آغاز اعلام دولت فراگیر داعش بود؛ فتح تکریت، مرکز استان صلاح الدین -موطن صدام حسین- و سپس رمادی، مرکز استان انبار و تصرف پالمیرا در مرکز سوریه، شهری که به دلیل سابقه تاریخی و وجود اماکن باستانی برای غیرمسلمانان هم شناخته شده و مهم بود. وقتی سوریه سرگرم جنگ های داخلی شد، داعش بیش از نیمی از مساحت این کشور را به تصرف خود درآورد و «رقه» یکی از شهرهای مهم سوریه را به عنوان مرکز خلافت اسلامی انتخاب کرد. علاوه بر سوریه و عراق، نیروهای هوادار داعش در دیگر کشورها نیز موقعیت هایی به دست آوردند. در اکتبر سال 2014 شاخه داعش لیبی، شهر «درنه» را متصرف شد و با تسلط بر شهر «سرت» در شرق لیبی، دولت داعشی لیبی اعلام موجودیت کرد. در همین سال، جنگجویان عضو گروه انصار بیت المقدس با ابوبکر بغدادی بیعت کردند؛ گروهی که در صحرای سینای مصر فعال بودند و چند عملیات در نوار غزه انجام دادند. گروه بوکوحرام نیز که در نیجریه فعال است، در مارس 2015 با ابوبکر بغدادی به عنوان خلیفه دولت اسلامی بیعت کرد. داعش از سال 2014 که جغرافیای حکومتی خود را در اکثر کشورهای اسلامی به ظاهر گسترده می دید، درصدد پیاده کردن اهداف خود برآمد. تخریب اماکن تاریخی در سوریه و عراق، به ویژه شهر باستانی پالمیرا که از دوره رومی ها باقی مانده بود، تا تخریب آثار تاریخی موزه نینوا در شهر موصل، انفجار طاق نصرت پالمیرا و انعکاس آن در سطح جهان، نفرت غیرمسلمانان را هم از این گروه که قرائت خاصی از نوع اسلام ابداعی خود داشتند، برانگیخت. ویرانی مقبره یونس نبی و شهر باستانی نمرود به همراه تخریب اماکن مذهبی اسلامی از دیگر اقدامات این گروه بود که نفرت جهانی را به همراه داشت. اقدامات تخریبی داعش، نفرت جهانی را علیه این گروه که به ظاهر دولت تشکیل داده و بر بخش های وسیعی از عراق و سوریه حاکم شده بود، برانگیخت. همه جهان داعش را گروهی تروریستی می دانستند. سازمان ملل و عفو بین الملل این گروه را به نقض گسترده حقوق بشر در سرزمین های تحت تصرف خود متهم کردند. اولین تصمیم جهانی علیه داعش از سوی سازمان ملل گرفته شد؛ در 24 مرداد سال 1393 جلسه شورای امنیت تشکیل و به اتفاق آرا در نشست شماره 7242 خود، قطع نامه شماره 2170 را ذیل فصل هفتم منشور ملل با یک مقدمه و 24 بند و شش پیوست تصویب شد. بر اساس این قطع نامه، ضمن یادآوری قطع نامه شماره 1452 شورای امنیت که دولت ها را موظف به برخورد با گروه های تروریستی می کرد، شورا خواستار انحلال و خلع سلاح داعش شد و افراد موثر این گروه در فهرست تحریم ها قرار گرفتند.
حرکت داعش به سوی مرزهای عراق با ایران، دولت ایران را بر آن داشت که به مبارزه با این گروه بپردازد. اگر سپاه قدس ایران به دفع این گروه همت نمی گماشت، نیروهای داعش که خود را به نزدیکی بغداد رسانده بودند، با فتح اولین پایتخت دولت اسلامی مدعی جانشینی دولت عراق در مجامع بین المللی می شدند. نیروهای سپاه قدس تا نوامبر سال 2017 نه تنها جلو پیشروی داعش به سوی بغداد و مرزهای ایران را سد کردند، بلکه سردار قاسم سلیمانی در 21 نوامبر سال 2017 در نامه ای به مقام معظم رهبری، پایان سیطره داعش را اعلام کرد؛ نامه ای که مفاد آن مورد تایید و تاکید حسن روحانی، رئیس جمهوری ایران، حیدر العبادی، نخست وزیر سابق عراق و ولادیمیر پوتین، رئیس جمهوری سوریه قرار گرفت و جهان از وحشت داعش نجات پیدا کرد. اما آنچه در این مدت مهم بود، سرنوشت ابوبکر بغدادی بود که اخبار متناقضی درباره حیات و مرگ او هرازگاهی منتشر می شد. ظاهرا او قصد داشت از باقی مانده سرزمین های اشغالی خود صرف نظر کرده و با خانواده اش به ترکیه فرار کند که با بازداشت باجناغ بغدادی، مسیر حرکت او معلوم و در پنج کیلومتری مرز ترکیه توسط نیروهای آمریکایی محاصره و با کشیدن ضامن جلیقه انتحاری به زندگی خود و فرزندان همراهش پایان داد. در پی اشغال افغانستان به دست ارتش سرخ شوروی در دهه 70 قرن بیستم، غرب به بهانه مبارزه با این اشغال، گروه های جهادی را در افغانستان تقویت کرد و به همین دلیل به عنوان پدرخوانده افراط گرایی در منطقه، نمی تواند نقش مخرب خود را در تقویت و تشکیل این گروه ها نادیده بگیرد. ابوبکر بغدادی مانند ملاعمر، بن لادن، ابومصعب الزرقاوی، عمر البغدادی و دیگر گروه ها، حاصل دخالت غرب در منطقه برای سیطره بر منابع این کشورها بوده و تا رفع این دخالت ها، با تاسف شاهد ظهور و سقوط بسیاری از جنس داعش خواهیم بود.
                