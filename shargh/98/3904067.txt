پنج‌شنبه ۲۶ اردیبهشت ۱۳۹۸
-----------------------------------------
یادداشت
-----------------------------------------
ماه کاغذی *
-----------------------------------------

                    این روزها برای ما مطبوعاتی های قدیمی، هیچ چشم اندازی اندوه بار تر از میزهای بی رونق و خلوت جلوی دکه های روزنامه فروشی ها نیست؛ سوت و کور. تیراژها به شدت پایین آمده، مدیران روزنامه ها و سایر نشریات برای جبران مافات بر قیمت تک فروشی افزوده اند و این یعنی ریزش مخاطب. نان شب نیست که اگر نخوریم، بمیریم. گران است، نمی خریم. یا ارزان ترش را می خریم. همین روزنامه «شرق» چهار هزار تومان قیمت گذاری شده. خب یک دانشجوی علاقه مند به روزنامه که احتمالا به همراه «شرق»، یکی، دو نشریه دیگر هم می خرد، ترجیح می دهد نخرد یا برود سراغ آن که ارزان تر است. دیروز در مقابل یک دکه شاهد چک و چانه یک خریدار با دکه دار بودم. خریدار گفت  «چهار تومن خیلیه که. ارزون تر چی داری؟ پاسخ شنید که  «ج... هزار تومنه». خریدار به راحتی «شرق» را گذاشت و «ج» را برداشت؛ یعنی برای برخی فرق چندانی نمی کند این یا آن روزنامه متعلق به کدام جریان فکری هستند. مگر برای کسانی که 50 سال است کیهان و اطلاعات می خرند، فرق دارد که این دو روزنامه قدیمی کشور اکنون چه جهتی را دنبال می کنند. کافی است جدول و ستون شایعات و خبرهای ورزشی و چه و چه داشته باشند. با وجود این دیگر از ازدحام صبحگاهی و عصرانه در مقابل دکه های مطبوعاتی خبری نیست. حتی همشهری و ایران، پر تیراژترین روزنامه های کشور، هم تا شب روی دکه ها می مانند و تازه همین چند روز پیش بود که اعلام شد این دو روزنامه دولتی هم برای مقابله با کمبود کاغذ و بحران مالی، هرکدام هشت صفحه از روزنامه خود کم کرده اند. خب این هشت صفحه را عده ای روزنامه نگار تهیه می کردند دیگر. بعید نیست چند روز دیگر به آنها اطلاع داده شود دیگر به وجودشان نیازی نیست و وسط این گرانی ها و فشارهای همه جانبه، این گروه هم به خیل بی کاران جامعه افزوده شوند. وضع مجله ها هم بهتر از روزنامه ها که نیست، بدتر هم شده است. قدیمی ترین و مهم ترین مجله سینمایی 40 سال اخیر با تیراژ اندکی منتشر می شود و دو نفر از گردانندگانش از سر بی کاری و برای جبران درآمد های سرشار گذشته، به تولید شوهای تصویری در فضای مجازی روی آورده اند. مجله معتبر تجربه دو شماره، دو شماره روی دکه ها تلنبار شده و خریدار ندارد. شرکت تولید کننده این مجله نشریه وزین و معتبر مهرنامه را هم منتشر می کرد که از سال گذشته متوقف شد. حالا میدان در دست خالی بندان و نشریات خالتوری است که موفقیت های ناگهانی و مانیکور و پدیکور و آشپزی به سبک بروس لی و کونگ فو به سبک نمی دونم چی و این جور معجون ها را همراه با سس فال و جدول به خورد مخاطبان شان می دهند و بازارشان هم نسبتا پر رونق است. 
حالا اینها هم آیا بحران کاغذ دارند یا نه؟ بماند. ولی نشریات جدی، به شدت بحران کاغذ دارند. چه کسی باید این مشکل را حل کند؟ دولت؟ مجلس؟ خود ناشران، تجار محترم خیابان ظهیر الاسلام؟ همین دیروز، پریروز خبرش در آمد که یک انبار میلیاردی کاغذ در کرج کشف شده. خب؟ چه کسی احتکار کرده؟ چه کسی کشف کرده؟ حالا کجاست؟ چه کسی وارد بازار می شود؟ چگونه قرار است توزیع شود؟ برای کاغذ هم مدیران نشریات باید هر روز صبح مثل شکر با کارت ملی بروند توی صف خیابان ظهیرالاسلام سهمیه بگیرند؟ این بازی ها تا چه زمانی ادامه خواهد داشت؟ اینکه گفته می شود مطبوعات در مصاف با فضای مجازی قافیه را باخته، دروغی بیش نیست. مگر فضای مجازی در دیگر کشور ها نیست؟ پس چرا حتی در دور و بر خودمان از امارات متحده عربی گرفته تا ترکیه و پاکستان و افغانستان، رسانه های کاغذی همچنان جایگاه خود را حفظ کرده اند. مطبوعات برای تداوم بقا علاوه بر مواد و مصالحی مانند کاغذ، نیازمند کمی آزادی عمل هم هستند.
*نام فیلمی از پیتر باگدانوویچ
                