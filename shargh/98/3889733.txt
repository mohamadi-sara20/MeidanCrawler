یک‌شنبه ۲۵ فروردین ۱۳۹۸
-----------------------------------------
حرف اول
-----------------------------------------
درس های سیل فروردین
-----------------------------------------

                    سیل فروردین امسال در مازندران، گلستان، لرستان، خوزستان و سایر مناطق، درس های ارزشمندی برای مدیریت بحران در کشور در بر خواهد داشت. بسیار مهم است که دست اندرکاران مدیریت و ارائه خدمات در کنار انجام وظایف و خدمات رسانی به سیل زدگان عزیز، به تدوین این تجربه بزرگ بپردازند و سازوکارهای بهره گیری و پندآموزی از این واقعه را در ساختار مدیریت بحران کشور نهادینه کنند. این جانب، به سهم خود بر این مهم همت گماشته و تلاش می کنم برخی درس های آموخته را در قالب و فرمت بین المللی lesson’s learned  مدون و برای بهره گیری خوانندگان ارجمند و ملت شریف ایران، ارائه کنم.
درس اول: چرا به هشدارهای پیشگیری از سیل توجه نشد.
در این روزها، سوالی در ذهن ها، محافل و جلسات و نیز رسانه ها و شبکه های اجتماعی، تکرار می شود و آن اینکه با وجود آگاهی داشتن از سیل لرستان و خوزستان از چند روز قبل، چرا خانواده ها وسایل خود را به جایی مناسب منتقل نکردند تا خسارت ها کمتر شود؟
هنگامی که این سوال از مردم درگیر با سیل پرسیده می شد که: چرا به موقع خود را آماده نکردید؟ چرا وسایل را به اتاقی محفوظ نبردید؟ مگر به شما نگفتند سیل دارد می آید؟ ما در تهران و سایر شهرها، همه می دانستیم! و... پاسخ مردم، جالب و تامل برانگیز بود؛ می گفتند: «به طور قطعی به ما نمی گفتند! روی اینکه سیل بزرگی در راه ا ست تاکید نمی شد. می پنداشتیم آب گرفتگی مختصری رخ می دهد. پیامک می دادند که فقط توصیه به تخلیه بود، اما به کجا؟ معلوم نبود. احشام را چه کنیم؟ معلوم نبود، فکر نمی کردیم سیل این قدر جدی و شدید باشد». تحلیل سبب شناسانه نحوه برخورد و تعامل مردم با اخطارهای پیشگیرانه هواشناسی، فرمانداری ها و بخشداری ها، نیروی انتظامی و نیز صداوسیما با هشدارهای سیل، می تواند درس های مهمی برای روشنفکران و دلسوزان اجتماعی داشته باشد. تجربه و مشاهدات نگارنده در این زمینه حاکی از این است که اخطارها عمدتا متوجه منازل حاشیه رودخانه بوده، کاملا هم قاطع بوده، اما جدی گرفته نمی شده است. 
یکی از علل این جدی نگرفتن اخطارها و ناباوری مردم نسبت به اخطارها، شبهه افکنی ها و وجود حملات دائمی و شدید به دولت و نظام است که در شبکه های مجازی، صداوسیما و سایر مراجع رسمی، از جمله مجلس و حتی خود دولت رایج است. حملاتی که هرگونه خیرخواهی و صداقت دستگاه های دولتی در انجام وظایف را زیر سوال می برد! این کاهش سرمایه اجتماعی اثر غایی خود را در نبود اعتماد به دولت و دستورالعمل های دولتی می نمایاند و یکی از مصادیق آن هم همین جان هایی است که از دست می رود، امیدهایی که ناامید می شود و حتی خودکشی هایی که رخ می دهد. فرمانده نیروی انتظامی پلدختر می گفت با تیراندازی هوایی بخشی از مردم را از خانه خارج کردیم. در سایر مناطق لرستان، کار به دستور قضائی و حکم دادگاه و بازداشت افراد متمرد هم کشید. به آثار اجتماعی انتقادهای بی مورد و بی حاصل، ترویج منفی گرایی و روحیه شکنی اجتماعی، حداقل این مسئولیت وجدانی مشارکت منفی گرایان در خون های ریخته شده و اموال و دارایی های تلف شده باید توجه کرد و اینها باید به همه ما بیاموزد و هشدار دهد تا مراقب آثار روانی حرف ها و اظهارنظرهای خود باشیم و عواقب اجتماعی آن را در نظر بگیریم. به نظر نگارنده منطق «دیات» در اسلام ایجاب می کند که نه تنها دیه صدمات فیزیکی بر عهده صدمه زننده است، بلکه دیه صدمات روانی به افراد و جوامع نیز بر عهده صدمه زنندگان به سلامت روانی، اعتماد و سرمایه اجتماعی کشور خواهد بود؛ اما چون محاسبه آنها با ابزار و امکانات فعلی ممکن نیست، این کار به روز جزا و محکمه عدل الهی موکول می شود.
                