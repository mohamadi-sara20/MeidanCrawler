سه‌شنبه ۳ اردیبهشت ۱۳۹۸
-----------------------------------------
حرف اول
-----------------------------------------
آقای روحانی دیدید حق با محیط زیستی ها بود؟
-----------------------------------------

                    مدت هاست از دست رئیس جمهور عصبانی ام؛ به ویژه از زمانی که به گلستان رفت و پروژه گردشگری آشوراده را در سفر استانی تصویب کرد. حتی در تاریخ 18 خرداد 1394 که از دست ایشان جایزه ملی محیط زیست گرفتم، گفتم این کار عقلانی نیست، درست به همین دلیلی که بعد از دیدن فاجعه سیل متوجه آن شد. بگذارید کمی عقب تر بروم. دومین رئیس جمهور سفرهای استانی - بعد از ابوالحسن بنی صدر - محمود احمدی نژاد، در اولین سفر استانی خود در اسفند 1384 به استان گلستان ساخت پتروشیمی را در منطقه تالاب صوفیکم در نزدیکی آق قلا تصویب کرد. بلافاصله اوراق مشارکت فروخته شد و کلنگ آن را به زمین زدند. نگارنده با استفاده از فضای رسانه ای محدودی که داشتم، تلاش کردم جلوی آن را بگیرم. نامه ای به رئیس وقت سازمان حفاظت محیط زیست نوشتم. ایشان برخلاف همه روسای سازمان که معمولا به این نامه ها توجهی ندارند، از نگارنده دعوت کرد تا به صورت حضوری برایشان توضیح دهم. در جلسه ای با حضور آقای دکتر مدبری، رئیس وقت دفتر آب و خاک سازمان، توضیح دادم که ارتفاع این منطقه بسیار پایین و آب زیر سطحی آن بالاست. ساخت صنعتی مانند پتروشیمی در این دشت خطرناک است. چون منطقه مستعد سیل است، با بالاآمدن آب، کل دشت آلوده می شود. ایشان را به خدا و وجدان سپردم و خواهش کردم جلوی ساخت این مجتمع را بگیرند. چون خودشان زمین شناس بودند، متوجه حرفم شدند. در حضور من به آقای شاعری، استاندار وقت، تلفن کرد و گفت جلسه ای با حضور امام جمعه بگذارند تا به حرف های من گوش کنند. آن جلسه هرگز برگزار نشد. محل پتروشیمی چند کیلومتر جابه جا شد و البته الان هم خوشبختانه بعد از 14 سال ساخته نشده است! اگر ساخته شده بود، معلوم نبود چقدر آسیب دیده بود و مردم و دولت چه خسارت های سنگین تری به خاطر مشکلات بعد از سیل تحمل می کردند. در سیل امسال رئیس جمهور بعد از دیدن دشت ترکمن صحرا از آسمان، به همان نکته پی برد. انجام طرح های عمرانی همیشه برای مقامات محلی شیرین است. همه استان ها دنبال آبادانی، ایجاد شغل و بهره مندشدن بیشتر از درآمدهای نفتی هستند. 
مشکل آنجاست که تصمیمات سیاسی بر کارشناسی غلبه می کند. آن قدر فضا سنگین می شود که مجریان دولتی فکر می کنند متخصصان محیط زیست دشمن آنها هستند. هم طرح آشوراده و هم طرح انتقال آب خزر، هر دو فاقد توجیه فنی- اقتصادی و به شدت مخرب محیط زیست هستند. در کشوری که سیل به بسیاری از زیر ساخت های آن در این یک ماه اخیر آسیب جدی وارد کرده است، کدام کارشناسی می تواند قبول کند آب از سواحل خزر به سمنان برسد، کل مسیر را تخریب کند و روزی از خطرات سیل و زلزله در امان باشد؟ ضمن آنکه تخریب هایی که ایجاد می کند، خود عامل سیل های مخرب در منطقه ای است که از بالاترین ریسک حوادث طبیعی برخوردار است. کشور ایران از نظر محیط زیستی کشوری بسیار آسیب پذیر و حساس است. نبود قطعیت ها بسیار بالا است. 
هنوز دانش ما قادر به پیش بینی بسیاری از رخدادهای آینده نیست. نه سیل و نه زلزله را کسی نمی تواند پیش بینی کند. آنچه همه می دانند، این است که این دو پدیده امکان رخداد بالایی دارند. وقتی این احتمال می رود که زمانی به دلیل بالاآمدن آب ساکنان آشوراده مجبور به تخلیه آن شده اند، مجددا رفتن و در آنجا تاسیسات بناکردن، نادرست است. اگر بخواهند زیرساختی بسازند که بتواند در مقابل بالاآمدن آب ایستادگی کند، آن موقع باید حجم بالای بتون و آهن به جزیره برده شود که همان ها باعث نابودی جزیره و مسیر آن می شود. 
اگر هم بخواهند تاسیسات سبک بنا کنند، در مقابل آب مقاوم نیست؛ پس عقل حکم می کند به آنچه طبیعت قرار داده، احترام بگذاریم. آشوراده برای پرندگان مکان خوبی است؛ چون آنها قدرت پرواز دارند؛ ولی برای آدمیان نه. در حرف های رئیس جمهور نکته بسیار مهم دیگری بود که به درستی متوجه شده رودخانه های استان گلستان قادر به انتقال آب سیل نیستند.
 این درست همان نکته مهمی است که از سوی ما سال هاست بیان می شود که باید مسئولان از دخالت بی رویه در نظام هیدرولوژیک کشور منع شوند. رودخانه، خانه رود است، نه خانه بتون و ویلا و پارک و کارخانه. این خانه برای آنکه زنده بماند، به آب نیاز دارد. سدسازهای بزرگ و کوچک (بزرگ ها را وزارت نیرو و کوچک ها را آبخیزداران سازه ای منابع طبیعی می سازند) با عملیات خود بسیاری از رواناب ها و رودخانه را خشک کرده اند. اگر در مسیل هایی که قبلا رودخانه دائمی بوده است، آب در طول سال جریان داشته باشد، هم عمق روخانه کاهش پیدا نمی کند، هم آب پالایش می شود و هم گیاهان حاشیه روخانه مانند سدی محکم مانع فرسایش خاک در هنگام سیلاب می شوند.
 سدها و تشتک های تبخیر و رسوب آبخیزداری، هم حجم بالای پول های خزانه را می کشند، هم سهم آب رودخانه را با تبخیر از دسترس طبیعت خارج می کنند. با آرام شدن رودخانه ها به سرعت بستر آنها بر اثر فرسایش پر می شود؛ به طوری که وقتی آب زیاد در زمان پر بارانی جریان پیدا کرد، نمی توانند آن را عبور دهند. نکته مهم دیگر دست کاری های بسیار وحشتناک در بسیاری از رودخانه ها برای معدنی کاوی و برداشت شن و ماسه است. وقتی بستر رودخانه ای تخریب می شود، بر اثر بارش شدید، حجم بالای خاک و سایر اجزای تخریب شده را با خود به جریان می اندازد که در نتیجه باعث افزایش قدرت تخریب سیل می شود. آقای رئیس جمهور، پیام سیل های اخیر در یک کلام آن است که محیط زیست نه برای مقاله نویسی و نه برای دلخوشی غربی هاست. 
شما نیاز دارید در نگاه تان به محیط زیست تجدید نظر کنید. لطفا دستور دهید حفاظت از رودخانه ها و مسیل ها و کوه ها با تصویب قوانین محکم تضمین شود و هیچ کس حق نداشته باشد به هر بهانه و حیله ای آب و خاکش را تصاحب کند. در سفرهای استانی آتی از تصویب طرح هایی که توافق کارشناسی مستقل و پیوست های محکم محیط زیستی ندارند، پرهیز کنید. اگر جای شما بودم، در اولین اقدام دستور ابطال طرح گردشگری آشوراده و طرح انتقال آب خزر به سمنان را صادر کرده و معدن بوکسیت شاهوار را تعطیل می کردم. 
ایرانی که بر شانه های ادب، تاریخ و ادبیات غنی بزرگانی مانند فردوسی نشسته است که هزار سال پیش گفت: به جویی که روزی بگذشت آب/ نسازد خردمند از او جای خواب؛ حتما شایسته رئیس جمهوری است که از حفظ حقوق رودخانه ها و رعایت توصیه های محیط زیستی در قرن بیست ویکم طفره نمی رود و نمی گوید چون دیگران محیط زیست را خراب می کنند، ما هم حق داریم خراب کنیم؛ چون دیگران گازهای گلخانه ای تولید می کنند، ما هم حق داریم تولید کنیم. چالشی که امروز کشور را گرفته است، اتفاقا همین است که شما و دیگر همکاران تان به مقالات و پژوهش های علمی توجهی ندارید. 
                