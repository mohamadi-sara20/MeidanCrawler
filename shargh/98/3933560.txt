دو‌شنبه ۲۴ تیر ۱۳۹۸
-----------------------------------------
یادداشت
-----------------------------------------
صف وام بنگاه های کوچک و متوسط
-----------------------------------------

                    بانک مرکزی ضمن ابلاغ بخش نامه دستورالعمل تامین مالی بنگاه های کوچک و متوسط در سال جاری به شبکه بانکی، از افزایش سهم سرمایه در گردش بنگاه های اقتصادی به 65 درصد خبر داد. از سوی دیگر بر اساس طرح رونق تولید در سال های  1395 تا 1397 حدود 55 هزار میلیارد تومان تسهیلات کم بهره بین بیش از  75 هزار بنگاه کوچک و متوسط توزیع شده و  قرار است 36 هزار میلیارد تومان تسهیلات دیگر نیز امسال به این بنگاه ها پرداخت شود که حجم این تسهیلات را به رقم عجیب بیش از 90 هزار میلیارد تومان می رساند. این توزیع منابع ارزان قیمت در شرایطی صورت می گیرد که در این سال ها سوال ها و نقدهای بسیاری بر چرایی و چگونگی این شیوه توزیع تسهیلات وارد شده است: سوال اول آن است که به راستی چرا با وجود تزریق این حجم عظیم از منابع به بنگاه های کوچک و متوسط صنعتی، این مجموعه همچنان به شدت تشنه منابع است و در صف طویل دریافت تسهیلات کم بهره روزگار می گذراند؟! آیا جز این است که فضای اقتصادی کشور به گونه ای ساماندهی شده است که اکثر بنگاه های کوچک و متوسط کمتر سوددهی مقبولی داشته و قادر به انباشت منابع نبوده اند و برای ادامه حیات و بقا متکی به بیرون از خود و صف کشیدن در مقابل بانک ها برای دریافت تسهیلات دستوری هستند؟ البته وجود انبوهی از بنگاه های ریز و درشت که فعالیت بخشی از آنها توجیه اقتصادی ندارد نیز بیانگر نابسامانی در ساختار و سازماندهی صنعتی کشور است. حدود 177 تولیدکننده کولر، 140 تولیدکننده یخچال، 123 تولیدکننده لباسشویی، 280 تولیدکننده اجاق گاز و... در کمتر کشوری در جهان قابل مشاهده است. در واقع به سبب وجود همین معضلات ساختاری، بنگاه های کوچک و متوسط کمتر توانسته اند منابع مورد نیاز خود را از طریق پس انداز خصوصی یا بازار سرمایه و سرمایه خارجی- چنان که در کشورهای توسعه یافته و موفق در مسیر توسعه انجام شده است-  تامین کنند و این بنگاه ها را به شدت وابسته به دولت و منابع نفتی کرده است. نتیجه این فرایند معیوب  نیز پس از دهه ها، وضعیت نابسامان فعلی است؛ تعداد اندکی بنگاه بزرگ انحصاری و شبه انحصاری و کثیری بنگاه های کوچک و متوسط نیازمند حمایت و کمک دولت. دوم آنکه خلاصه کردن مسائل و مشکلات بنگاه های تولیدی به کمبود منابع مالی و سرمایه در گردش متاسفانه گرایش غالب در نظام برنامه ریزی، سیاست گذاری و ساختار اجرائی کشور است. این در حالی است که بارها از سوی کارشناسان، کارآفرینان و صاحبان بنگاه های اقتصادی و صنعتی باسابقه و اصیل تاکید شده است که تامین سرمایه در گردش و نقدینگی ضمن آنکه امری مهم برای تداوم فعالیت های بنگاه های صنعتی بوده و هست، اما همه چیز نیست. مهم ترین مشکل بنگاه های صنعتی، به گواهی بررسی ها و پایش های مختلف، شرایط نامساعد مولفه های اقتصاد کلان (نرخ ارز، تورم، نرخ بهره و...) و فضای کسب وکار است.
 مشکلاتی که مانع از شکل‎گیری افق بلند‎مدت در بنگاه‎ها شده است و عدم قطعیت را در چشم‎انداز فعالیت‎های آنها تشدید می‎کند. بر این اساس ایجاد ثبات و بهبودی در مولفه‎های ذکرشده با اعمال حاکمیت قانون و رعایت قواعد و قوانین اقتصادی مهم‎ترین خواست و مطالبه فعالان اقتصادی و صاحبان بنگاه‎های صنعتی از دولت است (گزارش‎های مرکز پژوهش‎های مجلس و اتاق ایران).نکته سوم آنکه بررسی‎های کارشناسی و تحقیقاتی نشان می‎دهد سیاست‎های حمایتی مستقیم از تولید مانند ارائه تسهیلات ترجیحی و تکلیفی، وام‎های یارانه‎ای و مجوزهای وارداتی و تعرفه‎ای و... به گسترش بخش دولتی‎، رانت‎جویی، فساد مالی و ناکارایی در جغرافیای اقتصادی و توسعه نامتوازن و اتلاف منابع دولتی و بانکی منجر می‎شود (مرکز پژوهش‎های مجلس - بهمن 1394). بنابراین این روش‎ها و رویه‎ها که از آن به «پول‎پاشی» نیز تعبیر شده است، نمی‎تواند راهکاری مناسب برای ارتقای کارایی بنگاه‎های تولیدی و صنعتی بوده و مورد علاقه و تایید فعالان اصیل بخش خصوصی باشد. غالب فعالان اقتصادی و صاحبان بنگاه‎های صنعتی معتقدند اگر تنها کاری که دولت (به همراه سایر قوا و نهادهای حکومتی) می‎کند، این باشد که محیط کسب وکار را تخریب نکند، زمینه برای شکوفایی تولید فراهم خواهد شد.نکته مهم آخر آنکه «صنایع کوچک و متوسط» آن بخشی از اقتصاد مولد کشور است که اگر چرخ آن بچرخد، می‎توان انتظار داشت چرخ اقتصاد صنعتی هم به گردش درآید، چراکه بر اساس داده‎های آماری حدود 92 درصد از بنگاه‎های صنعتی کشور جزء صنایع کوچک و متوسط محسوب می‎شوند که بیش از یک میلیون نفر در این بنگاه‎ها در حال کارند. این واحدها 17 درصد ارزش افزوده صنعتی و حدود 10 درصد از صادرات صنعتی کشور را ایجاد می‎کنند. طبعا بهبود وضعیت این حوزه با توجه به گستردگی در شرایط بحرانی حاضر، راهکارهایی را طلب می‎کند که برآمده از اندیشه و تعمق بسیار و حاصل خرد جمعی و در قالب تئوریک- عملیاتی و فراتر از راه‎حل‎های مالوف و امتحان پس داده باشد. در واقع دیگر نمی‎توان با راه‎حل‎هایی نظیر ایجاد «کارگروه»، «ستاد»، «کمیته» و... برای حل سریع و ضربتی مشکلات و معضلات بنگاه‎های اقتصادی و صنعتی در کشورمان که قدمتی چندده‎ساله دارد یا اعطای دستوری تسهیلات بانکی، استمهال بدهی، نادیده گرفتن چک‎های برگشتی و... اقدام به حل مشکلاتی با این درجه از اهمیت کرد؛ چراکه این ساختارها و سازوکارها علاوه بر آنکه پس از مدتی خود به‎صورت زائده‎ای از دیوان سالاری کشور درمی‎آیند و حتی در نظم عقلانی دستگاه‎های اداری اخلال ایجاد می‎کنند، مهم‎تر آنکه به امکانی برای توزیع رانت تبدیل می‎شوند. بنابراین لازم است با توسعه بازارهای مالی برای تامین مالی بنگاه‎های اقتصادی و نیز ایجاد «نهاد ضمانت» که واسط بانک و بنگاه است و در صد کشور جهان نیز سابقه کار دارد (مرکز پژوهش‎های مجلس طرحی در این خصوص ارائه کرده است) و نیز افزایش سرمایه بانک‎ها و صندوق‎های توسعه‎ای و نیز اصلاح ساختار آنها امکان حل ریشه‎ای و اساسی این مشکل و جلوگیری از حیف و میل منابع را فراهم کرد.موارد عنوان شده هرچند تصمیمات و اقداماتی سخت و دشوار اما خوب و مفید است و می‎تواند کشور را از تله اصرار بر تصمیمات و اقدامات سهل و آسان اما دارای نتایج بد و ناگوار و امتحان پس داده برهاند و توسعه‎ای پایدار برای صنعت و اقتصاد کشور به ارمغان آورد.
                