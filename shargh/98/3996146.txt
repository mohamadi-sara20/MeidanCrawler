شنبه ۳۰ آذر ۱۳۹۸
-----------------------------------------
سرمقاله
-----------------------------------------
با روحانی چه باید کرد؟
-----------------------------------------

                    ستاد انتخابات دولت روحانی همه را غافلگیر کرد. این ستاد با ردصلاحیت برخی از چهره های سرشناس اصلاح طلب نشان داد در بر همان پاشنه می چرخد و انتظار تغییر رویکرد در مسئولان دولتی دور از انتظار است. برخی از اصلاح طلبان تاییدشده هم از صافی شورای نگهبان نخواهند گذشت و داستان تکراری گذشته باز تکرار می شود. آنچه این روزها در آستانه انتخابات اهمیت چندانی ندارد، تایید یا ردصلاحیت اصولگرایان و اصلاح طلبان است. در فضایی که هنوز آکنده است از شعار «اصلاح طلب، اصولگرا دیگه تمومه ماجرا»، مجادلات این چنینی دیگر محلی از اعراب ندارد. گیرم که تمام مجلس را اصلاح طلبان بگیرند یا اصولگرایان، اگر انتخابات پرشور نباشد و نمایندگان با آرای بالا به مجلس راه نیابند، با پشتوانه چه نیرویی پیگیر مطالبات مردم خواهند شد. آیا دولت روحانی به دنبال چنین مجلسی است؟ چه کسی باید بیشتر نگران این نهاد انتخابی باشد، دولت یا شورای نگهبان؟ دولت ناکارآمد دوازدهم بیشترین لطمه را به جایگاه دولت و این نهاد انتخابی زده و اینک درصدد است مجلسی همسان با مجلس گذشته ترتیب بدهد. آیا این عملکردها آگاهانه است یا از فاصله معرفتی نشئت می گیرد که بین مردم و مسئولان دولتی و نهادهای رسمی به وجود آمده است. بعد از حوادث آبان 98، عملکرد رئیس جمهور چنان مناقشه برانگیز بود که اصولگرایان در پی استیضاح و استعفای روحانی را وادار به عقب نشینی کرد. 
آنان نگران اند و نمی دانند روحانی چه سودایی در سر دارد. عملکرد رئیس جمهور پس از افزایش قیمت بنزین و حوادث آبان ماه، اصلاح طلبان و اصولگرایان را به این نتیجه رسانده که در زمین او بازی نکنند و به فراخور منافعشان در قبال او موضع گیری کنند. شاید بی دلیل نیست که پروژه ناتمام اصولگرایان؛ استیضاح و استعفای روحانی را اصلاح طلبان ادامه می دهند، البته نه در عمل، بیشتر در کلام. بی تردید اینها سیاست ورزی در زمین بایر است. سیاست بدون مردم تدبیر قدرت است بدون مشارکت مردم. گویا قرار نیست کسی از اعتراضات حتی با همان تعریف رایج (رسمی) آن درس بگیرد. 
اعتراضات دی 96 و آبان 98 تصویری از تغییر جامعه ایران به دست داده است. با تغییر فرد و نگرشش به سیاست، اجتماع نیز تغییر می کند و لاجرم با تغییر اجتماع، فرد هم تغییر می کند. دولت ها و اجتماع در مواجهه با هم از سه طریق بر هم اثر می گذارند: «قانون»، «آیین ها و مناسک» و «رفتار غیررسمی در حوزه عمومی». همه دولت ها از مردم انتظار دارند باور کنند قانونی غیر از قانون دولت وجود ندارد و احساس مردم باید از حق و عدالت در قانون دولت تجلی پیدا کند. وقتی قانون معنای مشترکی میان دولت و جامعه به وجود آورد، به تعبیر دورکهایم «همبستگی اجتماعی» شکل خواهد گرفت و دولت شرایط بقای خودش را تقویت می کند. اما همین قانون به واسطه تغییر مردم و درک تازه آنان از خودشان، ضرورت تغییر می یابد.  این تغییرات اجتماعی، قوانین و مفاهیم حقوقی تازه ای را می طلبد. این مفاهیم حقوقی جدید به گفته «کاور» تبدیل به متون مقاومت شده و انسجام دولت را تهدید کند. اما اگر این مجموعه قوانین قانون دولت را دگرگون کند، دولت می تواند از این تغییر و نوسازی منتفع شود. آیین ها و مناسک، عناصری هستند که تصویر دولت بدون آنها مخدوش است. دولت ها با برگزاری مراسم خاص تصویری دلخواه از مردم را منعکس می کنند. آیین ها و سنت ها عناصری بیرونی اند که موجب مشروعیت بخشی و همدلی ملی می شوند. آیین ها و مراسمی که «تئاتر سیاست» را به ذهن متبادر می کنند. تئاتر سیاست زیربنای ایده سیاسی کنترل کننده است و سلسله مراتب حاکمان و حکومت شوندگان را طبیعی جلوه می دهد. دست آخر اثرگذاری و اثرپذیری دولت و اجتماع از یکدیگر در رفتارهای غیررسمی در حوزه عمومی است. حوزه عمومی یک فضای مساوات گرا است؛ یعنی فضایی که در آن استدلال ها تعیین کننده تصمیمات هستند و نه جایگاه ها
 و موقعیت . اینجا بزنگاه جامعه دموکراتیک است. دولت ها در رودررویی با این سه حوزه و در برخوردهای متناسب یا نامناسب با این حوزه هاست که به دولت های ضعیف و ناکارآمد یا دولت های قوی و کارآمد بدل خواهند شد. اگر به شیوه ای انضمامی بخواهیم دولت های ایران را با این ملاک ها ارزیابی کنیم، دولت اصلاحات از این سه حوزه، به دو حوزه آن یعنی قانون و رفتارهای غیررسمی در حوزه عمومی توجه بیشتری داشت و دولت احمدی نژاد بیش از هر چیز در پی آیین ها و مناسک بود تا با ایجاد تئاتر سیاست، ایده سیاسی کنترل کننده را از طریق نمایش همدلی ملی اجرا کند.
قضاوت درباره دولت روحانی چندان دشوار نیست. دولت دوازدهم در میان این سه حوزه دنده به دنده شده و هیچ ایده ای را به کمال نرسانده است. آنچه دولت دوازدهم با آن روی کار آمد و در ادامه آن را از دست داد، توجه به تغییر فردی در میانه تغییر اجتماعی و سیاسی بود. حسن روحانی در سخنرانی ها و مناظره های آغازین خود قبل از رسیدن به ریاست نشان می داد که از فاصله معرفتی مسئولان دولتی و مردم خبر دارد؛ اما این آگاهی در مسیر تلاطمات سیاسی و اقتصادی گم و به فراموشی سپرده شد و اینک رویکرد دولت به مباحث سیاسی و اقتصادی تفاوت چندانی با دیگر نهادهای رسمی ندارد. رویکردی که در دولت های پیشین و حتی در دولت احمدی نژاد که از سوی نهادهای رسمی حمایت می شد، بی سابقه بود. شاید بی جهت نیست که اعتراضات مردمی در آن دوران هم خارج از ساختار نبود. نمونه بارز آن حوادث 88 در دولت احمدی نژاد است که به لحاظ ریشه، شیوه و شکل اعتراضات با حوادث دیگر بسیار تفاوت دارد. ریشه اعتراضات اخیر شاید به تغییری بازمی گردد که در فرد و به تبع آن در اجتماع رخ داده است و ناکارآمدی دولت روحانی آن را شعله ور کرده است.
اگرچه اغلب تحلیلگران خواسته یا ناخواسته منشا این اعتراضات را اقتصادی می دانند و برای توجیه آن به فکت های اقتصادی ارجاع می دهند، بر کسی پوشیده نیست که طبقات فرودست جامعه همواره در همه دولت ها تحت این گونه فشارهای اقتصادی بوده اند، گیرم اکنون این فشار از حد توان آن خارج شده باشد. 
یقینا این، همه ماجرا نیست. ناکارآمدی و سوءمدیریت دولت روحانی را به علاوه فاصله معرفتی مردم با مسئولان دولتی و نهادهای رسمی که رسانه های جمعی جهانی آن را عمیق تر کرده اند، نباید نادیده انگاشت؛ امری که به «شخصیت سیال» افراد منجر شده است. به تعبیر دانیل لرنر، «شخصیت سیال» آینده اجتماعی را قابل دست کاری می داند، نه امری مقدرشده، این شخصیت ها چشم اندازهای شخصی شان را دستاورد می نگرند، نه میراث. 
لرنر اضافه می کند، ویژگی اصلی انسان مدرن که شخصیتی سیال دارد «همدلی» است. آنان قادرند خود را در وضعیت دیگران قرار دهند و با تعداد بسیاری از این افراد که قادر به همدلی اند، جامعه به سوی شهری شدن، صنعتی شدن، باسوادشدن و مشارکت گام برمی دارد. هریک از این مفاهیم در سیر تحولات اجتماعی معنای خاصی پیدا می کنند و تاثیر پیرامونی بسیاری دارند. لرنر معتقد است عناصری که یک فرد سنتی را می سازد، به راحتی نمی تواند با فردی که ذهن مدرن دارد، به همزیستی و سازگاری برسد. چنین همزیستی ای تعارض تحمل ناپذیری در ذهن افراد ایجاد خواهد کرد؛ بنابراین تغییرات مهم در زندگی سیاسی و اجتماعی هنگامی رخ می دهد که به تعداد کافی شخصیت های سیال وجود داشته باشد. این شخصیت ها زمانی ظهور می کنند که مردم به آستانه حساس برسند؛ یعنی جایی که ناسازگاری آنها را مجبور کند به دنبال ابزار جدیدی برای حل مشکلات شان باشند. اگر دقیق به این ماجرا نگاه کنیم، انسان معاصر ایران در چند جبهه درگیر تعارضات است. تعارضات خود با خود؛ و تعارضات خود با مسئولان دولتی و نهادهای رسمی که با آنان فاصله معرفتی دارد. آخر سر مشکلات اقتصادی که از بیرون به آنان تحمیل شده، وادارشان می کند که جنبه های متفاوتی از این ناسازگاری را عیان کنند و اوج این مواجهه را می توان در اعتراضات خشونت بار آبان 98 دید. این اعتراضات و خشونت ها چه با عوامل بیرونی تحریک شده باشند یا نه، آنچه بیش از هر چیز به این خشونت ها دامن زد، بی عدالتی های اقتصادی و فاصله معرفتی است که بین مردم و مسئولان رخ داده است. دولت روحانی به شیو ه های متفاوتی ازجمله عملکردش بعد از حوادث آبان و انتخابات مجلس و ردصلاحیت ها، خواسته یا ناخواسته به این تعارضات بیشتر دامن می زند و موجبات ناهمدلی را فراهم می آورد. جریان های سیاسی اینک بیش از هر چیز با این مسئله مواجه اند که با دولت حسن روحانی چه باید کرد؟
* برای نوشتن این یادداشت از کتاب «دولت در جامعه» نوشته جوئل میگدال، ترجمه محمدتقی دلفروز، نشر کویر استفاده  شده است.
                