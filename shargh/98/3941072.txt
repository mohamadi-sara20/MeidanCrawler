پنج‌شنبه ۱۰ مرداد ۱۳۹۸
-----------------------------------------
یادداشت
-----------------------------------------
وزارت نیرو در آمپاس یا آچمز؟
-----------------------------------------

                    اجتناب از به کارگیری کلمات و واژگان غیر فارسی و در وهله بعد عربی متداول در زبان فارسی، یک اصل است. حتی اگر آن واژه هایی هم که تا حدودی در زبان عامه به کار گرفتنش متداول شده باشد؛ مانند آمپاس و آچمز که اولی به معنی در تنگنا و فشار و سختی قرار گرفتن ناشی از برخی محدودیت و رو در بایستی ها و دومی نیز در اصطلاح، به حالتی می گویند که برای انسان نه راه پس مانده باشد و نه راه پیش؛ با این حال، پخش هر روزه سریال هایی از رسانه صدا و سیما که در این ایام، واژگان آمپاس و آچمز را دوباره بر سر زبان ها انداخت، انگیزه ای شد تا برخلاف رویه، ناپرهیزی کنیم و برخلاف میل این قلم آن را به تسامح به کار گیریم. حال بازگردیم به عنوان یادداشت که وزارت نیرو در چه موضوعی و چرا در آمپاس قرار گرفت یا آچمز شد؟ ماجرا عمدتا به دوره نیمه دوم سال 1396 تاکنون باز می گردد که قیمت های ارز در کشور شروع به افزایش کرد و نرخ تورم نیز به تدریج رو به افزایش گذاشت. در همین راستا انگیزه های قاچاق سوخت مجددا تقویت شد؛ اما بسیاری به انگیزه جدیدی به نام قاچاق برق به خارج از کشور توجهی نداشتند؛ زیرا کاری دور از ذهن و غریب به نظر می رسید. البته این پدیده نوظهور می توانست ذیل عنوان قاچاق قرار نگیرد؛ زیرا به دلیل فقدان برخی قوانین، زمینه کار برای یک سوداگری پر سود فراهم شده بود؛ اما در تحلیل نهایی یک اقتصاددان، این پدیده را باید در گونه و گروه قاچاق قرار دهد. در هفته های اخیر، تحولات مهمی درباره رویکرد جدید دولت به پدیده ماینینگ رخ داده است. از صحبت های وزیر ارتباطات گرفته تا رئیس کل بانک مرکزی و معاون برق وزیر نیرو تا صحبت های اخیر سخنگوی دولت، حاکی از سرعت گرفتن روند ورود رسمی دولت به پدیده رمز ارزهاست. 
در این مجال، ذکر نکات ذیل ضروری است:
1- ورود ماینرها از مبادی غیر رسمی به کشور که بر اساس برخی برآوردهایی که هنوز نمی توان به آن استناد رسمی کرد، در مدت دو سال گذشته بیش از 170 هزار عدد برای ماینینگ در کشور بوده است.
2- وزارت نیرو همچنان در خط مقدم این چالش قرار گرفته است؛ زیرا به دلیل فقدان قوانین لازم درباره چگونگی استفاده از برق با تعرفه مربوط به ماینرها، در این مدت از استفاده کنندگان یک تا دو عدد ماینر با تعرفه برق خانگی گرفته تا بخش های بزرگ در کشور با راه اندازی مزارع ماینر چند هزارتایی با تعرفه برق های صنعتی، کشاورزی و دیگر تعرفه های موجود که همه شامل تعرفه های حمایتی دولت در قیمت گذاری برق است، به عملیات ماینینگ و دریافت بیت کوین و برخی رمز ارزهای دیگر و فروش آن در صرافی های خارجی اقدام می کردند؛ بدون اینکه در هزینه های مربوط به برق دچار چالش خاصی شوند یا مالیاتی بپردازند. این کار تا آنجا پیش رفت که سرمایه گذارانی از اروپا، روسیه، چین و استرالیا با شرکای ایرانی خود برای حضور در بازار جذاب ماینینگ در ایران در یک سال گذشته تحرکات زیادی را از خود نشان دادند. شاید ذکر این نکته خالی از لطف نباشد که از اسفند 1397 تا تیر 1398 قیمت بیت کوین از حدود چهار هزار به 14 هزار دلار افزایش یافت. قیمت بیت کوین در دو هفته اخیر چند هزار دلار کاهش یافت؛ اما همچنان در ارقام بالای 9 هزار دلار در نوسان است و هنوز برای عملیات ماینینگ با رقم حتی پنج سنت به بالا برای هر کیلووات ساعت برق نیز ماینینگ کاملا جذاب است.
3- اگرچه برای هیچ کس قیمت های آتی رمز ارز و به ویژه بیت کوین مشخص نیست؛ اما همانند بازار نفت، روند نوسانات قیمت آن برای متخصصان تا حدود زیادی قابل برآورد است.
4- به دست اندرکاران به شدت توصیه می شود بازار تولید رمز ارزها کاملا قانونمند شود؛ ولی به دلایل شرایط حاکم بر کشور، در بخش هایی مجوز داده شود که امکان کنترل و مدیریت آن به خوبی فراهم باشد به ویژه در بخش حفظ جنبه های محرمانگی آن.
5- ابعاد مربوط به حوزه ماینینگ و مبادله رمز ارزها با کالا یا فروش آن به عنوان یک ارز، مسائل امنیت سایبری مرتبط با این حوزه، موارد مربوط به حوزه تحریم، مالیات، چگونگی قوام داشتن این صنعت، چگونگی تامین برق مورد نیاز این صنعت و بسیاری عناوین مرتبط با آن، موضوع ماینینگ را سهل و ممتنع کرده است؛ پس دولت در دو بخش باید دستورالعمل ها را مشخص کند. اول، در کمتر از یک ماه، تکلیف ابعاد این کار را تا پایان سال 1398 سریعا مشخص کند و دوم، در طول این مدت و به دور از شتاب زدگی، دستورالعمل های لازم صنعت ماینینگ تا سال 1400 را تدوین و ابلاغ کند و به همگان تا حداکثر اسفند 1398 اعلام عمومی شود.
                