سه‌شنبه ۱۲ آذر ۱۳۹۸
-----------------------------------------
یادداشت
-----------------------------------------
خطر اصلاح نشدن محیط کسب وکار ایران
-----------------------------------------

                    ‏‎ورود به بازارهای خارجی در شرایط فعلی اقتصاد جهانی با پیچیدگی های خاصی همراه است؛ بحران اقتصادی حاکم بر اکثر بازارهای جهانی، رقابت شدید در حوزه کسب وکار، ریسک های موجود در برخی بازارهای در حال توسعه، محدودیت منابع مالی، تامین مواد اولیه، تغییرات گسترده سلایق بازارها، مدیریت هزینه ها و... بخشی از چالش های دنیای امروز کسب وکار بین المللی را تشکیل می دهند. صادرکنندگان ایرانی علاوه بر موارد فوق با چالش های ناشی از تحریم نیز مواجهند و همچنین از طولانی بودن فرایندها در فضای کسب وکار داخل کشور و عدم شفافیت کامل اطلاعاتی در برخی حوزه ها رنج می برند که بعضا در جلسات مختلف از این موارد تحت عنوان خودتحریمی یاد می شود. 
در راستای رفع موانع داخلی و خارجی صادرات، استفاده از پارادایم های قدیمی چاره ساز نخواهد بود. مهم ترین راهکار از منظر درون سازمانی، یادگیری و از منظر برون سازمانی ایجاد فضای کسب وکار پیش برنده است؛ بدین معنا که برای حفظ مزیت رقابتی در مقابله سریع با چالش های گوناگون امروزی، سازمان های یادگیرنده که بر یادگیری از طریق شاخص سازی، تجربه اندوزی و پیش بینی مکانیسم های مختلف به منظور مقابله با بحران های احتمالی تاکید مستمر دارند، بهترین نسخه موفقیت به شمار می روند. 
در عین حال و از جنبه عوامل بیرونی موثر بر تجارت، ایجاد فضای کسب وکار پیش برنده یکی از عوامل کلیدی موثر بر بهبود رتبه کشورها و در نتیجه ایجاد جذابیت برای جذب سرمایه گذاری و توسعه تجارت به حساب می آید. 
‏‎فضای کسب وکار پیش برنده محیطی است امن و آزاد که ایجاد آن برای کشورهایی که خواهان کاهش هزینه مبادله هستند، الزامی است. بانک جهانی و بنیاد هریتیج شاخص های اصلی فضای کسب وکار پیش برنده را آزادی فعالیت اقتصادی و امنیت کسب وکار در ایجاد ساختار انگیزشی مناسب برای ارتقای عملکرد اقتصادی می دانند و شاخص هایی مانند اندازه دولت، قوانین دست وپاگیر و زائد و چسبندگی های بازار کار را عاملی مهم در محدودکردن آزادی فعالیت های اقتصادی و کاهش عملکرد آن می دانند. ‎
‏‎فضای کسب وکار نا مطمئن، بی ثبات و گذشته نگر یکی از مهم ترین دلایل خروج بنگاه های صادرکننده کشورهای جهان سوم از بازار های بین المللی است و این امر در موارد بسیاری، از جمله ناتوانی در ایفای تعهدات مربوط به قراردادها و ارائه کالاها و خدمات با کیفیت و با قیمت قابل رقابت با رقبا مشاهده شده است.
کارگروه ویژه کسب وکار بانک جهانی سالانه شاخص هایی کمی و عینی در زمینه قوانین مربوط به آغاز یک کسب وکار و در مراحل دیگر تا تعطیلی آن برای قریب به 190 کشور را تهیه می کند. این شاخص های ده گانه شامل تعداد مراحل ثبت شرکت، اخذ مجوزها، میزان دشواری استخدام و اخراج نیروی کار، ثبت مالکیت، امکان اعتبارسنجی فعالان اقتصادی، حمایت از سرمایه گذاران (سهام داران)، پرداخت مالیات، تجارت فرامرزی و مراحل انحلال است. 
بنیاد هریتیج نیز با رویکرد امنیت سرمایه گذاری، معیار آزادی اقتصادی را در دو بعد روابط خارجی و داخلی کشورها در 10 شاخص آزادی کسب وکار، مراحل اخذ مجوزها، شاخص استخدام و اخراج نیروی کار، ثبت مالکیت، اخذ اعتبار، حمایت از سرمایه گذاران (سهام داران)، پرداخت مالیات، تجارت فرامرزی، مراحل انحلال و الزام آور بودن قراردادها دسته بندی می کند. 
‏‎بدیهی است هر قدر این مراحل مشکل تر، پیچیده تر و پرهزینه تر باشد، انگیزه افراد و اشخاص حقیقی و حقوقی برای انجام و گسترش فعالیت های اقتصادی در فضای کسب وکار کمتر خواهد شد. 
‏‎به طور کلی یک فضای کسب وکار پیش برنده، به دنبال مدیریت زمان برای فعالان اقتصادی، ایجاد شفافیت کامل اطلاعاتی در همه حوزه های اقتصادی مرتبط با فعالان بخش خصوصی و بازار، مشوق های مناسب سرمایه گذاری و نهایتا پایه گذاری برای توسعه پایدار اقتصادی است. چهار مشخصه اصلی این فضا شامل تاکید بر توانمندسازی بنگاه های کوچک، ایجاد شفافیت کامل اطلاعاتی، مدیریت زمان و بهبود مستمر فضای کلی کسب وکار تعریف شده است. قطعا محیط کسب وکار نامناسب، هزینه های تولید را بالا می برد. زمانی که مقررات کسب وکار بنگاه ها پرهزینه و دردسر ساز باشد، بنگاه ها به فعالیت در بخش غیر رسمی متمایل می شوند و از آنجا که امکان سرمایه گذاری های بزرگ و گسترش فعالیت های بنگاه ها در بخش غیررسمی میسر نیست، مقیاس این بنگاه ها کوچک می ماند و به شرایط صرفه های ناشی از مقیاس نمی رسد و هزینه های بالای کسب وکار موجب بالا رفتن بهای تمام شده محصولات و در نتیجه کاهش رقابت پذیری آنها می شود. 
انجام اصلاحات و بهبود فضای کسب وکار مستلزم برنامه ریزی پایدار و منسجم، توسعه فعالیت های بخش خصوصی، ایجاد زیرساخت های گسترده فیزیکی و نهادی، محیط با ثبات اقتصاد، توسعه بازارهای مالی، جذب سرمایه گذاری مستقیم و غیرمستقیم خارجی، ارتقای مقررات بازار کار، ارتقای فناوری و سیستم های آموزش و یادگیری است و قطعا سیاست گذاری اصلاح نهادی می تواند در پیشبرد و تسریع بهبود فضای کسب وکار موثر باشد. 
‏‎نهایتا در اقتصاد ایران و در شرایطی که یکی از الزامات کشور، توسعه صادرات است، راهبرد بهبود محیط کسب وکار برای گذار از اقتصاد دولتی به اقتصاد بازار اهمیت اساسی دارد. در سایه این راهبرد است که می توان به رشد بخش خصوصی واقعی در کشور و توسعه اقتصادی امید بست. ضروری است به منظور رونق تولید و توسعه صادرات کشور، بهبود فضای کسب وکار و ارتقای شاخص های آن، ثبات در قوانین و مقررات، کاهش نهادهای موازی با وظایف متداخل و حذف بوروکراسی های زائد اداری در دستور کار نهادهای متولی قرار گیرد.
                