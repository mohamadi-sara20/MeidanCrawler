شنبه ۱۱ آبان ۱۳۹۸
-----------------------------------------
حرف اول
-----------------------------------------
در مرگ شاعر مصدقی
-----------------------------------------

                    تا ورود به دانشگاه که مقارن است با نهضت ملی شدن نفت و بعد هم کودتای بیست وهشتم مرداد، روزگاری سربه راه و رام و آرام بود، اما سقوط دولت ملی و شیفتگی به دکتر محمد مصدق، مظاهر مصفا را از آن روزگار سرخوش که تنها غصه اش رفتن بهار و کوچ صادق هدایت و پیری استاد قریب و دهخدا بود، جدا کرد و میان معرکه ای انداخت که تا همیشه با سرنوشتش گره خورد. همان روزها بود که او قصاید و شعرهایی در مدح مصدق سرود ازجمله قصیده ای که تکه ای از آن، «یا مرگ یا مصدق» شعار معروفی شد و بر زبان مردم نشست: «آزادگان به راهت، از جان خود گذشتند/ با خون خود نوشتند، یا مرگ یا مصدق». همان روزها مظاهر مصفا در مجلس درس بدیع الزمان فروزانفر در دانشسرای عالی دانشگاه تهران به خواست استادش شعری خواند از این قرار: «رفتم به دادگاه مصدق/ دیدم جلال و جاه مصدق/ پنهان به هاله ی غم و اندوه/ دیدم جمال ماه مصدق/ برق نجات مردم مشرق/ می جست از نگاه مصدق». از سر سرودن همین قصیده بود که خشم استاد فروزانفر برانگیخته شد و این خشم و طرد تا نه سال مظاهر مصفا را از گرفتن دکترایش بازداشت. مصفا از ردیف شاگردان خلف استاد فروزانفر بیرون شد و به تلافی هجونامه ای درباره او نوشت که دست به دست گشت و همین اتفاق روحیه مخالف خوانی و آشوبگری او را برگرداند و این مقارن شد با سقوط مصدق و روزهای سیاه و تلخ کودتا و این تلخی در او و شعرهایش تا همیشه ماند گرچه بعدها مظاهر مصفا در چند خطی آن خامی و تلخی را دست کم از خاطر استادش سترد و سرود: «آن خامه که بنوشت هجای تو شکستم/ آن دست که بد کرد به جای تو شکستم/ آن شیشه که سرمایه مغروری من بود/ بردم به سر خویش و به پای تو شکستم».
دکتر مصفا از «خیزخیز خزان خزنده» و «بوستان زار تاراج پاییز» هم نوشته بود، فصلی که در یکی از روزهایش چهارشنبه هشتم آبان در هشتادوهفت سالگی و در حالی که سال ها بود که «زمان را هم به همراه بسیاری چیزهای دیگر از یاد برده بود» درگذشت. مصفا ارتباط وثیق و غریبی با مرگ داشت؛ چراکه مرگ را مایه حیات خود می دانست و کودکی را «در سایه مرگ و در گفتگو با عالم مردگان» آغاز کرده بود. آن طور که در مقدمه کتاب «نسخه ی اقدم» او آمده است مظاهر مصفا دوساله بود که آبله گرفت و از دنیا رفت. دو سال بعد مادرش فخرالسادات پسر دیگری آورد که صاحب شناسنامه مظاهر ازدست رفته شد و مظاهر نام گرفت.
... از همین روست که دکتر مصفا تمام زندگی اش را در سایه مرگ می دید: «من حاشیه ی کتاب مرگم/ تو متن اصیل این کتابی»، از نیستی تو چون شدم هست/ پس هستی من همه سراب است/ مرگ است چو مایه ی حیاتم/ بنیاد حیات من بر آب است»، «یک کاتب اگر نوشت ما را/ تو نسخه ی اقدمی ز هستی.../ ما هر دو کتاب درد و رنجیم/ من نسخه ی ثانی ام تو اول/ از قصه ی غصه دو روایت/ تو مجمل قصه من مفصل».
مظاهر مصفا که خود سالیانی است از جمع و جماعت ادبی دور است و حافظه اش در همان روزگار مانده است، در میان اهل ادبیات و شعر و منتقدان القاب چندی دارد و هریک او را به رسم و سلوکی می شناسند. برخی او را عارف و درویش خواندند یا از بازماندگان گنوسیست ها و جمع دیگر شاعر کهن گرا به اعتبار قصیده سرایی و برخی دیگر نیز شاعری که شهرتش به اشعار مصدقی است و مخالف خوانی اش با جریان های روز. اما بازخوانی اشعار او در «نسخه ی اقدم» که سال نودوپنج درآمد و شامل منظومه های این شاعر است، نشان می دهد که مظاهر مصفا در یک قالب و تعریف می نشیند. در این کتاب که مقدمه هایی خواندنی نیز دارد، یکی به قلم امیربانوی مصفا همسرش و دیگری نوشته یاقوت علی مصفا بازیگر و سینماگری که یکی از چهار فرزند اوست، شعرهایی هست که از میان مجموعه اشعار دکتر مظاهر مصفا انتخاب و گردآوری شده است و در آن شعرهایی هست خطاب به اهل شعر و فرهنگ و دیگرانی هم چون برادر دوساله شاعر یا استاد باستانی پاریزی یا در یاد خسرو گلسرخی. جدا از این، شاعر در جای جای این شعرها، به تاریخ نقب می زند و از رفتگان فرهنگ می گوید. هرچه هست تردیدی نیست که دکتر مظاهر مصفا که قصیده هایش اعتباری در شعر فارسی است و درعین حال به خاطر رویکرد تندو تیز سیاسی اش مطرود ادیبی همچون فروزانفر و هم مسلکان او بود، همواره مخالف خوان جریان های باب روز بوده است. پس شاید درست ترین تصویر از او اینک همان تصویری است که در ذهن یاقوت علی مصفا نقش بسته است: تصویر مردی لج باز و یک دنده که از ابتدا با همه چیز مخالف است، از فرمان صاحب منصب سر می پیچد، زیر بار جریان مسلط روزگار نمی رود، رای اکثریت را نمی پذیرد، پسند همگانی را نمی پسندد، به لباس روز تن نمی دهد و از هر قرارداد و دستوری متنفر است و تنها قاعده ای که پای بندش می ماند، وزن و قافیه شعر است که آن را هم شاید می شکست اگر شکستنش قاعده روز نشده بود.
دکتر مظاهر مصفا از «یاد تاریخ تاریک مانده» چنین نوشت: «یاد تاریخ تاریک مانده/ تاروپود مرا داد بر باد/ رنج فرهنگ بر باد رفته/ از نهادم برآورد فریاد...»، «دردهایی ست در این دردسرای/ که به جز مردن درمان نشود/ این دروغ است که جز مشکل مرگ/ مشکلی نیست که آسان نشود». مصفا در دریغ و یاد رفتگان فرهنگ، «این همه بی جانشین مردان مرد» نیز شعری بلند نوشته بود، آنان که جایشان تا همیشه خالی ست هرکس بر جایشان نشست پوچ و پوشالی بود و اینک خود نیز به خیل این رفتگان پیوست: «این سرای دیرپای دورسال/ ماند برجای و در او یاری نماند/ خانه بر پای است بی خانه خدای/ دار بر جای است و دیاری نماند».
شعرها و نقل قول ها از کتاب «نسخه ی اقدم»، منظومه های مظاهر مصفا چاپ نشر نو برگرفته شده است.
                