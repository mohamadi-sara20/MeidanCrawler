سه‌شنبه ۱۶ مهر ۱۳۹۸
-----------------------------------------
حرف اول
-----------------------------------------
رویای قطع وابستگی به نفت
-----------------------------------------

                    خبر را در سیما از زبان رئیس محترم سازمان برنامه و بودجه کشور شنیدم که باورم نشد و چون ایشان را با تاریخ سازمان برنامه و به ویژه سال 1327، آغاز اولین برنامه هفت ساله عمرانی کشور، آگاه تر از همگان می دانستم، بالاخره با این توجیه کنار آمدم که گفته های اولین رئیس نهاد جدیدالتاسیس برنامه ریزی را نقل می کند؛ اما من متوجه این بخش  از فرمایش ایشان نشدم که آیا نقل قول است یا عزم و اراده ای جدید. علت وجودی سازمان برنامه در دهه 1320 و در واقع مهم ترین علت آن، بهره برداری از ثروت تاریخی نفت برای ایجاد ظرفیت های تولیدی زیربنایی برای نسل معاصر و نسل های آینده کشور عنوان شد و شاید به همین دلیل بود که عنوان قانونی اولین برنامه عبارت بود از برنامه عمرانی هفت ساله اول که طبق این برنامه که سال 1327 آغاز آن بود، کل منابع برنامه از درآمد نفت و صرفا برای اجرای طرح های عمرانی و تولیدی در بخش دولتی بود. این هدف بنیادی برنامه ریزی توسعه در ایران به تدریج در دولت های بعد و تا امروز گاه با اندکی تغییر و زمانی با حداکثر قدرت، زیر پا گذاشته می شد و دولت های وقت همواره با حداقل توجیه توسعه ای و با حداکثر اقتدار از درآمدهای حاصل از صدور نفت استفاده کردند. 
در برنامه سوم توسعه، برای احیای این فکر که نفت یک منبع لایتناهی نیست و با هر بشکه از آن که استخراج، مصرف یا صادر می شود، با توجه به ویژگی های منابع و حوزه های زیرزمینی بستر آن، حداقل دو بشکه در مخازن زیرزمینی پنهان می شود که هزینه استخراج و دسترسی به آن بسیار بالاست، حسابی به نام «حساب ذخیره ارزی» از محل بخشی از درآمد صادرات نفت خام تاسیس شد که انحصارا برای وام دهی و تامین منابع سرمایه گذاری و خرید تکنولوژی مورد نیاز طرح های تولیدی بخش خصوصی قابل استفاده بود. در برنامه چهارم توسعه نیز با تصویب قانون گذار، صندوق توسعه ملی از محل درآمد نفت و گاز صادراتی به منظور کمک به هزینه های ارزی طرح های سرمایه گذاری بخش خصوصی ایجاد شد که اطلاع رسمی از عملکرد و وضعیت فعلی آن در دسترس نیست. 
اینک که قرار است طبق لایحه بودجه سال آینده، درآمدهای نفتی صرف پروژه های عمرانی شود، در بخش نامه لایحه بودجه 1399 با امضای دکتر روحانی:
- بودجه ریزی مبنی بر عملکرد تاکنون در 93 درصد از دستگاه های اجرائی مستقر شده
- قطع وابستگی اعتبارات هزینه ای از منابع حاصل از صادرات نفت
- بازنگری در روش تعیین سهم دولت از درآمد نفتی
- افزایش سهم درآمدهای پادچرخه ای در پاسخ به تکانه های نفتی
- نظام مالیاتی با استفاده از اطلاعات خردداده.
تکرار وعده استفاده از درآمدهای نفت و گاز، صرفا در طرح های عمرانی بعد از نزدیک به 70 سال از عمر این نوآوری در نظام تدوین کشور تعجب آور نیست؛ اما خوشحال کننده هم نیست؛ چرا که این راهبرد بودجه ای و برنامه ای از زمان تاسیس نهاد برنامه ریزی در فرایند توسعه و ایجاد سازمان برنامه چندان محترم نبوده است و در شرایط فعلی اقتصادی نیز ممکن است موضوعیت نداشته باشد. «قطع وابستگی اعتبارات هزینه ای از منابع حاصل از صادرات نفت»، «بازنگری در روش تعیین سهم دولت از درآمد نفتی» و «افزایش سهم درآمدهای پادچرخه ای در پاسخ به تکانه های نفتی» یادشده در راهبردهای لایحه بودجه سال 1399، هرچند امیدوارکننده است؛ اما در چند ماهی که به آغاز سال جدید باقی مانده است، باید در چارچوب تعهد به یک «برنامه مدیریت تغییر» در نظام تدبیر مالی و اجرائی عملیاتی شود. مهم ترین عامل در تحقق و عملیاتی شدن این راهبردها، بازبینی دقیق «نظام تدبیر مالی و اجرائی» و انجام اصلاحات موثر و راهگشا در آن است و صاحب نظران و دلسوزانی که سال هاست در این زمینه اظهارنظر و راهنمایی کرده اند، کم نیستند و تعداد آثار و گزارش های معتبر بین المللی نیز درباره ایران و سایر کشورهای در حال توسعه درخور توجه است که متاسفانه در اصلاح نظام تدبیر مرکز توجه قرار نگرفته اند.
                