پنج‌شنبه ۹ آبان ۱۳۹۸
-----------------------------------------
یادداشت
-----------------------------------------
نجات ریه های شهر با دوچرخه های بیدود
-----------------------------------------

                    در سال های اخیر رشد وسایل نقلیه موتوری در شهرهای بزرگ جهان باعث شده است که مسئولان شهری بخش بزرگی از سرمایه های خود را صرف معابر کنند تا شهرها را با ترافیک موتوری سازگار کنند. اکنون ترافیک خودروها و وسایل نقلیه موتوری در جهان به ویژه در کشورهای در حال توسعه رو به رشد است. در ترکیب با زیرساخت های انبوه و توسعه کلان، فارغ از بحران های جدی در کنترل محیط شهری و لزوم وجود زیرساخت های مناسب برای گسترده شدن فضای شهری، این امر به سلامت مردم نیز آسیب زده و خطرات معابر را نیز افزایش داده است. در بیشتر شهرهای بزرگ جهان و حتی پایتخت های اروپایی نیز دیگر جریان ترافیک روان نیست و به دلیل افزایش هر ساله ازدحام، شهروندان زمان زیادی را از دست می دهند. از دیگر سو، امکان سرمایه گذاری مداوم روی حمل ونقل عمومی و حمل ونقل با نیروی انسانی یا بسیار کم است یا اصلا وجود ندارد.
اصلی ترین مشکل پیش روی مدیریت شهری و شهروندان تهرانی، ترافیک های طاقت فرسا و زمان بر، در کنار آلودگی هوای ناشی از آن و سایر مشکلات استفاده بی رویه از اتومبیل شخصی است.
در بیشتر شهرهای جهان، بحران محیط زیست از بحران حمل ونقل و ترافیک شهرها پیشی گرفته و موضوع مهم تری برای محیط های شهری محسوب می شود. در این میان، از اواسط دهه 50 میلادی، این مشکل تقریبا پیش بینی می شد و سعی شد برای آن راهکارهایی اندیشیده شود. هر چند اولین زنگ خطر جدی در دهه 80 میلادی به صدا درآمد، اما حداقل طرح های گسترده تفصیلی، برای خروج از بحران احتمالی نیز در دست بررسی بود. همین آسیب شناسی بحران های جدی در محیط شهری نیز برای کلان شهرهای ایران و به ویژه شهر تهران چندان انجام نشد. با رصدی ساده می توان دید که در آستانه سال 2020 در حالی که بسیاری از شهرهای جهان و به ویژه پایتخت های کشورهای پیشرفته آماده مقابله با بحران اند، ایران و به خصوص مدیران شهری در تهران، تازه به دنبال روش های تحقیقی و آزمون و خطا هستند. با وجود این بحران های جدی، براساس آمار منتشر شده همچنان تعداد خودروها در تهران بسی فراتر از ظرفیت معابر این شهر است. از اواسط دهه 80 شمسی مسئولان حمل ونقل و ترافیک شهر بارها درباره تبدیل شدن تهران به یک پارکینگ بزرگ هشدار دادند. همین واقعیت نیز مراجع ذی ربط را بر آن داشت تا دنبال جایگزین مناسبی برای اتومبیل باشند؛ توسعه حمل ونقل عمومی و غیرموتوری، از جمله دوچرخه در کنار مدیریت تقاضا، از پیامدهای همان اخطار است. در مصوبه شورای عالی شهرسازی و معماری، برای شهرهای بالاتر از 50 هزار نفر جمعیت ایجاد مسیرهای مخصوص عبور دوچرخه مصوب شده که شاید تاکنون به صورت جدی به آن توجه نشده است، اما با توجه به شرایط فعلی به نظر می رسد کلان شهرهای ایران باید به این مصوبه توجه بیشتری نشان دهند.
برای سالیان متوالی تا پیش از ظهور خودروها، مردم و شهروندان از دوچرخه به عنوان وسیله حمل ونقل و جابه جایی در شهرها استفاده می کردند. با رشد روزافزون شهرها موضوع حمل ونقل شهری نیز به یک مسئله جدی تبدیل شد. نیاز به سرعت و البته میل بشر به دست یابی به ناشناخته ها و در عین حال رشد مداوم شرکت های خودروساز در کنار پیشرفت های روزمره، در کنار کاهش قیمت خودروها، به سرعت خودرو و سواری های موتوری را جایگزین دوچرخه در شهرها کرد و درنهایت دوچرخه به شکلی محدود از حمل ونقل شهری تبدیل شد. در ابتدای ظهور خودروها، دوچرخه فقط مورد استفاده کسانی قرار گرفت که توانایی خرید خودرو را نداشتند. اندکی بعد اما مسئله مهم دیگری که برخی شهروندان را به استفاده از دوچرخه سوق داد، دغدغه محیط زیست بود؛ در واقع برخی شهروندان حتی سعی می کردند با نگاهی به جنبه های سیاسی، مردم را در برابر وسایل نقلیه موتوری تشویق کنند. در این میان، موضوع عدم تحرک شهروندان و توجه به سلامتی بدن نیز انگیزه دیگری برای میل به استفاده از دوچرخه محسوب می شد.
اما در سال های اخیر فارغ از باورهای مذکور درباره استفاده از وسایل نقلیه غیرموتوری، نگرش به استفاده از دوچرخه نیز دچار تغییراتی جدی شد.
در مدت کوتاهی کمتر از دو دهه دوچرخه دوباره در حال تبدیل شدن به راه حلی ضروری و کارآمد برای حمل ونقل شهری شده است... 
نگرشی که به نظر می رسد شهرها، حالا بیشتر از همیشه به آن نیاز دارند و در مقایسه با سایر اشکال حمل ونقل، تاثیرات مثبت استفاده از دوچرخه نیز برای افراد و برای کل جامعه قابل مشاهده است. یکی از مهم ترین دستاوردهای سال های اخیر در شورا و شهرداری تهران نیز تلاش برای احیای دوچرخه سواری در سطح شهر تهران است. در شهرهای پر ازدحام، دوچرخه سواری می تواند سریع ترین گزینه حمل ونقل باشد و می تواند علاوه بر صرفه جویی در زمان، امکان انجام سفرهای بیشتری را فراهم کند. وقتی دوچرخه سواری جایگزین پیاده روی می شود، هم قابلیت دسترسی و هم میزان حرکت افزایش می یابد. به کمک دوچرخه، فرد می تواند سه برابر سریع تر از پای پیاده حرکت کند و در مدت زمان یکسان، سه سفر بیشتر انجام دهد.طرح دوچرخه های بیدود که ازسوی شهرداری تهران آغاز شده و در حال اجراست، شاید در کوتاه مدت چنان که باید بازتاب نداشته باشد، اما طرح این دوچرخه های اشتراکی شاید در زمانی طولانی تر و با یافتن همه معایب آن به یکی از معدود راه های نجات نه فقط ترافیک روزافزون شهر تهران، بلکه راهی برای نجات ریه های این شهر تبدیل شود.هر چند تاکنون انتقادهای زیادی به این طرح شده است و احتمالا مسئولان نیز در پی یافتن راه حل هایی برای کاهش میزان خطای آن هستند، اما از یاد نبریم که در چند دهه اخیر، این طرح یکی از اصلی ترین و کارآمدترین برنامه ها برای اجرائی شدن طرح دوچرخه سواری در مناطق مختلف تهران بوده و لازم است در کنار استفاده از تجربه های موفق جهانی، به این مهم که با کمک متخصصان داخلی در راه اصلاح آن نیز تلاش می شود، بیشتر بیندیشیم.مسئله یافتن جایگزینی برای خودرو در محیط های شهری فارغ از بحران جدی ترافیک، یک مسئله مهم محیط زیستی نیز هست. از یاد نبریم هر نوع کمک به توسعه این طرح، تنها خدمتی به محیط شهری نیست، بلکه در واقع تلاشی است برای اینکه گوشه ای از همیاری جهانی برای یافتن راهکاری برای حفظ محیط زیست باشیم.
                