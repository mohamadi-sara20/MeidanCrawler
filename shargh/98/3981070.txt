شنبه ۲۵ آبان ۱۳۹۸
-----------------------------------------
حرف اول
-----------------------------------------
مخرب تر از خشک سالی و دروغ
-----------------------------------------

                    می گویند داریوش اول، پادشاه هخامنشی، در نیایش خود از خشک سالی، رواج دروغ در جامعه و تهاجم ارتش دشمن به عنوان سه بلای مخرب تر از سایر بلاها یاد کرده است. هوشمندی قابل توجهی در انتخاب این سه بلا به کار رفته است. خشک سالی می توانست اقتصاد سرزمین بزرگ ایران را مختل کند و علاوه بر تخریب بنیان اقتصاد خانوارها، درآمد دولت را به میزان فاحشی کاهش دهد و اداره امور کشور را مختل کند. رواج دروغ با تخریب بنیان اعتماد عمومی، آرامش روانی جامعه را بر هم می زد. تهاجم دشمن نیز با تحمیل جنگ و خرابی ناخواسته هزینه ای گزاف بر کشور تحمیل می کرد.بی تردید با گذشت زمان و تغییر اوضاع و احوال زمانه، قدرت تخریبی بلاها و شدت تاثیرگذاری آنها تغییر کرده است و اگر در شرایط فعلی بخواهیم از بین بلاها و تنگناهای موجود سه مورد را با عنوان «مخرب ترین» انتخاب کنیم، باید مجددا به بررسی و درجه بندی آنها بپردازیم. به باور نگارنده در شرایط فعلی سه بلای زیر خسارت بارترین بلاهایی هستند که باید برای رهایی از شر آنها چاره ای اندیشید:
1 - بی اعتنایی به کارشناسی و نظر نخبگان: پیچیدگی های مقولات اجتماعی در جهان امروز ایجاب می کند دولت ها با به کارگیری عالی ترین سطح دانش و تجربه کارشناسی به طراحی مسیر حرکت خود و شیوه برخورد با معضلات بپردازند. ازاین رو بی اعتنایی به علم و اتکا به آنچه شم کارشناسی و مدیریتی مدیران ارشد یا حلقه محدود مشاوران همفکرشان نامیده می شود، موجب می شود کشور با شیوه ای پرهزینه و خسارت بار اداره شود. تغییرات فاحش سیاستی در سالیان گذشته که هزینه های گزافی را بر کشور تحمیل کرده و ناکارآمدی و ناکامی های بسیار نصیبمان کرده است، مصداق بارز انتخاب این رویه نامعقول است. به کارگماری افراد در پست های بسیار تخصصی بدون توجه به سطح دانش و تسلطشان به علم روز و صرفا با عنایت به وابستگی های سیاسی و خانوادگی افراد و اخیرا پذیرش داوطلبان در رشته های خاص دانشگاهی با تعریف انواع سهمیه ها و بدون داشتن صلاحیت علمی، بارزترین مصداق های این بی اعتنایی به علم و دانش کارشناسی هستند. 
 به بیان دقیق تر متولیان امر برای محقق کردن هدف غیرکارشناسی «کمک به نورچشمی ها» شیوه ای غیرکارشناسی به کار گرفته اند: تخریب بنیان اعتماد به مدارک تحصیلی دانشگاهی. فکرش را بکنید کدام کارشناس نخبه ای می پذیرد که دو دانشجو با رتبه آزمون 2 و 87هزارو 948 در یک کلاس کنار هم بنشینند و علم پزشکی بیاموزند؟ اتفاقی که فقط در کشور ما امکان وقوع دارد.نتیجه مشخص این بی اعتنایی به دانش کارشناسی، تشدید جریان مهاجرت نخبگان خواهد بود.
2 - قیم مآبی و خودرایی دولتمردان:با گسترش روحیه قیم مآبی بین مدیران ارشد و دولتمردان، از یک سو جامعه از دستاورد خرد جمعی محروم می شود و توان خود را برای رویارویی با بحران ها و یافتن راه حل های مدبرانه از دست می دهد و از سوی دیگر، اعتماد عموم مردم از مدیریت جامعه سلب می شود. طبع آدمی برخورد قیم مآبانه را برنمی تابد. قرآن کریم در آیه 159 سوره آل عمران پیامبر اکرم را به مشورت با مردم امر کرده و علت روی آوردن مردم به ایشان را نرم خویی و مدارا می داند.نظام جمهوری اسلامی از همان ابتدای کار با مراجعه به آرای مردم شکل گرفت و تعدد مراجعه به مردم در سال های گذشته نشان از این باور دارد که مردم ولی نعمت و ارباب هستند و با نظر و خواست آنان است که جامعه اداره می شود و راه خود را بازمی یابد. با این حال در چند سال گذشته برخی سخنوران و سیاسیون به ویژه به دنبال طرح مقوله همه پرسی از جانب رئیس جمهوری به سرعت وارد میدان شدند و با توجیهاتی عجیب و غریب چنین درخواستی را تخطئه می کنند. تداوم چنین رویه ای این باور را در ذهن شهروندان حاکم می کند که گویی از دید برخی صاحبان قدرت رای مردم و خواست آنان ارزشی ندارد.
3 - بی اعتنایی به منافع ملی:با افزایش درجه درهم تنیدگی اقتصادهای ملی، رقابتی سرسختانه بین کشورها برای کسب رتبه بالاتر در سلسله مراتب اقتصاد جهانی در گرفته است. در بسیاری از کشورها اولویت اول موردتوجه سیاست گذاران و دولتمردان، توسعه کشور و حفظ منافع ملی است. اخیرا نخست وزیر مالزی اعلام کرد دولت این کشور ناگزیر شده با اعمال محدودیت برای ایرانیان، برای آنها دشواری های جدیدی ایجاد کند. این به آن معنی است که دولت مالزی موظف به حفظ منافع ملی کشور است و این هدف در گرو آن است که به ناچار با قطب نامردان عالم همراه شود. زیرا اگر از این همراهی ناخواسته سر باز بزند، باید خسارتی بزرگ متحمل شود.در چنین فضایی، سیاست زدگی که نتیجه آن بی اعتنایی یا حتی کم اعتنایی به منافع ملی است، خسارتی بزرگ را به کشور تحمیل می کند و فرصت رشد و توسعه آینده را از کشور می گیرد. به عنوان نمونه استفاده نکردن از موقعیت کریدوری ایران بر سر راه ارتباط هوایی شرق آسیا با غرب اروپا کشورمان را از درآمدی بسیار بزرگ و موقعیتی عالی محروم کرده و موقعیتی رشک برانگیز را نصیب ساحل جنوبی خلیج فارس کرده است، به گونه ای که اینک فرودگاه دوبی روزانه بیش از هزار پرواز را مدیریت می کند و ما فقط در حال تماشای این موفقیت بزرگ هستیم.به طوری که ملاحظه می شود، خسارت این سه بلا می تواند به مراتب بزرگ تر از خسارت ناشی از بروز خشک سالی، یا حمله نظامی دشمن باشد. 
                