پنج‌شنبه ۱۳ تیر ۱۳۹۸
-----------------------------------------
عرض حال
-----------------------------------------
ایران، عمق راهبردی و خط قرمز
-----------------------------------------

                    نخست وزیر عراق در فرمانی دستور داده است در 30 روز آینده، گروه مسلح حشدالشعبی (نیروی مردمی) در ارتش عراق ادغام شود و از قانون و رسته بندی ارتش این کشور پیروی کند. دراین حال باز هم به نقل از رسانه ها، نفرات نظامی حزب الله لبنان که برای کمک به دولت سوریه برای عقب راندن داعش و سایر گروه های مسلح ضد دولتی به آن کشور رفته بودند، در حال بازگشت به لبنان هستند.
درباره پشت صحنه اخبار مزبور اطلاعی نداریم؛ اما رابطه جمهوری اسلامی ایران با آن دو تشکل نظامی- سیاسی و نیز شرایط حساس کنونی منطقه به ویژه ناظر به روابط تنش آلود تهران- واشنگتن و حساسیت خاص هیئت حاکمه کنونی آمریکا درباره حضور ایران در منطقه ایجاب می کند به تحولاتی از این گونه با امعان نظر بنگریم و حالات ممکن در راستای برون رفت از وضعیت بغرنجی را که منطقه با آن دست وپنجه نرم می کند، گمانه زنی کنیم. شاید لازم باشد در ابتدا از نقش مهمی که حزب الله لبنان و حشدالشعبی عراق در شکست داعش به ترتیب در سوریه و عراق ایفا کردند، یادی کنیم. برخی بر این باورند که اگر حشدالشعبی نبود، موصل، پایتخت خودخوانده داعش و مقر خلافت البغدادی، آزاد نمی شد و عراق برای بازپس گیری سومین شهر بزرگ خود و اطراف و اکناف پهناور آن باید همچنان می جنگید. نقش حزب الله در سوریه اگرچه به پای نقش حشدالشعبی در عراق نمی رسید؛ ولی قطعا آن هم راهبردی بود.
اینک که ظاهرا ماموریت حشدالشعبی و حزب الله در مقابله نظامی با داعش به انجام رسیده است، شاید اینکه حشدالشعبی دیگر آرایش جنگی نداشته باشد و مثلا در ارتش رسمی کشور متبوعش ادغام شود و دیگری (حزب الله) به کشور متبوعش باز گردد، توقع بیجایی نباشد؛ اما باید دید که مصدر این انتظار کیست و دلیل آن چیست؟ ممکن است گفته شود که آمریکا به عنوان حامی اسرائیل و ناظم خودخوانده نظم جهانی و به طریق اولی نظم منطقه ای، خواهان چنین تغییر و تحولی است و تا آنجا که به حشدالشعبی مربوط می شود، موافقت دولت عراق را هم در این باره با خود دارد. اگر چنین باشد، این پرسش پیش می آید که نظر گردانندگان دو تشکل مذکور چیست؟ آیا برچیده شدن یکی از آن دو (حشدالشعبی) در شکل موجود آن و بیرون راندن دیگری (حزب الله)، افاده این معنا نمی کند که آنها یک بار مصرف بوده اند و اکنون که دیگر مصرفی ندارند، باید جمع کنند و پی کار خود بروند؟ در این صورت به ادعای احتمالی آنها مبنی بر اینکه مورد استفاده ابزاری قرار گرفته اند، چه پاسخی می دهیم؟
اگر بخواهیم به جای آنکه لاپوشانی کنیم یا در لفافه بگوییم، صراحت به خرج دهیم، این را باید بگوییم که میدان داری ما در منطقه که آثار مثبتی در راستای شکست نظامی یکی از بدخیم ترین گروه های تروریستی (داعش) از خود به جای گذاشت، چیزی نبوده و نیست که مورد رضایت آمریکا بوده باشد. به گمان نگارنده، کاخ سفیدنشینان وقتی بر هجمه خود علیه ایران افزودند که نفوذ آن را در عراق و سوریه به چشم دیدند. رسیدن میدانی ایران به مدیترانه، این کشور را بیش از هزار کیلومتر از نزدیک ترین مرزهایش با آن دریا به جلو برده است! این تعمیق راهبردی چیزی نیست که آمریکا را خوش آید. اگرچه توانمندی اقتصادی و سیاسی- دیپلماتیک هر کشوری در ارتقای سطح امنیت ملی آن اهمیت زیادی دارد؛ اما عمق راهبردی به ویژه برای کشوری که فاصله جنوبی ترین تا شمالی ترین نقطه سرزمینی آن بالغ بر دوهزارو 400 کیلومتر است و 15 کشور را در همسایگی خاکی و آبی خود دارد و حداقل در 200 سال گذشته به هیچ کشوری یورش نبرده؛ ولی خود مورد تعرض و تجاوز همسایه و غیر همسایه قرار گرفته است، اهمیت بی بدیلی دارد. خاور نزدیک، یمن نیست که نفوذ ایران در آن برای پایگاه نفوذ جهان غرب، اسرائیل، تهدید مستقیم به شمار نیاید. این همان پایگاهی است که مخرج مشترک سیاست های منفعت جویانه روسیه با غرب، با وجود تضادهای موجود بین آن دو در خیلی از جبهه های دیگر است و این همان روسیه ای است که توفیق آن در جبهه سوریه به برکت ائتلاف نظامی با ایران و تحقق عملیاتی آن از طریق پشتیبانی نیروهای زمینی ایران و حزب الله لبنان از حملات هوایی آن کشور به داعش رقم خورد. شرح پیش گفته از وضعیت پارادوکسیکالی حکایت می کند که ایران درباره حضورش در منطقه با آن مواجه است. از سویی، ایران فارغ از اینکه چه نوع نظام سیاسی بر آن حکومت کند، ناچار است به دلایل ژئوپلیتیکی و ژئواستراتژیکی عمق راهبردی داشته باشد تا این مهم ضمن ایفای نقش بازدارنده (deterrent) در برابر هر تجاوز احتمالی بیگانه، مرزهایش را از حاشیه امن برخوردار کند و در ضمن کشور را در بده بستان های سیاسی به حساب آورد و تا آنجا که به معادلات قدرت در عرصه توانمندی نظامی مربوط می شود، موجب اعتلا و بالندگی آن شود. از سوی دیگر، این عرض اندام برحق برای قدرتی مانند آمریکا قابل تحمل نیست... 
به طوری که این کشور را بر آن داشته تا بر فشارهای خود بیفزاید و ائتلاف سازی منطقه ای به ویژه با شرکت عربستان و اسرائیل علیه تهران را با قوت و انگیزه بیشتر به پیش ببرد. حال با این وضع چه می توان کرد و چه باید کرد؟ آیا می شود بازدارندگی را به کناری گذاشت و به فروکش کردن تنش ها دل بست؟ مگر نه این است که وقتی ترامپ ادعا کرد چون نمی خواسته تلفات انسانی به ایران وارد شود، دستور توقف فرمان حمله به آن کشور را داده است، بعضی از محافل آمریکایی دلیل این توقف را نه عواطف انسانی رئیس جمهورشان؛ بلکه ترس او از حملات انتقام جویانه ایران به نیروهای آمریکایی مستقر در منطقه اعلام کردند؟ اینکه همان بازدارندگی است! با این خوانش چطور می شود انتظار داشت کشوری سپر دفاعی بازدارنده خود را واگذار کند؟ سپهر سیاست بنا به ماهیت، نه لاجوردی؛ بلکه خاکستری رنگ است. در آسمان خاکستری پاسخ ها به بله و خیر یا به عبارتی، به مثبت صرف و منفی صرف محدود نمی شود و بین صفر و یک پیوستگی و بی شمار حالت و گزینه موجود است. این قاعده اینجا هم صادق است. آمریکا باید از خیره سری دست بردارد و با ایران کنار بیاید. راه آن، شناسایی قدرت منطقه ای ایران است. در چنین فضای برخاسته از احترام متقابل که  به رسمیت شناختن حقوق طرفین ذی نفع از مسلمات آن است، آمریکا می تواند اگر راجع به اسرائیل یا رفتار تهران در منطقه هم حرفی دارد، بزند. سخن کوتاه، هیئت حاکمه آمریکا باید بداند همان گونه که در آن کشور نهاد مستقر (establishment) فارغ از اینکه کدام حزب دارای اکثریت در دولت و کنگره است، نهاد بالادست و نماینده منافع آمریکا است، در ایران هم روال بر همین است. حوزه منافع ملی در تنگ جغرافیای سیاسی ایران نقاط مختصات ثابتی دارد و مستقل از هر متغیر تابعی است. اگر کاخ سفیدنشینان در پی تغییر جغرافیا هستند، دیگر نه مذاکره جایی دارد و نه احتمال نرمش و مفاهمه ای در کار است. خط قرمز در انحصار کشور خاصی نیست.
                