شنبه ۱۴ اردیبهشت ۱۳۹۸
-----------------------------------------
یادداشت
-----------------------------------------
مسیر خطرناک سعودی علیه ایران
-----------------------------------------

                    عربستان با تصور فشار حداکثری بر ایران، چه در هنگام مذاکرات برجام و چه پس از آن، به دنبال زدن ضربه به ارتقای نقش ایران در منطقه خاورمیانه و جهان بوده است. در ایالات متحده نیز محاسبات نادرستی در چند مرکز مطالعاتی آمریکا وجود داشت که تصور دامن زدن به اختلاف دیدگاه ها در داخل ایران را در سر می پروراندند. ایجاد فرصت برای ولیعهد جوان و ماجراجوی سعودی در خاورمیانه نیز همسویی میان تیم جدید هیئت حاکمه ایالات متحده و سعودی ها را نشان می دهد اما نتایج آن، دنباله ای از اشتباهات محاسباتی ایالات متحده است. تحلیلی وجود داشت مبنی بر اینکه حمله به یمن و دامن زدن به مواضع رسانه ای علیه ایران، رقابت داخلی میان اعراب را کم رنگ خواهد کرد. بعد از بروز بحران روابط میان اعراب با یکدیگر مانند آنچه درباره سوریه، عراق، قطر و لبنان رخ داد، ثابت شد اعراب هژمونی عربستان را نمی پذیرند. ایران هم تلاش کرده همچنان از موضع دیپلماسی، شرایط خاورمیانه، برخی ارتباطات پشت پرده، حرکت برخی کشورها به سمت رفتارهای تروریستی و مسابقه تسلیحاتی و... را به کشورهای مختلف گوشزد کرده و عربستان به عنوان عامل ثبات زدا در منطقه، شناسانده شود. البته امکانات رسانه ای در منطقه و جهان و دادن امتیازات بی حساب و کتاب به ترامپ و ارتباط پولی با برخی اعضای کنگره و سنا، سعودی ها را امیدوار به ایجاد حاشیه امن کرده بود، اما ماجرای قتل جمال خاشقچی، وضعیت آنان را بدتر کرد و جهان نسبت به رفتارهای عربستان بیش از گذشته حساس شده است. تصور این بود بعد از اعلام پایان معافیت هشت کشور وارد کننده نفت ایران، لابی قدرتمند انرژی در ایالات متحده، عربستان را دعوت به تولید روز افزون می کند تا با فرصت نفت ارزان، تولید و صادرات نفت شیل را دنبال کنند و از طرف دیگر با ایجاد تنش در منطقه، به فروش تسلیحات ادامه دهند. ایران به عنوان یک کشور دموکراتیک، با ثبات و مسئولیت پذیر در ارتباط با کشورهای گوناگون، باید مجموعه ای از اندیشه ها و طرح ها را تبیین کند و مخاطراتی را که اتفاقات اخیر در آمریکا و منطقه برای اقتصاد، امنیت و صلح و ثبات منطقه و جهان در پی دارد، به جهانیان گوشزد کند. دونالد ترامپ، جان بولتون و پمپئو در پی ایجاد نوعی در هم ریختگی در خاورمیانه هستند و با این رویه عملا سعی می کنند واقعیت های تحمیلی ایجاد کنند. ترامپ سعی کرد با فضاسازی های کاذب علیه ایران، به نتانیاهو کمک کند تا در انتخابات داخلی اسرائیل پیروز شود. ماجرای انتقال سفارت امریکا به بیت المقدس و همچنین ادعای مالکیت اسرائیل بر بلندی های جولان، همزمان با سکوت کشورهای عربی که همواره ادعای حمایت های عربی دارند نشان داد سعودی ها همچنان تصمیم ندارند نسبت به تغییر مواضع، اقدام خاصی انجام دهند. قبل از اینکه کشورهای منطقه، عربی و اسلامی بخواهند اقدامی برای جولان انجام دهند، باید نگران سرزمین های خودشان هم باشند؛ برای مثال اگر روزی ترامپ اعلام کرد که صحرای سینا هم طبق فرمولی که پمپئو بیان کرده باید دودستی به اسرائیل داده شود، در این صورت مصر هم باید این نگرانی را نسبت به سرزمین خود داشته باشد، حتی عربستان هم باید نگران تمامیت ارضی خودش باشد؛ چراکه زمانی یهودی ها در اطراف مکه و مدینه زندگی می کردند. سعودی ها برای تداوم استفاده غرب از رفتارهای ثبات زدای اسرائیل علیه ایران، سکوت پیشه کرده اند، در حالی که دست درازی به سرزمین هایی که آنها به عنوان سرزمین عربی نام گذاری کرده اند، حداقل باید این واکنش را درپی داشته باشد که آنها نسبت به تعامل اقتصادی و تجاری با رژیم صهیونیستی تجدید نظر کرده و همچنین از دولت سوریه برای حضور در اجلاس اتحادیه عرب که در تونس تشکیل شد، دعوت کنند. اینها نشان می دهد علائمی از بهبود رفتار سیاست های عربستان سعودی علیه ایران مشاهده نمی شود. باید منتظر ماند و دید ریاض پس از ملاحظه این همه رفتارهایی که انجام داده و شکست هایی که متحمل شده است، چه زمانی می خواهد در رفتارها و سیاست های اعلامی و تبلیغاتی خود تجدیدنظر کند. پس از ماجرای قتل جمال خاشقچی این انتظار وجود داشت که آنها برای کاهش فشارها و توازن در مناسبات در سیاست خارجی خود تجدید نظر کنند. آمریکا اندکی فشار آورد و باید عربستان به بی حاصل بودن اقدامات مخرب خود پی برده باشد اما هنوز درباره ایران این مسئله دیده نمی شود. اینکه سیاست های عربستان نسبت به ایران چه زمانی تعدیل پیدا می کند، معلوم نیست و هنوز نشانه ای بروز نکرده است؛ هرچند در برخی رسانه های سعودی و حتی در سطح وزارت خارجه این کشور، ایران ستیزی کاهش یافته است. آنها باید بدانند افزایش تنش با ایران و بهبود مناسبات با اسرائیل و حرکت به سوی این رژیم، کمکی به حل مشکلات کشورهای عربی نمی کند و این مسئله فقط هم در مورد ایران نیست؛ به عبارت دیگر، بهبود مناسبت با اسرائیل موجب می شود این دولت ها با ملت های عربی دچار تنش شوند. 
مقامات سعودی حتی در سفرهای خود تلاش می کنند با ارائه بسته های تشویقی، حمایت این کشورها از سیاست های تحریمی آمریکا علیه ایران را جلب کنند که این مسئله می تواند به کاهش صادرات انرژی ایران به این کشور منجر شود. بی توجهی به آستانه تحمل باعث شد مقام معظم رهبری نیز در واکنشی جدی، نشان دهند از اصلاح رفتار دیپلماسی عربستان ناامید شده اند. علاوه بر این سخنان اخیر ایشان، فصل جدیدی از روابط و نوع نگرش مسئولان اجرائی را نسبت به عربستان باز می کند. سعودی ها همچنان با استفاده از امکانات بیت المال و ظرفیت های خدادادی علیه مردم خود، منطقه و جهان اسلام گام برمی دارند و در داخل این کشور، سیاست سرکوب را دنبال کرده و اعدام های دسته جمعی انجام می دهند. در گذشته مسئولان ایران، عربستان و هیئت حاکمه سعودی را به وحدت اسلامی و اصلاح روش های نادرست دعوت می کردند، اما به نظر می آید واکنش های اخیر و یادآوری هزینه هایی که ایران برای حفظ امنیت این کشورها پرداخته و در سخنان دکتر روحانی بازتاب یافت، ناامیدی از هیئت حاکمه سعودی را بیشتر کرده است. 
                