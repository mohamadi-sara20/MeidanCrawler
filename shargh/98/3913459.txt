شنبه ۱۸ خرداد ۱۳۹۸
-----------------------------------------
یادداشت
-----------------------------------------
رمز انتظار فرج از پانزده خرداد
-----------------------------------------

                    عید سعید فطر امسال منطبق شد با سالروز رحلت امام خمینی کبیر و سالروز قیام پانزده خرداد! این عید بر همه مومنان روزه دار و ملت بزرگ ایران مبارک باد! در بین وقایع تاریخ معاصر ایران، قیام پانزده خرداد جایگاه ویژه ای دارد. اگر گفته شود انقلاب اسلامی و پیروزی 22 بهمن 1357 ریشه در این قیام بزرگ مردمی داشته است، سخن گزافه ای نیست.ملت بزرگ ایران، پس از امواج آگاهی بخشی که سیدجمال الدین اسدآبادی ایجاد کرد و به نهضت ضد استعماری و ضد انگلیسی تحریم تنباکو از سوی میرزای شیرازی منجر شد و بعدا هسته های اولیه قیام مشروطیت را شکل داد، مبارزات ضد استبدادی خود را به سطح چشمگیری ارتقا داد. این سطح رشد یافته را در هیچ یک از ملل منطقه نمی بینیم و در مقایسه با جهان توسعه یافته نیز فقط با انقلاب کبیر فرانسه و مبارزات ضد برده داری مقارن استقلال آمریکا قابل قیاس است.فتح تهران به دست قوای ستارخان و باقرخان بعد از به توپ بستن مجلس توسط محمدعلی شاه و با عاملیت و فرماندهی لیاخوف، با انحرافات کمیته مجازات و وصل به جریانات تروریستی شبه روشنفکری به انحراف رفت و عکس العمل آن قیام جنگل و نهضت میرزا کوچک خان بود که نخستین بارقه های دین خواهی و پیدایش اسلام سیاسی را در ایران ایجاد کرد. این بارقه، از طرف رضا شاه سرکوب شد و جریان دموکراسی خواهی فقط به تغییر سلطنت و جایگزینی شاهی به جای شاه دیگر انجامید. تنها مقاومت سازمان یافته را مرحوم مدرس شکل داد و شخصیت بزرگی مانند دکتر مصدق نیز در این مقطع نتوانست نتیجه دلخواهی به دست آورد. رضا شاه با بهره گیری از نگرانی های امنیتی که بر اثر اقدامات انحرافی کمیته مجازات ایجاد شده بود و ناامنی های منطقه ای و سربرآوردن حکومت های ملوک الطوایفی که با حمایت مستقیم استعمار انگلیس در سراسر ایران رخ داده بود، حمایت تلویحی روشنفکر نمایان تحول خواه را کسب کرد و نخست رئیس الوزرایی و سپس شاهنشاهی پهلوی را با استبدادی شدیدتر و وابستگی عریان تر بنیان گذاری کرد؛ اما مبارزات آگاهانه مردم ایران متوقف نشد و سیر تکاملی خود را با تجربه اندوزی از تحولات و نوسانات جریانات سیاسی ادامه داد.
جنگ دوم جهانی و مقاومت بلشویک ها در نبرد استالین گراد، و تبدیل ایران به پل پیروزی و کنفرانس تهران، فضایی از آزادی های سیاسی در سال های پس از شهریور 1320 ایجاد کرد که با جایگزینی پهلوی دوم و استمرار استبداد متوقف شد. خیزش ملی شدن صنعت نفت از سوی دکتر مصدق و سرکوب آن، سیر عبور از ملی گرایی به نهضت اسلامی را شکل داد و پانزده خرداد آغاز این تحول بود. رمز انتظار فرج از پانزده خرداد که امام (ره) می فرمودند، در همین نقطه عطف تحول زا در سیر مبارزات تاریخی ملت بزرگ ایران نهفته است. طبق خاطرات تیمسار حسین فردوست، عمق و عظمت این قیام، و ارزیابی که رژیم از آن داشته است، به میزانی بود که شیرازه نظام امنیتی رژیم گسیخته و شاه مانند 25 مرداد 32 که کشور را ترک کرد، آماده فرار از ایران شده بود. او نقل می کند که غفلت انقلابیون در بعد از ظهر پانزده خرداد که پیروزی را قطعی تصور کرده و صفوف متشکل خود را از دست دادند، به علاوه اقدامات او (فردوست) که یگان های باقی مانده گارد شاهنشاهی را سازمان دهی کرده و به خیابان ها گسیل کرد، منجر به سرکوب نهضت شده و مردم با تحمل شهدای فراوان و کشتار بی رحمانه، شکست خوردند. امام (ره) در سخنرانی معروف کاپیتولاسیون در فیضیه به این موضوع اشاره کردند و گفتند رژیم می گوید فاجعه پانزده خرداد، من هم می گویم فاجعه! اما فاجعه از این باب بود که توپ و تانک و سلاح هایی که از پول این ملت خریده شده بود، برای شلیک به همین ملت به کار گرفته شد (که با گریه و شیون حضار و مستمعان همراهی شد). این سخنرانی ضد استعماری مشهور و شجاعانه، اسباب تبعید ایشان به ترکیه و بعدا به عراق را فراهم کرد. به این صورت نهضت انقلاب اسلامی با رهبری امام خمینی (ره) از این مقطع آغاز شد؛ نهضتی که آغاز کننده یکی از بزرگ ترین تحولات دنیای معاصر شد و فرج مورد انتظار امام (ره) را محقق کرد. 
                