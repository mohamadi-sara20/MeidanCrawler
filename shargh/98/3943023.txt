سه‌شنبه ۱۵ مرداد ۱۳۹۸
-----------------------------------------
یادداشت
-----------------------------------------
فساد و محاکمه مدیران ارشد بانکی
-----------------------------------------

                    دادگاه رسیدگی به جرائم اقتصادی وارد مرحله واقعی رسیدگی های قضائی و برخورد با مسببان شرایط فعلی اقتصاد کشور شد. محاکمه ولی اله سیف، رئیس بانک مرکزی و احمد عراقچی، معاون ارزی سابق بانک مرکزی را باید آغازی بر محاکمه همه معماران به هم ریختگی اقتصاد امروز ایران دانست. یک سالی از نوسانات شدید ارزی می گذرد، در مرداد 97 دستگیری وحید مظلومین، معروف به سلطان سکه و سپس بازداشت معاون ارزی بانک مرکزی، نوید این را می داد که مسئولان قضائی کشور سرچشمه تخلفات سازمان یافته ارزی را که باعث اخلال در نظام اقتصادی کشور می شود، این بار در کانون بانک مرکزی شناسایی کرده اند. ظاهرا اتهام آقای وحید مظلومین خرید سکه به مقدار زیاد بود، گرچه  خرید یا فروش سکه به تنهایی نمی تواند جرم باشد، اما شیوه ای که وحید مظلومین را به گاوصندوق بانک مرکزی وصل می کرد، باید در همان مرداد 97 مسئولان بانک مرکزی را پای میز محاکمه می کشاند. فعالان اقتصادی، دوران سیاه بانک مرکزی را زمان ریاست سیف می دانند. در این زمان بود که بانک مرکزی بازار خرید سکه را تحریک کرد و باوجود اینکه ادعا می شد بانک مرکزی آن اندازه طلا ندارد که در مقابل پیش فروش سکه بتواند با ضرب سکه بازار تحریک شده را اشباع کند، قیمتی که برای پیش خرید سکه ازسوی بانک مرکزی اعلام شد درهمان زمان نصف قیمت بازار بیرونی سکه بود. همین امر هم باعث شد عده ای در سایه حمایت مسئولان وقت بانک مرکزی چندین هزار سکه پیش خرید کنند. تب خرید سکه با اعلام بانک مرکزی وقتی بالا رفت، آقای سیف در سوم مرداد 97 و در اوج آشفتگی بازار ارز از ریاست بانک مرکزی استعفا داد و رسانه ها در آن تاریخ از کناره گیری یاد کردند! نمی دانم رئیس جمهور با چه منظوری باوجود اشراف به عملکرد مدیران بانک مرکزی در دوره ریاست سیف ایشان را در 22 شهریور به عنوان مشاور رئیس جمهور در امور پولی و بانکی منصوب کرد؛ این انتصاب را فعالان بازار در واقع چتر حمایتی آقای روحانی از رئیس بانک مرکزی مستعفی خود تلقی کردند. محتوای حکم انتصاب آقای سیف هم سمت و سو دار بود: «جناب آقای دکتر ولی اله سیف -نظر به مراتب تعهد توان علمی و سوابق مدیریتی جناب عالی- به موجب این حکم به عنوان مشاور رئیس جمهور در امور پولی و بانکی منصوب می شوید. امید است با توفیق الهی در خدمت به ملت شریف ایران و نظام جمهوری اسلامی با رعایت اصول قانون مداری، اعتدال گرایی و منشور اخلافی دولت تدبیر و امید موفق باشید». گرچه دیوان محاسبات که برابر اصل 54 قانون اساسی مستقیما زیر نظر مجلس شورای اسلامی است و برابر اصل 55 قانون اساسی، به کلیه حساب های وزارتخانه ها، موسسات، شرکت های دولتی و سایر دستگاه هایی که به نحوی از بودجه کل کشور استفاده می کنند، رسیدگی و حسابرسی می کند، به پرونده بانک مرکزی ورود پیدا کرد و در بهمن 97 تخلفات بانک مرکزی را محرز دید و در اقدامی قابل قبول حکم بر انفصال رئیس بانک مرکزی و معاونان ایشان داد. احکام دادستان دیوان محاسبات قابل تجدیدنظر در شعب تجدیدنظر دیوان محاسبات است و با اعتراض رئیس منفصل بانک مرکزی به رای صادرشده در تاریخ 29/8/97 حکم بدوی تایید و راه حضور آقای سیف در هیئت دولت در قامت مشاور رئیس جمهور در امور پولی و بانکی مسدود شد، متاسفانه در قوه قضائیه که اواخر دوره ریاست آقای سیف بر بانک مرکزی، با پرونده های فساد موسسات مالی مواجه شده بود و پرونده چندین موسسه که به گفته ریاست محترم وقت قوه قضائیه، آیت الله لاریجانی، بیش از 37 هزار میلیارد تومان سپرده های مردم را حیف و میل کرده و با پرداخت بهره های نجومی بعضا تا 89 درصد اقتصاد کشور را در تنگنا قرار داده بودند، اراده برخورد با مسئولان بالای بانکی کشور نبود. مهم تر از آن از این منظر که نظارت بر موسسات مالی بر عهده بانک مرکزی است؛ مسئولان بانک را تعقیب نکردند، زمانی که اعتراضات سپرده گذاران که به تحریک جناح های خاصی صورت گرفته بود به خیابان ها کشیده شد و عده ای از اعتراض سپرده گذاران که بحق خواهان استرداد سپرده های خود بودند سوء استفاده کردند و شعارهای ساختارشکنانه دادند، مسئولان کشوری به اجبار به گفته آقای روحانی رئیس جمهور -دست در جیب مردم- کردند و اعتراضات خیابانی را کنترل کردند، به باور نگارنده سبب اصلی شعارهای ساختارشکنانه و نیز آشفتگی بازار ارز و سکه و از همه مهم تر وضعیت بانکی کشور که با تاسف عنوان بانکداری اسلامی را هم یدک می کشد، کسانی هستند که سال ها در سمت های مدیریتی بانک ها را در کارنامه بانکی خود دارند.
بانکداری اسلامی را باید از محمد یونس، بانکدار و اقتصادانان بنگلادشی، آموخت؛ بانکدار و اقتصاددانی که با تاسیس «بانک گرامین» که مبدع وام های کوچک و قرض الحسنه در قالب عقود اسلامی است، او که برنده جایزه صلح نوبل در سال 2006 است، توانست سیمای اقتصادی بنگلادش را دگرگون کند. در زمان اهدای جایزه صلح نوبل کمیته اعطای جایزه، با افتخار اعلام کردند: جایزه صلح نوبل به محمد یونس به پاس خدمات او در جهت «توسعه اقتصادی و اجتماعی از پایین» اهدا می شود. او مبدع انقلاب خاموشی است که با تامین اعتبارات کوچک به فقرای روستایی در کشور به شدت فقیر و پر جمعیت بنگلادش کمک کرد و توانست همه مناسبات ربوی بانکداری را کنار بگذارد و میلیون ها نفر از مردم بنگلادش را با مبالغ کم صاحب شغل و تولید کند.
محمد یونس سه سال قبل از انقلاب ایران بانک گرامین خود را با این نیت که به مردم فقیر بنگلادش کمک کند، تاسیس کرد تا سال 2006 که جایزه صلح نوبل را به او اعطا کردند. او به بیش از پنج میلیون و 300 هزار نفر وام هایی پرداخت کرد که همگی صاحب شغل و موسسه تولیدی شدند. راه و روش محمد یونس این است که متقاضیان وام «گروه همبستگی» تشکیل می دهند و این گروه کوچک تقاضای وام می کند، جمع گروه بازپرداخت وام را تضمین می کنند. موضوعاتی که بیشتر مد نظر بانک گرامین برای پرداخت قرض و وام است، بیشتر حول این محورها می چرخد «ساختن خانه» تامین وسایل ماهیگیری برای بخش اعظم صیادی بنگلادش - سرمایه اولیه برای کارگاه های کوچک نساجی و خیاطی، آبیاری زمین های کشاورزی 43 سال از تاسیس بانک گرامین می گذرد و چون متمولین بنگلادش به کار محمد یونس ایمان پیدا کردند، بانک او را محل امانت پول های خود قرار دادند. با این پول ها که بهره ای به صاحبان آن پرداخت نمی شود، در واقع از سنت حسنه قرض الحسنه اسلامی پیروی می کنند، این پول ها به متقاضیان کار با کارمزد اندک پرداخت می شود، مردم بنگلادش عاشقانه محمد یونس را دوست دارند. به سخنان چند نفر از وام گیرندگان از سایت بانک گرامین اشاره می کنم: «با این قرضه کوچک من توانستم حیوانات، مرغ و بز تربیت کنم و زمینم را کشت کنم، من فقط با یک قرضه دو هزار تاکا- واحد پول بنگلادش - آغاز کردم و تاکنون قادر شده ام 200 هزار تاکا به دست آورم، من کودکانم را به مدرسه می فرستم، حالا مشکلی ندارم و خوش هستم».
یکی از زنانی که از وام بانک گرامین استفاده کرده است، می گوید «من گدا بودم و سربار جامعه با قرضه کوچک سه هزار - تاکا - با تجارت اسباب بازی سازی پلاستیکی آغاز کردم، اکنون صاحب کارگاه تولید اسباب بازی هستم. هیچ کس باور نمی کند که من روزی نه چندان دور گدا بودم».
به ایران بازگردیم. در دوره ریاست مدیران سابق و اسبق بانک مرکزی ده ها بانک خصوصی پروانه تاسیس گرفتند و ده ها موسسه مالی با جواز رسمی یا بدون جواز شروع به فعالیت کردند؛ اما فعالیت آنان به نفع مردم عادی نبود. مشتریان این بانک ها و موسسات مالی هزاران میلیارد پول را بدون تضمین گرفتند و از چرخه تولید خارج کردند یا پول به خارج از کشور رفت یا ویلاهای چند صد میلیاردی ساخته شد. کافی است سری به خیابان های شهر محل سکونت خود بزنید. گران ترین ساختمان ها متعلق به بانک هاست. دور یک میدان چندین بانک با اسراف تمام در ساخت وساز و مبلمان خود سر برآورده اند، یقه سفیدهایی که حق المشاوره سه میلیارد تومانی گرفتند، عواملی که هزاران سکه را با رانت اطلاعاتی خریدند و در اندک زمانی با دو، سه برابر شدن قیمت طلا و سکه به سودهای میلیاردی رسیدند. آیا باورکردنی است که در کشور اسلامی ایران با انقلابی که با خون جوانان وطن رویید، بدهکاران بانکی پیدا شوند که هزارو 300 میلیارد تومان بدهی بانکی داشته باشند.
این بدهکاران در خوش بینانه ترین وضع، پول بانک را صرف مستغلات و املاک کردند و با قیمت گذاری کاذب چندین برابر وام دریافتی ارزش افزوده به جیب زدند. کافی است ساختمان هایی را که در این مدت با استفاده از وام بانکی ساخته شد و خالی مانده است، با یک آمارگیری ساده سرشماری کنیم. سازندگان برج های آن چنانی وام دریافتی را چندین برابر کردند و با استفاده از حمایت مدیران بانک ها از پرداخت وام دریافتی به امید افزایش قیمت املاک ساخته شده با پول بانک که هم اصل و فرع را افزایش دستوری قیمت ها تامین می کند و هم چندین برابر سود انباشت شده نصیب اینان می شود، در قالب معوقات بانکی تعریف می کنند.
ظاهرا با مدیریت فعلی سیستم بانکی چرخ اقتصاد کشور تا ابد لنگ است. در کشورهای توسعه یافته برای نگهداری پول در بانک ها باید دستمزد پرداخت کرد. سود وام اعطایی در این کشورها تک رقمی است و با یک یا دو درصد محاسبه می شود. مدیران فعلی بانک ها با سودهای کلانی که از مشتریان خاص خود می گیرند، به فکر مردم عادی نیستند و همین موضوع باعث رکود اقتصادی و توقف تولید در کشور شده است. آرزو این است که اراده فعلی حاکم بر قوه قضائیه که برخورد با دانه درشت ها و یقه سفیدهایی است که در سال های گذشته زیر چتر حمایت مسئولان ارشد بانک مرکزی و نبود نظارت قانونی این بانک کمر اقتصاد ملی را شکسته اند، کماکان ادامه پیدا کند.
                