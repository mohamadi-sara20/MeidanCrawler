شنبه ۱۲ مرداد ۱۳۹۸
-----------------------------------------
type_unknown
-----------------------------------------
40 سالگی نخستین انتخابات آزاد
-----------------------------------------

                    40 سال پیش در چنین روزی دولت مستعجل قانون از یک محاق هفتادوچندساله بیرون آمد و این بار درخشان تر از هر زمان دیگر، در هیئت جمهوری اسلامی ایران تولدی دیگر باره آغاز کرد. روزنامه جمهوری اسلامی فردای روز انتخابات در گزارشی با عنوان «اولین انتخابات آزاد برگزار شد»، نوشت: «دیروز ایران یکپارچه شور انقلابی بود، صف های تشکیل شده در مقابل حوزه های اخذ رای یادآور خاطره رفراندوم عظیمی بود که طی آن ملت مسلمان ایران یک صدا به جمهوری اسلامی رای دادند». از این قرار ملتی که تا چند ماه پیش با شعار «یک ملت یک دولت آن هم به رای ملت» به گفتمان «دولت قانونی» امام خمینی لبیک گفته و خیابان های انقلاب را در سراسر میهن در زیر گام های غرور و افتخار به لرزه در آورده بودند، در 12 مرداد 1358 تولدی دوباره پای صندوق های انتخابات آزاد یافت. برای نخستین بار در تاریخ این ملت مفهوم «دولت قانونی»، «قانون اساسی» و«انتخابات آزاد» در هم تنیده شد و هویت ملی ایرانیان از معبر برآمیزی با آن سه عنصر طلایی عنوان نخستین هویت ترکیبی و سه فرهنگی را کسب کرد. 
رهبری معظم انقلاب در بیانیه «گام دوم انقلاب» توصیفی درخشان از نحوه  ترکیب آن عناصر به دست داده اند: «انقلابیون اسلامی بدون سرمشق و تجربه آغاز کردند و ترکیب جمهوریت و اسلامیت و ابزارهای تشکیل و پیشرفت آن، جز با هدایت الهی و قلب نورانی و اندیشه بزرگ امام خمینی به دست نیامد». 
در گذار از نظریه به عمل و از سویه فکری معماری جمهوریت و اسلامیت به «ابزارهای تشکیل و پیشرفت آن»، شاهد پرتوافکنی اندیشه آن قلب نورانی بر صندوق انتخابات آزاد بودیم. از آن لحظه تاریخی به بعد، مشروعیت و مقبولیت حاکمیت با صندوق انتخابات آزاد، به مثابه میعادگاه ملی و نقطه درهم جوشی و ترکیب جمهوریت، اسلامیت و ایرانیت پیوند می یافت. اگر آن ترکیب طلایی میان جمهوریت و اسلامیت، اساس و بنیاد جمهوری اسلامی ایران را تشکیل می دهد، ساختار شکنی در ارکان سه وجهی «جمهوری، اسلامی، ایرانی» نیز باید عملی سرنگونی طلبانه محسوب شود. عقلانیتی شیطانی که این روزها در پس تحریم ظریف عمل می کند به طور مستقیم ساختار دولت- ملت میهن ما را به آماج اصلی تهاجم خود بدل کرده است. بی سبب نیست که می بینیم آمریکا در تحریم اخیر، سرشت سخنگویی ظریف را مورد تهاجم خود قرار داده و می خواهد بگوید ظریف سخنگوی ایران در جهان نیست. از سوی دیگر، توییت های پمپئو را باید به خاطر آورد که گفته بود «حامی صدای مردم ایران» است و می خواهد شرایطی فراهم کند که «صدای مردم شنیده شود». آن توییت ها و این تحریم یک معنا بیشتر ندارد: آمریکا اصل انقلابی، انتخاباتی و دموکراتیک «یک ملت یک دولت» را به آماج اصلی و بنیادی خود تبدیل کرده است. 
آمریکا در بعد روانی تحریم های خود به طور مستمر می کوشد نشان دهد و چنین القا کند که ایرانیان نمی توانند سخنگوی خود باشند و نمی توانند هستی ملی خود را در قالب «یک دولت=یک ملت» نمایندگی کنند، بنابراین نمی توانند دولتی از آن خود داشته باشند و باید ازسوی «دولتی دیگر» نمایندگی شوند. آیا کسانی که در داخل کشور با کج اندیشی دستاوردهای برجام و عملکرد دیپلماسی نظام را تخریب کردند، به نوعی دیگر و البته به طور ناآگاهانه و ناشیانه، در همان خط پیش گفته آمریکایی گام نمی زنند؟ آیا نباید درباره سرمنشا های اصلی و صهیونیستی تهاجم به دیپلماسی و اصل دولت مداری مردم سالارانه و دموکراتیک مشکوک شد و دست های پنهانی را چه در اردوگاه «تیرانا» و چه در برخی تریبون های رسمی و محافل غیر رسمی داخلی دید که علیه اصل دولت- ملت جهت گیری می کنند؟ برای مقاومت در مقابل آن تهاجم صهیونیستی و تروریستی که در جنبه روانی خود ترور و تحریف تاریخ انقلاب را مدنظر خود قرار داده، بازگشت به تاریخ انقلاب و به 12 مرداد 58، یعنی بازگشت به لحظه تاسیس ملت-دولت در دل نهاد انتخابات آزاد می تواند رهگشا باشد.  تاریخ نشان داد که برخی از بازندگان نخستین انتخابات آزاد جمهوری اسلامی آداب باخت را نمی دانستند. نخستین نفراتی که با اختلاف نزدیک به دو میلیونی از نفر اول انتخابات مجلس خبرگان قانون اساسی (مرحوم آیت الله طالقانی) از راه یابی به مجلس بازماندند، مرحوم علی اصغر حاج سیدجوادی و مسعود رجوی بودند که هرکدام چیزی نزدیک به 300 هزار رای آوردند. عبدالکریم لاهیجی و رقیه دانشگری (نماینده سازمان فداییان خلق) هم در مراتب بعدی قرار داشتند، در تهران آن روز. ترکیب کاندیداها نشان می دهد که صدای همه طیف ها و همه جریان های سیاسی و ملی و مذهبی و کمونیستی و قومیتی در انتخابات آزاد آن روز شنیده شد. صداوسیمای جمهوری اسلامی در آن ایام صداوسیما و زبان همه ملت با همه گوناگونی های فرهنگی آن  بود. امروز نیز رسانه ملی با تکیه بر آرشیوهای غنی خود می تواند به زبان تصویر، حلقه های مفقوده تاریخ انقلاب را به نسل های جدید نشان دهد و اجازه ندهد سارقان آرشیو های ملی در آن سوی مرزها و در دل تاریک خانه های تحریم و جنگ افروزی برای نسل های جدید، «گذشته سازی» کنند.  در آستانه انتخابات 12مرداد همه نامزدهای احزاب و سازمان های مذهبی و غیر مذهبی و کمونیستی و مجاهد خلقی شانس آن را یافتند که در صداوسیمای ملت به معرفی اهداف حزب و سازمان خود و محورهای پیشنهادی برای قانون اساسی مطلوب خود بپردازند. برای توصیف تابلویی چنین رنگی و متکثر، چه تیتری می توانست گویا تر از آنچه فردای انتخابات تبدیل به زیور صفحه نخست روزنامه جمهوری اسلامی شد، انتخاب شود؟ 
متاسفانه جریان های ناامید از انتخابات از همان فردای انتخابات راه دیگری را در پیش گرفتند که از معبر رام کردن و فرعی کردن انتخابات می گذشت. آنها می گفتند اصل را باید بر اصالت انقلاب استوار کرد اما در مقام عمل فرعی سازی انتخابات و انتخاب و گزینش دموکراتیک ملت در دستور کار به ظاهر «انقلابی» آنان قرار گرفت. اگر خود را در نقطه انتخابات 12 مرداد 1358 قرار دهیم و از سیر بعدی رویدادها تقدیرزدایی کنیم می توان به این نتیجه رسید که چه بسا آشوب سازی ها در گوشه و کنار کشور و قیام مسلحانه در برابر حاکمیت برخاسته از انتخابات های متعدد، می توانست هرگز رخ ندهد اگر که آن گروه ها و آن جریان ها به القا و جعل تضاد و تقابل میان «انقلاب» با انتخابات نمی پرداختند و فرعی سازی انتخابات در برابر انقلاب مورد نظر خود را به مشی  مسلط برخورد با حاکمیت برخاسته از انتخابات تبدیل نمی کردند. امروز باید از آن تاریخ عبرت آموزی کرد و شگردها و شیوه های فرعی سازی انتخابات را رمزگشایی کرد: فرعی سازی انتخابات در سویه فکری خود ریشه در یک وارونه سازی و جابه جایی در اصل نظارت داشت؛ چه کسی باید بر چه کسی نظارت کند؟ 
گروه های مدعی «پیشتازی» و«پیشگامی» در انقلاب (واژگانی که در همان ایام تبدیل به اسم مستعار سازمان های کمونیستی یا مجاهد خلقی شد) به چیزی کمتر از نظارت تامه بر ملت قانع نبودند. می گفتند ملت و خلق هرگز ملت نخواهند شد مگر اینکه در سازمان و جریان «پیشاهنگ ملت» ذوب شوند. امام خمینی(ره) درست در نقطه مقابل این تفکر انحرافی، حاکمیت و نظارت را از آن ملت می دانست و با هر آن چیزی که انتخابات و نظارت تامه ملت بر سرنوشت خود را مخدوش کند، مخالفتی قاطع داشت. امام می گفت اگر در صدر مشروطه علما و روشنفکران متعهد از انتخابات کنار نمی رفتند «و قبضه کرده بودند مجلس را» پیروزی استبداد امکان پذیر نبود. این همان بصیرتی است که 12 مرداد را به 14 مرداد و به نهضت مشروطیت متصل می کند. در نقطه اتصال آن دو جنبش عظیم ملی است که تلاش یک صدساله  و بیشتر، برای حاکمیت قانون و برای ابتنای ملت- دولت بر قانون اساسی و انتخابات، پربودگی معنایی خود را آشکار می کند. 
                