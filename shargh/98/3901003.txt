پنج‌شنبه ۱۹ اردیبهشت ۱۳۹۸
-----------------------------------------
یادداشت
-----------------------------------------
حمله به شفافیت برای پنهان کردن فساد
-----------------------------------------

                    بعد از انتشار اسامی افراد زیرمجموعه وزارتخانه تعاون، کار و رفاه اجتماعی با شناسایی اعضای دوشغله هیئت مدیره های شرکت های این وزارتخانه، همچنین بازنشسته ها و افرادی با مدرک غیر مرتبط، رسانه ها و افکار عمومی این فهرست در از زوایای گوناگونی مورد تحلیل قرار گرفت. اگر رویکرد شریعتمداری، وزیر تعاون، کار و رفاه اجتماعی، در ابتدای دوره حضور خود در این وزارتخانه و تاباندن نورافکن ها به تاریکخانه شرکت های متعدد زیر مجموعه خود و اعلام اسامی اعضای هیئت مدیره شرکت ها را به عنوان مصداقی از شفافیت بدانیم، او در این بخش نمره خوبی گرفته است. بسیاری از دوشغله ها برکنار شدند و اقدامات اصلاحی مناسبی انجام شد. بعد از این شفافیت او به جوان گرایی روی آورد، به طور جد پیگیر مطالبات کلان شرکت های زیر مجموعه شده و سامانه شفافیت معاملات و قراردادها را ایجاد کرد. این یادداشت قصد آن را ندارد که بگوید در این مدت شفافیت در وزارت یادشده به حد اعلی رسیده؛ ولی راه های رفته اخیر بسیار ارزشمند است. می توان الگوی شفاف سازی مدیران عامل و اعضای هیئت مدیره در وزارت تعاون، کار و رفاه را به عنوان نمونه قلمداد کرد و گفت «می توان در کشور شفاف عمل کرد».در حال حاضر بخش های عظیمی در اقتصاد وجود دارند که تاریک هستند و مشخص نیست حتی مدیران این شرکت ها و مجموعه ها چه کسانی هستند؟ چه سوابقی دارند؟ نمی دانیم اسامی مدیران و اعضای هیئت مدیره شرکت های زیر مجموعه برخی دیگر از سازمان های بازنشستگی خارج از دولت چه ترکیبی دارند؟ یا شرکت های زیر مجموعه های دولت، برخی هلدینگ ها و شرکت های زیر مجموعه های وزارت نفت و صندوق بازنشستگی آن و شرکت های صندوق ذخیره فرهنگیان و... چقدر در مسیر شفافیت حرکت کرده اند. همچنین برای ما مجهول است که اسامی هیئت مدیره شرکت های زیر مجموعه بانک ها و هلدینگ های آنان چه کسانی هستند، فرایند انتصابات در بنیادهای خارج از دولت و معاملات و قراردادهای آنها به چه صورت انجام می شود. جالب این است که هیچ کس، نه نماینده مجلس و نه رسانه ها از وزرای مربوطه و مدیران بنیاد ها خواستار شفاف سازی نشده اند. سوالی که مطرح می شود، این است که چرا فلان سایت یا روزنامه تاکنون خواستار شفافیت در بنیادها نشده است؟ نکته ای که توجه ها را به خود جلب می کند، این است که گویا قرار است هرکس بیشتر شفاف باشد، بیشتر مورد حمله و بازخواست رسانه ای قرار بگیرد. وقتی مسئولی روی به شفافیت آورده، نباید به او به دلیل یک مدیر دوشغله یا بازنشسته در فلان شرکت کوچک حمله شود؛ ولی وزارتخانه ها و مسئولان غیرشفاف دیگر با هزاران مدیر بازنشسته و دوشغله در حاشیه امن باشند. گرچه با آن مدیر متخلف نیز باید در جای خود برخورد کرد. به نظر می رسد مطالبه ای جدی باید صورت بگیرد و مردم و رسانه ها از همه مجموعه هایی که دارای فعالیت های اقتصادی هستند، بخواهند دست کم اسامی مدیران و اعضای هیئت مدیره زیر مجموعه خود را شفاف سازی کنند. نباید غیرشفاف ها و مدیران پنهان کار پشت شفافیت عده ای دیگر پنهان شوند، تیرها به وزیر به دنبال شفافیت بخورد و آن غیرشفاف ها با خیال آسوده در مجموعه های غیرشفاف اقتصادی خود کماکان در حاشیه امن باشند.روی بدبینانه رویه حمله به مسئولان شفاف این است که عده ای با حمله به افراد و نهادهای شفاف قصد دارند حواس مردم را از زیر مجموعه های خود منحرف کنند. درباره شرکت سرمایه گذاری تامین اجتماعی سخن گفته می شود؛ در حالی که این شرکت از هم ردیفان خود شفاف تر است. چرا هیچ رسانه ای به انتصابات قومی و قبیله ای در شرکت سرمایه گذاری یک بانک و انتصاب بازنشستگان در هلدینگ زیر مجموعه برخی وزارتخانه ها نپرداخته و افشاگری نکرده است؟ خلاصه اینکه نمایندگان مجلس، رسانه ها و سیاسیون نباید به گونه ای رفتار کنند که مدیران غیر شفاف در فضای غبارآلود حمله به یک وزیر شفافیت پنهان شوند و ندانند یا نخواهند بدانند که در آن مجموعه های پرابهام چه می گذرد.
                