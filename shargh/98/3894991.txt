پنج‌شنبه ۵ اردیبهشت ۱۳۹۸
-----------------------------------------
type_unknown
-----------------------------------------
سکته هم زمان 3 محکوم
-----------------------------------------

                    
شرق: با چند توییت و تصاویر کروکی تخلف های مالی از سوی نماینده مجلس شروع شد. ماجرا ادامه داشت تا علی بخشایش، پرویز کاظمی و محمدرضا توسلی، مدیران سابق بانک سرمایه، به دادگاه کشانده شدند و گستره تخلف آنها پرونده قطوری را تشکیل داده که پرویز کاظمی درباره آن گفته بود: «به دلیل «عمل چشم»، تنها توانستم 13 هزار برگه از آنها را مطالعه کنم». پرونده این افراد مفاهیم جدیدی مانند «شرکت های کارتن خواب» را به دایره واژ گان اقتصاد ایران اضافه کرد و حضور «پول های کثیف» در عرصه های ورزشی و فیلم سازی را یادآور شد و رقم اختلاس آنها عددی حدود 15 هزار میلیارد تومان ثبت کرد تا یکی از رکوردزنی هایی باشد در میان پرونده های مفاسد اقتصادی.       
اواخر سال پیش این سه نفر به 20 سال حبس، 74 ضربه شلاق در ملاعام و انفصال دائم از خدمات دولتی محکوم شدند؛ اما زمان اجرای حکم در یک اتفاق عجیب ورق برگشت؛ قاضی مسعودی مقام دیروز اعلام کرد: «زمانی که متهمان برای اجرای حکم احضار شدند، نمی دانم چرا هر سه نفر هم زمان سکته کردند و در بیمارستان بستری شدند». حالا پرویز کاظمی به زندان رفته و دو نفر دیگر در بیمارستان بستری هستند. قاضی مسعودی مقام هم تاکید کرده: «معالجات در حال انجام است و گفته ایم اگر محکومان توانایی تحمل حبس را ندارند، باید در بهداری حبس را تحمل کنند».به گزارش «شرق» پرونده تخلف بانک سرمایه یکی از بزرگ ترین پرونده های مفاسد اقتصادی در نظام بانکی بود و قوه قضائیه تخلفات این بانک را «ابر فساد» خواند. در جریان این تخلف اختلاس 15 هزار میلیاردتومانی شناسایی شد و برگردانده نشدن 94 درصد تسهیلات پرداخت شده، ثبت ده ها «شرکت کاغذی» و پرداخت وام به نام آنها، دریافت غیرقانونی 600 میلیارد تومان تسهیلات بانکی به نام کارتن خواب ها و بیش از 250 میلیارد تومان به نام مستخدم منزل و کارگر مغازه، گران نمایی وثیقه ها، حق ماموریت 480 میلیون تومانی، دستمزد 1.5 میلیارد تومانی و... پرونده های قطوری را برای متهمان این پرونده تشکیل داد. علی بخشایش، مدیرعامل سابق بانک، پرویز کاظمی، رئیس سابق هیئت مدیره بانک و وزیر دولت نهم و محمدرضا توسلی عضو سابق حقوقی بانک سرمایه سه متهم اصلی این پرونده بودند. این سه نفر به «مشارکت در اخلال عمده در نظام اقتصادی ایران (از طریق اخلال در نظام پولی و بانکی) و بیش از 40 مورد مشارکت در خیانت در امانت» محکوم شدند.به گفته نماینده دادستان پرویز کاظمی که از سال 1391 تا سال 1394 عضو هیئت مدیره بانک سرمایه بوده، 46 فقره تسهیلات خارج از ضوابط و غیرمجاز به شرکت ها پرداخته که مبلغ آن دوهزارو 488 میلیاردو 339 میلیون تومان اعلام شد. همچنین  بر اساس اعلام قوه قضائیه محمدرضا توسلی هم که در همین مدت (1391-1394) عضو هیئت مدیره بانک سرمایه بوده، 40 فقره تسهیلات خارج از ضوابط و غیرمجاز به شرکت ها (دوهزارو 501 میلیارد و 261 میلیون تومان) پرداخت کرده است.قاضی مسعودی مقام پیش تر درباره اجرای حکم محکومان پرونده بانک سرمایه گفته بود: به طور قانونی اول باید ثبت انجام شود، بعد از ثبت احضار می شود و اگر نیامدند، به الزام وثیقه گذاران اقدام می شود و جلب شان می کنند و فکر می کنم زمان دیگری هم باشد؛ چرا که الان همه سامانه دارند و وقتی ابلاغ می شود، زمان طولانی طی نخواهد کرد. سرپرست ناحیه 36 دستورات ارجاعی را به شعبه اجرای احکام بدهند و اجرای احکام هم اجرا کند. ما تعهدی که داده بودیم، طبق نامه و استجازه در مواردی که پیش بینی کرده بودیم، رای را صادر کردیم. چون ابلاغ باید برمی گشت، نتوانستیم پرونده را ارسال کنیم و بعد از عید در اولین زمان ارسال کردیم و مدیر دفتر ما دستی پرونده را برد و تحویل داد.
نمی دانم چرا هر 3 نفر سکته کردند
بعد از تفهیم اتهام و برگزاری جلسات دادگاه این سه متهم به 20 سال حبس، 74 ضربه شلاق در ملاعام و انفصال دائم از خدمات دولتی محکوم شدند و هفته جاری زمان اجرای احکام آنها بود؛ اما اتفاق عجیبی اجرای حکم آنها را مختل کرد. دیروز قاضی مسعودی مقام، از سکته هم زمان این سه نفر خبر داد. به گزارش میزان، رئیس شعبه سوم دادگاه ویژه مفاسد اقتصادی در پاسخ به این سوال که آیا حکم سه نفر از مدیران سابق بانک سرمایه اجرا شد؟ گفت: زمانی که متهمان برای اجرای حکم احضار شدند، نمی دانم چرا هر سه نفر هم زمان سکته کردند و در بیمارستان بستری شدند.قاضی مسعودی مقام گفت: از پزشکی قانونی خواستیم موضوع را بررسی کند.
حکم ناگهانی نبوده که سکته بیاورد
نعمت احمدی، وکیل دادگستری، درباره برخورد قانون با این اتفاق در گفت و گو با «شرق» توضیح داد: به جای پرسش از چرایی و اظهار تعجب در برابر سکته هم زمان محکومان پرونده باید پرسید این دلیل چقدر نزد دستگاه قضائی پذیرفته شده است؟ بسیاری از متهمان مدعی می شوند که قادر به تحمل زندان نیستند. ما نزدیک به 270 هزار زندانی داریم. بالطبع افرادی هستند که حبس های طولانی دارند یا در بازداشت موقت هستند؛ تعدادی هم کاسه عمرشان سر می آید؛ اما آیا هرکس مدعی شد بیمار هستم یا بیماری لاعلاجی دارم، این را می توان پذیرفت؟ اساسا آیین نامه زندان ها چه می گوید؟ این آیین نامه ناظر بر قوانین زندان است و باید مستند به آن عمل کرد.او ادامه داد: کسانی که به گواه دادگاه مال مردم و بیت المال را تلف کرده و بازنگردانده اند و به قولی آنها که خربزه خورده اند، باید پای لرزش هم بنشینند. بخشایش، توسلی و کاظمی ماه هاست در حال محاکمه بودند، تفهیم اتهام شده اند و از خود دفاع کرده و در نهایت حکم آنها صادر شده است؛ یعنی سابقه رسیدگی داشته و ابتدا به ساکن نبوده که به طور ناگهانی با این حکم روبه رو شوند. خیلی از زندان ها درباره این نوع ادعاها سختگیر هستند، بسیاری از زندانی ها هستند که اعلام کردند یا بهداری زندان اعلام کرده که نمی توانند زندان را تحمل کنند؛ اما پذیرفته نشده است.احمدی با استناد به قانون توضیح داد: برابر ماده 502 قانون آیین دادرسی کیفری هرگاه محکوم علیه به بیماری جسمی یا روانی مبتلا باشد و اجرای مجازات موجب تشدید بیماری یا تاخیر در بهبودی او شود، قاضی اجرای احکام کیفری با کسب نظر پزشکی قانونی تا زمان بهبودی، اجرای مجازات را به تعویق می اندازد. چنانچه در جرائم تعزیری امیدی به بهبودی بیمار نباشد، قاضی اجرای احکام کیفری، پس از احراز بیماری محکوم علیه و مانع بودن آن برای اعمال مجازات، با ذکر دلیل، پرونده را برای تبدیل به مجازات مناسب دیگر با در نظر گرفتن نوع بیماری و مجازات به مرجع صادر کننده رای قطعی ارسال می کند. طبق تبصره این قانون، هرگاه حین اجرای مجازات، بیماری حادث شود و تعویق اجرای مجازات فوریت داشته باشد، قاضی اجرای احکام کیفری، ضمن صدور دستور توقف اجرای آن، طبق مقررات این ماده اقدام می کند.نعمت احمدی در پایان تاکید کرد: به هرحال اینکه این آقایان به این حالت گرفتار شدند، صدور و اجرای حکم آنها ناگهانی نبوده، حدود یک سال درگیر پرونده بودند. امیدوارم که تمارض نبوده باشد. تشخیص آن با پزشک قانونی است.قاضی مسعودی مقام نیز در این باره گفته است: از پزشکی قانونی خواستیم موضوع را بررسی کند. در حال حاضر پرویز کاظمی به زندان رفته است و درباره دو محکوم دیگر، معالجات در حال انجام است و گفته ایم اگر محکومان توانایی تحمل حبس را ندارند، باید در بهداری حبس را تحمل کنند که این موضوع هم در دست بررسی است.
                