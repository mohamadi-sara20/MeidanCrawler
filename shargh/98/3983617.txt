شنبه ۲ آذر ۱۳۹۸
-----------------------------------------
یادداشت
-----------------------------------------
جای خالی رفراندوم برای جراحی اقتصاد
-----------------------------------------

                    حرکت برنامه ریزی شده دشمنان و بدخواهان ایران برای بحران سازی و وادارکردن مردم و مسئولان کشور به رویارویی که به صورت تلاش برای «مدیریت» اعتراض های مردمی و سوء استفاده از احساسات برخی افراد در چند روز گذشته خودنمایی کرد، به خوبی نشان داد آنان آماده استفاده از هر فرصتی برای ضربه زدن به کشورمان هستند. همان گونه که در دی ماه سال 96 و به دنبال مطرح شدن پرونده موسسات مالی غیر مجاز، تلاش شد تصویری نامطلوب از ایران برای انظار عمومی ارائه شود؛ کشوری که مردم به مسئولانش اعتراض دارند و برای بیان اعتراض خود راهی جز آمدن به کف خیابان ندارند! اما گذشت زمان و حضور مردم در صحنه هم در آن ایام هم در ناآرامی های چند روز گذشته که پس از افزایش قیمت بنزین رخ داد، به خوبی نشان داد برخلاف ادعای بدخواهان، نارضایتی و اعتراض مردم به وضع موجود و سوءتدبیر ها، هرگز آبی بر آسیاب دشمنان ایران نخواهد ریخت. با این حال مطالعه آسیب شناسانه این واقعه تلخ که خساراتی به کشور وارد کرد، به منظور درس گرفتن از آن و علاج سوء تدبیر های احتمالی بسیار مغتنم است. در بسیاری از جوامع امروزی و در شرایطی که دولت و مجلس با رای مردم شکل می گیرند، طبعا می توان ادعا کرد تدابیری که دولت ها برای اداره امور و سر و سامان دادن به اقتصاد کشور به کار می گیرند، مورد قبول و حمایت اکثر رای دهندگان است. با این حال دولتمردان درباره تصمیمات مهم و چالش بر انگیز ترجیح می دهند به صورت مستقیم به مردم مراجعه کنند و در قالب همه پرسی، نظر آنان را درباره یک سیاست یا تصمیم خاص جویا شوند. این مراجعه از یک سو خاطر دولتمردان را آسوده می کند که در تشخیص خواست واقعی مردم اشتباه نکرده اند و از سوی دیگر حمایت مردم را از اجرای آن تصمیم و در نتیجه پذیرش آثار و تبعات آن به دنبال دارد. علاوه بر این، رشته مودت و اعتماد متقابل بین مردم و ساختار حکمرانی را مستحکم تر می کند؛ چون مردم قدرت رای خود را دیده و باور می کنند که خواست آنان برای دولتمردان و سیاسیون نه تنها مهم، بلکه تعیین کننده است. دقیقا به همین دلیل تدوین کنندگان قانون اساسی در سال 58 انجام همه پرسی در «مسائل بسیار مهم اقتصادی، سیاسی، اجتماعی و فرهنگی» را در اصل 59 گنجانده اند. با این حال و با وجود برگزاری بیش از 40 دوره انتخابات تا امروز، در چند سال گذشته هر بار رئیس جمهور به امکان اجرای همه پرسی برای حل معضلات اشاره کرده است، از سوی برخی جریان ها چنان با حمله مواجه شده که گویی سخنی شگفت بر زبان آورده است. یکی از قابل مطالعه ترین واکنش ها به پیشنهاد برگزاری همه پرسی از سوی روحانی، در بهمن 93 از سوی مدیر مسئول کیهان مشاهده شد. او در پاسخ به سخنان رئیس جمهور که از این مهم سخن گفته بود، با اشاره به راهپیمایی باشکوه 22 بهمن آن سال و با تیتر «این هم رفراندوم»، به مصادره راهپیمایی به نفع افکار خود پرداخت. از دید وی، همه پرسی یا همان رفراندوم، در صورتی پذیرفتنی است که به صورت تجمع مردمی نه رای گیری با صندوق شکل بگیرد تا بتوان نتایج آن را به دلخواه تفسیر و تصویر کرد. گفتنی است با خواندن یادداشت یادشده می توان چنین برداشت کرد که گویی تمام شرکت کنندگان در مراسم سالگرد پیروزی انقلاب، خواننده وفادار و هم پیمان روزنامه کیهان هستند و بلافاصله این سوال برای خواننده مطرح می شود که پس چرا نامزدهای انتخاباتی حمایت شده از سوی آن روزنامه، سهمی از صندوق آرا نداشتند؟! امروزه در تمام جوامع، مراجعه به مردم و کشف خواست واقعی آنان، ضروری است و بسیاری از دولت ها با هدف نزدیکی بیشتر به مردم و تقویت هرچه بیشتر پایه های حکومت، از این ابزار مشروع و پربرکت حتی فراتر از ظرفیت پیش بینی شده استفاده کرده و پایگاه مردمی خود را به رخ جهانیان می کشند.
با این حال به نظر می رسد استفاده از این ابزار در کشور، به دلیل برخی تنگ نظری ها مغفول واقع شده است. همه پرسی برای کشف نظر واقعی مردم درباره مسائل بسیار مهم و سرنوشت ساز کشور، به ویژه در مرحله تصویب و اجرای سیاست های اجرائی پرحاشیه که به نوعی جراحی اقتصادی تلقی می شوند، امکان سوءاستفاده فرصت طلبان را از بین می برد. برای نمونه، وقتی دولت اجرای سیاست افزایش قیمت بنزین را به نفع مردم تشخیص می دهد، می تواند به دلیل آثار و تبعات گسترده آن، در قالب همه پرسی به مردم مراجعه کند. در این صورت، مردم با شنیدن استدلال های کارشناسی دولتمردان و حامیان این طرح، درک شرایط کشور و آثار آن در یک رای گیری شفاف شرکت کرده و نظر می دهند. وقتی نظر اکثریت گرفته شد، می توان درباره اجراکردن یا نکردن یک برنامه تصمیم گیری کرد و در این صورت برای بدخواهان کشور هیچ گونه فرصتی برای موج سواری و بهره برداری از احساسات افراد فراهم نمی شود. به باور نگارنده، کشور ما در سال های گذشته بارها فرصت استفاده از ابزار همه پرسی و بهره مندشدن از آثار و برکات آن را از دست داده و ناخواسته موقعیت دشمنان کشور را برای گرفتن ماهی از آب گل آلود تقویت کرده است. اینک زمان آن فرا رسیده که با استفاده از این ابزار مشروع، پایگاه مردمی ساختار حکمرانی را به رخ آنان کشیده و به شهروندان اطمینان داد تمکین در مقابل خواست و اراده آزادانه ملت، برتر از هر مصلحتی است. تنگ نظری برخی سخنوران و منتقدان موجب مقاومت در برابر این اقدام منطقی است. همان گونه که برخی منتقدان معمولا در پاسخ رئیس جمهوری که هراز چندگاه یک بار از همه پرسی سخن می گوید، مدعی می شوند اکنون وقت این کارها نیست و باید به مشکلات اساسی کشور پرداخت! گویی از دید آنان کشف خواست واقعی مردم اهمیت ندارد. همان گونه که گفته شد، برخی دیگر از منتقدان نیز علاقه مند به همه پرسی در قالب راهپیمایی هستند تا بتوانند آن را به دلخواه خود تفسیر کنند؛ اما توجه ندارند با این کار موقعیت بهتری برای مخالفان ایران فراهم می کنند؛ زیرا طرف های مقابل، برای بهره برداری از این اتفاق ها، حرفه ای و کارآزموده هستند. اینک وظیفه نخبگان و کارشناسان دلسوز کشور است که با روشنگری خود، همگان را متقاعد کنند انجام همه پرسی و مراجعه مستقیم به مردم، البته در قالب انتخابات شفاف و بدون حاشیه، نه تنها مشکلی ایجاد نمی کند، بلکه اقدامی کارآمد است و باید از هر فرصتی با استفاده از همه پرسی و صندوق آرا، برای بهبود رابطه با صاحبان اصلی کشور همت گماشت.
                