پنج‌شنبه ۲۶ اردیبهشت ۱۳۹۸
-----------------------------------------
عرض حال
-----------------------------------------
مسئولیت تاریخی اروپای سه (E3)
-----------------------------------------

                    درپی خروج آمریکا از برجام در یادداشتی با عنوان «برجام با فرجام، برجام نافرجام» (سرمقاله «شرق» 27/2/97) ضمن گمانه‎زنی درباره فرجام برجام، با آوردن دلایلی این گزاره را که کشورهای اروپایی امضاکننده برجام (موسوم به E3) نمی‎توانند با تبعات خروج آمریکا از برجام ازجمله تحریم‎های ثانویه مقابله کنند، به چالش کشیدم. اینک بعد از گذشت یک سال از آن زمان همچنان این اعتقاد را دارم، ضمن آنکه اشکالاتی را هم بر عملکرد این سه کشور در این مدت وارد می‎دانم. درست است اروپا با محدودیت‎هایی روبه رو است و از نابرابری های قابل توجهی در وزن‎کشی با آمریکا رنج می‎برد، با این حال، قادر بود در این فرصت کافی تعهدات برجامی خود را در قبال تهران که 14 فقره تاییدیه پایبندی به برجام را از آژانس دریافت کرده، انجام دهد تا حداقل کارنامه قابل قبولی از خود به جای می‎گذاشت. جامعه اروپایی در پی خروج هنجارشکنانه آمریکا از برجام نه تنها از این تصمیم یک‎جانبه شریک آتلانتیکی خود فاصله گرفت که حتی جرئت یافت در بیانیه‎های رسمی خود از «دور زدن» تحریم‎ها حرف بزند. در این راستا بود که خانم موگرینی به دفعات از راه‎اندازی SPV به‎عنوان سازوکاری سخن به میان آورد که مراودات تجاری ایران و اروپا را سروسامان دهد و امور بانکی مربوط را در غیاب سوییفت که ایران را مشمول تحریم قرار داده بود، به سرانجام برساند. باوجود این، سازوکار مزبور تاکنون عملیاتی نشده و شرکتی هم که چند ماه است برای این مهم به ثبت رسیده، هیچ تراکنشی را انجام نداده است.اروپا باید به این پرسش پاسخ دهد که چرا سازوکاری که مبانی حقوقی آن (قانون انسداد) از قبل فراهم و ابزار مالی آن (SPV) هم قابل کپی‎برداری بود، باید هنوز در حد یک شرکت کاغذی (اینستکس) باقی بماند؟ بررسی‎ها نشان می‎دهد که اروپا می‎توانست همین قدر کاری هم که صورت گرفته، در وقت کمتری انجام دهد؛ برای نمونه، آیا یافتن میزبان برای استقرار دفتر مرکزی سازوکار مزبور این قدر نیاز به وقت داشت یا برای خرید وقت بود؟ فرانسه که بالاخره میزبانی اینستکس را پذیرفت، چرا از اول این کار را نکرد و دیگران، از جمله اتریش و بلژیک و لوگزامبورک را جلو انداخت تا آنها با دادن پاسخ منفی که همین یک قلم دو ماه زمان برد، وقت‎کشی کنند و بالاخره اروپا باید به این پرسش کلیدی جواب دهد که آیا برجام می‎توانست بعد از خروج آمریکا به حیات خود ادامه دهد یا نه؟
اگر می‎توانست، چرا به این روز افتاده است که متعهدترین مشارکت‎کننده آن (ایران) سرش بی‎کلاه بماند و در عین تنهایی احساس غبن کند و اگر نمی‎توانست، چرا اتحادیه حداقل لازمه صداقت را رعایت نکرد و همواره یک‎طرفه تهران را به ماندگاری در برجام و تداوم بخشیدن به تعهدات برجامی‎اش دعوت کرد؟ اروپا بدون آنکه تاکنون ما‎بازایی پرداخت کرده باشد، منتفع نخست برکات برجام بوده است. آمریکایی‎ها به‎صراحت گفته‎اند که زحمات برجام را ما کشیدیم، قراردادهایش را اروپایی‎ها نصیب خود کردند. نمی‎دانم شاید به کارگیری اصطلاح مفت‎سواری (freeriding) در اینجا مصداق داشته باشد، حال آنکه شکرانه نعمت ایجاب می‎کرد و می‎کند آنها آنچه را که موسوم به سود سهام صلح (peace dividend) است، بپردازند؛ چراکه برجام دغدغه‎های امنیتی‎شان را مرتفع کرده و به آنها آرامش خیال داده است. اروپا نه تنها تعهد قانونی و قراردادی دارد که به زنده ماندن برجام کمک و ترک فعل یا تعلل خود را در این زمینه جبران کند و نه تنها تعهد اخلاقی و سیاسی دارد که آمریکا را تشویق به بازگشت به برجام و تمکین از این میثاق چندجانبه دارای پشتوانه شورای امنیت کند، بلکه مسئولیت تاریخی بس خطیری دارد که نگذارد جنگ در منطقه‎ای که حساس‎ترین نقطه عالم است، شعله‎ور شود که در آن صورت، نه از تاک نشان خواهد ماند و نه از تاک نشان!
                