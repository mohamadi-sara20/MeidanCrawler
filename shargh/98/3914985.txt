سه‌شنبه ۲۱ خرداد ۱۳۹۸
-----------------------------------------
عرض حال
-----------------------------------------
پیشباز هشیارانه از آبه
-----------------------------------------

                    سفر قریب الوقوع شینزو آبه، نخست وزیر ژاپن، به تهران که خبر آن در پی دیدار اخیر دونالد ترامپ، رئیس جمهوری آمریکا، از توکیو اعلام شد، موجب تحلیل ها و گمانه زنی های زیادی شده است. برخی با خوش بینی و بعضی با بدبینی و ناامیدی به آن می نگرند. در این میان، هرچند روایت آن دسته از ناظران و تحلیلگرانی که ژاپن را دارای وزانت لازم برای ایفای نقش میانجیگری بین ایران و آمریکا می دانند، دست بالا را دارد، اما راویانی چند توکیو را برخوردار از چنین وزنی نمی دانند. نگارنده در ادامه مطالب سه «عرض حال» قبلی راجع به سفر مزبور، بر آن است تا در این «عرض حال» به منظور روشن شدن زوایای تاریکی که به ویژه از زمان روی کار آمدن ترامپ و بعد از خروج دولت او از برجام، بر روابط تهران- واشنگتن و اعمال تحریم های بس سنگین تجاری و مالی سایه افکنده است، پرسش هایی مطرح کند تا احیانا در تنظیم محورهای مذاکرات طرف ایرانی با مرد قدرتمند کشور آفتاب تابان استفاده شود. ناگفته نماند که فرض ما بر این است که آبه قصد دارد در این سفر نه در جایگاه پیام رسان که در مقام میانجی ایفای نقش کند. بدیهی است که میانجی یا همان واسطه، مانند واسطه مالی خود به همراه طرفین وساطت در شمار  مشارکت کنندگان در فرایند وساطت قرار می گیرد و از این رو به منزله نهادی دارای شخصیت حقوقی مستقل، قدرت بازیگری دارد. افزون بر این، واسطه باید رویکرد منصفانه ای در مواجهه با طرفین وساطت داشته باشد. با این حساب از ژاپن انتظار می رود که حداقل تا زمانی که به امر وساطت مشغول است، تحریم های آمریکا علیه ایران را به حالت تعلیق درآورد تا به این طریق بی طرفی را در عمل هم ثابت کند و طبعا خود را از شبهه داشتن موضع سوگیرانه به سمت آمریکا مصون بدارد. فارغ از این نوع نگاه، داشتن چنین انتظاری از ژاپن توقع زیادی نیست. این کشور بهتر از هر کشور دیگری در جهان معاصر معنی تحریم اقتصادی را درک می کند؛ به طوری که بعد از تجربه 16 ماهه تحریم آمریکا در اثنای جنگ جهانی دوم، به قدری طاقتش طاق شد که ترجیح داد از شر جنگ اقتصادی علیه خود به جنگ نظامی علیه دشمن پناه ببرد و یک هفته بعد از اخطار به آمریکایی ها، پرل هاربر را هدف حملات جنگنده های خود قرار دهد و به این ترتیب به استقبال اعلام جنگ آمریکا علیه خود برود. ژاپن با داشتن شایستگی های اساسی 
(core competencies) و صبغه قانون مداری و با زمام داری (good governance) و نزاکت سیاسی (political decay) قادر است به تهران در یافتن پاسخ به پرسش هایی که بعضا در زیر فهرست شده اند، کمک کند و به این ترتیب زمینه را برای کاهش اختلافات و خطر جنگ بین ایران و آمریکا هموار کند و نقشی ماندگار برای برقراری صلح و امنیت در عرصه بین المللی از خود به جا گذارد.نخست آنکه ادبیات کلامی ترامپیسم که در آن ابهام و ایهام موج می زند و شخصیت روانی ترامپ، طبق «نظریه ضابطه ناپذیری» که از محصولات فکری خود اندیشکده های غربی است و در فهرست «ضابطه گریزها» جای می گیرد، ترجمه، تبیین و شفاف سازی شود تا کنه واقعیت مواضع هیئت حاکمه کنونی کاخ سفید در قبال ایران معلوم شود و به این پرسش که آیا اتخاذ مواضع زیگزاگی ازسوی او، بخشی از جنگ روانی است یا نه، پاسخ داده شود. ممکن است گفته شود که زبان و ادبیات سیاست واقعی 
(realpolitik)  سمبولیک و فازی است؛ درست است اما بالاخره در دنیای واقعی که محیط بر سپهر سیاست واقعی ولو در بیشینه موش و گربه بازی آن است، باز هم به کمینه ای از شفافیت و تصریحات و قطعیات نیاز مبرم است و قطعا گریزی هم از آن نیست. دیگر آنکه، آیا کاخ سفید قصد ندارد از اعمال «سیاست فشار حداکثری» (maximum pressure policy) خود حتی به طور موقت و مثلا به هنگام مذاکره دست بردارد و حداقل آن را به حالت تعلیق درآورد؟ اگر در اینجا فرض را بر استیلای بی چون وچرای سیاست واقعی که به دور از هر انگاره و آموزه و هنجار اخلاقی است، بگذاریم، باز هم در ادبیات همین نوع سیاست، واژه جا افتاده good gesture یا همان ژست دوستی را می بینیم که ازقضا به شدت هم تداول دارد و عملا هم رایج است. کاخ سفید حتی اگر به ادبیات همین سیاست واقعی متداول و در عمل رایج هم اعتنا می کرد، در آستانه سفر مرد قدرتمند کشور آفتاب تابان به تهران و آن هم در زمانی که یک هفته از میزبانی شخص اول مملکت خودشان ازسوی او نمی گذشت، قاعده «ژست دوستی» را با وضع تحریم های جدید علیه صنعت پتروشیمی ایران زیر پا نمی گذاشت. آمریکایی ها لازم نبود در اینجا کاری انجام دهند و بهایی هرچند بسیار اندک بابت آن از جیب بپردازند، همین که ترک فعلی منفی می کردند هم کفایت می کرد. دیگر آنکه وقتی آمریکا سپاه را در فهرست سازمان های تروریستی قرار داد، فکر این را نکرده بود که به فاصله فقط چند هفته از زمان چنین اقدامی، مجبور می شود از رفتار حرفه ای (رعایت استانداردها) زیرمجموعه سازمانی که به آن برچسب تروریستی زده است، تعریف کند (اظهارات سه روز پیش جان وید، فرمانده ناوگروه تهاجمی آمریکا به رهبری ناو آبراهام لینکلن)؟! آخر مگر سازمان های تروریستی هم استاندارد دارند که رعایت آن، آنها را سزاوار تقدیر سازد؟به منظور پرهیز از اطاله کلام به همین چند پرسش بسنده می شود و در اینجا مسئولان کشورمان، مخاطب قرار می گیرند. اول آنکه سفر نخست وزیر ژاپن را با هر دستور کار و ماموریتی باید فرصت دانست و از آن در جهت ارتقای روابط دوجانبه بهره گرفت. ژاپن نه همسایه شمالی است که نقاری تاریخی در روابط ما با آن موجود باشد و نه اژدهای یک و نیم میلیاردی است که هنوز ابرقدرت نشده در روابط با کشورهایی چون ما راهبرد «پیرامونی سازی»، در پیش گرفته باشد. ژاپن اروپا هم نیست که اگرچه منافع مشترکی با ما دارد، همواره از در واگرایی با ما وارد می شود و اسرائیل و  موضع مخالفت با سیستم موشکی ما را به رخمان می کشد. ژاپن کشوری خودساخته است که در امر فناوری پیشرفته فقط به آمریکا تنه نمی زند و از دیگران اگر برتر نباشد، دست کمی هم از آنها ندارد. 
این در حالی است که کشور آفتاب تابان شدیدا نیازمند انرژی منطقه ما است و به منظور تنوع سازی منابع تامین آن نمی تواند ایران را از قلم بیندازد، ضمن آنکه بازار ایران حداقل به اندازه بازار کل منطقه برای آن ارزش دارد. ژاپن هرچند روابط نزدیکی با آمریکا دارد اما برخلاف تبلیغات چینی ها در اسارت آن قرار ندارد. موضع مستقل آن کشور در بعضی مسائل و موضوعات سیاست خارجی مانند عدم همراهی با ترامپ در به رسمیت شناختن بیت المقدس به عنوان پایتخت اسرائیل و انضمام جولان به خاک آن، شاهد مدعا است. کلام آخر آنکه نخست وزیر ژاپن اگر برای طرح میانجیگری به تهران می آید، حتما این را هم می داند که باوجود برخورداری از چنین ظرفیتی، آن هم به گونه ای تقریبا منحصربه فرد، آمریکای ترامپ مایل نیست در مراحل بعدی با واسطه با تهران مذاکره کند. ژاپنی ها با الهام گرفتن از مدل رایج در صنعت و تجارت موسوم به «بی او تی» که در آن تبحر خاصی هم دارند، با هموارکردن راه از طریق تنش زدایی در روابط تهران واشنگتن و کلیدزدن مذاکرات فی مابین واگذاری کار به آنها، نقش راهبردی خود را در این مقطع حساس تاریخی ایفا می کنند. ایران و آمریکا باوجود اختلافات اساسی دیرینه، در چند هفته اخیر و در اوج بگوومگوها نشان داده اند که از بلوغ کافی برای مدیریت بحران روابط فی مابین برخوردارند. البته امید آنکه توسل ترامپ به شینزو آبه برای ایفای نقش میانجیگری به نیت استفاده ابزاری نبوده باشد؛ به گونه ای که این هم تاکتیکی در راستای تکمیل زنجیره اقدامات دیپلماتیک برای نشان دادن ایران به عنوان کشوری جنگ طلب باشد. نباید فراموش کرد در چنین مواردی احتمال جنگ بعد از تلاش های دیپلماتیک و البته صوری، بیشتر می شود. قطعا هوشیاری کامل تهران شرط است.
                