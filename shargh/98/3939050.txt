یک‌شنبه ۶ مرداد ۱۳۹۸
-----------------------------------------
یادداشت
-----------------------------------------
داستان خرید خانه استاد مجتهدی
-----------------------------------------

                    سازمان منطقه آزاد قشم، در اجرای قانون برنامه دوم توسعه اقتصادی و اجتماعی کشور و با حکم ریاست جمهوری در مرداد 1369 با مدیریت این جانب ایجاد شد و آغاز به کار کرد. قرار با ریاست جمهوری شروع به کار منطقه آزاد بدون اعتبار دولتی بود. برای شروع کار منطقه آزاد قرار شد برای کسب درآمد از استعدادهای تجاری استفاده شود. تا آن زمان بیشتر تجارت در جزیره قشم به شکل قاچاق و با عدم رعایت مقررات گمرکی انجام می شد. هم زمان با تصحیح شیوه ها و تجارت با وضع تعرفه های تجاری، برنامه ریزی برای عمران و توسعه قشم آغاز شد.
بی درنگ با ایجاد سازمان، دفتر کار من در وزارت معادن و فلزات عملا روزانه گسترش می یافت که با موافقت وزیر محترم وقت یک طبقه از ساختمان وزارت، واقع در انتهای غربی خیابان سمیه، عملا به مدیریت و کارکنان منطقه آزاد تخصیص داده شد. در این دفاتر کارکنان بخش های اقتصادی و فنی برای تهیه نقشه های اولیه کار بیشترین تعداد همکاران را به خود اختصاص می داد. به زودی جا برای مدیریت ها در ساختمان وزارت معادن و فلزات کم آمد.
با تهیه و نقطه گذاری اولین طرح های عمرانی نیاز به امکانات دفتری، روزبه روز بیشتر احساس می شد. در مردادماه 1370 برای فضای اداری جدید دنبال جایی می گشتیم که نزدیک به دفتر کار خودم در خیابان سمیه باشد. 
با توجه به حضور تعدادی از کارشناسان و دانشگاهیان در اتاق فکر فنی سازمان، یکی از آنان از قصد مرحوم دکتر مجتهدی برای فروش خانه اش که در کوچه مدرسه البرز واقع بود، به علت تنگنای مالی خبر داد. منزل ایشان تقریبا در مقابل خیابان سمیه قرار داشت و پیاده چنددقیقه ای بیشتر فاصله نبود.
به صاحب خبر گفتم ترتیبی بدهند که به دیدار استاد مجتهدی برویم و علاقه خود را به خرید خانه ایشان ابراز کنیم. 
به واسطه ایشان با دکتر پرویز مجتهدی، فرزند استاد که خود نیز استاد شیمی بود، آشنا شدیم و با گرفتن وقت قبلی به دیدن استاد رفته و طرح موضوع کردیم. ایشان گفتند منزل چهار طبقه است و هر طبقه یک آپارتمان 380متری است و اکنون تنها با پسرشان در این ساختمان زندگی می کنند. از سویی ساختمان بلااستفاده مانده و از سوی دیگر از نظر نقدینگی در تنگنا هستند و قصد فروش منزل را دارند. در این جلسه ایشان گفتند حقوق بازنشستگی ایشان را در غوغای انقلاب قطع کرده اند و کوشش استاد برای رفع این ظلم آشکار به جایی نرسیده است.
هنوز هم در شگفتم که کدام قاضی حق دارد حقوق مکتسبه استادی را پس از 50 سال معلمی قطع کند؟ آن هم معلمی که فقط استاد فنی و ریاضی بوده و دانشگاه های امیرکبیر (پلی تکنیک سابق) و دانشگاه صنعتی شریف را پایه گذاری کرده و هرگز سروکاری در مشاغل سیاسی نداشته است و عنوان «سعی در تحکیم نظام شاهی» به او نمی چسبد. 
وقتی خدمت استاد رسیدیم، گفتم ما برای خرید منزل خدمت رسیده ایم که آن را به مکانی اداری تبدیل کنیم. ایشان استقبال کردند و گفتند گشتی در ساختمان بزنید، شاید پسند کنید. پس از گشت با پسندیدن وسعت و نقشه، گفتم برای معامله حاضرم. ایشان گفتند تابه حال سه پیشنهاد قیمت برای منزل داده شده است. پرسیدم آیا هیچ یک از این قیمت ها را پذیرفته اید؟ پاسخ ایشان منفی بود ولی گفتند قصد دارند بالاترین قیمت را بپذیرند. من گفتم من هم اکنون این بالاترین قیمت را می پذیرم و منزل را در چهار سند و اشکوب برای سازمان منطقه آزاد قشم خریداری می کنم. ایشان هم گفتند من از طرف خانم و دخترم که سندها به اسم ایشان است، به شما فروختم.
اگر حافظه یاری کند، گویا این قیمت 46 میلیون تومان بود. پیشنهاد دادم که موافقت با حق عمری برای ایشان هم در بیع نامه شرط می کنم که تا زمان حیاتشان اشکوبی که هم اکنون مورداستفاده ایشان است، در اختیارشان باشد. ایشان از این شرط بیش از آنچه آن را پذیرفته باشند خوشحال شدند و قدردانی کردند.
ایشان چهار جلد سند رسمی را به من دادند و گفتند هر اشکوب یک سند دارد که همه آنها را به نام خانواده خود کرده بودند که به ترتیب عبارت بود از:
طبقه همکف به نام بانو سوزان ژان ماریا مجتهدی گیلانی (همسر)
طبقه یکم به نام بانو سوزی مجتهدی گیلانی (فرزند)
طبقه دوم به نام بانو سوزان ژان ماریا
طبقه سوم به نام بانو سوزی مجتهدی گیلانی
بی درنگ به دفتر بازگشتم و به مرحوم آقای محمد شعاعی، همکار حقوقی مان گفتم بیع نامه ای با شرط عمری به اسم محمدعلی مجتهدی، برای طبقه یکم، بنویسند. 
همان روز، تا پیش از پایان وقت اداری، بیع نامه آماده شد و چکی نقدی به مبلغ شش میلیون تومان و هشت چک هر یک به مبلغ پنج میلیون تومان با سررسیدهای 15 روزه همراه بیع نامه امضاشده خدمت استاد ارسال شد. ایشان هم بیع نامه را امضا و نسخه دوم آن را برایم بازفرستادند.
سرانجام این معامله در تاریخ 2/6/1370 در دفترخانه رسمی ثبت شد و انتقال رسمی صورت گرفت.
واقعه جالب در این معامله این بود که سازمان، هم زمان با فرارسیدن قسط آخر امکانات ارزی نقدی پیدا کرد و من با آگاهی از اینکه ایشان بهای خانه را به ارز برای معالجه همسر و دخترشان به خارج می فرستادند تصمیم گرفتم نصف قسط باقی مانده را به دلار خدمت ایشان تقدیم کنم و بهای دلارها را به قیمت تمام شده حساب کنم و لذا برای نصفه دوم آخرین قسط یک چک به مبلغ 5/2 میلیون تومان به اضافه یک پاکت حاوی اسکناس صددلاری تهیه و شخصا تقدیم ایشان کردم. البته نرخ دلار رسمی حساب کرده بودم که بسی پایین تر از نرخ بازار آزاد بود. ایشان از این کار من بسیار تشکر کردند و نه تنها چک قسط آخر را مسترد داشتند، بلکه چک 5/2 میلیونی را پاره پاره کردند و بار دیگر ایشان هم بزرگواری را بر ما تمام کردند. استاد فرمودند همان مبلغ ریالی چک آخر کافی است. 
با شروع استقرار همکاران فنی، حقوقی و مالی در سه طبقه منزل شروع به تغییردادن کردیم. البته سفارش کرده بودم تعمیرکاران و همکاران برای استاد مزاحمت نیافرینند، ولی ایشان اعلام کردند قصد ادامه استفاده از حق عمری را ندارند و می خواهند به همسرشان که گویا در پاریس زندگی می کردند بپیوندند و چنین بود که آخرین دیدارم با استاد مجتهدی با بدرقه ایشان از خانه ای که خود ساخته بود همراه شد. این خانه هم اکنون هم در اختیار موسسه آموزشی سازمان منطقه آزاد قشم است که اخیرا شنیده ام دانشگاه امیرکبیر برای طرح توسعه خود اعلام خرید برای این ساختمان ارسال کرده اند. امید آنکه دانشگاه امیرکبیر نیز که استاد مجتهدی سهم شایسته ای در ایجاد و توسعه این موسسه بزرگ علمی داشته اند، نام و حق این بزرگ را بزرگ بدارند.
                