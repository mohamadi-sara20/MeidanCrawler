پنج‌شنبه ۲۷ تیر ۱۳۹۸
-----------------------------------------
حرف اول
-----------------------------------------
جنگ جنگ یا جنگ و جنگ
-----------------------------------------

                    سال هاست که از بیشتر تریبون ها به تبعیت از فرمایشات مقام معظم رهبری اصطلاحات جنگ اقتصادی و اقتصاد مقاومتی، رونق اقتصادی و رونق تولید ملی و... را می شنویم. قوه مقننه، قوه مجریه، قوه قضائیه، نهادها و دستگاه های مختلف همه و همه از سال 1389 که مقام معظم رهبری بحث اقتصاد مقاومتی را مطرح فرمودند و همه دستگاه هایی که باید یا مسیر قانونی را سهل و آسان یا مسیر اجرا را راحت و روان کنند یا مسیر حمایت قضائی یا مسیر واگذاری شرکت ها به مردم به معنای واقعی کلمه را ایجاد کنند، اکنون مناسب است پاسخ دهند این اقدامات چقدر انجام شد یا زمینه حضور اثرگذار و فعال مردم در اقتصاد کشور چه میزان فراهم شد؟ آیا واقعا قوای کشور که باید زمینه حضور موثر مردم را در فعالیت های اقتصادی و تجاری فراهم می کردند، این عمل را انجام دادند؟ اگر آری، چرا بودجه شرکت ها در بودجه سالانه کشور توسط لایحه دولت و مصوبه مجلس شورای اسلامی افزایش یافت؟ اگر آری، چه میزان نقش فعالیت های اقتصادی مردم در اقتصاد نسبت به سال های قبل از اقتصاد مقاومتی افزایش و میزان نقش سایر دستگاه ها در  اقتصاد کشور کاهش یافت؟ اگر به سیاست های اقتصاد مقاومتی که رهبری معظم انقلاب شاخصه های اصلی آن را دانش بنیانی، عدالت محوری، درون زایی، برون گرایی، مردم محوری و لازمه اجرای آنها را مدیریت جهادی دانسته اند عمل شده، آثار آن چیست؟ مدیریت جهادی یعنی مدیر شجاع، خستگی ناپذیر، بلندنظر، دقیق، مردم باور، وقت شناس برای خدمت، متواضع و مدیر خداباور. سوال این است که مسئولان در همه قوا و دستگاه ها برای اجرای سیاست های اقتصاد مقاومتی چه اقدامی انجام داده اند؟ مثلا برای رهایی کشور از اقتصاد تک پایه ای نفت و تبدیل آن به اقتصاد چندپایه ای چه کاری انجام دادند؟ برای نخریدن نفت از کشور و مهم تر از آن رفتن به سمت بی نیازی از فروش آن، دستگاه مسئول چه برنامه هایی را اجرا کرد؟ آیا فقط هنر دولت، فروش نفت و از طریق فروش آن اداره شرکت های تابعه است؟ در امر تسهیلات اداری که بیشترین نقش را برای بهبود فضای کسب وکار دارد، چه تسهیلاتی از طرف مجلس شورای اسلامی و قوه مجریه و قوه قضائیه ارائه شده است؟
برای اجرای حقوق شهروندی و کرامت ارباب رجوع جز اینکه دستگاه های کارفرما با همان روش های قبل از ابلاغ سیاست های اقتصاد مقاومتی عمل می کنند، اتفاقی نیفتاده است. طلب پیمانکاران از کارفرمایان اگر به موقع طبق تعهدات کارفرمایان داده شود، آیا نرخ بی کاری افزایش می یافت یا کاهش؟ اگر هنگام مراجعه به دستگاه های مختلف، مراجعه شونده باور داشت که حقوق بگیر مراجعه کننده است، آیا زمان اخذ یک قطعه زمین در استان مرکزی به ارباب رجوع به زمانی حدود 16 ماه نیاز داشت؟ یا اگر مجوزی برای راه اندازی صنایع دستی در استان آذربایجان غربی به 18 ماه زمان نیاز داشت... دستگاه های مسئول و فرهنگی برای نحوه تولید و نحوه مصرف چه اقدامات آموزشی ای برای مردم انجام دادند؟ در باب مدیریت جهادی متاسفانه در این سال شاهدیم که یکی از قوای کشور که از زمان آغاز فعالیتش روزهای یکشنبه تمام وقت و دوشنبه ها نیز به صورت غیرمستقیم و سه شنبه ها نیز تمام وقت و چهارشنبه ها هم نیمه وقت حضور داشت و برنامه نظارت یا فعالیت های روزمره انجام می داد، یک باره در سال تولید ملی فعالیتش را برای روزهای چهارشنبه، پنجشنبه، جمعه و شنبه را در حوزه های شهرستانی به صورت فردی متمرکز کرد و در عوض بیشتر فعالیت های دستگاه های دیگر برای انجام امور دیگر اختصاص یافت. شاید فرصتی برای فعالیت مجددشان در قوه باشد، نمی دانم آیا نوعی تبعیض است؟ اگر تبعیض است، تبعیض را عامل فساد می دانند؟  باور نویسنده بر این است که باید قبول کنیم جنگی تمام عیار با انقلاب و کشور در حال اجراست، اما ظاهرا مسئولان عزیز ما در گفتار این جنگ را قبول دارند، اما در عمل آنچه مشاهده می کنیم تفاوتی را با گذشته نمی بینیم یا فهم نویسنده قاصر است یا از اقدامات دستگاه ها اطلاع ندارد یا دستگاه ها باید بر فعالیتشان بیفزایند.
                