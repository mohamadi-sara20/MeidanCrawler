چهار‌شنبه ۱ آبان ۱۳۹۸
-----------------------------------------
حرف اول
-----------------------------------------
انتخابات مجلس اول چگونه نظارت می شد؟
-----------------------------------------

                    در انتخابات مجلس اول اساسا شورای نگهبانی وجود نداشت؛ چون شورای نگهبان شش نفر فقیه بودند و شش نفر حقوق دان که حقوق دان ها باید از سوی آن مجلس انتخاب می شدند. وقتی مجلسی وجود نداشت، پس بالطبع امکان شکل گیری شورای نگهبان نیز نبود. حضرت امام(ره) چند ماه قبل از انتخابات (اسفند 1358)، فقهای شورای نگهبان را منصوب کردند و انتخاب حقوق دان ها به تشکیل مجلس موکول شد. اولین اقدام نمایندگان مجلس پس از تایید اعتبارنامه هایشان نیز انتخاب حقوق دانان شورای نگهبان بود (تیر 1359) و از این تاریخ به بعد شورای نگهبان تشکیل شد؛ چراکه مجلس نیز بدون وجود شورای نگهبان، اعتبار قانونی نداشت.
با وجود آنکه شورای نگهبان هنوز تشکیل نشده بود، در همین دوره نیز نظارت بر انتخابات وجود داشت و انجمن نظارت که برای نظارت بر انتخابات مجلس تشکیل شد، در واقع همان شورای نگهبان بود. علاوه بر آن، حدود 10 مرجع بر کار انتخابات (اعم از تایید صلاحیت داوطلبان و برگزاری رای گیری) به صورت رسمی و غیررسمی نظارت می کردند. «حضرت امام» (در تایید صلاحیت مهندس مهدی بازرگان و اجازه به صنف روحانیون برای شرکت در انتخابات مجلس)، «وزارت کشور، فرمانداری ها، بخشداری ها» در رسیدگی به صلاحیت همه داوطلبان، «ستاد بازرسی وزارت کشور»، «ستاد نظارت وزارت کشور» و «انجمن های نظارتی و هیئت ویژه بازرسی ریاست جمهوری» در نظارت بر حسن اجرای انتخابات در فرایند رای گیری و شمارش آرا، «کمیسیون هفت نفره نظارت بر انتخابات و رسیدگی به شکایت های شورای انقلاب اسلامی» در نظارت پسینی بر فرایند برگزاری انتخابات و اعلام نظر نهایی درباره تایید یا ابطال انتخابات در حوزه های رای گیری سراسر کشور، «شهربانی، ژاندارمری، سپاه پاسداران و کمیته های انقلاب اسلامی» در تامین امنیت انتخابات، «احزاب و گروه های سیاسی دریافت کننده کارت بازرسی از وزارت کشور» در نظارت بر فرایند رای گیری و شمارش آرا را مسئول کرده بود. 
همچنین دانشجویان تسخیرکننده لانه جاسوسی (به صورت غیررسمی در رد صلاحیت داوطلبان و افشای اسناد داوطلبان در ارتباط با آمریکا موثر بودند)، «محاکم دادگستری» در ارتباط داوطلبان با ساواک یا برخورداری برخی داوطلبان از محکومیت های موثر و «مجلس شورای ملی» (اسلامی) در رسیدگی به اعتبارنامه داوطلبان نظارت و فعالیت می کردند.
همچنین تمام کسانی که خود را نامزد نمایندگی مجلس می کردند، باید ضمن اظهار نمایندگی و تکمیل پرسش نامه، معرفی نامه 20 نفر از معتمدان حوزه انتخابیه خود را نیز ارائه می دادند.1 لزوم ارائه معرفی نامه از سوی 20 نفر معتمد حوزه انتخابیه، با انتقاد برخی گروه های سیاسی مواجه می شود؛ چنان که «جنبش انقلابی مردم مسلمان ایران» موسوم به (جاما)، در بیانیه ای در این باره، مراتب اعتراض خود را اعلام می کند. 
تعدد مراجع نظارتی، اعتراض بسیاری از احزاب و گروه های سیاسی را به دنبال داشت. به همین دلیل بعد از برگزاری انتخابات، تشکیک بسیاری نسبت به صحت برگزاری انتخابات از سوی برخی احزاب و گروه ها می شود. در اعتراض به نتایج انتخابات و نحوه برگزاری آن در برخی شهر ها، فرماندار و اعضای انجمن نظارت بر انتخابات آن شهر گروگان گرفته می شوند.2 در برخی شهر ها نیز گروهی از معترضان به انتخابات و همچنین برخی افراد مسلح، اقدام به آتش زدن بسیاری از صندوق های اخذ رای می کنند.3 حزب دموکرات کردستان4، جبهه ملی ایران، حزب ملت ایران و سازمان مجاهدین خلق به نحوه برگزاری انتخابات اعتراض داشته و معتقد به بروز تقلب گسترده در انتخابات می شوند.5 سرانجام ابوالحسن بنی صدر، رئیس جمهور وقت که ریاست شورای انقلاب اسلامی را نیز بر عهده داشت، با توجه به اقبال نداشتن حزب متبوعش در انتخابات، با منتقدان انتخابات نخستین دوره مجلس همراه می شود و با استفاده از جایگاه و موقعیتی که در شورای انقلاب اسلامی در اختیار داشت، برای بررسی صحت انتخابات کمیسیون هفت نفره ای تشکیل می دهد. در نهایت انتخابات در 17 حوزه انتخابیه بزرگ باطل و برگزاری انتخابات در آن حوزه ها به دور بعد موکول می شود.6 
انتخابات نخستین دوره مجلس با وجود اهمیت و حساسیت ویژه ای که داشت و گروه های سیاسی و اجتماعی زیادی که در آن مشارکت داشتند، از حیث مشارکت مردمی جزء کم فروغ ترین دوره های انتخاباتی مجلس بعد از انقلاب اسلامی تاکنون است؛ به نحوی که در این انتخابات از مجموع واجدان حق رای، صرفا 52 درصد مردم در انتخابات مشارکت کردند. با اصلاح شیوه نظارت بر انتخابات پس از تشکیل شورای نگهبان، علاوه بر کاهش اختلاف ها، میزان مشارکت مردمی نیز به اندازه درخور توجهی افزایش می یابد؛ چنان که در دومین دوره انتخابات مجلس شورای اسلامی که با نظارت استصوابی شورای نگهبان انجام می شود، مشارکت مردمی نسبت به دور اول، حدود 13 درصد افزایش می یابد و به 64/64 درصد می رسد.
لازم به ذکر است که در انتخابات نخستین دوره مجلس شورای اسلامی، در حالی که برخلاف دوره های کنونی شرطی مبنی بر برخورداری از تحصیلات تکمیلی و دانشگاهی وجود نداشت و صرف سواد خواندن و نوشتن برای داوطلبی کافی بود، در کل کشور سه هزار و 694 نفر آمادگی خود را برای داوطلبی در نخستین انتخابات مجلس شورای اسلامی اعلام کردند. این در حالی است که در انتخابات های بعد، تعداد داوطلبان احراز صلاحیت شده از سوی شورای نگهبان، با وجود لزوم برخورداری آنها از مدرک کارشناسی ارشد، به چند برابر تعداد داوطلبان نخستین دوره مجلس می رسد.
امروز که نزدیک به 40 سال از تشکیل شورای نگهبان می گذرد، نظارت به همان شیوه، اما منسجم تر و موثرتر انجام می شود؛ هرچند قانون، خلاها و نقایصی دارد که نیازمند اصلاح و بازنگری است تا به شایسته گزینی منتخبان از سوی مردم کمک بیشتری کند. با این حال شورای نگهبان و همه دست اندرکاران انتخابات، مکلف به اجرای قوانین جاری هستند.
 1- روزنامه جمهوری اسلامی مورخ 9/11/1358
2- روزنامه اطلاعات مورخ 26/12/1358
3- روزنامه اطلاعات مورخ 26/12/1358
4- روزنامه اطلاعات مورخ 25/12/1358
5- روزنامه اطلاعات مورخ 26/12/1358
6-حوزه هایی که انتخابات آنها باطل اعلام می شود، به این ترتیب است: 1- سنندج 2- مریوان 3- سقز و بانه 4- هشترود 5- بهار (همدان) 6- سیرجان 7- فیروزآباد 8- نقده 9- بستان آباد (آذربایجان شرقی) 10- وزرقان (آذربایجان شرقی) 11- بویراحمد 12- چابهار 13- مغان (آذربایجان شرقی) 14- ایذه 15- فریدن 16- دهلران
                