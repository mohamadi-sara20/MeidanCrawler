یک‌شنبه ۲۰ مرداد ۱۳۹۸
-----------------------------------------
سرمقاله
-----------------------------------------
سرمایه مدنی قوه قضائیه فسادزدایی از وفاداری سیاسی
-----------------------------------------

                    ثبات سیاسی و حفظ نظام در حکومت هایی مانند جمهوری اسلامی که در معرض هجمه های گوناگون خارجی هستند، به مسئله ای حیاتی تبدیل می شود؛ اما اهمیت ثبات حکومت، آسیب هایی هم دارد که مهم ترین آنها این است که برخی پشت نقاب وفاداری سیاسی به «نظام سیاسی و هسته های اصلی قدرت»، خود را مجاز به هرگونه اقدام افراطی بدانند. در چنین فضایی، رویه چنین می شود که مثلا سخت گیری غیرقانونی از سوی آنها نسبت به منتقدان و روشنفکران اعمال می شود؛ تا جایی که حتی می تواند به پرونده سازی حقوق بشری علیه جمهوری اسلامی و بدبینی جوانان به حکومت بینجامد. «برای صیانت از نظام، با شدیدترین وجه با... برخورد می کنم» به اصلی ترین مستمسکی تبدیل می شود تا خود را در اصطلاح «آویزان» حکومت کنند. در چنین حالتی، هویت این افراد با هویت نظام یکی تلقی شده و در دراز مدت، حکومت از برخورد با فسادهای اینها ناتوان می شود و چنین است که فساد می تواند تا بن دندان سیستم نفوذ کند. به تدریج این افراد دارای چنان حصن حصینی می شوند که خود را از هرگونه پاسخ گویی و حسابرسی فارغ می دانند. حکومت به ملک طلق خاص تبدیل می شود و کشور را از آن خود می پندارند. در پی این اقدامات و موضع گیری های به ظاهر انقلابی و شدید، فساد مالی و اداری جریان می یابد. 
این وضعیت، مبتنی بر نظریه ای ضمنی است که می توان آن را «فساد در ذیل وفاداری سیاسی» نامید. تجرید نظری به ما کمک می کند درک ریشه ای تر و عمیق تری از مبارزه با فساد داشته باشیم و نظریه ثبات در جمهوری اسلامی را از این پدیده پالایش کنیم. اصلاحاتی که رئیس قوه قضائیه آغاز کرده است، می تواند مبتنی بر درک نظری از ویژگی های نظام سیاسی باشد و به این امر تصریح کند که فساد مالی را ذیل وفاداری سیاسی نمی پذیرد. این درک نظری مبتنی بر این فرض است که فساد ذاتا سیاسی است. 
اگر سابقه برخوردهای «قضائی» در جمهوری اسلامی با این رویکرد بررسی و شواهد آن در 40 سال جمع آوری شود، مشاهده می شود آیا نظریه ضمنی «فساد در ذیل وفاداری سیاسی» جریان داشته است یا خیر؟ همچنین این شواهد نشان می دهد سهم این نظریه ضمنی در پرونده سازی حقوق بشری علیه جمهوری اسلامی چقدر بوده است؟ در صورتی که شواهد، مکرر و متعدد باشد، آن زمان است که می توان در سیاست گذاری قضائی، تجدیدنظری اصولی روا داشت. پیش از این، در نوشته ای دیگر به ضرورت مبانی نظری برای سیاست گذاری قضائی اشاره کرده بودم؛ این یکی از ابعاد آن است. مطالعه دقیق تر آن است که پایگاه، خاستگاه و احیانا طبقه اجتماعی و فکری قضات بررسی شود؛ سهم قضات شهری و روستایی، پیشینه تحصیلی آنان، میزان تاثیرپذیری آنها از نیروهای مختلف و... . در این صورت، مشخص می شود مثلا حکم قاضی درباره موتورسواری زنان، ناشی از زندگی مدنی اوست یا «زندگی فقهی» وی؟ یا حکم قاضی درباره یک خبرنگار، ناشی از «زندگی سیاسی» اوست یا درک او از وضعیت جمهوری اسلامی در افکار عمومی؟ به این ترتیب، محتملا می توان به این نتیجه رسید که قوه قضائیه در سال های دور و نزدیک دچار چه نوع دگردیسی از حیث منابع انسانی شده است؟ همین امر درباره مقامات قوه مجریه و مقننه نیز صادق است. درباره قوه مقننه، برای مثال، پرسش اساسی این است که نوع انتخابات مجلس به تدریج چه قشر اجتماعی را بر قوه مقننه حاکم می کند، چه طبقه اجتماعی جدیدی می آفریند و نقش آن در کاهش یا افزایش فساد چیست؟ برخورد با فساد باید بر چنین تحلیل های نظری استوار باشد تا بتوان به ریشه ها پرداخت...
در غیر این صورت، این «مبارزه مقدس» ابتر خواهد ماند. به نظر می آید یک وظیفه مهم متفکران این است که هر مقامی را که به صدق و راستی پرچم مبارزه با فساد را برافرازد، یاری دهند تا بتواند درک عمیق تری از این مبارزه داشته باشد. به پندار من، قوه قضائیه مغفول بزرگ روشنفکران و فعالان حوزه فکری بوده است. شاید خود این قوه بی نقش نبوده است؛ اما سخن گفتن و بالابردن سطح فکری این مبارزه و تولید تحلیل های پرشمار در این حوزه، می تواند گفتمان مدنی گسترده ای ایجاد کند که در دراز مدت، قضات شریف این قوه و مقامات سیاست گذار آن را مددرسان باشد. احکامی که در گوشه و کنار از برخی قضات در رسانه های اجتماعی منتشر می شود، نشان می دهد این قوه ظرفیت مناسبی در جذب تحلیل های نظری حقوق بشری دارد. چنین ظرفیتی، سرمایه ای مناسب برای مقابله با «فساد و افراطی گری در ذیل وفاداری سیاسی» تلقی می شود.
«تغییر سیاستی» (Policy Change) یکی از حوزه های مهم مطالعاتی در سیاست گذاری عمومی است. ضرورت اساسی چنین تغییراتی آن است که گفتمان هایی مدنی در بدنه اجتماعی و در ذهنیت مقامات سیاست گذار جای گرفته باشد. بدون تغییر فضای عمومی حاکم بر ذهنیت سیاست گذاران قوه قضائیه و قضات آن، اصلاحات ادامه دار نخواهد بود و اصلاحات قضائی در اصلاحات اقتضایی محدود خواهد ماند. این رویکرد، ربط وثیقی به رژیم سیاسی ندارد. به بیان دیگر، برای انجام اصلاحات اجتماعی، قضائی و سیاسی، نقش گفتمان مدنی مهم تر از نقش رژیم سیاسی و مقامات قوه قضائیه است.
 تغییر سیاستی از طریق گفتمان سازی مدنی در میان فعالان سیاسی عجول جایی ندارد. آنان معمولا دنبال تصفیه حساب های روزانه هستند و به تاثیر «سرمایه فکری مدنی» در تغییرات سیاسی، اداری و قضائی کم توجه اند. اینکه یک قاضی دیوان عدالت اداری حکم به ممنوع نبودن موتورسواری زنان می دهد، نتیجه یک سرمایه مدنی است نه حاصل چانه زنی سیاسی؛ نیاز به موتورسواری زنان، یک نیاز اجتماعی و مدنی است که امنیت زنان را در رفت و آمدهای روزمره شهری تامین می کند. سرمایه مدنی از طریق نیازهای زندگی روزمره و گفتمان های تاریخی (کوتاه یا درازمدت) به دست می آید و متفکرانی که با مردم به صورت روزمره سخن می گویند، می توانند چنین گفتمانی را تقویت (یا حتی تولید) کنند. جان کلام آنکه باید از فرصت هایی که این روزها پدید آمده است، مشفقانه، شرافتمندانه و حکیمانه استفاده کرد تا گفتمان مبارزه با فساد تعمیق شود. این فرصتی است برای آنکه ببینیم آیا اصلاحات در بدنه قضائی و اجرائی کشور، مبتنی بر درک نظری است یا خیر؟ مبتنی بر سرمایه مدنی است یا ناشی از اقتضائات زودگذر؟
                