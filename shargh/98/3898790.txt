یک‌شنبه ۱۵ اردیبهشت ۱۳۹۸
-----------------------------------------
یادداشت
-----------------------------------------
سهمیه بندی و آشفتگی بیشتر حقوقی اقتصادی
-----------------------------------------

                    دوباره سخن از نظام سهمیه بندی کالاست. نظام سهمیه بندی کالا، دو پیش شرط اساسی و اجتناب ناپذیر دارد. بدون وجود این دو پیش شرط نظام سهمیه بندی نه تنها موفق نمی شود بلکه به سخت تر و پیچیده تر شدن مشکلات اقتصادی کشور می انجامد. این دو پیش شرط عبارت اند از نبود فساد اقتصادی و کارآمدی دستگاه های مسئول در برقراری نظم حقوقی اقتصادی. تصمیم به سهمیه بندی کالاها، یک تصمیم اقتصادی است اما برای آن باید به شرایط نظم حقوقی دولت و اقتصاد کشور و قابلیت های اجرائی آن از حیث قدرت و امکانات حقوقی هم توجه کرد. 
برای آنکه نظام سهمیه بندی کالا موفق باشد، لازم است اقتصاد کشور در بخش های غیردولتی، دولتی و شبه دولتی سالم باشد. مثلا مشخص باشد که کالا از کدام مبادی وارد یا در کدام شرکت ها تولید می شود. دولت بتواند میزان واردات یا تولید آنها را تحت نظر و مهار خود درآورد، قدرت قیمت گذاری وجود داشته باشد، پدیده ای مانند قاچاق که عرضه و تقاضا را به شدت برهم می زند، وجود نداشته باشد، هر کالا مشخصا به همان مقدار تعیین شده و با همان قیمت تامین و توزیع شود و... . پیشبرد چنین برنامه ای دقیقا نیازمند آن است که گروه های تصمیم ساز و تصمیم گیر صرفا در چارچوب مقررات و براساس برنامه ها اقدام کنند. فساد اداری اقتصادی تصمیم ها و برنامه ریزی ها را تابع منافع گروه های ذی نفع می کند. منافع این گروه نیز باثبات نیست، محدود و به شکل سیال تغییر می کند. این تغییرات نیز بر اجرا اثر منفی می گذارد. تجربه نرخ گذاری برای دلار و تعیین قیمت چهارهزارو 200 تومان برای هر دلار در سال گذشته به خوبی نشان می دهد که چگونه فساد ده ها میلیارد دلار ارز کمیاب را بلعید و باری سنگین بر دوش اقتصاد کشور گذاشت. در وضعیتی از نظم حقوقی اقتصادی که در آن اقتصاد در پشت پرده می گذرد و فسادی همه گیر اقتصاد و مقررات آن را درنوردیده است، سهمیه بندی کالا به عاملی در اختیار صاحبان قدرت در پشت پرده اقتصاد تبدیل می شود و کالای سهمیه بندی شده وسیله ای برای توزیع منافع پنهان جدید می شود. 
کارکرد عامل فساد در کنار ناکارآمدی دستگاه های قانونی در عرصه اقتصاد تکمیل می شود. سهمیه بندی، نیازمند نظارت بسیار دقیق و همه جانبه بر نظام توزیع است. هیچ تخلف و تخطی از نظام سهمیه بندی نباید رخ دهد و هر مورد تخلف به سرعت و بدون تعارف و مجامله باید با تنبیه و مجازات روبه رو شود. همه بخش های دولتی و غیردولتی سهمیه بندی باید به تمامی مقررات گردن بگذارند و آن را اجرا کنند. در شرایط کنونی آیا چنین چیزی ممکن است؟ وقایعی که سال های اخیر و خصوصا 15 ماه گذشته در اقتصاد کشور رخ داده است، به خوبی حکایت از این دارد که دولت و سایر دستگاه های نظارتی توانایی و کارآمدی لازم را برای چنین کاری ندارند. دولت بارها و بارها تلاش کرده است قیمت ها را مهار کند. نیازی به ذکر مثال از نرخ ارز، بهای سکه، قیمت گوشت، گرانی کاغذ و... نیست. همین قدر کافی است که به شرایط کنونی اقتصاد کشور هر روز نگاهی بیندازیم. اگر دستگاه های دولتی و دستگاه های نظارتی بیرون از قوه مجریه کارآمدی لازم برای اجرای مقررات قانونی حوزه اقتصاد کشور را داشتند، وضعیت به چنین شکلی درنمی آمد که وخامت آن ایده سهمیه بندی بعضی کالاها را پیش رو بگذارد.
به طور خلاصه نظم حقوقی اقتصادی آشفته است. در این آشفتگی گروه های پنهان قدرت هم نقش درجه اول را بازی می کنند. تقریبا بر سر هر کالا، کسی یا کسانی نشسته اند که در رسانه ها و محافل مختلف هریک لقب سلطان کالایی خاص یافته اند. 
در چنین اوضاعی، نظام سهمیه بندی کالا به کانون قدرت جدیدی بدل می شود که با بهره برداری از آن همین جریان های پنهان فساد مهار بیشتری از اقتصاد را در اختیار خود بگیرند و سیاستی را که برای سهولت زندگی مردم طراحی و تصویب شده است، به خدمت منافع سرشار خود درآورند و اوضاع را خراب تر کنند. بدون سلامت اداری-اقتصادی و بدون کارآمدی بالا، نظام سهمیه بندی کالا، به عاملی تازه در مجموعه عوامل اضمحلال نظم حقوقی اقتصاد کشور، توسعه فساد و افزایش ناکارآمدی بدل خواهد شد. اگر سلامت به اقتصاد کشور بازگردد و کارآمدی احیا شود، آن وقت احتمالا دیگر نیازی به سهمیه بندی نخواهد بود.
                