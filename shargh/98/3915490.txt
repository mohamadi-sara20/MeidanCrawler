چهار‌شنبه ۲۲ خرداد ۱۳۹۸
-----------------------------------------
حرف اول
-----------------------------------------
نه به دخانیات آری به طول عمر و نشاط
-----------------------------------------

                    آمارهای منتشرشده از سوی سازمان های جهانی، به ویژه سازمان بهداشت جهانی، نشان از آن دارد که هر ساله چند میلیون نفر از شهروندان جوامع مختلف بر اثر استعمال دخانیات جان خود را از دست می دهند و شمار بسیار بیشتری گرفتار بیماری های مزمن قلبی- عروقی، تنفسی و ریوی، دهان و دندان و حتی اختلالات مغزی و عصبی می شوند. شوربختانه، شمار زیادی از مرگ ومیرها و عوارض بدخیم و آزاردهنده جسمی و روانی ناشی از دخانیات دامن گیر شهروندان، به ویژه جوانان جوامعی می شود که گام در راه توسعه نهاده اند و اصطلاحا «کشورهای در حال توسعه» نام گرفته اند و لاجرم کشور ما نیز در شمار چنین ممالکی است. نیازی به یادآوری نیست که آثار نگران کننده و رنج آور استعمال دخانیات در سطح فروشدن در دام بیماری ها و بدکارکردی های جسمی و کوتاه شدن سال های عمر محدود نمی ماند و خسارات مادی هنگفتی نیز بر جامعه و حتی نسل های بعد بر جای می گذارد و آهنگ و سرعت رشد و توسعه جوامعی همچون جامعه ما را فرو می کاهد.
گرایش به سیگار و دیگر شقوق دخانیات برای همه جوامع امروزی نگران کننده و دل آزار است؛ اما متاسفانه این نگرانی در جامعه ما دوچندان است، چرا که در جامعه ما اولا: در سال های اخیر سن گرایش به سیگار و قلیان به صورت نگران کننده و رنجش آوری کاهش یافته است و شماری از نوجوانان عزیز کشورمان در دام این «عامل مهلک» فرو غلتیده اند. ثانیا: نرخ ارتکاب این «رفتار غیرسالم» (سیگارکشیدن) در بین قشر دانشجو فزونی یافته است و ثالثا: بر شمار دختران و بانوانی که خواسته و ناخواسته خود را در معرض عامل بیماری زا و نشاط زدا و زیبایی ستان نیکوتین قرار می دهند، افزوده شده است. متاسفانه این سه قشر و گروه همانند دیگر افراد سیگاری نه تنها با استعمال دخانیات سلامت و شادابی و زیبایی خود را در معرض خطر و آسیب قرار می دهند؛ بلکه با آلوده کردن محیط پیرامون خویش، دیگران، به ویژه کودکان معصوم و سالمندان آسیب پذیر را نیز  قربانی رفتار غیرسالم خویش می کنند. مطالعات و پژوهش های مختلف و تجارب بالینی و درمانی، نشان از آن دارد که چندین و چند عامل در گرایش به سیگار و نیکوتین سهم و نقش دارند. یکی از آن عوامل «پندارهای نادرست» مربوط به سیگار است. 
یکی از مهم ترین آن پندارها و باورهای نادرست مربوط به نقش تسکین بخشی سیگار است. بسیاری چنین می پندارند که سیگار اضطراب را کاهش و استرس را تقلیل می دهد و ناراحتی را از میان می برد. این پندار نه فقط هیچ نشانی از واقعیت ندارد؛ بلکه به کل نادرست است؛ زیرا دیرزمانی است که تحقیقات پزشکی نشان داده است که نه فقط سیگار کورتیزول (هورمون استرس) را کم نمی کند؛ بلکه میزان آن را در خون افزایش می دهد. همچنین این باور که سیگار آرام بخش است، نیز به طور کل نادرست است؛ چون سیگار فعالیت سیستم عصبی سمپاتیک (سیستم تحریک زا) را افزایش و سطح فعالیت پاراسمپاتیک (سیستم آرام بخش) را کاهش می دهد و در نتیجه سطح برانگیختگی و دلواپسی و اضطراب را فزونی می بخشد؛ بنابراین احساس آرامش بعد از استعمال دخانیات را فقط می توان نوعی «ادراک نادرست» تعبیر کرد. سر انجام این باور نادرست نیز وجود دارد که سیگار روشی برای بهبود روابط اجتماعی است. باید گفت که این پندار نیز بسیار بیراه است؛ زیرا همه می دانیم که بوی مشمئزکننده حاصل از سیگار، زردی رنگ رخساره و بد شکلی پدید آمده در دندان ها بر اثر کشیدن سیگار و قلیان و نیز آزاردهندگی دود سیگار، هم جذابیت لازم برای ارتباط اجتماعی را از بین می برند، هم اعتماد به نفس مورد نیاز برای استمرار رابطه را فرو می کاهند. پس هر آن کسی که به سلامت و طول عمر و نشاط و ارتباط سودمند می اندیشد، ناگزیر باید از استعمال دخانیات در هر شکل و نوع و میزان آن بپرهیزد. افزون بر «پندار های نادرست»، چند عامل دیگر روانی می توان فهرست کرد که نقش مهمی در گرایش به دخانیات دارند (آگاهی از این عوامل به تعبیر دانشمندان اقتصاد رفتاری می تواند مانند «تلنگر»ی باشد که به پیشگیری از مصرف دخانیات یاری برساند). نخستین آن عوامل «فشار هنجاری» است. منظور از این عبارت آن است که اغلب آدم ها، به ویژه آنهایی که کم سن و سال و کم تجربه اند، در برابر فشار دیگران برای انجام یک رفتار به زودی مقاومت خود را از دست می دهند و تسلیم فشار جمعیت می شوند. از این رو وقتی دانشجویی در جمع چند هم کلاسی سیگاری قرار می گیرد، به زودی خود را با آنان تطبیق می دهد و به جرگه سیگاری ها می پیوندد. دو راهکار مهم برای پرهیز از تسلیم شدن در برابر فشار جمع، یکی «توانایی نه گفتن» است و دیگری ترک جمع سیگاری ها. دومین عامل موثر در گرایش به سیگار «اغراق در توانایی کنترل خویشتن» است.
بسیاری چنین فکر می کنند که اگر چند باری از سر کنجکاوی پکی بر سیگار بزنند، سیگاری نخواهند شد؛ چون هرگاه اراده کنند، می توانند آن را کنار بگذارند. روان شناسان نشان داده اند که چنین تصور نادرستی  گمراه کننده است؛ چون وقتی آدم ها در دام «عادت» به ویژه عادت به سیگار گرفتار شوند، به سادگی قادر به رهایی از شر آن نخواهند بود. از این رو هیچ گاه نباید خود را به سبب این تصور توهم آلود، گرفتار باتلاق دخانیات کرد. سومین عامل موثر در گرایش به دخانیات «همانندسازی با مدل ها» و دیگرانی است که فرد آنها را مهم می پندارد و مهم شدن خود را در تقلید رفتار و افعال آنان می جوید؛ اما نباید از این واقعیت غافل شویم که اغلب آنچه در رفتارهای سلبریتی ها و مدل ها به ما نشان داده می شود، نوعی تبلیغات فریب آمیز است که شرکت های تجاری برای پرکردن جیب خود به آن مبادرت می ورزند. البته این نکته را نیز نباید ناگفته گذاشت که والدین و استادان و پزشکان محترم نیز نباید از تاثیر غیرمستقیم و پنهان رفتار خویش بر دیگران، به ویژه نوجوانان و جوانان غفلت ورزند. چه بسیار کسانی که به سبب همانندسازی با این «الگوها» در دام دخانیات گرفتار شده اند. در پایان این نوشتار یاد آوری چند نکته ضروری به نظر می رسد: نکته نخست آنکه شماری از شواهد مطالعاتی نشان داده اند که «اعتیاد» و «عادت» به هم پیوسته اند و گاهی وابستگی به دخانیات سر از بیراهه  اعتیاد درمی آورد. دوم آنکه «نه به دخانیات» مستلزم احساس مسئولیت همگانی است. ناگفته پیداست که هریک از ما باید در این پیکار سترگ نقش بی بدیل خود را به خوبی ایفا کنیم.
                