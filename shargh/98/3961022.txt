دو‌شنبه ۱ مهر ۱۳۹۸
-----------------------------------------
سرمقاله
-----------------------------------------
دلیل لحن ترامپ درباره ایران؟
-----------------------------------------

                    سوالی که این روزها به ذهن بسیاری خطور کرده این است که آیا ترامپ از قدرت نظامی ایران در هراس است؟ برخی گرایش ها در داخل و گروه های نزدیک به جمهوری اسلامی در منطقه بیشتر باور دارند که پاسخ به این پرسش مثبت است و آمریکایی ها از ایران و قدرت نظامی آن اگر نگفته باشیم ترسیده اند، دست کم نگرانی هایی پیدا کرده و حاضر نیستند بی گدار به آب بزنند و وارد یک درگیری جدی نظامی شوند. گرایش های دیگر البته چندان مطمئن نیستند که آمریکایی ها به معنای واقعی کلمه، فقط به دلیل قدرت نظامی ایران، خویشتن داری را در دستور کار قرار داده اند. صرف نظر از صحت هریک از دو دیدگاه، واقعیت آن است که به نظر می رسد واشنگتن چندان اصراری ندارد که سطح درگیری را افزایش دهد. از زمانی که  سلسله «سوانح» خلیج فارس در بندر فجیره آغاز شد تا امروز، واکنش آمریکایی ها کوتاه آمدن و مماشات بوده تا موضع گیری تند و خصمانه. حتی زمانی که ایران پهپاد پیشرفته آنان را سرنگون کرد، بازهم آمریکایی ها واکنش تندی نشان ندادند. آخرین فقره هم که حوثی های یمن مسئولیت حمله به تاسیسات نفتی سعودی ها را پذیرفت، بازهم اتهام زنی آمریکا و سعودی ها به ایران نتوانست منجر به بروز واکنش جدی از سوی ایالات متحده شود. کم نبودند کسانی که تصور می کردند این بار ترامپ واکنشی جدی تری نشان خواهد داد اما او همچنان همان سیاست کوتاه آمدن را ادامه داد. البته واشنگتن هربار سروصداهای زیادی به راه انداخته و انگشت تهدید و اتهام را به سمت ایران نشانه رفته اما در نهایت از حرف و تهدید فراتر نرفته است. این دیدگاه در رسانه های رسمی اعلام شده که واشنگتن متوجه شده هر حرکت نظامی علیه ایران صرفا محدود به درگیری میان دو کشور نخواهد شد بلکه از دریای مدیترانه یعنی سوریه و لبنان تا یمن و عربستان، خلیج فارس تا افغانستان را هم درگیر خواهد کرد. قطعا دغدغه های نظامی برای ترامپ مطرح است. درعین حال نگارنده معتقد است پای ملاحظات دیگر هم در میان است. نخست آنکه دو جنگ قبلی آمریکا در افغانستان و عراق خاطرات بدی در ذهن بسیاری از آمریکایی ها برجای گذاشته است. یقینا اگر همین امروز نظرسنجی شود، کسر قابل توجهی از مردم آمریکا با آغاز جنگ سومی در منطقه از سوی آمریکا با ایران مخالفت خواهند کرد. نکته ای که نانسی پلوسی، رئیس دموکرات کنگره هم به آن اشاره کرده است. ترامپ نیک می داند اگر درگیری نظامی طولانی و تلفات انسانی و ضایعات جنگ گسترده شود، نارضایتی آمریکایی ها به طریق اولی افزایش خواهد یافت. ثانیا کم نیستند آمریکایی ها و اروپایی ها یی که بحران فعلی را ناشی از خروج ترامپ از برجام می دانند. در نتیجه مسئولیت جنگ را هم بیشتر به پای واشنگتن خواهند گذاشت تا ایران. بنابراین درگیری نظامی می تواند شانس موفقیت ترامپ را در انتخابات آبان سال آینده به خطر بیندازد. دلیل بعدی که باعث می شود ترامپ اصراری برای درگیری نظامی با ایران نداشته باشد، فشار تحریم ها بر اقتصاد ایران است. 
به عنوان یک تاجر موفق، ترامپ به دنبال یک گزینه کم هزینه تر برای رویارویی با ایران است. گزینه نظامی یقینا کم هزینه نخواهد بود. درحالی که تحریم ها اگر چه به زمان بیشتری نیاز دارند، اما از نظر هزینه بسیار ارزان تر از گزینه نظامی برای آمریکا تمام خواهد شد؛ ملاحظه ای که برای متحدان آمریکا در خلیج فارس اهمیت خیلی بیشتری هم پیدا می کند. برخلاف گزینه نظامی که هزینه آن هم از نظر اقتصادی و هم از نظر سیاسی بالاست، به علاوه ممکن است شانس موفقیت انتخاب مجدد ترامپ را به خطر بیندازد، گزینه تحریم ها و متوقف کردن رشد اقتصاد ایران عملا هزینه ای برای آمریکا ندارد و لطمه ای هم از منظر سیاسی به ترامپ وارد نمی کند. ترامپ امیدوار است نیازی به جنگ نداشته باشد و با صرف فشارهای اقتصادی از طریق تحریم ها، ایران را به پای میز مصالحه بکشاند. آنچه مشخص است تحریم ها تاکنون نتوانسته اند ما را پای میز مذاکره بکشانند؛ بنابراین به جای رفتن به سمت و سوی گزینه نظامی، ترامپ ترجیح می دهد بر فشار تحریم ها بیفزاید. در اوج بحران حمله به آرامکو که همگان منتظر واکنش ترامپ بودند، او در حقیقت به جای رفتن به سمت و سوی واکنش نظامی که بسیاری منتظر بودند، مجددا از فشار اقتصادی و تحریم تکراری بانک مرکزی، به علاوه صندوق توسعه ملی سخن گفت. هر یک از «سوانحی» که در چند ماه گذشته اتفاق افتادند می توانستند آتش جنگ و درگیری نظامی میان ایران و آمریکا را برافروزند، اما ترامپ مماشات کرده و آرام از کنار برخورد و درگیری نظامی گذشته است. با این حال، معلوم نیست چنین وضعیتی تا کجا تداوم داشته باشد. اگر اتفاقات بزرگ تری در منطقه بیفتد یا ترامپ از بابت انتخابات سال آینده اطمینان بیشتری پیدا کند یا اساسا احساس کند تحریم ها و فشار اقتصادی چندان ایران  را به پای میز مذاکره نمی کشاند، در آن صورت ممکن است شرایط فعلی میان دو کشور تغییر کند و وارد فضاهای جدیدتری شود.
                