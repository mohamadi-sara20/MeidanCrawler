چهار‌شنبه ۲ مرداد ۱۳۹۸
-----------------------------------------
حرف اول
-----------------------------------------
بی قانونی در لغو امتیاز یک روزنامه
-----------------------------------------

                    لغو امتیاز روزنامه آرمان امروز از سوی هیئت نظارت بر مطبوعات، مغایر قانون مطبوعات است. هیئت نظارت بر مطبوعات، با استناد به تبصره 3 ماده 8 و تبصره ماده 11 قانون مطبوعات اقدام به لغو امتیاز این روزنامه کرده است؛ اما هیچ یک از مواد یادشده به هیئت نظارت اجازه نمی دهد این روزنامه را لغو امتیاز کند.
اولا؛ طبق تبصره 3 ماده 8 «واگذاری امتیاز نشریه به غیر، اعم از قطعی و شرطی و اجاره امثال آن ممنوع است و جرم محسوب می شود...». حتی به فرض آنکه مثلا آرمان امروز واگذار شده باشد، این تبصره موجب لغو امتیاز از سوی هیئت نظارت یا دادگاه نیست. برای روشن تر شدن این موضوع اضافه می شود که ضمانت اجرای تبصره 3 ماده 8 در ماده 35 قانون مطبوعات ذکر شده است که باز هم هیچ ربطی به هیئت نظارت ندارد؛ بلکه رسیدگی به آن فقط در صلاحیت دادگاه است و مجازاتی به عنوان لغو امتیاز نیز ندارد. 
ثانیا؛ استناد به تبصره ماده 11 نیز از یک نگاه حقوقی شگفت انگیز است. طبق تبصره ماده 11 «در صورتی که صاحب پروانه یکی از شرایط مقرر در ماده 9 این قانون را فاقد شود، به تشخیص هیئت نظارت... پروانه نشریه لغو می شود». شاید خواندن متن ماده 9 قدری با آن زبان خشک حقوقی ملال آور باشد؛ ولی برای فهم موضوع بد نیست این ملال را تاب بیاوریم و مشاهده کنیم چه رخ داده است. 
متقاضی پروانه طبق ماده 9 باید دارای شرایط زیر باشد:
1-تابعیت ایران
2-دارا بودن حداقل 25 سال سن
3- عدم حجر و ورشکستگی به تقلب و تقصیر
4-عدم اشتهار به فساد اخلاق و سابقه محکومیت کیفری... که موجب محرومیت از حقوق اجتماعی باشد
5-داشتن صلاحیت علمی در حد لیسانس یا پایان سطح در علوم حوزوی
6-پایبندی و التزام عملی به قانون اساسی.
تصمیم هیئت نظارت بر مطبوعات به لغو امتیاز آرمان امروز، به استناد تبصره ماده 11 به معنی آن است که صاحب امتیاز این روزنامه یکی از شش شرط فوق را از دست داده است. 
هیئت نظارت، به روش همیشگی خود، نگفته است صاحب امتیاز کدام یک از شرایط را از دست داده است؛ مثلا تابعیت ایرانی اش را از دست داده یا سن صاحب امتیاز ناگهان از 40، 50 سال به کمتر از 25 سال سقوط کرده است؟ یا او ورشکسته به تقلب و تقصیر شده (که چنین تشخیصی منحصرا بر عهده دادگاه است) یا خدای نکرده صاحب امتیاز اشتهار به فساد یافته یا محکوم شده است یا اینکه مدرک دانشگاهی اش نادرست است و... .
این چه شیوه تصمیم گیری است؟
به نظر می رسد پیش از هر چیز اراده ای وجود داشته که این روزنامه لغو امتیاز شود. هیئت نظارت برای چنین تصمیمی لازم می دیده که یک مستمسک قانونی بیابد. عبارت «لغو امتیاز» در تبصره ماده 11 را دیده؛ ولی ماده 9 را ندیده است تا متوجه شود با هیچ منطق ساده حقوقی و غیر حقوقی نمی توان این تبصره را درباره آرمان امروز اعمال کرد. غرض لغو امتیاز بوده است و بس.
اخبار موثق حکایت از آن دارد که لغو امتیاز آرمان امروز دلایل سیاسی نداشته است. در سه دهه گذشته شاهد بوده ایم که در توقیف برخی مطبوعات انگیزه های سیاسی بر اصول حقوقی چربش داشته است؛ اما این بار چنین نیست. در این صورت چه انگیزه ای موجب اتخاذ چنین تصمیمی در هیئت نظارت بوده است. دلایل سیاسی لغو امتیازهای مغایر با قانون قابل درک است؛ حتی می توان پا را فراتر گذاشت و گفت لغو امتیازی که دلایل سیاسی در آن قوت دارد، منصرف از منافع شخصی است. 
در شرایطی که مطبوعات کشور در سخت ترین شرایط فعالیت می کنند و فشارهای مختلف اقتصادی و سیاسی آنها را از نفس انداخته است، انتظار اجرای درست و عادلانه قانون در هیئت نظارت، بیش از همیشه انتظاری بجا و بحق است. قانونا وقتی قاضی در صورت کشف اشتباه در رای خود می تواند راسا رای خود را نقض کند، هیئت نظارت بر مطبوعات نیز می تواند خود تصمیم اشتباه خود را نقض کند و منعی برای این کار وجود ندارد. این بایسته ترین کاری است که هیئت نظارت بر مطبوعات می تواند انجام دهد.
                