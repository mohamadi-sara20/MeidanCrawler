یک‌شنبه ۲۴‌شهریور ۱۳۹۸
-----------------------------------------
حرف اول
-----------------------------------------
وکالت مستقل
-----------------------------------------

                    1. از مهم ترین شاخص های جهانی ارزیابی دادگستری شایسته، نحوه دسترسی و استفاده از وکیل حرفه ای و مستقل با لحاظ سلسله استانداردهای تجربه پس داده دنیای کنونی است. در کنار قضات و دادستان ها ، وکلا سومین گروهی هستند که حاکمیت قانون را در یک جامعه مردم سالار تثبیت و تضمین می کنند و حمایت از حقوق بشر و شهروندی را به نحوی کارآ مد تحقق می بخشند.
2. بسته به نوع نظام قضائی و میزان توسعه یافتگی، نهاد وکالت تشخص متمایزی از دولت یافته و وکیل و نهاد وکالت نماد استقلال از قدرت و در قالب یک نظام صنفی تحت نظارت مقام عمومی متکفل خیر عمومی ، به صورتی اثربخش و تعیین کننده در تحقق دادرسی منصفانه ظاهر می شوند؛ چنانکه وکلا منصرف از سایر بخش ها هنگام اعمال وظایف حرفه ای آزادانه و به دور از فشار و تاثیر پذیری، پاسدار حق دفاع موکلان خود بوده و به گونه ای که از پیامد وکالت خود بیمناک نباشند، تسلیم خواسته های صاحبان زور نشده و حکومت قانون را عینیت می دهند. در مهم ترین چک لیست های حکومت قانون، استقلال قوه قضائیه و استقلال کانون های وکلا صورت بندی شده و به مثابه یک ارزش قابل ارزیابی نهادینه می شود.
3. نظام حقوقی ایران با وجود یک قرن دستاورد استقلال خواهی نهاد وکلا، مدتی است شاهد جریانی است که کم توجه به اهمیت استقلال کانون وکلا، تجارب بین المللی و دستاوردهای دو انقلاب مشروطه و اسلامی ، برای کشور و نظام قضائی هزینه سازی می کند و همچنان این رویه بازتولید می شود.
4. از الغای دادسراها و تشکیل محاکم عام گرفته تا تدوین برخی قوانین و موازینی مانند تبصره ماده 48 قانون آیین دادرسی کیفری تا ایجاد شئون اجرائی برای قوه قضائیه، روندی است که نیازمند بازنگری است. لایحه دادگاه های عام همان منطقی را می پوید که لایحه ماده 187 برنامه پنج ساله سوم، توسعه و حرفه وکالت دادگستری را با مشکلاتی مواجه می کند.
5.  هزینه ایجادشده در الغای دادسراها و  باز احیاگری آن از جیب بیت المال پرداخت شد و حقوق مردم را دستخوش آزمون و خطا کرد.
 در مورد استقلال نهاد وکالت نیز نباید کاری کرد که در جامعه حقوقی و حافظه تاریخی حقوق دانان کشور، به عنوان رویدادی منفی باقی بماند.
6. اگر کیفیت ، کمیت، ماهیت وکیل و نهاد وکالت دستخوش تلاطم شود، حق دفاع مردم مخدوش می شود. اقدامات ناقض استقلال نهاد وکالت و افول آزاد و  بی ضابطه کیفیت جذب وکیل بدون توجه به چگونگی آموزش، کارآموزی و نظارت بر رفتار حرفه ای آنها در مجموعه ای غیر از کانون، تبعاتی زیان بار در پی خواهد داشت.
7. امروز مراجع قضائی در قالب حکمرانی همکارانه در صدد مشارکت حداکثری کانون های وکلای مستقل و پرهیز از مداخله در امر وکالت اند. رواست با نگاهی به انبان دستاوردهای ارزنده جهانی و توجه به نماگرهای جهانی کیفیت نهاد وکالت، از تجارب گذشتگان و سایر ملل بیاموزیم. ارتقای نظام قضائی و حکمروایی در کارآمدی و اثربخشی و التزام به شاخص های تنظیم قدرت در مدار حکومت قانون است ؛ آشفتگی نهاد وکالت به سود خیر عمومی نخواهد بود.
                