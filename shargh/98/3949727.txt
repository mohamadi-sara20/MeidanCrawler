پنج‌شنبه ۳۱ مرداد ۱۳۹۸
-----------------------------------------
حرف اول
-----------------------------------------
چند گلوله شلیک شد؟
-----------------------------------------

                    روز دوشنبه مصاحبه ای از وکیل دادگستری سرشناس، جناب سیدمحمود علیزاده طباطبایی، منتشر شد که در آن اظهار کردند آقای محمدعلی نجفی مرتکب قتل خانم میترا استاد نشده و این قتل را بر گردن گرفته است! مدعای ایشان در اثبات این سخن، استناد به گزارش متخصص اسلحه بوده که شلیک 9 گلوله را تایید کرده که آن هم از دو اسلحه متفاوت بوده و چهار پوکه در صحنه قتل یافت نشده است! این در حالی است که از ابتدای طرح این پرونده جنجالی در رسانه ها، همواره به شلیک پنج گلوله اشاره شده و در فیلم معروف صداوسیما در پلیس آگاهی تهران نیز -که با انتقادهای بسیاری همراه شد- خبرنگار اسلحه را در دست گرفته و در مقابل دوربین، فشنگ های باقی مانده در خشاب را می شمارد و با توجه به اینکه اسلحه از نوع کلت کمری «برتا» با ظرفیت 13 فشنگ بوده، نتیجه می گیرد پنج گلوله شلیک شده و در طول رسیدگی به پرونده نیز از بازپرس ویژه قتل تا قضات پرونده و رسانه ها، هرگز اشاره ای به شلیک 9 گلوله نشده است! این در حالی است که آقای علیزاده طباطبایی با صراحت بیان کرده اند اسلحه ای که خانم استاد با آن به قتل رسیده، اصلا متعلق به آقای نجفی نبوده و اسلحه آقای نجفی از نوع و کالیبر دیگری است! اینکه آقای علیزاده به عنوان یک وکیل دادگستری باسابقه چنین مطلبی را بیان کرده باشد، همان قدر باورنکردنی است که بخواهیم باور کنیم مسئولان اداره آگاهی، بازپرس پرونده، سرپرست دادسرای امور جنایی و قضات دادگاه کیفری استان چنین موضوع مهمی را کتمان کرده باشند!
اما واقعا تعداد گلوله های شلیک شده، در نتیجه پرونده اهمیتی دارد؟ نگارنده باور دارد بدون شک چنین است. تصور بفرمایید فردی با شلیک چند گلوله کشته می شود؛ اگر شلیک کننده یک نفر باشد، تفاوت نمی کند که چند گلوله شلیک کرده است؛ اما اگر دو نفر باشند، باید بررسی شود کدام گلوله و از کدام اسلحه موجب قتل شده است. برای مثال، ممکن است از مجموع 10 گلوله شلیک شده از سوی دو نفر با دو اسلحه یکسان، 9 گلوله از یک اسلحه و یک گلوله از اسلحه دیگری شلیک شده باشد؛ اما 9 گلوله شلیک شده از یک اسلحه منجر به قتل نشده و صرفا موجب جراحت و مصدومیت مضروب شود و همان یک گلوله از اسلحه دیگر به قلب یا مغز مقتول اصابت کرده و موجب قتل شده باشد. 
اینجا قاتل کسی است که آن یک گلوله را شلیک کرده و کسی که 9 گلوله دیگر را حتی اگر به قصد قتل شلیک کرده باشد، هیچ رابطه ای با جرم قتل ندارد.اساسا در تحقق رکن مادی هر جرمی، رابطه مستقیم میان فعل یا ترک فعل شخص با نتیجه ای که عنوان مجرمانه دارد، باید به صورت مستند و مستدل اثبات و رابطه علیت میان آنها برقرار شود. مثلا اگر بر اثر ضربه ای که فردی با چوب بر سر فرد دیگری زده است، شخص مضروب دچار خونریزی مغزی شده و فوت کند، قاتل همان کسی است که ضربه را زده؛ اما اگر حدفاصل ضربه آن شخص و پیش از فوت او در نتیجه خونریزی مغزی احتمالی، شخص ثالثی مضروب را خفه کند، خفه کننده قاتل است و جرم ارتکابی ضارب نخست، فقط ایراد صدمه جانی عمدی است که راسا جرم مستقلی است و رابطه ای میان آن فرد با جرم قتل وجود ندارد و از اتهام قتل مبری است.با این توضیح، مطلب یکی از دو طرف به صورت قطع و یقین نادرست است. اگر سخنان جناب علیزاده طباطبایی درست باشد، کل ساختار پرونده دچار تحول شده و از اساس ارتکاب قتل به دست آقای نجفی محل تردید جدی خواهد بود؛ اما اگر آنچه ایشان فرموده اند نادرست باشد، احتمال دارد متهم به تشویش اذهان عمومی و نشر اکاذیب شده باشند. فرق یک وکیل دادگستری با دیگران اینجا مشخص می شود؛ اگر همین مطلب را کس دیگری می گفت، نه تنها قابل پیگیری نبود، بلکه چه بسا کسی نیز به آن توجهی نمی کرد؛ اما وقتی این سخن از زبان یک وکیل دادگستری شناخته شده بیان شود، مستلزم پیگیری و تامل است.
                