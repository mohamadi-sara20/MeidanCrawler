سه‌شنبه ۲۶ آذر ۱۳۹۸
-----------------------------------------
سرمقاله
-----------------------------------------
«معضل» انتخابات برای اصلاح طلبان
-----------------------------------------

                    انتخابات در جهان جدید و همه جای دیگر یک «حق»، «فرصت» و ظرفیت است؛ اما در اینجا و برای بسیاری؛ ازجمله جریانی که خود را «اصلاح طلب» می نامد، یک معضل است. چرا معضل؟  معضل چیست؟ معضل وقتی شکل می گیرد که یک مسئله چنان پیچیده و سخت شود که تبدیل به مشکل شده و از دل این مشکل، مشکلاتی دیگر زایش کنند؛ به گونه ای که به راحتی نتوان از آن گذر کرد و نتوان برای حل آن به تنهایی پیشنهادی داد.انتخابات یک معضل برای اصلاح طلبان است؛ چرا که ایشان وقتی ناتوانی خویش در نقش آفرینی حداقلی در فرایند برگزاری آن و از سوی دیگر انتظارات واقعی و گاه غیر واقعی برخی همراهان شان را می بینند، خود را در برابر پرسش هایی از این قبیل می یابند: آیا در انتخابات شرکت کنیم یا خیر؟ مصلحت اصلاح طلبی در تکرار افزایش مشارکت مردم با ابزاری مانند: انتخابات است یا نه؟ اگر انتخابات نه، جایگزین آن چیست؟ آیا اصلاحات را می توان به معنای خروج از رفتارهای مشروعیت بخش تعریف کرد؟ و... .به نظر می رسد یکی از علل و عواملی که ساحت  انتخابات را برای اصلاح طلبان تبدیل به یک معضل کرده، این است که بسیاری از ایشان تنها راه حضور و ارتباط با افکار عمومی را مشارکت در انتخابات می دانند - و به درستی هم می گویند- چون فرصت و ظرفیت و توانمندی دیگری برای ارتباط با شهروندان به جز انتخابات از منظر آنان وجود ندارد؛ بنابراین باید تن به این مقوله داد و از اینجاست که این امر برای ایشان به جای یک فرصت تبدیل به یک معضل می شود.اصلاح طلبان نه ظرفیت های سنتی مانند مساجد و منابر و حسینیه ها و مداحی ها و... را در اختیار دارند و نه می توانند راحت در روزنامه ها و مجلات و فضاهای مجازی با یکدیگر و با عموم شهروندان گفت وگو کنند و سخن بگویند. 
در مقابل اصولگرایان علاوه بر اینها، ظرفیت های مدرن را نیز به گستردگی در اختیار داشته و از آنها بهره مندند. از سوی دیگر جریان مدعی اصلاح طلبی یا به گفتمان معرفتی روشن و منسجمی نرسیده است یا اگر هم رسیده است، از فضاهای اندک در اختیارش به درستی نمی تواند استفاده کند. کدام حزب و کانون سیاسی و دارای شناسنامه اصلاح طلب تلاش کرده در طول سال به صورت ثابت اقدام به برگزاری نشست ها و میزگردها و همایش های فکری، فرهنگی و... کند؟ احزاب و کانون های اصلاح طلب چقدر به کادر سازی وفادار به اندیشه های اصلاحی توجه نشان داده اند؟ اصلاح طلبان چند درصد توانسته اند فرهنگ عمومی ما را در این نزدیک به سه دهه حضور در ساحت عمومی و سپهر سیاست اصلاح کنند و مثلا آن را اخلاقی تر کنند؟ همراهان اصلاحات- به معنای پیروان ایشان- چه وجه تمایز اخلاقی و رفتاری ای با دیگران دارند که در جذب دیگران موفق شوند و دیگران را به خویش دعوت کنند؟ ادبیات شان متفاوت است یا آن گاه که در قدرت قرار گرفته اند، رفتارشان با جریان رقیب متفاوت بوده است؟ همه این ضعف ها و محرومیت های جریان اصلاح طلبی از یک سو و ناتوانی معرفتی و ساختاری ایشان از سوی دیگر مواجهه این جریان با بسیاری از رهاوردهای جهان جدید از جمله مقوله انتخابات را تبدیل به یک معضل کرده است؛ معضلی که راه حل های چندی اگر داشته باشد، به نظر می رسد اولین و مهم ترین شان بازخوانی داشته های معرفتی و فکری و رفتاری شان از یک سو و تلاش برای بهره گیری از فضاهای اندک در اختیارشان در راستای اصلاح فکر و فرهنگ عمومی از سوی دیگر است. جریان اصلاحات تا زمانی که فقط راه یا بهترین راه نفوذ و حضورش را قرارداشتن در مسئولیت های رسمی اعم از دولت و مجلس و شورا و... بداند و از کار تشکیلاتی برای اصلاح فکر و فرهنگ و اخلاق خود و عموم شهروندانش غفلت بورزد، کماکان با این معضلات درگیر خواهد بود. این مسئله و مسائل را می توان در محیط های علمی و آکادمیک حل کرد؛ اما یک مسئله وقتی تبدیل به معضلی می شود، تنها راه رهایی از آن بهره گیری از عموم شهروندان است. آنان که خود را اصلاح طلب می دانند، باید از شهروندان شروع کنند؛ چرا که جهان جدید را نخبگان نمی سازند و راهبری نمی کنند؛ بلکه شهروندان هستند که آن را می سازند و در راهبری آن نقش جدی دارند.
                