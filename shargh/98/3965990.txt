شنبه ۱۳ مهر ۱۳۹۸
-----------------------------------------
یادداشت
-----------------------------------------
حکمرانی همکارانه با نهادهای غیر دولتی
-----------------------------------------

                    اصلاح اقتصادی و اجتماعی بدون توجه به ضرورت های بهبود شاخص کیفیت حکمرانی ممکن نیست. نقطه عزیمت یک حرکت اصلاحی از مدیریت درمانده درگیر با فقر و تبعیض و فساد و ناکارآمدی به حکمرانی ورزیده و توانا و چابک و کاربلد و قابل اعتماد، تغییر دیدگاه است. تمرکز قدرت نزد دولت جای خود را به ایده اشتراکی نهادهای واسطه به نفع خیر عمومی با مشارکت حداکثری ذی نفعان داده است. حکمرانی نوین نیازمند راهبردهای جدید برای گسترش اثربخشی و ارتقای کیفیت است و این دستاورد چیزی نیست که با تصدی گری حداکثری یک دولت مرکزی  حاصل شود؛ وگرنه انبان تجربه سنتی حکومت های متمرکز  حکایتی از توفیقات آنها می داشت. حال آنکه شاهد کارنامه ای متفاوت از این مدعا هستیم. امروزه ساختار قدرت عمومی صرفا محدود به نهادهای دولتی نیست؛ بلکه مشارکت پذیری و حضور بخش خصوصی و حوزه عمومی غیر دولتی در یک همکاری منعطف مشارکت پذیر می تواند زمینه تحقق و توسعه برخورداری از خیر عمومی را بیشتر از قبل فراهم کند. تحولات جابه جایی قدرت از دولت به نهادهای مدنی موضوعی است که جهان امروز به شدت به آن توجه می کند. نگاه جامعه محور به کارکرد حکمرانی امتیازی است که قانون اساسی جمهوری اسلامی کاملا بر مدار آن تمشیت می کند. حتی اقتباس از مدل تعاونی در اقتصاد ایران نیز قرینه ای بر درک یک مدل اجتماعی مردم نهاد برای توسعه عمومی است. سازمان های تثبیت شده جمعی که نماینده منافع مردم هستند، هم می توانند قدرتی در برابر نهاد رسمی باشند و هم زمینه تعادل تصمیمات و اقدامات صاحب منصبان عمومی را فراهم کنند. نمونه ای از اجتماع خیرین مدرسه ساز تا جهاد سازندگی و نهضت سوادآموزی تا موقوفات و نهادهای مدنی فعال در حوزه حقوق کودک و بهزیستی از این قبیل تجارب و الگوها است. 
هرچند دولت ها توانایی کل نگری و تکشف خیر عمومی را بیش از همه دارند؛ اما رویکردهای مشارکتی نوآورانه خواهد توانست پیوند بین منافع عمومی را مضاعف کرده و اهداف مشترک اجتماعی را زمینه الفت و چسبندگی بخش های متکثر جامعه کنند. به دست آوردن بخشی از قدرت از سوی کسانی غیر از دولت سوژه ای است که در سیاست گذاری عمومی حاضر مورد تاکید قرار می گیرد. استرداد و استیفای قدرت گرفته شده از اجتماع از سوی نهادهای واسطه باید در یک دوره گذار معقول و منعطف محقق شود. نهادهای بینابین شهروندان و دولت مرکزی از جمله شوراها و اصناف و سندیکاها و سازمان های مردم نهاد و نظام صنفی نقش این واسطه گری را بازی می کنند. دولت ها در این راه با پذیرش نقش حکمرانی تنظیمی و سازمان های تنظیم گر سعی در منظم سازی و متعادل کردن کارکردهای صنوف و اقشار می کنند. استقرار و تاسیس اجتماعات دائم و حرفه ای ارتباط با حاکمیت را ساختارمند و اثربخش می کند. بسیج تعداد زیادی از ذی نفعان در امر حکمرانی می تواند قوت و سرعت و اثر و کیفیت حکمرانی را ارتقا بخشد. این شیوه مدنی گرا، تمرکز بر نهادهای رسمی دولتی را تقلیل داده و حضور مدنی های غیر دولتی را پر رنگ تر می کند. تمایل به مشارکت جویی حوزه عمومی غیر دولتی و خصوصی مستلزم شناسایی شخصیت های مستقل از دولت و سطحی از رواداری حکمرانی با پرهیز از نگاه انتظامی و بدبینانه به بخش مزبور است. ساماندهی روابط حقوقی در قالب ارگان ها و نهادهای خاص به ویژه حرفه ها و کسب وکارهایی که صاحبان آن عهده دار ارائه خدماتی به افراد جامعه هستند، می تواند یک جلوه از سعه صدر حکمروایی در توزیع صلاحیت ها و اشتراک اقتدار خود با نهادهای مدنی به منظور افزون سازی بهره وری باشد. به عنوان نمونه حمایت از محیط زیست و کودکان و اقشار آسیب پذیر و محرومان و توان خواهان و سالمندان می تواند با ایده حکمرانی همکارانه پویشی برای مشارکت و یاری شهروندان را تسهیل گری و زمینه چینی کند. نهادهای حرفه ای مانند کانون وکلا و نظام پزشکی در راستای دفاع از منافع شغلی اعضا و تنظیم امور حرفه ای ایجاد شده اند؛ اما از جنبه اجتماعی صاحبان حرفه های یادشده با ایجاد مجامع صنفی به عنوان نهادهای قدرتمند حرفه ای نقش واسطه ای ارزشمندی را در جامعه ایفا می کنند و به عنوان وزنه های تعادل میان آزادی های فردی و تحمیلات ناشی از قدرت عمومی دولت، توازن برقرار می کنند.
کارویژه مثبت این روال، جلوگیری از اعمال قدرت بی چون و چرای دولت بر افراد است که تضییقات حکمرانی سنتی را کنترل کرده و حدود آزادی های شهروندان را نیز در قالب های نرم می ریزند؛ بنابراین مانع از آن می شوند تا آزادی های فردی، منافع عمومی را تحت الشعاع قرار دهد و از سوی دیگر به منزله ابزارهای مناسب به دولت ها کمک می کنند تا سیاست های مدنظر خود را در قالب تدابیر حرفه ای در جامعه به اجرا بگذارند...
 به دلیل همین نقش واسطه ای ارزشمند در تنظیم حدود آزادی ها و کنترل عملی اقتدارات دولت نهادهای حرفه ای از اهمیت برجسته حقوقی و اجتماعی برخوردار شده اند. اصلاحات متوالی در تمشیت امر عمومی نیازمند خوانش مدنی باورانه از حکمرانی همکارانه است. پیامد اهمیت یافتن نقش صاحبان مشاغل آزاد در حیات جامعه، اکرام و احترام به حق تعیین سرنوشت آنها و رسمیت بخشی به شخصیت حقوقی مستقل و متمایز آنهاست. نظام های صنفی حرفه ای ترکیبی از مسائل و ملاحظات در ساحت حقوق خصوصی و ضوابط حقوق عمومی را هم زمان دارند. تمرکز زدایی از برنامه ریزی و برون سپاری در اجرا به جای تکیه بر قدرت دولت به نفع مردم نهادها اثر بارز این مدل حکمرانی همکارانه است. دولت ها به جای دیکته یک طرفه و تحمیلی باید با گروه های ذی نفع در قالب صنف و حرفه گفت وگو و مشکلات و ملاحظات به شیوه های هم گرایانه و همکارانه مرتفع شود. دخالت نقش آفرینان ذی نفع در سیاست گذاری ها، کاهش سطح تمرکزگرایی و ایجاد زمینه مطالبه حساب پس دهی مقامات عمومی حکمروایی، فقط با تقویت عوامل اجتماعی صاحب فرصت و تخصص حاصل می شود. نظام نمایندگی و بوروکراسی مسئول و حکمرانی همکارانه سه مرحله از دوره تحول و تکامل کارکرد دولت ها هستند و به نظر می رسد با تحلیل ملاحظات جامعه ایران و همه تکثرهای مفروض، مدل حکمرانی همکارانه می تواند ضمن افزایش بهره وری سرمایه اجتماعی، سرعت و کیفیت خدمات حکمرانی عمومی را افزون کند. در دوره حاضر آنچه فراروی کانون های وکلا و نظام پزشکی و... است، در راستای تقویت حکمرانی همکارانه تحلیل نمی شود و بیشتر نحیف سازی این کارکردهای اثرگذار برای خیر عمومی را به ذهن متبادر می کند. رواست که تجدیدنظری نوگرایانه و کارکردمدار درباره این روند داشته باشیم.
                