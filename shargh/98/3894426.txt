چهار‌شنبه ۴ اردیبهشت ۱۳۹۸
-----------------------------------------
سرمقاله
-----------------------------------------
غفلت خطرناک از اصل مدیریت واحد شهری
-----------------------------------------

                    در مقیاس محلی، فقط شهرداری تهران سازمان مدیریت بحران دارد. در سایر شهرها مدیریت بحران را مدیرکل بحران استانداری بر عهده دارد. مقایسه عملکرد شهرداری تهران با سایر کلان شهرها در مدیریت سیل اخیر حکایت از موفقیت شهرداری تهران دارد. جدای از سایر علل، می توان ادعا کرد استقلال شهرداری در مدیریت بحران یکی از علل موفقیت در این زمینه بوده است. در مقیاس ملی، سازمان مدیریت بحران وزارت کشور، چنین نقشی را می توانست ایفا کند، ولی چرا به خوبی نتوانست سیل را مدیریت کند؟ به نظر می رسد بی اعتنایی سایر دستگاه های اجرائی و سازمان های عمومی غیردولتی به مدیریت عالیه بحران، ناهماهنگی ها در ارائه خدمت به مردم را در پی داشت که تبعیت نکردن از فرماندهی واحد را هم که در مقیاس کلان کشوری بر عهده ریاست جمهوری است و به جانشینی ریاست جمهوری بر عهده وزیر کشور است، باید به آن افزود. همین ناهماهنگی موجب شد رئیس جمهور به گلایه لب به سخن بگشاید که البته حواشی ای را در پی داشت و باعث برخی سوء تفاهم ها با سایر دستگاه ها و ارگان ها شد. فرمان اخیر رئیس جمهور مبنی بر مسئولیت وزارت کشور در تهیه طرح جامع سیل، تاییدی بر این مدعاست. اگر مدیریت عالیه کشور همین تجربه سیل را تجزیه و تحلیل کند، به خوبی خواهد توانست ضرورت شکل گیری مدیریت واحد شهری در شهرها را دریافت کند. پرواضح است که وجود قوانین پیشرفته و جامع، یک نیاز و گام محوری برای رسیدن به وضعیت مطلوب در این حوزه است. بااین حال سرنوشت لایحه مدیریت شهری که از ابتدای دولت یازدهم مورد توجه وزارت کشور قرار گرفت و اکنون ضرورت آن بیشتر خود را نشان داده، همچنان در هاله ای از ابهام است. با وجود اهتمام وزارت کشور، سایر وزارتخانه ها اساسا رغبتی به بررسی و تصویب آن در هیئت دولت ندارند. نمایندگان مجلس هم با وجود اینکه به مدیریت واحد شهری گرایش دارند و این را هم در موضع گیری های رسانه ای خود عنوان کرده اند و پیگیری هایی هم داشته اند، به نتیجه ای نرسیده و عملا حرکت موازی اهالی بهارستان تاکنون برای بررسی لایحه دولت در قالب طرح به سرانجامی نرسیده است. اینکه از برنامه پنج ساله دوم کشور تاکنون مکرر و مستمر بر انتزاع وظایف محلی از وزارتخانه ها و واگذاری به شهرداری ها تاکید شده است و بارها وزارت کشور آن را پیگیری کرده اما به فرجامی نرسیده، از مشکل ساختاری و رویه ای در نظام اداری - سیاسی کشور حکایت دارد. هرچند قانون اساسی جمهوری اسلامی بر این مهم صحه گذاشته است و تمرکززدایی را تا مرز تمرکززدایی سیاسی پذیرفته و امکان واگذاری وظایفی مانند برق، آب، فاضلاب، فراورده های نفتی، زمین شهری، طرح های جامع و تفصیلی، امور فرهنگی و اجتماعی و زیست محیطی به مدیریت های محلی وجود دارد، اما دولت های تمرکز گرا هنوز به این باور نرسیده اند که راهی جز این برای سبک کردن بار دستگاه های متولی و کارآمدی آنان وجود ندارد. حال که عواقب دردناک ناهماهنگی در مدیریت سیل بر همگان و به ویژه بر دولتیان روشن شده است، انتظار می رود از این تجربه دردناک برای تصویب لایحه مدیریت شهری در دولت و مجلس شورای اسلامی استفاده شده و مدیریت واحد یکپارچه و هماهنگ در شهرهای کشور برقرار شود.
                