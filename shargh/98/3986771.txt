شنبه ۹ آذر ۱۳۹۸
-----------------------------------------
یادداشت
-----------------------------------------
معمای مدارس غیرانتفاعی
-----------------------------------------

                    در نیمه دوم دهه 1360 که از یک سو به دلیل بالارفتن نرخ رشد جمعیت و از سوی دیگر به علت محدودیت های بودجه ای زمان جنگ، آموزش و پرورش گرفتار دشواری شده بود، به تدریج فکر «واگذاری به مردم» و استفاده از ظرفیت های مردمی در این میدان بین متولیان امر شکل گرفت. به باور آنان، نیمه توانگر جامعه حاضر بودند در مقابل برخورداری از خدمات آموزشی بهتر برای فرزندانشان هزینه قابل توجهی پرداخت کنند. همچنین جامعه معلمان کشور نیز ظرفیت بالاتری برای ارائه خدمات آموزشی داشتند که محدودیت های مدیریت بسته دولتی اجازه استفاده از این ظرفیت را نمی داد؛ اما با شکل گیری مدارس غیردولتی یک نوع بازی برد- برد در جامعه محقق می شد: نیمه توانگر خدمات موردنیاز خود را دریافت می کرد، فرهنگیان فرصتی برای فعالیت بیشتر و بهتر و افزایش درآمد پیدا می کردند، مدیریت غیردولتی هم موجبات افزایش درجه کارآمدی را فراهم می کرد. علاوه بر همه اینها بار مالی دولت نیز کاهش می یافت؛ زیرا بخشی از تعهدات آموزشی دولت از دوش آن برداشته می شد.
تنها نگرانی متولیان امر از این بابت بود که با غیردولتی شدن بخش آموزش و پرورش و بازشدن راه سرمایه های خصوصی به این میدان، امر مهم آموزش به یک کالای تجاری پرسود مبدل و حرمت و اعتبار آن خدشه دار شود. آنان برای جلوگیری از بروز این خطر مقررات تاسیس این مدارس را با وسواس و احتیاط تمام تنظیم کرده و حتی عنوان این مدارس را «غیرانتفاعی» انتخاب کردند؛ زیرا بنا نبود فعالیت در این میدان انتفاع آن چنانی برای افراد داشته باشد.
اینک با گذشت بیش از 30 سال از آن ایام، می توان قضاوت منصفانه و کارشناسانه ای در باب درستی یا نادرستی مفروضات سیاست گذاران و نیز کارآمدی شیوه های اجرای این قانون ارائه کرد. به راستی آیا انتخاب عنوان پرطمطراق «غیرانتفاعی» به مصون ماندن این حوزه از هجمه بی امان روحیه تجارت و سوداگری کمک کرده است؟ آیا تشکیل این مدارس ابزاری برای کسب «سود تجاری» برای بنیان گذاران و ارتقای رتبه آنان در سلسله مراتب دهک های درآمدی جامعه شده است؟ آیا این مدارس به تخریب بنیان «عدالت آموزشی» کمک کرده اند؟ آیا تشکیل این مدارس موجب کاهش فشار مالی بر بودجه دولت یا منابع مالی جامعه شده است؟ و از همه مهم تر آیا وجود این مدارس کمکی به ارتقای سطح آموزش و در نهایت توسعه همه جانبه کشورمان کرده است؟
قضاوت درباره کمک مدارس غیرانتفاعی به ارتقای کیفیت آموزش یا نقش این پدیده در کم رنگ تر یا پررنگ تر کردن عدالت آموزشی نیازمند اطلاعات بیشتری است؛ زیرا چنین شاخص هایی صرفا تحت تاثیر وجود این مدارس نیستند و شاخص های کلان اقتصادی و اجتماعی کشور نقش بسیار مهم تری در این میان ایفا می کنند. اما سوال در باب انتفاعی یا غیرانتفاعی بودن این مدارس و اینکه با راه اندازی آنها بار مالی از دوش دولت و جامعه برداشته شده یا نه را می توان با یک بررسی مختصر پاسخ داد.
همان گونه که اشاره شد، متولیان امر می خواستند با ایجاد امکان تامین خدمات آموزشی بهتر برای نیمه توانگر جامعه، مانع رشد سریع هزینه های آموزشی از محل منابع عمومی شوند. اما آیا این هدف محقق شده است؟ در اصل کمک دولت و جامعه برای راه اندازی این مدارس در قالب اعطای انواع تسهیلات و حتی واگذاری مکان برای متقاضیان «خاص» در سطحی است که اگر بررسی و محاسبه دقیقی درباره ابعاد آن انجام بگیرد، چه بسا این نتیجه حاصل شود که نه تنها باری از دوش خزانه و جامعه برداشته نشده، بلکه هزینه بیشتری به صورت ایجاد رانت برای خواص به جامعه و اموال عمومی تحمیل شده است.
انتخاب عنوان غیرانتفاعی در واقع نه تنها مانع گسترش روحیه تجاری در حوزه فرهنگ نشده بلکه بهترین دستاویز را برای برخی متقاضیان خاص فراهم آورده که با استفاده از ارتباطات سازنده خود که دیگران از آن بهره مند نبوده اند، برای موسسه «غیرانتفاعی» خود املاک و مستغلات با قیمت بسیار نازل دست وپا کنند. ممکن است این افراد مدعی شوند که هرگز از بابت تاسیس این مدارس و برخورداری از انواع رانت ها منتفع نشده و ثروتی از این طریق نیندوخته اند. درباره صحت و سقم این ادعا فقط کافی است به این واقعیت تلخ توجه کنیم که هیچ یک از این موسسات «خیریه» و «غیرانتفاعی» به پژوهشگران آزاد و رسانه های مستقل اجازه دستیابی به اطلاعات مالی خود و نحوه مدیریت منابع مالی شان را نخواهند داد!
به باور نگارنده اگر سیاست گذاران دهه 1360 در همان آغاز راه، عنوان این مدارس را «خصوصی» انتخاب کرده و از ورود سرمایه های خصوصی به میدان فرهنگ و کسب سود مشروع و قانونی هراسی به دل راه نمی دادند، استفاده از ابزار مدارس غیردولتی در 30 سال گذشته دستاوردهای مثبت بیشتری نصیب جامعه می کرد؛ زیرا از یک سو فرصتی برای سرمایه گذاری قانونمند و مفید در اختیار صاحبان نقدینگی قرار می گرفت و از سوی دیگر عنوان «غیرانتفاعی» موجبات سوءاستفاده برخی قدرتمندان را برای تملک دارایی و املاک فراهم نمی کرد. غیرانتفاعی بودن از یک سو مانع ورود نظام یافته سرمایه بخش خصوصی به این بخش شد و از سوی دیگر بهترین دستاویز را برای رانت خواران حرفه ای فراهم کرد که با فریفتن مقامات وقت به گرفتن انواع امتیازات ریز و درشت مشغول شوند.
اینک متولیان امر باید با ارائه گزارشی دقیق و شفاف از همه رانت های پیدا و پنهانی که در اختیار برخی بنیان گذاران «خاص» قرار گرفته و شرایطی برایشان فراهم آورده است که به تعبیر عامیانه حتی توپ هم تکانشان نمی دهد، موقعیتی را فراهم آورند که جامعه و افکار عمومی با چشمان باز و آگاهی بیشتر درباره این ابزار سیاستی قضاوت کند و با بازشناسی رانت خواران از خدمت گزاران، به اصلاح و پیرایش میدان فرهنگ دست بزند.
                