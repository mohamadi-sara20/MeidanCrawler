سه‌شنبه ۲۱ خرداد ۱۳۹۸
-----------------------------------------
حرف اول
-----------------------------------------
استعفای مبهم وزیر آموزش و پرورش
-----------------------------------------

                    خبر استعفای وزیر آموزش و پرورش پس از چندبار رفت و برگشت تایید و تکذیب، بالاخره با محوریت کاندیداتوری آقای بطحائی برای انتخابات مجلس تایید شد. استعفایی که به دلیل علنی نبودن ریشه هایش بسیاری از عبارت غیرمنتظره برای آن استفاده کردند. هرچند هنوز علل و زوایای این خروج از دولت مشخص نیست، می توان دو فرض و یک پیامد را برای آن متصور شد.فرض نخست: علت استعفا دقیقا همانی باشد که به صورت رسمی مطرح شده است؛ یعنی بطحائی به دلیل کاندیداتوری انتخابات مجلس، رخت وزارت از تن بیرون کرده است؛ اتفاقی بی سابقه و منحصر به فرد. قطعا به لحاظ ساختار قدرت جایگاه وزیر با نماینده مجلس متفاوت است، چه رسد به کاندیداتوری و مشخص نبودن جایگاه و امکان برد و باخت؛ بنابراین مهم ترین پیام این گونه از استعفا، تضعیف جایگاه دولت در ساختار قدرت است و اینکه مسئولیت ها و اختیارات با هم سازگاری ندارند. 
فرض دوم: وجود اختلاف نظر میان وزیر آموزش و پرورش و دیگر ارکان دولت برای پیشبرد اهداف است؛ یا بالعکس وجود اختلاف نظر میان رئیس دولت و وزیر مستعفی بر سر موضوع یا موضوعاتی.در هر دو صورت، به نظر می رسد دولت بی بهره از عنصر میانجیگری و حل بحران های احتمالی در درون خود است.
 اگر این مسئله ترمیم نشود، می تواند آثار زیان باری برای دولت داشته باشد.
پیامد: وقتی در یک مسابقه حریف، قدرت تهاجمی بیشتری دارد، باید با بازی درگیرانه به مقابله پرداخت. حالا تصور کنید در میانه بازی کارت زرد دریافت کنید؛ قطعا تا آخر مسابقه با احتیاط و ترس از اخراج ادامه خواهید داد. 
خروج بطحائی به عنوان هفتمین تغییر در کابینه، نگرانی ها از اجرای اصل 136 قانون اساسی و از رسمیت افتادن دولت در دو سال پایانی را دوچندان کرده است. حالا دولت باید در مواجهه با نمایندگان و سایر لایه های موثر دست به عصاتر رفتار کند و در مقابل، مجلسی ها بی پرواتر مطالبه گری خواهند کرد.
                