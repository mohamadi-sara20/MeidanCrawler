شنبه ۶ مهر ۱۳۹۸
-----------------------------------------
سرمقاله
-----------------------------------------
دشواری دل کندن از قدرت
-----------------------------------------

                    فاطمه صادقی مقاله ای داردباعنوان "همراهان آزادی در چنبره اقتدار"که درنقد دیدگاه های سیاسی سعیدحجاریان ومسئله مشروعیت ودموکراسی در آثار او است.این مقاله درفصلنامه پویه "مطالعات ایرانی"درزمستان1396به چاپ رسیده است. صادقی در این مقاله تلاش می کند با پیگیری نظرات حجاریان از دوم خرداد 1376 تا 1396 مسیر دموکراسی خواهی را با جلوداری اصلاح طلبان تبیین کند. در کنار نقد دیدگاه های حجاریان، عملکرد سیاسی اصلاح طلبان نیز در مواجهه با عدالت و آزادی نقد شده و از دل آن دو کردار اصلاح طلبی مستقل و حکومتی صورت بندی می شود. اما ناگفته نماند که شاید چیزی به نام اصلاح طلبی مستقل وجود نداشته باشد و اصلاح طلبان خارج از قدرت هم دغدغه شان اصلاح شرایط موجود است. یکی از دلایل تنوع در دیدگاه های حجاریان و به تبع آن اصلاح طلبان از همین جا نشئت می گیرد؛ آنها عمیقا بر این نکته واقف اند که حفظ نظام ضروری است. دیگر آنکه تئوریسین های اصلاح طلب که عموما فعالان سیاسی هم هستند، دستگاه فکری منسجمی در برخورد با مسائل سیاسی ندارند و در هر شرایط و اوضاع و احوال سیاسی از یک دستگاه فکری به دستگاه فکری دیگری می لغزند. از فوکو به هابز و از ماکیاولی به اسپینوزا و دست آخر خوشه چینانی هستند که خوشه هایی می چینند که با وضعیت سیاسی ما انطباق بیشتری دارد. فاطمه صادقی معتقد است دیدگاه حجاریان و خاصه اصلاح طلبان با دو چشم انداز مواجه است...
... جمهوریت و مشروطیت. او بر این باور است که حجاریان با جمهوریت شروع کرده و به مشروطیت رسیده است؛ راهی که اصلاح طلبان ناگزیر و بدون گرته برداری از حجاریان به آن رسیده اند. اما آنچه به کار این یادداشت می آید، پاراگراف پایانی آن است که به نقل از حجاریان آمده و ابطال پذیری آن بیش از هر زمان دیگری به چشم می خورد: «آخرین دستاورد دوم خرداد صحه گذاشتن بر این گزاره بود که انتخابات در ایران همواره دوقطبی است و خط سومی وجود ندارد. همان طور که می دانیم در تاریخ سیاسی ایران همواره گروه هایی حضور داشتند که می خواستند با سخن و طرح نو خود را به عنوان جریان سوم معرفی کنند. این طرز تفکر در ابتدای انقلاب نیز نمایندگانی داشت؛ به نحوی که می خواستند در میان دوگانه لیبرال در برابر مکتبی نقش آفرینی کنند. مصداق این سنخ جریانات در دوم خرداد جمعیت دفاع از ارزش ها بود که پیش از انتخابات شکل گرفت و پس از شکست دود شد و به هوا رفت و بدین ترتیب بازهم ثابت شد که خط سه جایی در ایران ندارد. چنان که یکی از چهره های اصولگرایان نیز گفته بود: اگر می خواهید از گلوله خوردن مصون بمانید، هیچ گاه روی یال کوه راه نروید». فاطمه صادقی از این گفته حجاریان به این استدلال می رسد: سخت بتوان از این جملات به دموکراتیک بودن اصلاحات رسید. در واقع در اینجا شاهد آمیزه ای متناقض از ایده ها و آرمان ها هستیم. با اینکه نویسنده تاکید می کند که دوم خرداد به شکل گیری نوع دیگری از سیاست منجر شد که در آن حق مداری جای تکلیف مداری را گرفت اما چند پاره بعدتر با نقض این باور و آن سیاست می گوید: «بازهم ثابت شد که خط سه جایی در ایران ندارد. مشخص نیست این یقین از کجا ناشی می شود. زیرا با اینکه دوم خرداد برآمده از یک دوقطبی بود اما در واقع منجر به ظهور جریان سومی موسوم به اصلاح طلبی شد که از چپ و راست سنتی فراتر رفت». اینک بعد از گذشت حدود یک سال و نیم از این مقاله، چنین به نظر می رسد که اوضاع بعد از حوادث دی ماه 1396 تغییر یک دهه ای را تجربه می کند؛ تغییری باورنکردنی در مطالبات مردم که بعید است جناح های سیاسی توان برآورده سازی آنها را با ظرفیت های کنونی شان داشته باشند. اگر حوادث دی ماه 96 را با هر صفتی همچون جریانی کور، ارتجاعی، دست ساخته و در بهترین شرایط جریانی از اعتراضات اقتصادی مردم فرودست بنامیم، نمی توانیم منکر این واقعیت شویم. این حادثه ناکارآمدی جریان های سیاسی اصولگرا و اصلاح طلب را عیان کرد. این عیان شدگی چیزی نبود که هر دو جناح سیاسی از آن آگاه نبوده باشند؛ جناح های سیاسی می دانستند که هر دو این جناح ها به پوکی استخوان در ساختار مبتلا شده اند و چاره ای جز آن ندارند که ظاهر را در مواجهه های آنتاگونیسمی شاداب و زنده نگاه دارند. حوادث دی ماه 96 پایان آنتاگونیسم این دو جریان را رقم زد و هر دو جناح درصدد آن برآمدند تا برای خلاصی از این وضعیت چاره ای بیندیشد؛ البته چاره و راهکارهای کمدی و تراژیک. کمدی سیاست را اصولگرایان رقم زدند، با پذیرش اینکه جریان سومی باید در سیاست شکل بگیرد و به سوی چهره هایی رفتند که در بهترین شرایط سیاسی دو جناح آنان مقبولیت و محبوبیت بسیار اندکی داشتند و سبد رای شان حتی با آرای سازمان یافته به نیمه نمی رسید.
اصلاح طلبان نیز رویکردی تراژیک به ماجرا داشتند؛ برخی از آنان که در قدرت بودند، سرنا را از سر گشادش زدند و واقعیت را انکار و تلاش کردند همراهی اصولگرایان را جلب کنند تا در انتخابات آینده امید به ماندن در قدرت را احیا کنند و مهم تر از همه بر این گفته سعید حجاریان صحه بگذارند که جریان سومی به جز این دوقطبی به وجود نخواهد آمد. اصلاح طلبان دیگری نیز به صورت بندی دوباره ها یعنی تکرارها دست زدند تا از میان این تکرارهای ساختاری ایده ای نو سر برآورد. از جمله شعارهای این گروه، اصلاح اصلاح طلبی است. اما اصلاح اصلاح طلبی تا کجا می تواند تسری پیدا کند؟ آیا در این اصلاح اصلاح طلبان چهره های نامصلح را نیز حذف خواهند کرد؟! چهره هایی که بی اعتنا به مصائب و مشکلات مردم خود و خانواده شان از زندگی مرفهی برخوردارند. آیا این اصلاح اصلاح طلبی به انشقاق خواهد انجامید یا صورت بندی مجددی است از هرآنچه قبلا وجود داشته است؟ نکته ای که بیش از هرچیز مشهود است، این است که در میان این دو جناح غالب کمتر چهره ای دیده می شود که از انشقاق یا جریان سوم سخن بگوید و همین امر ما را به نتیجه گیری پایانی یادداشت فاطمه صادقی تا حدودی نزدیک می کند: «سخت بتوان از این جملات به دموکراتیک بودن اصلاحات رسید». بحث مشارکت مشروط در انتخابات نیز میانبری است برای دورزدن واقعیت مشکلاتی که اصلاح طلبان با آن مواجهه اند؛ «برون سپاری مشکلات درونی به بیرون» بازهم دوزیستی میان اپوزیسیون و پوزیسیون اما این بار صریح تر. اصلاح طلبان بیش از شرط گذاری برای حضور در انتخابات باید شروطی را برای حضور چهر ه های اصلاح طلب در این جریان بگذارند؛ چهره های کارآمد و عاری از فساد. شاید اصلاح طلبان برای فرار از این مشکل است که به ایده انتخابات مشروط پناه برده اند.
                