پنج‌شنبه ۵ اردیبهشت ۱۳۹۸
-----------------------------------------
یادداشت
-----------------------------------------
رویارویی نامتعارف آمریکا و ایران
-----------------------------------------

                    ریشه ای ترین دلیل را برای پاسخ به اینکه چرا رویارویی ایران و آمریکا نامتعارف است، باید در تفاوت وقوع انقلاب اسلامی با ماهیتی کاملا متفاوت با تمامی انقلاب های قبل و بعد از آن دانست. زمانی که ارودگاه غرب به رهبری آمریکا وجه همت خود را در مقابله اردوگاه شرق به رهبری چین و به ویژه اتحاد جماهیر شوروی گذاشته بود، انقلاب اسلامی در ایران جوانه زد و به سرعت به درختی تنومند تبدیل شد. آمریکا که ناگهان به خود آمده بود، در اقدامی نامتعارف، سفارت خود در ایران پس از انقلاب را به اردوگاهی عملیاتی تبدیل کرد؛ در مقابله ای نامتعارف نیز، سفارت آمریکا به دست دانشجویان پیرو خط امام تسخیر شد و مسیر رسمی رویارویی های نامتعارف را برای هر دو کشور آمریکا و ایران، از همان زمان گشود. این گشوده شدن تقابل نامتعارف، هرگز به عنوان جایگزینی برای گزینه مقابله متعارف نبوده است، ولی به دلایل عدیده، تقابل غیرمتعارف نقش گزینه غالب را ایفا کرده است. این فلش بک -شگردی سینمایی است که در آن، موضوع زمان حاضر شده، به نمایش حوادث گذشته داستان پرداخته می شود- می تواند پرداختن به موضوع مورد نظر یادداشت، یعنی تهدید به تمدید نکردن معافیت چند کشور اعلام شده برای خرید نفت خام از ایران از سوی آمریکا با هدف رساندن میزان صادرات نفت خام ایران به صفر را آسان تر کند. با آنکه آمریکا گزینه تقابل نامتعارف را از همان سال 1358 در دستور کار خود قرار داده است، این گزینه از زمان روی کار آمدن ترامپ وزن و شدت بیشتری یافت. گستره گزینه تقابل نامتعارف تا آنجا است که در آن هم از حمله سایبری بد افزار استاکس نت در بخش هایی از بدنه صنعت هسته ای ایران می توان یاد کرد و هم از احتمال انجام آزمایش هایی با فناوری های نوین مخرب اقلیمی و آب و هوایی مانند هارپ علیه اقلیم و سرزمین ایران. 
حمله هوایی به هواپیمای مسافربری و زدن سکوهای نفتی بی دفاع ایران در پهنه خلیج فارس را برای یادآوری انگاره مطروحه در این یادداشت می توان درنظر آورد. زمانی که ارتش بعثی صدام، با حمایت های نامحسوس نامتعارف آمریکا حملات همه جانبه نظامی خود را به تاسیسات نفتی خارک و کشتی های نفت کش حامل نفت خام ایران آغاز کرد، به ناگاه سایر کشتی های دیگر حامل نفت خام که از خلیج فارس عبور می کرد در معرض برخورد به مین های سرگردان و موشک های هوا به دریا قرار گرفتند که از آن دوران، یعنی سال های 1981 تا 1988 در تاریخ، به جنگ نفت کش ها یاد می شود. فارغ از جایگاه این تهدید آمریکا، راه های مقابله متعارف و نامتعارف با این تهدید جدی و خطرناک آمریکا کاملا در دسترس ایران قرار دارد. بهره مندی از یکی از بزرگ ترین ناوگان های دریایی نفت کش، تعاملات گسترده با ترکیه، عراق و چین و هزار راه رفته و نرفته، دست ایران را برای مقابله با این تهدید خطرناک آمریکا کاملا باز گذاشته است. رفتارهای کینه توزانه اخیر آمریکا علیه مردم ایران، خواه ناخواه ظرفیت تغییر قواعد بازی را فراهم می آورد. یکی از نتایج این تغییر قواعد بازی، تقویت عوامل بنیادین ناامنی در مهم ترین منطقه نفتی جهان، یعنی تنگه هرمز است. 
بهتر است مقامات مسئول و غیرمسئول در رسانه ای جمعی از هرگونه تهدید صریح به بستن تنگه هرمز در شرایط فعلی اجتناب کنند؛ زیرا به هیچ وجه نیازی به اعلام این تهدید به صورت رسمی نیست. در عین حال با اعلام تهدید آمریکا علیه صادرات نفت ایران، به این دلیل که قطعا برای تامین نیازهای اولیه مردم، دشواری های جدی جدیدی به وجود خواهد آمد، این هشدار باید به همه طرف ها داده شود که مسئولیت هرگونه ناامنی در مهم ترین منطقه نفتی جهان مستقیما متوجه آمریکا و دولتمردان این کشور خواهد بود. طرح شکایت های فوری در شورای امنیت و مجمع عمومی سازمان ملل، جوامع و نهادهای حمایت از حقوق بشر و دیوان بین المللی دادگستری لاهه و سایر اقدامات مقتضی در چارچوب سیاست های مقابله متعارف نیز راهگشا است.
                