شنبه ۱۶‌شهریور ۱۳۹۸
-----------------------------------------
یادداشت
-----------------------------------------
یک موفقیت تاریخی برای روان شناسی ایران
-----------------------------------------

                    روان شناسی، مطالعه علمی رفتار و ذهن تعریف می شود. این علم که تاریخی طولانی، ولی تاریخچه ای نسبتا کوتاه دارد، در نزدیک به دو قرن فعالیت تلاش کرده است با درک پیچیدگی های روان، به شکل مستقیم یا غیرمستقیم به افزایش آسایش آدمی کمک کند. همه گرایش های روان شناسی از روان شناسی بالینی گرفته که مشخصا به شناخت و درمان انواع اختلالات روان شناختی می پردازد تا روان شناسی تطبیقی (comparative psychology) که بر مطالعه رفتار در حیوانات تمرکز دارد، در چهار هدف اشتراک دارند: 1. توصیف رفتار، تبیین رفتار، پیش بینی و تغییر. درباره پیش بینی، وقتی روان شناس درباره یک پدیده یا اتفاق درک عمیق تری کسب کند، می تواند پیش بینی کند در آینده چگونه، چرا و چه موقع آن اتفاق یا پدیده رخ خواهد داد؟ مثلا وقتی یک محقق به شکل اختصاصی به پیامدهای روان شناختی حاصل از سیل یا زلزله بپردازد، با کسب شناخت عمیق تر از افرادی که دچار اختلال استرس پس از حادثه (PTSD) شده اند، با شناسایی عوامل خطر، با دقت و سرعتی به مراتب بیشتر، می تواند پیش بینی کند که احتمالا چه افرادی در معرض خطر این دست از حوادث خواهند بود. درباره تغییر هم به عنوان مهم ترین هدف، روان شناسی درصدد است با تغییر آن دسته از ویژگی ها و رفتارهایی که افراد به واسطه آنها به خود یا دیگران آسیب می زنند یا با کمک به ایجاد تغییرات مثبت و پایدار در زندگی آنان، به «بهزیستی» جامعه کمک کند. به این ترتیب در همه گرایش ها و رویکردهای موجود در روان شناسی، تمرکز بر تغییر امری مسلط محسوب می شود، حال چه این گرایش، روان شناسی سلامت باشد که به شکلی مشخص معطوف به مداخلات روان شناختی در حفظ و ارتقای سلامت است و چه رویکرد روان شناسی مثبت که برخلاف روان شناسی بالینی بر شناسایی قابلیت ها، توانایی ها و ارزش های آدمی و تقویت آنها تاکید دارد. نکته مهمی که درباره اهداف روان شناسی مطرح می شود، این است که روان شناسی، علمی است که فقط از سوی روان شناسان به کار گرفته نمی شود؛ بلکه هر فرد دیگری نیز می تواند از اهداف ذکرشده در زندگی بهره ببرد؛ مثلا والدین می توانند در مواجهه با کودک خود چهار هدف اشاره شده را به کار گیرند: 1. او چه کار می کند؟ (توصیف) 2. چرا آن کار را انجام می دهد؟ (تبیین) 3. اگر من والد در برابر رفتار کودک، فلان رفتار را انجام دهم، او چه کار خواهد کرد (پیش بینی) 4. اگر آن رفتار منفی باشد، من والد چه رفتاری در پیش بگیرم؟ (تغییر). شاید اگر از روان شناسی فقط همین یک مطلب در اذهان همه جای بگیرد که «رفتار علت دارد»، بخشی از مسائل و مشکلات بین فردی حل شود. درباره وضعیت روان شناسی در ایران باید گفت با وجود آنکه این رشته علمی تا رسیدن به جایگاه مطلوب خود در بین عموم مردم و سیاست گذاران، راهی نسبتا طولانی در پیش دارد، وضعیت روان شناسی در ایران در بین کشورهای منطقه درخور توجه است. مهم ترین دلیل این موضوع نیز سابقه دانشگاهی روان شناسی در ایران است که از دهه 40 شمسی به عنوان یک رشته دانشگاهی ابتدا در دانشگاه تهران و در ادامه در دیگر دانشگاه ها شروع به تربیت دانشجو کرد؛ ضمن اینکه از همان دوران، با اعزام دانشجو به دانشگاه های طراز اول دنیا و بازگشت آنان به دانشگاه های کشور، زمینه روزآمدشدن این علم در کشور فراهم شد. بزرگانی مانند علی اکبر سیاسی، محمدباقر هشیار، محمود صناعی، سعید شاملو و... هریک به نوبه خود، نقشی موثر در شکل گیری روان شناسی ایفا کردند. دکتر رضا زمانی یکی از روان شناسان معاصر است که خدمات وسیع او به روان شناسی، گواهی است بر بنیه دانشگاهی این رشته در تربیت دانشجویان انگیزه مند و تاثیرگذار. 
او تحصیلات خود را در سال 1347در حوزه روان شناسی بالینی در دانشگاه مینه سوتا آغاز کرد. او دوره کارورزی خود را در مرکز پزشکی دانشگاه کانزاس گذراند و سپس دوره پسادکترای خود را در دپارتمان روان پزشکی دانشگاه مینه سوتا به پایان رساند. دکتر زمانی پس از بازگشت به کشور در سال 1354، در دانشگاه تهران مشغول به کار شد. او پس از انقلاب به همراه دیگر پیش کسوتان روان شناسی، اقدام به تاسیس انجمن روان شناسی ایران کردند که در حال حاضر خود ریاست آن را برعهده دارد. علاوه بر این، دکتر زمانی پس از بازنشستگی، سه سال رئیس موسسه مطالعات علوم شناختی بود. این مرکز یکی از مراکز معتبر پذیرش دانشجو در مقطع دکترا است. بیوفیدبک و پرسش نامه شخصیتی (معروف به M.M.P.I) از جمله حوزه های آموزشی-پژوهشی مورد علاقه دکتر زمانی است. با توجه به خدمات او، انجمن روان شناسی آمریکا که بزرگ ترین و مهم ترین تشکل صنفی روان شناسان در جهان است، در سال جاری دکتر زمانی را به عنوان یکی از دو روان شناس، شایسته دریافت جایزه بین المللی روان شناسی دانست. این جایزه به روان شناسان برجسته ای اهدا می شود که خدمات مهمی را برای رشد و گسترش روان شناسی انجام داده باشند. گفتنی است که دکتر زمانی اولین روان شناس ایرانی است که این جایزه را دریافت کرده. با توجه به طیف روان شناسان میان سالی که درحال حاضر، نظریات و یافته های روز روان شناسی را در دانشگاه های کشور تدریس کرده و هریک در حوزه ای به تحقیق و پژوهش می پردازند، امید می رود در آینده جوایز بین المللی بیشتری نصیب جامعه روان شناسی ایران شود. اینکه بدانیم امثال دکتر زمانی چه اهمیتی دارند، لازم است بدانیم در روزهای پرتب و تاب فعلی، روان شناسی می تواند و - باید- به مردم در تاب آوری این دوران کمک کند، مشروط به آنکه عناصر اصلی برای محقق کردن این هدف، وظایف و مسئولیت های خود را به درستی انجام دهند. نظام روان شناسی و مشاوره، انجمن های علمی و دانشگاه ها، پایه های اساسی تقویت این علم در کشور محسوب می شوند. در ادامه درباره هریک از این عناصر توضیحاتی ارائه می شود. 1. نظام روان شناسی و مشاوره: پس از مشخص شدن رئیس سازمان نظام روان شناسی و مشاوره در سال گذشته، تلاش های مهمی برای به رسمیت شناختن جایگاه این سازمان در بین سایر ذی نفعان دولتی صورت گرفته است. امید می رود در آینده، سازمان نظام روان شناسی و مشاوره به عنوان پایه اول تقویت روان شناسی بتواند جایگاه سیاست گذاری خود در حوزه فعالیت های صنفی روان شناسان را به شکلی کامل در دست بگیرد، به نحوی که با افزایش کیفی خدمات روان شناختی مراکز مشاوره در سراسر کشور، نیاز عموم مردم به مشاوره های باکیفیت پاسخ داده شود. با شکل گیری کمیسیون سلامت روان در روزهای گذشته در مجلس، انتظار می رود خلا های قانون گذاری و تقسیم وظایف بخش های مختلفی مانند وزارت بهداشت، سازمان بهزیستی، وزارت علوم و... با همکاری این کمیسیون و سازمان نظام روان شناسی نتایج امیدوارکننده ای داشته باشد.
 2. انجمن های علمی: انجمن ها و تشکل های علمی با وجود دشواری های مالی ای که با آن دست به گریبان هستند، کماکان می کوشند با روش های مختلف به رشد و ارتقای گرایش های مختلف روان شناسی کمک کنند. انجمن روان شناسی ایران به عنوان یکی از باسابقه ترین تشکل های فعال در این حوزه با حضور استادن صاحب نام دانشگاهی کشور در تشکیلات خود، در عمل نشان داده که درصدد است با نگاه علمی، ضمن کمک به ارتقای حرفه ای روان شناسان کشور، زمینه تقویت جنبی روان شناسی را ایجاد کند. برگزاری هفتمین کنگره روان شناسی توسط این انجمن در پاییز سال جاری، موید تداوم فعالیت های این انجمن در تقویت بنیه علمی روان شناسی کشور است.
3. دانشگاه ها: پایه سوم یعنی دانشگاه های دانشجوپذیر در رشته های روان شناسی با دو مسئله مهم روبه رو هستند. اولین مسئله تعدد دانشگاه هایی است که به شکلی بی ضابطه یا بدون سیاست گذاری های صحیح اقدام به راه اندازی رشته های روان شناسی در دانشگاه خود کرده اند. براساس آمار ایران بعد از ایالات متحده بیشترین میزان دانشجو را در رشته های تحصیلات تکمیلی دارد. شاید با نگاهی ساده انگارانه، این موضوع، موفقیت محسوب شود، ولی با توجه به امکانات و کیفیت دانشگاه ها در این دو کشور، روشن است که بخش زیادی از فارغ التحصیلان رشته روان شناسی، خدماتی را به مردم ارائه خواهند کرد که آن چنان که باید موثر نخواهد بود. خوشبختانه در سال گذشته دانشگاه آزاد، اقدام به تعطیل کردن آن دسته از رشته هایی کرد که استانداردهای لازم را نداشتند. شاید بتوان از این اقدام جسورانه، در برخی از دانشگاه های تحت پوشش وزارتخانه های علوم و بهداشت نیز بهره برد. مسئله دوم، بی انگیزگی دانشجویان به علم و دانش است. کم نیستند دانشجویانی که با رتبه های خوب در دانشگاه های شاخص پذیرفته می شوند، ولی با نمرات متوسط و گاه ضعیف از دانشگاه ها فارغ التحصیل می شوند. در این شرایط نقش استادان برجسته مشخص می شود، استادانی که می توانند با وجود همه ضعف ها و نواقص، روحیه جست وجوگری علمی را در کالبد دانشجویان خود بدمند. این دست از استادان با شناسایی دانشجویان مستعد و دادن اعتمادبه نفس لازم به آنان، روان شناسانی تحویل خواهند داد که دغدغه آسایش مردم را داشته باشند. عمر دکتر زمانی و هم نسلانش دراز باد.
                