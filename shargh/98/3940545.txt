چهار‌شنبه ۹ مرداد ۱۳۹۸
-----------------------------------------
یادداشت
-----------------------------------------
به دنبال روح عدالت
-----------------------------------------

                    کلمه تمام میراث بشر است و بزرگ ترین معجزه پیامبر ما نیز در قالب کلمه بوده است. خداوند در این معجزه بزرگ در قالب کلمات با انسان ها سخن گفته و تعاملات و تاملات بشر نیز در شکل کلمات است. انسان ها هرچه را خیر و شر است با کلمات بیان می کنند، هر آنچه در آسمان ها و زمین است و تمام قدرت الهی با کلمات تعریف می شود و صد البته تمام بداخلاقی فردی و اجتماعی بشر نیز در ساختار کلمات جاری می شود. مهم است بدانیم کلمات چه جایگاهی دارند و اهمیت آنها به نقش آنها بستگی دارد. هرچند گاهی دامنه کلمات پاسخ گوی هیجان ضمیر نیست، ولی هر آنچه هست کلمات هستند و شادی ها و غم ها نیز محصول کلماتی هستند که در قالب روایتی یا حادثه ای یا اتفاقی و... رقم می خورند. کلمه می تواند روح انسان ها را سحر کند و نیز می تواند همه را ناامید کند. انسان های برتری طلب چه از نوع طلب خیر برای بشر باشد چه از نوع شر، با سحر کلمات ایجاد می شود که همچون عصای موسی معجزه می کند یا مانند گوساله سامری به تباهی می کشاند.
عالمی را یک سخن ویران کند روبهان مرده را شیران کند (مولانا)
پس در ادای هر کلمه و هر جمله باید تمام جوانب در نظر گرفته شود. مهم ترین جانب مورد ملاحظه رعایت حق الناس و حقوق شهروندی است، چراکه انسان ها محصول یک عمر تلاش، تربیت، اجتهاد و هزینه های مادی و معنوی خود و جامعه خود هستند و مجموع آورده ها و اندوخته های یک انسان به او آبرو و اعتبار می دهد و در حقیقت یک انسان با کالبد تعریف نمی شود. همه او آبروی اوست و خداوند متعال نیز رنگ، نژاد، قبیله، زبان و... را وسیله تمییز ، شناخت و... قرار نداده است. قدر هر انسان در محضر حق صرفا تقوای اوست که سرمایه اصلی آبروی انسان هاست. 
خدشه بر آبروی انسان معادل کشتن اوست و کشتن یک انسان معادل کشتن یک ملت . در دین اسلام و به ویژه در مذهب شیعه، به حقوق انسان ها و حتی گناهکاران توجه ویژه شده است. در جایی حضرت امیر (ع) می فرماید: «ای مالک اگر شب کسی را در حال گناه دیدی، فردا به چشم گناهکار به او نگاه نکن، شاید توبه کرده باشد».
پیامبر اکرم در وصف ایشان می فرماید: 
«علی (ع) با حق است و حق نیز همراه علی (ع) است». اینان که برگزیدگان حق و رسولان او هستند، بحق می دانند در جامعه ای که حرمت انسان و کلمه حفظ نشود و هر کلمه ای به راحتی برای هر انسانی بدون ملاحظه و بدون تحقیق و بدون رعایت حرمت جامعه به کار برده شود، بداخلاقی اجتماعی رواج پیدا می کند. انسان ها خارج از چارچوب عدالت و سیستم در کنار هم مجموع نخواهند شد و انسجام جامعه با بدبینی از میان خواهد رفت و اخلاق اجتماعی، با بداخلاقی زائل خواهد شد. 
در این آتش خشک و تر با هم خواهد سوخت و هیچ کس ایمن نخواهد بود. برگزیدگان خدا می دانند انسان ها دارای نگاه های متفاوت در جهان هستند و کثرت در عین وحدت را قبول دارند. می دانند که همه با چراغ وارد اتاق فیل بزرگ نشده اند، بلکه هرکسی در تاریکی یک قسمت از این فیل را لمس کرده است، ولی دلیل بر آن نیست که از حق زندگی که نعمت بزرگ الهی است، محروم شوند. پس بر بزرگان و عالمان جوامع است شرایطی ایجاد کنند که اخلاق اجتماعی که بر پایه عدالت استوار است، رعایت شود. این مسئله به صورت ساختار همراه با ارزیابی تعریف می شود که محصول آن نیز رفع تبعیض، ایجاد اعتماد و تولید مشارکت است و محصولش جامعه ای سالم است و امکان چراغ به دست شدن برای اکثریت مردمان جامعه را به دست می دهد. شرع مقدس انسان ها را به کتمان گناه توصیه می کند که قبح آن در جامعه نریزد. شیخ اجل سعدی علیه الرحمه می فرماید «خدایی می بیند و می پوشد و خلق نمی بیند و می فروشد» و قانون که حکمش را از تمام ارزش ها، داشته ها، اعتقادها و ساختارهای موفق جامعه انسانی می گیرد، به انسان ها توصیه می کند که هر فعلی را که خارج از چارچوبش باشد، باید در مراجع تعیین شده اش رسیدگی کنند تا هرج و مرج حاکم نشود. اگر ملاک حال افراد و حال جامعه باشد، آیا ما احوال فردی و اجتماعی خوبی داریم؟ آیا از جامعه ای با فضیلت اخلاق اجتماعی که مبتنی بر عدالت است، برخوردار هستیم؟ آیا حرمت انسان ها و کرامت آنها را رعایت می کنیم؟ آیا برای کلماتی که میراث ما خواهند بود، ارزش قائل هستیم؟ آیا تبعیض ها را رفع کرده ایم؟ آیا ساختارهای مناسب پیاده کرده ایم؟ آیا شایسته سالاری مبتنی بر ارزیابی ساختارمند را ایجاد کرده ایم؟ آیا مبانی فکری منابع را برای مکتب حاکم بر جامعه تعریف کرده ایم؟ آیا توانسته ایم برای این ملت و این مردم شریف که با حال و مال به پای کشور و مردم و این نظام ایستاده اند بهبودی در کیفیت زندگی و معیشت آنها و اخلاق فردی و اجتماعی آنها ایجاد کنیم و در مجموع آیا توانسته ایم به آنان «مال و سلامت و کرامت» هدیه کنیم؟ سرانجام مهم ترین سوال این است که آیا چون گذشته باید در جست وجوی احوالات فردی خصوصی آدم ها باشیم یا اولویت این است که ساختاری مبتنی بر قانون که دارای روح عدالت است و «حق بر شهر» و کشور را برای همه مسلم می داند و شفافیت را حاکم می کند و تبعیض  را می راند، حاکم کنیم. به نظر می رسد اگر اولویت ها را در این مقطع به درستی تشخیص ندهیم، نسل به نسل همدیگر را خواهیم کشت.
                