شنبه ۲‌شهریور ۱۳۹۸
-----------------------------------------
حرف اول
-----------------------------------------
پزشکان و طب دفاعی؟
-----------------------------------------

                    امسال نیز وجود دو مناسبت سلامت محور، «روز پزشک» و «روز داروساز»، در هفته اول شهریورماه، مانند سال های گذشته سبب ساز برگزاری مراسم و گردهمایی های مختلفی در سراسر کشور به منظور بزرگداشت این دو جایگاه والا شده و هرکس در مقام تشکر، به نحوی سعی در تکریم و تمجید این بزرگواران دارد؛ قشری که نزد تمام جوامع انسانی در طول تاریخ به واسطه نقش حیاتی و پررنگ شان در حفظ سلامت و زندگی مردم همواره ارج و قرب بی نظیری داشته اند. به کلام ساده و گویش رایج مردم، حیات و ممات ما بعد از خدا دست دانش آموختگان رشته های پزشکی و امثالهم است و رابطه بین بیمار و درمانگر خیلی فراتر از یک رابطه ساده اقتصادی و کاری است. در تاریخ چندهزار ساله ایران نیز، چه در گذشته های دورتر که حکیم بلامنازع زندگی مردم بودند و چه در دوران معاصر که محرم خصوصی ترین اسرارشان هستند، همواره برخی از آنها در عداد نیکان روزگار و معتمدان اعصار قرار داشته اند؛ بزرگمردان و زنانی که یا اعتباری جهانی داشته اند یا در کمال گمنامی مورد وثوق خاص و عام بوده اند. اما به قول معروف، در تمام گروه ها، اصناف یا صنایع، هم خوب داریم، هم بد! کافی است در خاطرات خود کمی کاوش کنیم. بدون شک همه ما به طور مستقیم یا با واسطه درباره نحوه برخورد پزشکان با بیمار یا کیفیت طبابت شان تجربیات متفاوتی داریم که بعضی از آنها مثبت و برخی دیگر منفی هستند و متاسفانه در این حیطه -به دلیل حساسیت بالایی که دارد- کوچک ترین خطا می تواند بزرگ ترین خطا باشد. البته قصد ما در این نوشتار ربط چندانی به بعد فنی و تخصصی قضیه ندارد بلکه بیشتر می خواهیم به اهمیت بعد اخلاقی و انسانی آن بپردازیم؛ موضوعی که این روزها در اکثر روابط اجتماعی به خاطر دگردیسی عمیق در نوع و میزان توقعات افراد و ایجاد تغییرات فاحش ناشی از آن در رفتارهای روزمره، دیگر برای یافتنش باید تنها «با چراغ همی گشت گرد شهر»! هنگامی که برای رسیدن به ایدئال های امروزی، مهم ترین و بلکه تنهاترین راه، داشتن درآمد بالاتر و تمکن مالی بیشتر باشد، با قطعیت می توان گفت که در بستر نامناسب و غیراصولی اقتصاد کنونی، اخلاق جایی نخواهد داشت.
با پیروی از اسلوب های من درآوردی در گروه بندی های اقتصادی یا اجتماعی و تقلید مد روز از الگوهای ظاهری جامعه به اصطلاح مدرن -که از تمام اجزای آن فقط پوسته نمایشی اش را به ارث برده ایم- خصایل انسانی و ارزش های اخلاقی به مرور دچار استحاله خواهند شد و با کم رنگ شدن این ارزش های دیرین، خواه ناخواه با رفتارهای اجتماعی جدیدی هم روبه رو خواهیم بود؛ به عبارت بهتر و آن گونه که داریوش شایگان در مقدمه کتاب «افسون زدگی جدید» به این موضوع اشاره کرده است، «بیشتر اعتقادات دیرینه مشروعیت خود را از دست داده اند و مبدل به غباری پراکنده شده اند؛ به نحوی که دیگر با دیوارهای استوار اعتقادات گذشته روبه رو نیستیم» و بدیهی است که فقدان این دیوارها در کنار تمنیات روزافزون آدمی، نتیجه ای جز نابودی بسیاری از حریم ها و حرمت ها نخواهد داشت. پزشک در برخورد با بیمار، خود را فعال مایشاء می بیند و داروساز به داروفروش یا مبلغ لوازم آرایشی تبدیل می شود و آنجاست که ادای عبارت «سلامت و بهبود بیمار را بر منافع مادی و امیال نفسانی خود مقدم می دارم» هم در سوگندنامه ارزشمند و الزامی بقراط برای بعضی تبدیل به عملی از سر نمایش و اضطرار می شود. در این موارد تجربه نشان داده است که اگر اساس قضیه درست نشود و حس مسئولیت یا وجدان کاری به شکلی درونی وجود نداشته باشد، نقش بازدارندگی قانون نیز به حداقل خود می رسد و تشدید قوانین در این زمینه فقط باعث پدیدار شدن رفتارهای قانون گریز جدید می شود. کما اینکه در سال های اخیر با پدیده نامانوس و غیرقابل باور «طب دفاعی» مواجه شده ایم! یعنی انتخاب نحوه درمان نه بر مبنای نوع بیماری یا شدت آن، بلکه برای گریز از شکایت احتمالی بیمار یا در شکلی حادتر، سر باز زدن از پذیرش بیمار صعب العلاج یا ارجاع آن به پزشک دیگر و این یعنی دامن زدن به بی اعتمادی مطلق و متقابل بین بیمار و درمانگر. بنابراین راه چاره را باید در جای دیگری جست. متاسفانه این دست از یادداشت های انتقادی، باب طبع هیچ صنف یا خطاکار مشمولی نیست و به همان روال همیشگی سفسطه «اول مرغ بود یا تخم مرغ؟» هر مجموعه ای وجود خطاکار در حیطه خود را حاصل شرایط اجتماعی نامناسب می داند، نه اینکه وضعیت کنونی را حاصل کارکرد تک تک افراد جامعه از جمله افراد زیرمجموعه خود. البته عملکرد نادرست تعداد محدودی فرصت طلب در هر مجموعه نیز به معنای تعمیم آن به کل جامعه آماری مورد نظر نیست، ولی تا زمانی هم که نپذیریم مشکل وجود دارد، به دنبال راه حل نخواهیم بود. قدرت تابوهای مخرب با چشم پوشی و فرار از بیان آنها، کمتر نمی شود. مضاف بر اینکه در برخی عرصه ها انتظارات به صورت منطقی بیشتر و گسترده تر است و هرگز انتظاری که از یک فرد تحصیل کرده و قسم خورده، به ویژه در شرایط سخت و دشوار اقتصادی داریم از دیگران نداریم. درست به خاطر دارم که سال ها پیش یکی از بزرگان عرصه فوتبال در پاسخ به سوالی مبنی بر اینکه «چرا فساد در فوتبال ایران نهادینه شده است؟» گفته بود کجا فساد نیست که بخواهیم در فوتبال هم نباشد؟! انگار که تخلف دیگران مجوزی است بر تخلف ما. در حالی که تنها راه برون رفت از این تودرتوی خطرناک توجه به اصلاح زیرساخت های آموزشی و اخلاقی در تمام بخش ها و از همان دوران کودکی است. به هر حال تا آن زمان باید امیدوار بود که افراد فرهیخته و دلسوز که خوش بختانه هنوز هم کم نیستند، در حفظ دیوارهای کهن فرهنگی و انسانی بر پایداری و پایمردی خود ادامه دهند. بله، روز پزشک و روز داروساز مبارک باد، اما فقط و فقط بر عزیزانی که همواره بلندای نیکنامی را بر اوج کامروایی ترجیح داده اند.
                