شنبه ۷ اردیبهشت ۱۳۹۸
-----------------------------------------
type_unknown
-----------------------------------------
فرهنگ کار و سال رونق تولید
-----------------------------------------

                    همه بدخواهان ایران اسلامی همه تلاش خود را به کار بسته اند که القا کنند سال 98 سال تهدیدهاست؛ اما واقعیت این است که جنگ اقتصادی و روانی دشمنان علیه مردم ایران با اقدامات هوشمندانه، جدی، بدون خستگی مسئولان و با اتکا به جوانان مستعد و کارآمدی که آماده تلاشگری و برعهده گرفتن مسئولیت ها هستند و با اتحاد، همدلی و «همه با هم بودن» همه ایرانیان نه تنها بی اثر خواهد شد، بلکه می توان با ایجاد بازدارندگی اقتصادی اعمال تحریم های ظالمانه علیه کشور را به یک فرصت نیز تبدیل کرد. در این میان باید اذعان کرد یکی از مهم ترین گام هایی که باید برداشته شود، ترویج فرهنگ کار و تولید است. تمامی مفاهیم ارزشی و ملی ما بر این امر استوار است که مفهوم کار در جامعه باید مغتنم شمرده شود. در یک جامعه سالم، بی کاری مذموم شمرده می شود. وقتی کار یک ارزش والا شناخته شود، در انتظار فرصت شغلی ماندن، جای خود را به تلاش در کارآفرینی خواهد داد. تعبیر زیبای امام راحل (ره) که فرمودند: «خداوند متعال یک کارگر بزرگ بود که این خلقت عظیم را انجام داد»، از هرگونه سوء استفاده از عنوان کارگر جلوگیری می کند. مقام معظم رهبری نیز در دیدار با جامعه کارگری فرمودند: «روحیه ی نشستن و انتظار ثروت بادآورده را کشیدن باید از بین برود؛ این را نباید ترویج کنیم».با چنین رویکردی امروز در جامعه ایران شاهد آن هستیم که افرادی با حداقل امکانات، برای خود و دیگران کار ایجاد کرده اند. در نمونه ای تحسین برانگیز، مدتی پیش با کارآفرینی ملاقات کردم که به دلیل محدودیت های جسمی حتی امکان راه رفتن نداشت، ولی او با تجمیع سرمایه های خرد توانسته بود در زمینه صنایع دستی، 54 نفر را مشغول به کار کند. او یک کارآفرین نمونه از جامعه زنان ایران است که با عزم خود، معلولیت را به زانو درآورده است. یا در موردی دیگر، یکی از تولیدکنندگان بزرگ در صنعت غذایی، لوازم کفاشی خود را که در دوران کودکی با آن کسب معاش می کرد، هنوز همراه خود داشت تا از یاد نبرد از کجا آغاز کرده و با تلاش و جسارت خود به قله های رفیعی دست یافته است. 
این یعنی که تمام کارآفرینان از سختی های زیادی برای رسیدن به موفقیت عبور کرده اند. گسترش چنین مواردی نیازمند توسعه و تقویت فرهنگ کار در جامعه است. در جامعه ما این فرهنگ  باید در افراد درونی شود که هر فرد در هر جایگاه و صنفی، به کار خود افتخار کرده و از شغل خود احساس رضایت کند. باید پذیرفت که با تقویت فرهنگ کار، تمام موانع برداشته خواهد شد و نجات کشور در این امر است. البته این به معنای پنهان کردن تکالیف دولت نیست. دولت مکلف به ایجاد نظام چندلایه تامین اجتماعی است تا برای افرادی که به هر دلیلی توانایی کافی ندارند، شرایط زندگی آبرومندانه و مطلوب را فراهم آورد. دولت باید با ایجاد زمینه گفت وگو و تفاهم و با رویکرد سه جانبه گرایی، به تامین منافع مشترک جامعه کارگری و کارفرمایی اهتمام ورزد. در کنار این موارد، سیاست گذاری و اقدام در زمینه مهارت افزایی، یکی از مهم ترین وظایف امروز دولت در کشور محسوب می شود. در دهه های قبل، با توسعه نهضت سوادآموزی، شاهد افزایش چشمگیر جمعیت باسواد و تحصیل کرده در اقصانقاط ایران بودیم. امروز نیز بی تردید جامعه باید به سمت نهضت مهارت افزایی گام بردارد. امروز دولت این کار را در دستور کار قرار داده و در شورای هماهنگی سران سه قوه مطرح شده و در جلسه با مقام معظم رهبری، عنوان شده است که 50 میلیون یورو از منابع صندوق توسعه ملی به مهارت افزایی در کشور اختصاص یابد. باید فرزندان ما پس از فراغت از تحصیلات مدرسه یا دانشگاه، مهارت کافی برای حضور در بازار اشتغال را داشته باشند؛ اما این موضوع مانند سایر تکالیف دولت در عرصه کار و اشتغال، بدون همراهی سایر قوا و جامعه ممکن نخواهد شد. همراهی شرکای اجتماعی، یکی از بایسته های اصلی تحقق نهضت مهارت افزایی در کشور است. با ارتقای ارزش کار در جامعه و تقویت فرهنگ آن، شاهد پدیده هایی مانند گسترش روحیه کارآفرینی، افزایش اشتغال به واسطه تجمیع سرمایه های خرد در تعاونی ها و پیشگامی خیرین مهارت افزا خواهیم بود و از این طریق با اتکا به توانایی داخلی و تفکر ایران و تبدیل این نکته که «کار یک ارزش والا است» به یک فهم عمومی در جامعه، رونق تولید که علاج مشکلات اقتصادی کشور در سال 98 است، بیش از هر زمان محقق خواهد شد.
                