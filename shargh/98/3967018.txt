دو‌شنبه ۱۵ مهر ۱۳۹۸
-----------------------------------------
سرمقاله
-----------------------------------------
نقشه راه نظام قانون گذاری
-----------------------------------------

                    نگاه جامع به قوانین و مقررات و بررسی دقیق نظام قانون گذاری ایران نشان می دهد کشور در این حوزه مشکلاتی دارد که کمابیش حقوق دانان و صاحب نظران مختلف به طرح آن پرداخته اند. نداشتن ثبات تقنینی، وجود قوانین متعارض و پراکنده، قوانین منسوخ یا متروک، قوانین غیرقابل اجرا و کارشناسی نشده، طرح های تک بعدی و غیر جامع، ضعف و کم دقتی قانون گذاران، توجه نداشتن به ضمانت اجرای قوانین، عدم شفافیت و ابهام قوانین از جمله مشکلات اصلی نظام قانون گذاری موجود است. توجه به سیاست های کلی نظام قانون گذاری ابلاغی مقام معظم رهبری نشانگر فهرست دقیقی از مسائل و مشکلات اصلی نظام قانون گذاری و برخی راهکارهای رفع آن است که باید قوای سه گانه به عنوان مخاطب اصلی این سیاست ها، در مراحل مختلف قانون گذاری مورد توجه خویش قرار دهند.
توجه به این سیاست ها می تواند به مثابه نقشه راه قوای سه گانه برای حل تنازعات، پیش بینی راهکار ها و آینده ای روشن در نظام تقنینی کشور و برون رفت از آشفتگی موجود باشد تا دست اندرکاران ذی ربط در هر کدام از قوای سه گانه از مشکلاتی مانند ابهام در تعاریف و مفاهیم، تقسیم وظایف، اجرای صحیح و اعمال نظارت بر حسن اجرای قوانین رهایی یابند. در این زمینه شایان ذکر است: 
اولا، مسئولیت تحقق این سیاست ها صرفا متوجه قوه مقننه کشور نیست و نیازمند همراهی و همکاری دولت به عنوان طراح لوایح قانونی و مجری قوانین و قوه قضائیه به عنوان طراح لوایح قضائی و ناظر بر حسن اجرای قوانین نیز هست. اگرچه مرجع تصویب کننده قوانین، مجلس شورای اسلامی است، دولت در تهیه لوایح و بررسی کارشناسانه آن و پایه گذاری قانون گذاری صحیح نقش مهم و بسزایی دارد. از سوی دیگر، با اجرای دقیق مر قانون، مقصود قانون گذار را می تواند محقق کند. قوه قضائیه نیز با وظیفه نظارتی خود بر حسن اجرای قوانین در ارتقای فرهنگ قانون مداری و اعتلای جایگاه قانون در کشور، نقش موثری می تواند ایفا کند.
ثانیا، مجلس محترم نیز در قانون نویسی تحولاتی را باید در نظر بگیرد. بعد پژوهشی و کارشناسی قوانین باید تقویت شود و سازوکاری برای استفاده از ظرفیت کارشناسان و نهادهای پژوهشی مستقل و مراکز علمی دانشگاهی و مردمی طراحی شود. در برابر جلسات صحن علنی مجلس، بر تشکیل جلسات کمیسیون ها و بررسی دقیق تر پیش نویس قوانین تاکید شود. به جای تولید انبوه قوانین جزئی و فرعی و تصویب قوانین پراکنده و متشتت، قوانین جامع تدوین و تصویب شود و همه قوانین لازم الاجرا در یک موضوع واحد، در یک متن تجمیع و منقح شود که بتواند ضمن پوشش مفاد همه قوانین ماضی، نیازهای فعلی و آتی را نیز دربر بگیرد. ثالثا، شورای نگهبان نیز با به کارگیری اختیارات نظارتی و تفسیری، خود را در قبال تحقق کلیه بندهای این سیاست ها، به ویژه بندهایی که مستقیما با وظایف شورا مرتبط است، مسئول می داند. توجه به موازین شرع به عنوان اصلی ترین منشا قانون گذاری در تنظیم و تصویب طرح ها و لوایح قانونی (بند 1)، ارزیابی و پالایش قوانین و مقررات موجود کشور از حیث مغایرت با موازین شرعی و قانون اساسی و ایجاد سازوکار لازم برای تضمین اصل چهارم قانون اساسی (بند 2)، نظارت بر عدم مغایرت یا انطباق قوانین با سیاست های کلی نظام (بند 4) بندهایی از سیاست های کلی قانون گذاری اند که مستقیما با وظایف شورای نگهبان مرتبط هستند.
                