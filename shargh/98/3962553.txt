پنج‌شنبه ۴ مهر ۱۳۹۸
-----------------------------------------
سرمقاله
-----------------------------------------
حداقل در برابر حداقل
-----------------------------------------

                    با توجه به برنامه بازگشت دکتر روحانی به تهران، سخنرانی او در مجمع عمومی را می توان احتمالا پایان بخش برنامه های او در مقر سازمان ملل دانست و نتیجه گرفت همان طور که قابل پیش بینی بود، در طول این نشست امکان تحرک تازه ای در راستای رفع بحران فراهم نشد. این در حالی بود که مسئله تحریم های ظالمانه علیه ایران از مهم ترین موضوعات در دستور کار نشست مجمع عمومی بود و شماری از قدرت های بزرگ تلاش بسیاری برای نزدیک کردن مواضع ایران و آمریکا به هم صورت دادند. پادرمیانی هایی که از چند ماه قبل از جمله از طریق تلاش های رئیس جمهور فرانسه آغاز شده بود، تا حد زیادی تحت تاثیر حمله ای قرار گرفت که توسط حوثی ها علیه برخی تاسیسات نفتی عربستان انجام شد. این تحول متاسفانه درست در آستانه تشکیل نشست مجمع عمومی رخ داد و آمریکا و دیگر کشورهای معاند کوشیدند تا از آن بیشترین بهره را در جهت تضعیف مواضع سیاسی ایران در سطح بین المللی ببرند. باز هم متاسفانه این کشورها تا حدی نیز توفیق یافتند تا بخش عمده انرژی هیئت ایرانی را مصروف این واقعه و خنثی کردن تلاش های گسترده برای نسبت دادن آن به ایران کنند. با توجه به بن بست موجود که ناشی از سرسختی آمریکا و ناتوانی اروپا است، سخنرانی دیشب دکتر روحانی عملا نمی توانست چیزی بیشتر از تکرار مواضع ایران درباره بحران برجام باشد و عملا نقطه پایانی بر پادرمیانی ها حداقل در مقطع کنونی نگذارد. ایشان ضمن مرور سوابق امر و تاکید بر عدم پذیرش مذاکره در شرایط تحریم، روشن کرد که ایران همچنان بر لزوم برداشتن اولین قدم مثبت توسط آمریکا تاکید دارد. البته برخی نکات تازه نیز می توان در سخنرانی ایشان سراغ گرفت؛ از جمله اینکه «تنها راه، بازگشت به تعهدات است» و «اگر به اسم برجام حساسیت دارید به رسم آن برگردید و حداقل به قطع نامه 2231 پایبند باشید». و نیز «حداقل شما... در برابر حداقل ما» هرچند با توجه به سوابق و زمینه ها می توان از این عبارات برداشت های خاصی داشت؛ اما نظر به سیال بودن مواضع و عدم اجماع در داخل راجع به جزئیات، هرگونه تعبیر و تفسیری بعید است خیلی راه به جایی ببرد. سخنرانی ایشان همچنین حاوی هشدارهایی بود.
آنجا که گفت «صبر ما حدی دارد» و آنجا که منطقه را در لبه پرتگاه دانست و آنجا که امنیت عربستان را ملازم با خاتمه بحران یمن شمرد. در مورد «ائتلاف امید» یا «تلاش صلح هرمز»، با توجه به اینکه دکتر ظریف نیز مضامین مشابهی را در گذشته مطرح کرده بود، باید منتظر ماند و دید که مخاطبان این طرح چگونه واکنشی به آن نشان خواهند داد. البته نگارنده ترجیح می داد که این طرح با توجه مخاطبان هفت گانه اش، «ائتلاف صلح خلیج فارس» نامیده می شد و به خاطر این مخاطبان از اسم متفاوتی استفاده نمی شد.قبل از سخنرانی روحانی، بیانیه غیرمنصفانه و غیرمتوازن سه کشور اروپایی در روز دوشنبه و سخنرانی توهین آمیز ترامپ در روز سه شنبه نقش قابل توجهی در تخریب جو داشت. در این بیانیه سه کشور فرانسه، آلمان و انگلیس مدعی شدند که «روشن است که ایران مسئول این حمله است». جمله بسیار منفی دیگر در این بیانیه جمله ای بود که در آن سه کشور از ایران می خواهند که «بپذیرد» تا برای نیل به «یک توافق درازمدت درباره برنامه هسته ای و نیز موضوعات مرتبط به امنیت منطقه به شمول برنامه موشکی ایران و دیگر ابزار پرتاب» مذاکره کند. این سه کشور ظاهرا توجه نداشته اند که این جمله با موضع آنها در همین بیانیه مبنی بر «تعهد مستمر نسبت به برجام» در تناقض است. مشکل بزرگ دیگر این بیانیه عدم توازن آن بود؛ به نحوی که در آن هیچ خواسته ای از آمریکا که با خروج از برجام و تحمیل تحریم مقصر اصلی در این روند است، مطرح نشده است. تحول مهم دیگر در این رابطه، فاصله گرفتن انگلیس از برجام بود. نخست وزیر انگلیس با ادبیاتی مانند ادبیات ترامپ درباره برجام، این توافق را «توافق بد» نامید و از لزوم مذاکره برای «یک توافق جایگزین» یا «توافق ترامپ» سخن گفت. سخنان ترامپ راجع به ایران در مجمع عمومی اگرچه از نظر شکلی توهین آمیز بود؛ اما به لحاظ محتوا و برخلاف برخی تهدیدات اخیر او به اقدام نظامی در پی حمله به آرامکو، تهدیدآمیز نبود. اشاره او به حمله مذکور گذرا بود و به اعمال تحریم های جدیدی به عنوان واکنش آمریکا بسنده کرد. در حالی که تم اصلی سخنرانی ترامپ تاکید بر رهیافت «آمریکا نخست» و رد چندجانبه گرایی و جهان گرایی بود؛ اما درباره ایران از کشورها خواست تا با او همراه شوند. چنین درخواستی در گذشته مورد اعتنای چندانی قرار نگرفته و آمریکا در رابطه با ایران در نوعی انزوای سیاسی قرار داشته است. هرچند که مقامات تندرو آمریکا در روزهای اخیر کوشیده اند تا با سوءاستفاده از حمله حوثی ها به تاسیسات نفتی عربستان تحولی در شرایط ایجاد کنند. همچنین درخور توجه بود که ترامپ در سخنرانی خود دعوت به مذاکره را تکرار نکرد. نکته مهم دیگر در سخنان ترامپ، عدم تکرار دعوت به مذاکره با مقامات ایران بود؛ هرچند که در خاتمه این بخش از سخنرانی اش به «آمادگی رهبران شجاع برای صلح» اشاره کرد.
                