چهار‌شنبه ۱۹ تیر ۱۳۹۸
-----------------------------------------
یادداشت
-----------------------------------------
چهره عناد در شاهنامه
-----------------------------------------

                    * قسمت اول این یادداشت چهارشنبه هفته گذشته در صفحه اول «شرق» منتشر شد.
تراژدی در شاهنامه به کشته شدن سهراب به دست پدر یا کشته شدن سیاوش به فرمان افراسیاب محدود نمی شود؛ بلکه در جای جای شاهنامه که انسان ها را به خردگرایی و عقلانیت دعوت می کند، از فجایع و مصایبی سخن می گوید که ریشه در بی خردی دارد و یکی از بارزترین نمودهای بی خردی، لجاج و عناد است.
توس نماد بی خردی است که پیوسته عناد و لجاجت می ورزد و فاجعه ای می آفریند به دردناکی کشته شدن سیاوش، هرچند که کمتر به آن پرداخته شده است. 
سیاوش در توران به توصیه مهرورزانه پیران ویسه با فرنگیس، دخت افراسیاب ازدواج می کند. با این اندیشه که از پیوند دو قوم ایرانی و تورانی، نهالی سر برآورد و کهن درختی سترگ شود که در سایه سار آن، دو قوم ایرانی و تورانی پس از سال ها نبرد و کین خواهی در کنار یکدیگر به صلح و دوستی زندگی کنند. آن گاه پیران ویسه که سیاوش را چون فرزند خویش دوست می دارد، دختر خویش، جریره را به همسری به سیاوش می سپارد و سیاوش از فرنگیس، صاحب کیخسرو و از جریره، صاحب فرود می شود.
چون کیخسرو بر اورنگ شهریاری تکیه می زند و آگاه می شود که دیگر بار تورانیان از مرز گذشته، دست به کشتار و غارت زده اند، به توس فرمان می دهد دشمن متجاوز را سرکوب کند و توس قبل از عزیمت، سپاه را به حضور کیخسرو می آورد.
کیخسرو چون از سپاه سان می بیند، فرماندهان رده بالای سپاه را به حضور طلبیده، به آنان یادآور می شود توس فرمانده کل سپاه و صاحب درفش کاویانی است و تنها از او فرمان برید. 
و آنگاه توس را خطاب قرار می دهد:  
بدو گفت مگذر ز پیمان من
نگه دار آیین و فرمان من
و سفارش می کند چون سپاه، راهی مرز می شود، مبادا به مسیر کلات به هیچ روی گام بگذارد که اگر چنین کند همه تلاشی که صورت گرفته، باطل و بیهوده شده، روان سیاوش در آن جهان دیگر آزرده خواهد شد.
نباید نمودن به بی رنج، رنج
که بر کس نماند سرای سپنج
گذر از کلات ایچ گونه مکن
گر آن ره روی خام گردد سخن
روان سیاوش چو خورشید باد
بدان گیتی اش جای امید باد
کیخسرو به توس گوشزد می کند از دختر پیران ویسه، همسر سیاوش برادری به نام فرود دارد که از نظر خصوصیات ظاهری و فراتر، از نظر صفات اخلاقی با سیاوش یکسان و رزمنده ای دلاور و بی باک است و او اکنون با مادرش در کلات اقامت دارد و از ایرانیان کسی را نمی شناسد؛ به همین روی نباید بی احتیاطی کرده، از آن مسیر گذر کند که امکان درگیری وجود دارد. 
توس در پاسخ به خسرو می گوید: «از فرمان تو روی نخواهم تافت، از همان راهی می روم که تو فرمان دهی».
سپاه توس منزل به منزل پیش می رود تا به آن دو راهی می رسد که از یک سوی بیابان بی آب و علف و از سوی دیگر راه هموار کلات است. 
توس تصمیم می گیرد از راه کلات رود که به موازات رودخانه است؛ هرچند که شهریار به تاکید از او خواسته بود به آن مسیر گام نگذارد؛ ولی طبع لجوج و عنود توس، با خرد همساز و جفت نیست.
از دیگرسوی فرود آگاه می شود که سپاه ایران در مسیر کلات عزم جنگ با افراسیاب دارد، برای آنکه آسیبی به مردم کلات وارد نیاید، فرمان می دهد همه اسبان و گوسپندان را به سپد کوه برده، در حصارگاه جای دهند. 
فرود به نزد مادر خود، جریره می رود و از او می پرسد از میان ایرانیان باید با چه کسی سخن بگوید تا با آنان متحد شده و انتقام خون پدر را بگیرد. جریره به  او می گوید تخوار همه سرداران ایرانی را از نزدیک می شناسد و آنان را به او معرفی خواهد کرد. 
فرود از دژ خارج شده، از آن فراز به تماشای سپاه انبوه ایران می پردازد و سپس به دژ بازگشته، سوار بر اسبی تیزتک شده، همراه با تخوار به تماشای سپاه می ایستد.
اما وقتی نابخردی جای خرد بنشیند، بخت آدمی نیز باژگونه می شود و جوان دلیری که عزم پیوستن به سپاه پدر را داشت، در برابر آن سپاه قرار می گیرد.
تخوار یک به یک فرماندهان را به او معرفی می کند.
در این هنگام توس متوجه دو نفر بر فراز کوه می شود، دیگ طبیعت لجوج و معاند او جوشیدن می گیرد و فرمان می دهد کسی برود و ببیند این دو نفر که هستند؛ اگر ایرانی اند، تازیانه بر سرشان زده، به نزد او آورند و اگر ترک هستند و برای نبرد آمده اند، آنان را به بند کشند و به اینجا آورند. 
بهرام داوطلب می شود که برود و آن دو را شناسایی کند. فرود از تخوار می پرسد این شخص کیست که به نزد آنان می آید. تخوار در پاسخ می گوید: «تصور می کنم از گودرزیان باشد» و چون بهرام به فراز کوه می آید، با خشم می پرسد: «شما که هستید که در اینجا ایستاده اید و سپاه ایران را به نظاره گرفته اید؟». فرود به نرمی می گوید: «وقتی خشونت ندیده ای، چرا سخن به خشونت و تندی می گویی؟ به نرمی سخن بگوی. می خواهم بدانم فرمانده این سپاه کیست که دارای درفش کاویانی است. بر آنم تا با پهلوانان برادرم، خسرو آشنا شوم». و چون بهرام نام پهلوانان را یک به یک بر زبان می آورد، فرود از او می پرسد: «پس بهرام کجاست که ما گودرزیان را بسیار دوست می داریم؛ زیرا گیو گودرز بود که برادرم را به ایران بازگرداند».
بهرام شادمان از دیدار فرود می گوید: «بسیار خرسندم از دیدار ثمره و میوه آن درخت خسروانی».
... و دقایقی به سرخوشی و شادی به گفت وگو می ایستند و یکدیگر را ستایش می کنند و فرود از بهرام می خواهد که فرماندهان سپاه را به دژ دعوت کند، تا او نیز به آنان بپیوندد و با آنان در کین جویی پدر همراه شود. بهرام می گوید: «پیام تو را به توس خواهم رساند، اما توس انسان بی خردی است و اگر بعد از بازگشت من، فرد دیگری نزد تو آید، بدان که برای گفتن درود نیامده است».بهرام چون به نزد توس بازمی گردد، با شادمانی می گوید: «آن جوانی که بر فراز کوه است، کسی جز فرود، برادر شهریار جوانمان، خسرو نیست و او ما را به دژ فراخوانده به شادنوشی و این گرز زرین را نیز به عنوان هدیه تقدیم فرمانده سپاه، توس پهلوان کرده است».توس لجوج و عنود با خشم به بهرام می گوید: «من به تو گفتم او را با تازیانه بر سر زنی و به نزد من آوری، اگر او شهریار است، پس من که هستم، چگونه یک ترک زاده مانند زاغی سیاه، راه سپاه مرا بسته است. از این گودرزیان کاری برنمی آید، مگر آنکه به سپاه ایران آسیب وارد کنند».بهرام در پاسخ می گوید: «ای پهلوان، بی سبب خشم مگیر و از خداوند بترس و از شاه ایران شرم کن که فرود برادر اوست و اگر سپاهی از ایران به نبرد او برود، کشته خواهد شد».بهرام به قشونی که توس سودای فرستادن آنان برای بازداشت و به بندکشیدن فرود را دارند، می گوید: «از این کار خویش شرم کنید که او فرزند سیاوش است و برادر شهریار ایران زمین؛ می خواهید چه کنید؟» و آنان از رفتن بازمی مانند ولی ریو، داماد توس برای گرم کردن بازار خویش اظهار می دارد که می رود و هر دوی ایشان را به بند کشیده، با خود می آورد و چون به فرود نزدیک می شود، کمان را به زه کرده، آن دو را آماج تیرهای خود می گرداند و فرود پیش از او، داغی بر دل توس و دخت او می گذارد. با کشته شدن ریو، توس چندین فرمانده خود را یک به یک می فرستد و فرود یا خود آنان و یا اسبشان را هدف می گیرد و بانوانی که در دژ زندگی می کردند، با کشته شدن یا ناکام ماندن فرماندهان سپاه ایران، فریاد شادی سر می دهند که خشم سپاه ایران را برمی انگیزد.سرانجام بعد از ناکام ماندن توس و گیو و ده ها پهلوان دیگر، بیژن زره سیاوش را می پوشد و بر اسبی تیزتک می نشیند. اما فرود، اسب او را هدف می گیرد و اسب بر زمین فرومی غلتد و بیژن استوار از اسب فرو می جهد و شمشیر به دست به سوی فرود می شتابد. فرود تیری دیگر به سوی بیژن می افکند و بیژن سپر بر سر می کشد و تیر در میانه سپر می نشیند. فرود چون بیژن را در برابر خویش می بیند، به او پشت می کند تا به دژ بازگردد. بیژن تیغ فرود می آورد و زره فرود را از پشت می شکافد و اسبش را نیز مجروح می کند، اسب بر زمین فرومی غلتد و فرود به هر ترتیب شده، خود را به دژ می رساند و نگهبانان با شتاب در دژ را می بندند. زنان از فراز باره دژ بیژن را سنگ باران می کنند و بیژن ناگزیر به نزد توس بازمی گردد. توس با ازدست دادن چندین سردارش آنچنان خشمگین است که دیگر به کیخسرو نمی اندیشد و از سر لجاج و عناد سوگند می خورد: «این دژ را با خاک یکسان خواهم کرد».نیمه شبان جریره، مادر فرود و همسر سیاوش خوابی هولناک می بیند که دژ سپد کوه در آتش می سوزد و چون از فراز باره می نگرد، دژ را در محاصره سپاه ایران می بیند، نزد فرود رفته، او را بیدار می کند و از محاصره دژ سخن می گوید و فرود می داند که روزگار او سپری شده است، همان گونه که روزگار پدرش در جوانی به سر رسید. فرود تصمیم می گیرد در مبارزه جان بسپارد تا آنکه چون گوسپند سر او را ببرند و چون خورشید در آسمان ظاهر می شود و زمین و زمان روشنی می گیرد، فرود با هزار سپاهی ترک به میان سپاه ایران می زند و قبل از آنکه آفتاب به میانه آسمان رسد، از سپاه ترک جز اندکی به جای نمی ماند و فرود به ناگزیر راه بازگشت به دژ را در پیش می گیرد. رهام و بیژن در راه بازگشت فرود کمین کرده بودند و چون فرود، کلاهخود بیژن را می بیند، شمشیر برمی گیرد تا به مقابله با بیژن بپردازد ولی بیژن با ضربتی بر کتف او، دست فرود را به زیر می آورد و فرود با فریادی شتابان به سوی دژ می تازد ولی بیژن اسب او را پی می کند با این حال فرود خود را به دژ می افکند و در را می بندند. فرود را بر تختی می خوابانند و زنان زاری ها می کنند و می دانند که ایرانیان به زودی دژ را ویران و همه گنج های آن را فراچنگ خواهند گرفت. و چون جریره فرزند خویش را باخته روان می بیند، فرمان می دهد همه اسبان را پی کنند و تمامی خواسته دژ را در آتش بسوزانند و سپس به بالین فرود آمده و چهره خود را بر چهره فرود می نهد و دشنه برمی کشد و شکم خود را می درد و همه زنان دژ نیز چنین می کنند و چون ایرانیان در دژ می گشایند، دژ را در آتش سوخته می بینند. بهرام دل آزرده، توس را خطاب قرار داده، می گوید: «حداقل کشنده سیاوش ایرانی نبود، حال آنکه ما چاکران شاه، برادر شهریارمان و فرزند محبوب ترین ایرانی را به قتل رساندیم. شرممان باد».چون توس، رهام را می بیند که زانوی غم در آغوش گرفته، می گرید و جریره را بر پیکر بی جان فرزند خویش دریده شکم می بیند، چهره اش به زردی می گراید. گودرز با مشاهده آن خونین پیکران سخت خشگمین شده، توس را خطاب قرار می دهد و می گوید: «آنکه بر این تخت مرگ آرمیده، فرزند سیاوش است و با بی خردی تو، این پیکرها به خون آغشته گشته».
چنین گفت گودرز با توس و گیو/ همان نامداران و گردان نیو/ که تندی نه کار سپهبد بود/ سپهبد که تندی کند، بد بود/ ز تیزی گرفتار شد ریو نیز/ نبود از بد بخت ما مانده چیز/ هنر بی خرد در دل مرد تند/ چو تیغی که گردد ز زنگار کند.
                