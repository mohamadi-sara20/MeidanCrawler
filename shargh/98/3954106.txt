چهار‌شنبه ۱۳‌شهریور ۱۳۹۸
-----------------------------------------
حرف اول
-----------------------------------------
اوضاع اقتصاد بهتر شده است؟
-----------------------------------------

                    این روزها به حق گفته می شود اوضاع اقتصادی آرام و از شدت بحران ها کاسته  شده؛ از رئیس جمهور که از بهترشدن وضعیت اقتصادی امسال نسبت به پارسال سخن گفته تا گفته های معاون اول و معاون اقتصادی و رئیس دفتر و رئیس سازمان برنامه وبودجه که هریک با اشاره به شاخص های اقتصادی مانند کاهش نرخ تورم ماهانه و افزایش تراز تجاری و کاهش نرخ ارز و... با عبارات متفاوت اما با این مضمون عنوان کرده اند که در چند ماه اخیر نسبت به دوران مشابه سال 97، وضع آرام تری در ایران حاکم است. سخنان فوق، آرامش بخش و بیانگر تلاش هایی است که برای مقابله با فشارهای خارجی و حرکت در مسیر عادی شدن فضای اقتصادی کشور شده است. اینکه قیمت بعضی اقلام و کالاها کاهش یافته یا مشکلی از بابت تامین کالاهای اساسی وجود ندارد و... همه می تواند ثبات را به اقتصاد بازگرداند و مهلت و امکان نگاه به افق دورتر از گذران امروز روز را فراهم آورد.بهره نگرفتن عاجل از فرصت کاهش بحران به منظور انجام اصلاحات اساسی اقتصادی و اجتماعی و تغییر ریل آیین حکمرانی می تواند در حکم داروی خواب آور باشد و بر «صفرا» بیفزاید. در واقع سخنان دولتمردان زمانی می تواند واقعا امیدبخش و تاثیر مثبت بیشتری داشته باشد که صرفا معطوف به زمان حال نباشد و از حل مسائل و مشکلات آینده که اصل و اساس ضرورت های توسعه ای و دغدغه همگانی است، بتوان در آن رد و نشانی یافت. طبق برنامه ششم توسعه مقرر است کشور در سال های 1396- 1400 رشد متوسط اقتصادی هشت درصدی، متوسط رشد تشکیل سرمایه 4/21درصدی، تورم 8/8درصدی، نرخ بی کاری 2/10درصدی و متوسط رشد نقدینگی 17درصدی داشته باشد تا حرکت در مسیر توسعه تداوم یافته و کشور دچار عقب ماندگی نشود.این در حالی است که عملکرد اقتصادی کشور در سال گذشته و یکی، دو سال مانده تا پایان برنامه ششم (سال 1400) چنین روندی را نشان نمی دهد. رشد اقتصادی سال گذشته منفی 9/4 درصد، نرخ بی کاری 12 درصد، نرخ تورم سال گذشته 27 درصد و یک ساله منتهی به تیرماه بیش از چهار درصد، رشد تشکیل سرمایه منفی 6/5 درصد و رشد نقدینگی حدود 25 درصد بوده است. 
پیش بینی رشد اقتصادی و سایر شاخص ها برای سال جاری نیز در همین حول و حوش است و طبق پیش بینی صندوق بین المللی پول، اقتصاد کشورمان تازه در سال آینده از رکود خارج شده و رشد آن تا سال 2024 به حدود یک درصد خواهد رسید.بیان این واقعیت های آماری، خوش خیالی را از بین برده و به مسئولان کشور این نکته را یادآور می شود که اگر در گذشته می شد با بریز و بپاش درآمدهای نفتی از تصمیم گیری های سخت گریخت و این روزها را نیز کج دار و مریز رد کرد اما واقعیات اقتصادی سرسخت تر از این حرف ها هستند و مجبور به روبه رو شدن با آنهاییم و باید هرچه سریع تر برای جلوگیری از بازگشت و تشدید بحران ها، چاره اساسی اندیشید. در روزهای اخیر روسای سازمان شهرک های صنعتی ایران و استان تهران ضمن ارائه گزارش های مختلفی از تعطیلی بیش از 20 درصد بنگاه های مستقر در شهرک های صنعتی خبر دادند (از 43 هزار واحد صنعتی کل کشور حدود 10 هزار واحد و از 5 هزار واحد صنعتی استان تهران حدود هزارو صد واحد صنعتی تعطیل شده اند). همین مقام مسئول در شهرک های صنعتی استان تهران اعلام می کند فقط برای تامین آب شهرک های صنعتی استان که در وضعیت حادی قرار دارند، نیاز به هزار میلیارد تومان منابع است که با روند تخصیص منابع موجود تامین آن حدود 40 سال طول می کشد؛ یعنی زمانی که احتمالا دیگر شهرک صنعتی وجود ندارد.به نظر می رسد اگر یک سوی ماجرا ثبات و آرامش نسبی بازارهاست -که باید از این امر بسیار خشنود بود- اما سوی دیگر نیازهای توسعه ای و معیشتی مردم قرار دارد که بسیار جدی است. چنان که مرکز پژوهش های مجلس در گزارش اخیر خود عنوان کرده است: «درحالی که در سال 1396، حدود 16 درصد از جمعیت کشور در زیر خط فقر مطلق قرار داشته اند، تا پایان سال 97 حدود 23 تا 40 درصد (با سناریوهای مختلف برای وضعیت درآمدی خانوار در سال 1397) در زیر خط فقر قرار خواهند گرفت». از مهم ترین دلایل این وضعیت طبق این گزارش «بی توجهی به فراگیری رشد اقتصادی، پایین بودن تحرک درآمدی در دهک های پایین درآمدی، وجود شاغلین با درآمد پایین، بی توجهی به کیفیت آموزش های رسمی و غیررسمی، ضعف در مکانیسم های نظارت و ارزیابی اثر بخشی در طرح های حمایتی و اشتغال زایی و... است». حل این چالش ها تحول در نظام تدبیر و آیین حکمرانی را می طلبد. بنابراین باید در آرامش ایجادشده و به تعبیری «در فاصله بین دو نیمه» این دردها را هرچه سریع تر یافت و تا درمان ناپذیر نشده اند، با اتخاذ تصمیمات سخت سیاستی چاره کرد.
                