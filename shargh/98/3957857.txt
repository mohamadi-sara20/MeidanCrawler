دو‌شنبه ۲۵‌شهریور ۱۳۹۸
-----------------------------------------
یادداشت
-----------------------------------------
زمین لرزه طبس و درسی برای امروز
-----------------------------------------

                    بیست وپنجم شهریور یادآور زمین لرزه 1357 طبس با بیش از شش هزار کشته است. این زلزله در ساعت 19:06 بعدازظهر و حدود 15 دقیقه بعد از غروب آفتاب، شهر طبس و 30 روستای اطراف آن را در هم کوبید. دقایق و ساعت اولیه بعد از رخداد زلزله طبس برای بازماندگان در حال جست وجو در شهر کاملا ویران شده و در تاریکی هوا بسیار هولناک بود، به نحوی که آنها که هنوز زنده اند، همچنان از آن حال وهوا به عنوان خاطره ای تلخ یاد کرده و با جزئیات تعریفش می کنند. مشخصه محل زلزله طبس آن بود که شهر به نحوی ویران شده بود که برای بازماندگان یادآوری اینکه خانه های خود و بستگانشان در کدام محل دقیق جغرافیایی در میان خرابه ها واقع بوده، دشوار بود. در ساعات و دقایق قبل از این زلزله هیچ پیش لرزه ای در ایستگاه های لرزه نگاری که آن هنگام وجود داشتند، ثبت نشده (چه بسا رخدادهای کوچکی اگر رخ داده باشد نه در ایستگاه های واقع در دوردست قابل ثبت بودند و نه در ایستگاه شتاب نگاری طبس که متخصص ثبت زلزله های شدید بود و از سوی زنده یاد مهندس علی اکبر معین فر، مدیر دفتر فنی سازمان برنامه آن زمان، نصب شده بود)، اما برخی رویدادهای غیرعادی هشداردهنده، مانند رفتار غیرعادی جانوران و نمایان شدن یک روشنایی بر فراز شتری کوه، گزارش شده است. 80 درصد تلفات در خود طبس جان باختند. طبس شهری تاریخی بود که تمام آثار تاریخی و بناهای باستانی آن در زلزله 1357 ویران شد. این رخداد درس مهمی به ما داد که اگر زمین لرزه شدیدی در نزدیکی هر آبادی مهم ما در داخل فلات ایران رخ دهد، امکان دارد ما تمام یا بستر آن دارایی فیزیکی یا فرهنگی و معنوی را از دست بدهیم. همین اتفاق به شکلی دیگر در زلزله پنجم دی 1382 بم نیز تکرار شد. زمین لرزه طبس شروع بحث هایی را در کشور دامن زد که آیا می توان به شواهدی قبل از رخداد زمین لرزه دست یافت تا بر مبنای آن رخداد زمین لرزه ای شدید و اصلی را در ماه ها و سال های بعد حدس زد؟ زمین لرزه 1868 م. (1247 شمسی در زمان ناصرالدین شاه قاجار) در حصار گلی در دریاچه نمک قم از این نظر جالب است که قدیمی ترین کوشش شناخته شده برای پیونددادن رفتار بی هنجار جانوران پیش از یک زمین لرزه با خود پدیده زمین لرزه و نیز با اثرات آن بر مخابرات تلگرافی است. یوسف تلگرافچی، مسئول تلگراف خانه کرمان، در روزنامه دولتی ششم مهر 1285 ش. (1906م) می نویسد: «در 10 جمادی الاول در همه جا مخابرات به وسیله خطوط تلگراف دستخوش دشواری بسیار و دریافت ضعیف شد که از آن می توان این نتیجه را گرفت که هنگامی که زمین لرزه ای نزدیک به روی دادن باشد، روز پیش از آن شدت الکتریسیته در زمین بیشتر می شود و در نتیجه مخابرات تلگرافی را دشوار می سازد... در شب مورد بحث، پیش از جنبیدن زمین و نزدیک به رویداد زمین لرزه، جانوران و پرندگان ناله و فریاد می کردند و بیشتر مردم بوی زننده ای مانند بوی گوگرد حس می کردند که سبب دست دادن احساس تهوع می شد. ازآنجاکه حس بویایی جانوران حساس تر از آدمیان است، ممکن است که همین بو دلیل سروصداهایی که جانوران می کردند، بوده باشد. سبب آن است که بخاراتی در درون کره زمین محصورند که در نتیجه رویداد یک زمین لرزه از ترک ها و شکاف های زمین به بیرون راه می یابند». در سال 1910 وی ادعا کرد که به کشفی دست یافته است که در آن سیم مسی تلگراف جنبش زمین را می گیرد و نزدیک بودن زمین لرزه را شش ثانیه پیش از رویداد هشدار می دهد. این مبتکر در مقاله ای در روزنامه ایران نو، شرح می دهد که چگونه نخستین بار متوجه اثرات هشداردهنده زمین لرزه 1897 م. روی خط تلگراف شد. حقیقت آن است که او توانست یک زمین لرزه را با دستگاه ساده ای که برای هشدار پیش هنگام زلزله ساخته بود، قبل از رسیدن امواج مخرب ثانویه پیش یابی کند و با فریاد به خانواده اش اطلاع دهد که امواج مخرب زلزله درراه اند و به بیرون بروند! این مورد را باید یکی از اولین موارد موفق کاربرد سامانه هشدار پیش هنگام زلزله در جهان دانست. از سوی دیگر بسیاری از زلزله های شدید و اصلی چند تا چندین ماه، گاه تا یک دهه، بعد از رخداد زلزله های با اندازه متوسط (بزرگای حدود پنج) رخ داده اند. رابطه بین زلزله های با بزرگای متوسط و لرزه اصلی پی آمد آن مشخص شده است. به طور خاص 11 زلزله بزرگ ایران با بزرگای بیش از شش در قرن گذشته با افزایش تعداد زلزله های متوسط (بزرگای چهار تا شش) در بازه زمانی پنج سال قبل از زلزله اصلی رخ داده اند. قبل از زلزله سال 1909 ناحیه خلیج سانفرانسیسکو در 1868 م. زلزله های متوسط مهمی رخ داده است. قبل از زلزله 28 اکتبر 1707 کانتو (بزرگ ترین زلزله ژاپن با بزرگای 9، قبل از زلزله 2011 سندای) و زلزله اول سپتامبر 1923 کانتو توکیو با بزرگای هشت و حدود 143 هزار کشته در ژاپن نیز زلزله های مهمی در دهه قبل از آن در همان ناحیه گزارش شده است. در دهه های گذشته نیز زلزله های با بزرگای متوسط (چهار تا شش) قبل از زلزله های شدید (با بزرگای بیش از شش) در جنوب کالیفرنیا ثبت شده است. افزایش فعالیت زلزله های بزرگ تر از M=5 قبل از زلزله 17 اکتبر 1989 (25 مهر 1368 که امسال به سی امین سالروز آن نیز می رسیم) در لوما پریتا در ناحیه خلیج سانفرانسیسکو ثبت و گزارش شده است. در ایران براساس داده های ثبت شده در بازه زمانی 10 سال تا چهار ماه قبل از رخداد زلزله 25 شهریور 1357 طبس با بزرگای 7.4، زلزله شش مرداد 1360 سیرچ با بزرگای 7.3، زلزله 31 خرداد 1369 منجیل با بزرگای 7.3، زلزله 23 اسفند 1376 فندقا (شرق کرمان) با بزرگای 6.4 و زلزله پنجم دی ماه 1382 بم با بزرگای 6.5 در شعاع صد کیلومتر از کانون این زلزله ها، یک جفت زمین لرزه با بزرگای حدود پنج رخ داده است. به لحاظ آماری می توان نشان داد که زلزله های با بزرگای هفت تا هشت در هر دهه دو رخداد قابل انتظارند. بر این اساس یکی از درس های زمین لرزه 25 شهریور 1357 طبس و 41 سال بعد از رخداد آن، سامان دادن کوشش های ارزیابی و پیش یابی و پیش بینی خطر زلزله های بزرگ و راه اندازی سامانه هشدار پیش هنگام زلزله برای شهرهای بزرگ است که اکنون در ایران حدود 15 سال است که همچنان در حال راه اندازی است، ولی شروع به کار نکرده است! شاید باید کار را از زنده یاد یوسف تلگرافچی، متصدی تلگراف خانه کرمان در 110 سال قبل بیاموزیم.
                