سه‌شنبه ۱۸ تیر ۱۳۹۸
-----------------------------------------
سرمقاله
-----------------------------------------
نخستین شک دکارتی به اصلاحات
-----------------------------------------

                    بگذارید نخست نگاهی به اصل ماجرای 18 تیر بیندازیم. دو جریان اصلی سیاسی 20 سال پیش، حادثه کوی را علیه خود توصیف کردند. واقعیت آن بود که نه توطئه ای علیه دولت اصلاحات برنامه ریزی شده بود نه به طریق اولی علیه جریان مقابل؛ صورت مسئله بسیار ساده تر از اینها بود؛ دانشگاه ها و جنبش دانشجویی عملا قلب تپنده دوم خرداد شده بودند. همه اقشار و لایه های اجتماعی که دوم خرداد را به راه انداخته بودند، یک طرف و جنبش دانشجویی به پیشتازی دفتر تحکیم وحدت یک طرف دیگر. اگر جنبش دانشجویی را موتور دوم خرداد که حالا به تدریج نام اصلاحات به خود می گرفت، توصیف کنیم، یقینا سخنی به گزاف نرفته است. کمتر دانشگاهی بود که در آن روزها شاهد برپایی سخنرانی ها، جلسات و گردهمایی های پرحرارت سیاسی نباشد. طبیعی بود که برخی جریانات سیاسی، آن همه شور و اشتیاق دانشجویان را نسبت به دوم خرداد و پشتیبانی پررنگ دانشجویان از دولت اصلاحات را برنمی تافتند. درعین حال هم نمی شد یا نمی توانستند دانشجویان را به بی تفاوتی و کناره گیری از آرمان های زیبای دوم خرداد وادار کنند. تحول دیگری که بعد از دوم خرداد در کشور ظاهر شده بود، ظهور طیف گسترده ای از مطبوعات بود که به «روزنامه های دوم خردادی» مشهور شده بودند. بسیاری از آنها در فضای نسبتا باز و آزاد جدیدی که در کشور به وجود آمده بود، سبک جدیدی از روزنامه نگاری را ایجاد کرده بودند.
 تیراژ برخی از آنها به بالای صد هزار نسخه هم می رسید و گاهی دو و سه بار تجدید چاپ می شدند که این هم تحولی تازه بود و از استقبال گسترده اقشار و لایه های مختلف جامعه از مطبوعات جدید گواهی می داد. طبیعی بود یا خیلی هم به دور از انتظار نبود که بسیاری از جریانات، چه در کسوت شماری از چهره ها و شخصیت های سیاسی و چه در کسوت تشکل ها و جریان های سیاسی محافظه کار، هم از فضای به وجودآمده در دانشگاه ها ناراضی بودند هم از مطبوعات به اصطلاح دوم خردادی به تدریج بغض فراوانی به دل گرفته بودند؛ اما واکنش زیادی نمی توانستند نشان دهند؛ نه می توانستند دانشگاه ها را به سکوت و سکون وادار کنند و نه چندان قادر بودند جلوی مطبوعات جدید را بگیرند. درعین حال هم احساس می کردند آن وضعیت به طور منظم دارد تندتر و غیرقابل کنترل تر می شود و هر طور شده باید آن را کنترل کرد. کنترل مطبوعات جدید در قالب طرح، پیشنهاد یا لایحه اصلاح مطبوعات رقم خورد و در آن چارچوب بود که روزنامه سلام به واسطه درج خبر آن توقیف شد. از قضای روزگار روزنامه سلام به هیچ وجه جزء روزنامه های جدید دوم خردادی نبود. اتفاقا تیراژ آن در مقایسه با روزنامه های دوم خردادی کمتر هم بود، اما و در عین حال، سلام به تعبیری، ارگان غیررسمی بخشی از چپ سنتی که عمدتا شامل روحانیون مبارز می شد به شمار می رفت. بستن آن روزنامه طبیعی بود که با اعتراض دانشجویان رو به رو شود و همین گونه هم شد. دانشجویان در کوی دانشگاه تجمع کردند و این شروع حادثه 18 تیر شد. با وجود ممانعت و اصرار مسئولان دانشگاه، دانشجویان از کوی خارج شده و در خیابان کارگر شمالی تا جلال آل احمد شبانه به تظاهرات پرداختند. با اینکه نیازی به ورود نیروی انتظامی نبود؛ اما مشاهده حضور گسترده ناجا از یک سو و از سوی دیگر صدها لباس شخصی که خود را به کوی دانشگاه رسانیده بودند، باعث تحریک و خشم دانشجویان شد و در نتیجه شعارهای تندتری سر دادند. مسئولان دانشگاه به همراه اعضای شورای مرکزی تحکیم، موفق می شوند دانشجویان را به داخل کوی بازگردانند، اما لباس شخصی ها و برخی عوامل نیروی انتظامی که از پاره ای شعارهای تند دانشجویان عصبانی شده بودند. با وجود مخالفت و اعتراض شدید مسئولان دانشگاه تهران، وارد مجموعه خوابگاهی کوی می شوند. از این نقطه به بعد است که چرایی خشونت بی دلیلی که صورت گرفت، همچنان مشخص نیست. دانشجویان درون کریدورهای خوابگاه، اتاق هایشان و حتی مسجد کوی دانشگاه، مورد ضرب و شتم قرار می گیرند و ده ها نفر از آنها مجروح و بسیاری راهی بیمارستان می شوند. سال بعد، فرمانده ناجا و به تبع آن رئیس پلیس تهران تغییر کرد و سردار مرتضی طلایی مقابل کوی ایستاد که دو برابر سن فرمانده سال پیش را داشت. سردار طلایی هم اگرچه خیلی از شعارهای دانشجویان را نمی پسندید، اما نگاهش به آنان مانند فرزندان یا خواهران و برداران کوچک تر از خود بود که شعاری می دهند و باید آن را مدیریت کرد. او به جای آنکه احساس کند رسالت دارد دانشجویان را سر جایشان بنشاند، نخستین اقدامی که کرد به جای گسیل یگان ویژه و استفاده از گاز اشک آور، چندین دستگاه اتوبوس شرکت واحد را جلوی کوی مستقر کرد و اجازه نداد احدی از لباس شخصی ها از اتوبوس ها بالا بروند و دوباره وارد کوی شوند. دانشجویان هم یکی، دو ساعتی شعار دادند و دوباره به کوی بازگشتند و این کل ماجرا بود. نه توطئه ای علیه دولت اصلاحات صورت گرفته بود نه سناریویی توسط خارجی ها تحقق یافته بود. در خاتمه نکته ای را باید یادآوری کرد. حادثه کوی دانشگاه، یک اتفاق سیاسی را هم در بلندمدت رقم زد؛ بسیاری از دانشجویانی که با همه وجود وارد انتخابات دوم خرداد و فضای به وجودآمده پس از آن شده بودند و هزاران بارقه امید به اصلاحات در دلشان جوانه زده بود، باورشان نمی شد که در دوران اصلاحات و در کوی دانشگاه با آنان آن گونه رفتار شود. شاید سخنی به اغراق نرفته باشد که گفته شود نخستین شک دکارتی نسبت به اصلاحات در حوادث سال 78 در دل فعالان جنبش دانشجویی که در حقیقت پیشاهنگ دوم خرداد و از حامیان اصلی اصلاحات در کشور بودند، رقم خورد.
                