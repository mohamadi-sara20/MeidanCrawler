چهار‌شنبه ۱۶ مرداد ۱۳۹۸
-----------------------------------------
حرف اول
-----------------------------------------
فرصت های سامانه بهین یاب
-----------------------------------------

                    سامانه بهین یاب با هدف شناسایی تولیدکنندگان واقعی بخش پایین دستی ازسوی وزارت صنعت، معدن و تجارت راه اندازی شده است. با کمک این سامانه، مواد اولیه به تولیدکنندگان و مصرف کنندگان واقعی ازطریق بورس کالا عرضه می شود.این سامانه فرصت هایی را برای تولیدکنندگان و مصرف کنندگان در زمینه های مختلف فراهم کرده است که از آن جمله می توان به عرضه مواد اولیه پتروشیمی که زیر بنای بسیاری از کالاهای تولیدی است، اشاره کرد.
فرایند خرید مواد اولیه از بورس: فرایند تخصیص مواد اولیه پتروشیمی در سال 1390 پیرو بخش نامه ای در ستاد هدفمندکردن یارانه ها راه اندازی شد.براساس این بخش نامه وزارت صنعت، معدن و تجارت موظف شد سامانه ای را ایجاد کند تا از طریق آن واحدهای تولیدی دارای صلاحیت برای خرید محصولات پتروشیمی به شرکت بورس کالا معرفی شوند. بر این اساس طراحی سامانه و فرایند با نگاهی فرابخشی به تمامی ذی نفعان زنجیره تامین محصولات پتروشیمی و بر اساس دستورالعمل های مصوب در مراجع مربوطه انجام شد و پس از آن نیز تغییرات و توسعه سیستم بر مبنای قوانین و دستورالعمل های مصوب در مراجع ذی ربط از جمله کارگروه تنظیم بازار در سامانه اعمال می شود. نکته مهم در این فرایند آن است که علاوه بر متقاضیان دریافت مواد اولیه و وزارت صنعت، شرکت بورس کالای ایران، شرکت سهامی پتروشیمی و نیز سازمان های نظارتی از جمله عوامل اصلی اجرای آن هستند که هریک بخشی از مراحل اجرائی و نظارتی را بر اساس قوانین و مصوبات خود عهده دار هستند. 
بورس کالا پس از دریافت برخط: درخواست متقاضی، بر اساس دستورالعمل های داخلی خود مواد اولیه را به دو روش به این متقاضیان به فروش می رساند: فروش مواد اولیه در چارچوب سهمیه معرفی شده و فروش مواد اولیه بدون در نظرگرفتن میزان سهمیه معرفی شده (سقف باز). درخصوص برخی از کالاهای عرضه شده در بورس متقاضیان می توانند بدون نیاز به معرفی از طریق سامانه و با مراجعه مستقیم به شرکت بورس کالا خرید خود را انجام دهند.
رصد و پایش فرایند خرید:  اعمال هرگونه محدودیت و سهمیه بندی نیازمند پایش مستمر فرایند (به ویژه در شرایط خاص مانند نوسانات قیمت مواد اولیه) است، امکان رصد فرایند از مرحله ثبت درخواست تا معرفی به بورس در سامانه پیش بینی و پیاده سازی شده است. بنابراین در صورت رعایت نکردن الزامات خرید ازسوی خریداران، عملیات خرید آنها در مراحل مختلف به حال تعلیق درخواهد آمد.
 همچنین بر اساس بند هفت بخش نامه مذکور، ستاد هدفمندکردن یارانه ها، سازمان حمایت از تولیدکنندگان و مصرف کنندگان موظف است بر حسن اجرای مصوبات نظارت کرده و با واحدهای متخلف بر اساس ضوابط موجود و معرفی به سازمان تعزیرات حکومتی برخورد کنند.
 در همین راستا بعد از معرفی واحدها به بورس امکان تعلیق خرید آنها براساس اعلام دستگاه های نظارتی در فرایند پیش بینی و اعمال شده است که از جمله این همکاری می توان به کشف عرضه خارج از شبکه در استان البرز، نتیجه رصد و همکاری مشترک سازمان صنعت، معدن و تجارت استان و دستگاه های نظارتی اشاره کرد که منجر به تکمیل مدارک و بازداشت متخلفان شد؛ رخدادی که ناشی از وجود فرایندی سیستمی و نظارت سازمان های ذی ربط بود. افزایش بازدیدهای دوره ای نظارتی از واحدها، تعلیق پروانه واحدهای غیرفعال، هوشمندسازی فرایندهای کنترل و نظارت و رصد کالا در زنجیره تامین و توزیع، دریافت اطلاعات تکمیلی واحدهای خریدار مواد اولیه از سایر دستگاه های اجرائی از جمله اقدامات تکمیلی برای رصد و پایش فرایند خرید است. همچنین وزارت صنعت اقدام به راه اندازی طرح صدور فاکتور الکترونیک (طرح افق) برای خریداران مواد اولیه از بورس کرده است. سهمیه واحدهای متقاضی در سامانه بهین یاب بر اساس اطلاعات فروش آنها محاسبه و برای دوره بعدی خرید، ملاک عمل قرار خواهد گرفت.
                