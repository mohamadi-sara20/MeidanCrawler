دو‌شنبه ۲۴ تیر ۱۳۹۸
-----------------------------------------
یادداشت
-----------------------------------------
فرصت و تهدید رمز ارزها برای صنعت برق
-----------------------------------------

                    ارزهای دیجیتال یا رمز ارزها، این روزها یکی از رایج ترین مباحث مطرح شده در رسانه ها هستند. استفاده معدن کاران یا همان ماینرهای بیت کوین از برق ارزان و یارانه ای، آن هم بدون مجوزهای لازم، به دغدغه ای اساسی بدل شده است. پیش از هر چیز باید به این نکته توجه کرد که قیمت یارانه ای برق فقط منافع ماینرها را تامین نمی کند، بلکه صنایع بزرگ انرژی بر متعددی را از محل یارانه قابل توجه قیمت برق منتفع می کند. اینکه امروز مصرف برق برای تولید ارزهای دیجیتال، توجه و نگاه کشور را به ارزانی قیمت برق جلب کرده، رخداد مثبتی است، اما مهم تر آن است که بپذیریم تعدد صنایع بهره بردار از برق ارزان قیمت بسیار بیشتر از تولیدکنندگان ارز دیجیتال است. صنایعی که باوجود بهره گیری از یارانه انرژی، محصولات خود را با بهای بین المللی به فعالان صنایع پایین دستی در داخل کشور می فروشند.بنابراین توجه به میزان مصرف برق یارانه ای نه تنها در ارزهای دیجیتال بلکه در همه صنایع امری الزامی و نیازمند ساختارسازی های جدی و تدوین تعرفه های منطقی و عقلانی است. ایران سالانه رقمی بالغ بر 900 هزار میلیارد تومان یارانه پنهان انرژی شامل نفت، گاز، بنزین، برق و آب، به مشترکین خود می دهد که سهم صنایع انرژی بر از این یارانه غیرقابل چشم پوشی است. بنابراین به نظر می رسد تعیین تکلیف قیمت انرژی و حذف یا سازماندهی یارانه این بخش، یک الزام جدی برای بهبود شرایط اقتصادی کشور است. درباره ارزهای دیجیتال هم باید پذیرفت ماینرهای بیت کوین در ایران تاکنون از نرخ برق یارانه ای استفاده کرده و حتی گاهی از مراکزی که برق رایگان دارند، سوء استفاده می کنند. برق ارزان آن قدر میزان سودآوری در ارزهای دیجیتال را افزایش داده است که سرمایه گذاران خارجی نیز در ایران مزارع بیت کوین راه اندازی کرده اند. نکته اینجا است که باوجود همه این چالش ها نباید به ارزهای دیجیتال به عنوان یک آسیب نگریست. ارز دیجیتال برای کشوری مانند ایران که از همه طرف تحت فشار تحریم های بین المللی است و مبادله پول برای فعالان اقتصادی به یک چالش جدی بدل شده، می تواند فرصتی برای دور زدن تحریم ها باشد. همچنین ایجاد ظرفیت های قانونی و شفاف در این زمینه می تواند به راهکاری کلیدی برای افزایش سرمایه گذاری در همه صنایع، به ویژه صنعت برق که پیش نیاز اصلی تولید ارزهای دیجیتال است، تبدیل شود. برآوردها حاکی از آن است که میزان مصرف برق برای تولید ارزهای دیجیتال در کشور بین 500 تا هزار مگاوات است. سازماندهی این سطح از مصرف که در مقایسه با ظرفیت تولید برق و فاصله آن با پیک مصرف عدد قابل توجهی نیست، نیازمند تعریف یک ساختار قانونی است. تسهیل مقررات سرمایه گذاری در شرایطی که صنعت برق با رکود و روند کاهشی سرمایه گذاری مواجه است و تحت فشار ناشی از تحریم ها، شرایط کسب و کار نامساعدی دارد، فرصتی ارزشمند است. ایران با تدوین یک ساختار مشخص می تواند از ارزهای دیجیتال برای تامین سرمایه گذاری های زیرساختی یا حتی جذب سرمایه گذاران خارجی استفاده کند. ایجاد ظرفیت‎های اشتغال زایی برای راه اندازی، تعمیر و نگهداری تجهیزات استخراج ارزهای دیجیتال، تاثیر بر رونق بخشی زنجیره تامین و حتی امکان بومی سازی تجهیزات این صنعت از دیگر فرصت‎های ارزشمندی است که باید در شرایط کنونی اقتصاد کشور مورد توجه قرار گیرد. این امر مستلزم ارائه مجوز به ماینرها و تعیین تعرفه برق با نرخ واقعی و حاشیه سود مناسب و منطقی برای سرمایه گذاران است. فعالیت ماینرها در اقتصاد ایران و در قالب یک چارچوب قانونی و قابل رصد می تواند گشایش های قابل توجهی را برای فعالان صنعتی ایجاد کند. بنابراین تعریف تعرفه های برق به شکلی که تولید ارزهای دیجیتال در کشور بدون آسیب رساندن به زیرساخت های صنعت برق و بهره مندی از یارانه پنهان، همچنان همراه با مزیت اقتصادی باشد، اهمیت ویژه ای دارد. شاید تعرفه گذاری برق مصرفی ماینرها با قیمت های متفاوت در پیک مصرف که در تابستان اتفاق می افتد، با سایر ماه های کم مصرف تر که حدود 35 درصد ظرفیت تولید برق کشور بدون استفاده باقی می ماند، راهکاری اجرائی و قابل پیگیری باشد. با فراهم کردن شرایط قانونی برای بهره مندی ماینرها از ظرفیت خالی برق کشور، بی شک صنعت برق به عنوان یک صنعت زیرساختی که سال ها است به دلیل کاهش روند سرمایه گذاری با چالش های جدی مواجه شده و بخش زیادی از طرح های توسعه ای در بخش تولید، انتقال و توزیع به اجرا درنیامده است، جان دوباره ای می گیرد و بخشی از کمبودهای دسترسی به برق برای رشد صنعت و اقتصاد کشور برطرف می شود. ارزهای دیجیتال در حال پیشرفت است و فراگیرتر شدن آن کاملا قابل پیش بینی است، لازم است فرصت بهره مندی از آنها را که تاثیر بسزایی در جذب سرمایه گذار داخلی و خارجی خواهد داشت، با هدر دادن وقت از دست ندهیم. 
                