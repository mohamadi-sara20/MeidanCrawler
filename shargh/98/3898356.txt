پنج‌شنبه ۱۲ اردیبهشت ۱۳۹۸
-----------------------------------------
حرف اول
-----------------------------------------
تصمیم حساس ایران و اروپا
-----------------------------------------

                    ثبت سازوکار متناظر با اینستکس در ایران در قالب یک شرکت در ایران و استقبال طرف اروپایی آن برای ثبت اولین معامله، در جای خود تامل برانگیز است. هرچند درباره این سازوکار و پوشش مالی و عملکردی آن موضوعاتی مطرح است؛ اما اینکه سه کشور اروپایی طرف برجام به نمایندگی از اروپا به دنبال ایجاد یک سامانه تبادل مالی هستند، می تواند برای توسعه مناسبات تجاری سایر کشور ها با ایران دلگرم کننده باشد. اگرچه احتمالا به دلیل حساسیت ها و نگرانی از فشار ایالات متحده، تاکنون جزئیات چندان دقیقی از این سازوکار به بیرون درز نکرده است. اینستکس با سازوکاری که به نام اس پی وی شناخته می شد، تفاوت هایی دارد و درباره میزان کارایی آن در تجارت خارجی ایران با سایر کشورها و برعکس، هنوز نمی توان اظهارنظری کرد. گویا طرفین به دنبال آن هستند که شرکت ها، بانک های کوچک و متوسط اروپا که احتمالا مراودات گسترده ای با سیستم دلار و ایالات متحده ندارند، از آن بهره بگیرند. چندی قبل مسئول سیاست خارجی اتحادیه اروپا هم اعلام کرد قانون مشهور به «مسدودسازی» را برای امکان حمایت قانونی کشورهای عضو اتحادیه اروپا در معامله با ایران، به روزرسانی کرده است؛ اما با توجه به شدید بودن تحریم های آمریکا و تهدیدهای مداوم وزیر خارجه این کشور به نقض کنندگان تحریم ایران، حتما تضمین های اقتصادی برای شرکت های طرف قرارداد با ایران یک ضرورت است. از منظر اقتصادی و تجاری، اقتصاد ایران منتظر سیگنال هایی است که نشان دهد اروپا تحریم فروش نفت و حوزه بانکی را با این ابزار، در حد بضاعت خود و نه به شکل خیلی گسترده، به رسمیت نمی شناسد. این نکته به دیگر خریداران نفت و محصولات پتروشیمی ایران فرصت می دهد به مشروعیت خرید و تجارت با ایران نگاه اطمینان بخش داشته باشند. در این میان ایران نیز باید از این فرصت برای روزآمدکردن سیستم بانکی خود استفاده کرده و به شکل مثبت، لوایح مرتبط با گروه ویژه اقدام مالی را بررسی کند. اروپا اعلام تمایل کرده که برای بازماندن مسیرهای روابط بانکی، لوایح اف ای تی اف در ایران اجرائی شود. تا زمانی که تعلیق ایران از لیست سیاه این گروه فرصت دارد، دستگاه دیپلماسی ایران می تواند برای گرفتن تضمین های لازم برای کاهش حساسیت های داخلی با طرف اروپایی مذاکرات جدی کرده و انتظار متقابل ایران در این زمینه را به طرف مقابل گوشزد کند. 
حتی در زمان تعلیق تحریم های ایالات متحده در دوران اوباما و پس از امضای برجام، همین مسائل تکنیکی بین بانکی و بحث اهمیت توجه به مسائل مدنظر گروه ویژه اقدام مالی که بسیاری از کشورهای جهان به آن پیوسته اند، مانع استفاده از فضای پسابرجام بود. نباید فرصت داد تا ایالات متحده برای همکاری پولی و مالی ایران با کشورهایی که نمی خواهند تحریم های آمریکا را بپذیرند، به بهانه این لوایح، فاصله ایجاد کند و بررسی کارشناسی و منافع ملی محور آن نباید با هیچ پرونده دیگری مخلوط شود؛ اما نباید فراموش کرد این سازوکار علاوه بر اینکه می تواند به افزایش قدرت یورو در برابر دلار منجر شود؛ به نوعی تلاش اروپا برای مقابله با سیطره اقتصادی چین و آمریکا نیز می انجامد. شرکت ها و کمپانی های اروپایی برخلاف میل باطنی خود از بازار ایران دور افتادند و اگرچه چین با گذشته تفاوت هایی کرده؛ اما احتمال دارد به شکل مقطعی یا غیر مستقیم، همچنان به مراودات اقتصادی شرکت های خود با ایران ادامه دهد و این برای اروپا مطلوب نیست. ایجاد فرصت برای شرکت های اروپایی در بازار ایران اکنون نیازمند عزم دو طرف است. اینکه معافیت های نفتی آمریکا برای هشت کشور خریدار نفت ایران پایان یافته، اهمیت جدی بودن اروپا در سازوکار مالی خود را دو چندان کرده است. اگر این فرصت از دست برود، آن گاه ایران نیز نمی تواند از مواهب برجام بهره برده و ممکن است شکل و شمایل همکاری ها تغییر کند؛ چرا که فشار اقتصادی، وضعیت تصمیم گیری در این باره را دشوارتر می کند. ایران و اروپا اکنون باید بر سر مدل های همکاری جدی تر به نتیجه برسند تا یکی از راه های عبور از تحریم های ترامپ اجرائی شود.
                