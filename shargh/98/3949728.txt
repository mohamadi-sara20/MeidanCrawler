پنج‌شنبه ۳۱ مرداد ۱۳۹۸
-----------------------------------------
یادداشت
-----------------------------------------
آقای وزیر روزنامه خوان؛ سپاس!
-----------------------------------------

                    سال هاست بر خود فرض می دانم به عنوان ناظری بی طرف، به نقد مطالب و مسائلی که در اطرافم می گذرد، بپردازم. از آنجا که رسانه ها نیز نوشته هایم را منعکس می کنند و محل توجه خوانندگان واقع می شود، انگیزه من افزایش یافته است. در این سال ها کمتر مسئول یا صاحب منصبی بوده که در صدد توجه به نقطه نظرات مطرح شده و رفع معایب باشد؛ البته بوده اند مسئولانی که به جای پاسخ گویی یا رفع عیب ها و پاسخ به انتقادهایی که بیان کردم، شکایت کرده اند؛ برای نمونه، شورای نگهبان به اتهام نشر اکاذیب علیه من شکایت کرد. زمانه دادگاه های عام بود و رسیدگی تک مرحله ای و به 500 هزار تومان جزای نقدی محکوم شدم. حاضر نبودم این مبلغ را بپردازم و به جای آن چند روزی تحمل حبس کنم که هم استراحتی باشد و هم جریمه را نپردازم! مرحوم بهمن کشاورز به اتفاق آقای جندقی، محکوم به را پرداخت کردند؛ والا من حاضر بودم چند روزی کنار موکلانم در زندان باشم. نوبت دیگر محمدرضا اسکندری، وزیر کشاورزی دولت احمدی نژاد، من را به دلیل نوشتن مطلبی درباره مگس مدیترانه ای و آسیب این آفت به مزارع و باغات کشور، تحت تعقیب قرار داد. موضوع از این قرار بود که آفت مگس مدیترانه ای در مزارع، باغات و صیفی جات کشور رویت شده بود و به اکثر صیفی جات آسیب رسانده بود. مسئولان وقت وزارت کشاورزی درخواست کرده بودند موضوع علنی نشود و در مبارزه نیز کوتاهی می کردند. نامه های محرمانه وزارتخانه به بیرون درز کرده بود و نگارنده نیز که از واقعه باخبر شدم، چند مطلب از سر دلسوزی درباره سابقه هجوم مگس مدیترانه ای در ایام جنگ ایران و عراق و هجوم به مزارع کشور نوشتم و با سند ثابت کردم دولت مهندس موسوی چگونه در اندک مدتی نسل مگس مدیترانه ای را در کشور از بین برد؛ تاجایی که سازمان فائو از ایران و مبارزه با این آفت تشکر کرد. دولتی که درگیر جنگ بود و همه توانش باید هزینه جنگ می شد، کشاورزان را تنها نگذاشت؛ اما دولت پدیده هزاره سوم با نفت بالای صد دلار، مسئولان کشاورزی را به پنهان کاری دعوت می کرد. دادسرا وارد رسیدگی شد، اسناد و مدارکم را گرفت و قرار منع تعقیب صادر شد. خواستم علیه وزیر وقت کشاورزی که شاکی پرونده بود و اتفاقا شماره تلفن خود را در پربیننده ترین برنامه تلویزیونی اعلام کرده بود که 24ساعته پاسخ گو هستم، شکایت کنم. چرخ روزگار گذشت و گذشت و کشاورزی کشور حال و روز بهتری پیدا نکرد. کشاورزان مظلوم ترین قشر زحمت کش جامعه هستند. دولت ها هر زمان که با تنگنای مواد غذایی مواجه می شوند، به جای پیداکردن چاره و راه اصولی، سراغ تولیدات کشاورزی می روند و با دستکاری در قیمت محصولات کشاورزی به بهانه تعدیل بازار و کمک به مصرف کننده، داغ دل کشاورزان را تازه می کنند. کشورهای توسعه یافته اول زیرساخت های کشاورزی خود را درست می کنند و بعد سراغ صنعت یا خدمات می روند. کشور کوچکی مانند دانمارک، در کشاورزی و لبنیات حرفی برای گفتن دارد یا کشور هلند بازار گل دنیا را در اختیار دارد. دیگر کشورهای کوچک اروپایی نیز قبل از آنکه توسعه خود را مدیون صنعت باشند، وام دار بخش کشاورزی هستند. همین رژیم غاصب اسرائیل با خاکی که از اعراب غصب کرده، صنعت کشاورزی خود را آن قدر توسعه داده است که در بازار مواد خوراکی جهان حرفی برای گفتن دارد. در کشورهای توسعه یافته، یارانه بخش کشاورزی به تولیدکننده تعلق می گیرد. در کشورهایی مانند ایران، یارانه را به مصرف کننده می دهند. بازی با قیمت تولیدات کشاورزی نیز به بهانه حمایت از مصرف کننده، قصه پرغصه ای است که هرازگاهی به راه می افتد. سالی که گوجه فراوان است، دولت غم کشاورزی را نمی خورد که مواجهه با کشت فراوان شده و محصول روی دست تولیدکننده مانده است. سالی که قیمت گوجه به هر علت افزایش پیدا می کند، دولت متوسل به ساده ترین راه حل، یعنی منع صادرات گوجه می شود. در سال زراعی گذشته، ناگهان دولت تصمیم به منع صادرات خرما گرفت؛ باورکردنی نبود دختر و دامادم که دستی در صادرات مواد غذایی به کشور سوئیس دارند و مقداری خرمای صادراتی آماده حمل به اروپا داشتند، اندک سرمایه خود را در معرض آسیب تصمیم گیری های خلق الساعه دولت دیدند و از خیر صادرات خرما که اتفاقا خرمای ایران مشتری های خوبی در اروپا دارد، گذشتند. وزارت کشاورزی از باب گستره خود بر زندگی مردم، به ویژه روستاییان و مسئولیت ناشی از تامین مواد غذایی برای زندگی همه ایرانیان، مهم ترین وزارتخانه کشور است.
هرچند حوزه فعالیت چندین وزارتخانه دیگر در عملکرد این وزارتخانه تاثیر دارد. واردات کالا، تامین مواد غذایی مورد نیاز کشور، تامین آب و برق برای مصارف کشاورزی، تولید و واردات ماشین آلات کشاورزی و ده ها موضوع دیگر که عملا به فعالیت و زندگی کشاورز و کشاورزان بستگی دارد، اما در حوزه فعالیت وزارت کشاورزی تعریف نمی شود و البته موثر در باغ و مزارع هستند که وزارت کشاورزی نقشی در آنها ندارد. برای نخستین بار مخاطب این قلم آن هم در سطح وزیر که عملکرد وزارتخانه او را به نقد نشسته بودم، به جای طرح دعوی و کشاندن به پای میز محاکمه، دادگاهی در وزارتخانه تحت امر خود با حضور چندین معاون و مدیر کل تشکیل داد و از طریق تلفن نگارنده را به کنفرانس وزیر و معاونان خود دعوت کرد و هریک از مسئولان را که در نوشته ام مخاطب قرار داده بودم، به محاکمه کشاند و از طریق تلفن دستور اکید صادر کرد که موانع را برطرف کنند. انتشار مطلب «حال و روز کشاورزی خراب است» در روزنامه «شرق»، عامل اقدام مهندس حجتی بود. نوشته بودم که برای اخذ پروانه احداث گلخانه مسئولان جهاد به بهانه تغییر کاربری زمین زراعی به گلخانه موانع مختلفی را پیش پای متقاضی قرار می دادند. علاوه بر استعلامات مختلف درون سازمانی از چندین وزارتخانه و نهاد دیگر از قبیل وزارت راه، اداره اوقاف، سازمان محیط زیست و سازمان آب و... استعلام می خواستند که پاسخ هر استعلام وقت زیادی را می طلبد. با وجود اینکه برابر قانون تغییر کاربری اراضی، درخواست هایی از قبیل احداث گلخانه تغییر کاربری محسوب نمی شود؛ اما مدیران میانی چون عادت داشتند به روش گذشته عمل کنند، با همان روش و روال با مردم برخورد می کردند؛ اما این بار وزیری بر سر کار بود که روزنامه می خواند و برخلاف وزیر پیشین به جای شکایت، معاونان خود را دعوت کرد و با تلفن - کنفرانس بیش از 10 مورد استعلامات بی حاصل را حذف کرد. جالب تر اینکه در ضمن تلفن - کنفرانسی که یک طرف آن وزیر و چندین معاون او بودند و یک طرف نویسنده ای که پشتوانه اش جز قلم چیزی نبود، سوال شد دیگر چه مانع و گرفتاری ای در واحدهای وابسته به کشاورزی دارید؟ به مسئله کود شیمیایی اشاره کردم و اینکه چندین ماه است پول کود واریز شده و سال زراعی رو به اتمام است اما کودی دریافت نکرده ایم. نقطه جوش گفتمان آقای وزیر، زمانی بود که واقعیت را از بخش خدمات کشاورزی استعلام کرد! دو، سه روز بعد تریلی کود بعد از چندین ماه معطلی در انبار شرکت تعاونی تخلیه شد. کاش دیگر وزرا هم روزنامه بخوانند و این قدر همت و مردانگی داشته باشند که دم دمای غروب چندین معاون و مدیر کل را دور یک میز و تلفن جمع کنند و همه موانع را برطرف کنند. کاش آقای وزیر دستور می دادند مسئول نظام مهندسی را هم در آن تلفن - کنفرانس دعوت می کردند؛ نهادی که بیش از دیگر بند و بست های بسته شده به دست و پای رونق کشاورزی باعث رکود در عرصه تولیدات مدرن امروزی می شود. نمی دانم فتوکپی نقشه گلخانه ای که نمونه آن در هزاران گلخانه کشور عینا پیاده می شود، چرا باید نیاز به امضا و مهر نظام مهندسی اجباری داشته باشد که برای هر مهر مبلغی بالغ بر 18 میلیون تومان دریافت می کنند؟ پشت میزنشینانی که در سایه کولرگازی دفاتر به اصطلاح مهندسی، عرق کشاورز را درمی آورند. تازه نقشه ای که نظام مهندسی برای مهر و امضای آن  حداقل 18 میلیون تومان در زمان ارائه طرح مثلا گلخانه به زور دریافت می کند، مورد قبول نظام مهندسی بانک نیست و بانک هم طرح و نقشه نظام مهندسی خود را می خواهد و باید همین مبلغ یا بیشتر را دوباره پرداخت کرد! 
کاش آقای وزیر پا به رکاب کنند و این بار از پس نظام مهندسی اجباری و پرهزینه ای که مانع رشد تولید در بخش کشاورزی است، برآیند و برای نقشه هایی که تیپ واحد دارند و با کامپیوتر اعداد و ارقام آنها در اتاق های شیک جابه جا می شود، وقت و پول و انرژی کشاورزان را بدون زحمت هدر ندهند. آقای وزیر روزنامه خوان، سپاس.
                