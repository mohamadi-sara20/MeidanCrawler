پنج‌شنبه ۲۶ اردیبهشت ۱۳۹۸
-----------------------------------------
یادداشت
-----------------------------------------
شفاف سازی وضع موجود
-----------------------------------------

                    طرح موضوعاتی مانند کوپنی شدن و سهمیه بندی مصرف، بیش از آنکه جنبه تئوریک داشته و برآمده از گرایش های نظری مجریان کشور باشد، حاصل شرایط پیش آمده در کشور است. به هر حال کارشناسان و مدیران و سیاست مداران متفاوت ممکن است به نظریه های اقتصادی متفاوت معتقد باشند؛ اما پاره ای از مواقع شرایطی در کشور و جامعه پیش می‎آید که تئوری های مد نظر جواب نمی دهد و چاره در به کار بستن روشی دیگر است. این به معنای بی باورشدن به آن نظریه ها نیست؛ بلکه اقتضای مقطعی است که آن شرایط خاص پیش می‎آید. مثل شرایط کنونی که کشور ما در آن قرار دارد.
مسئله کوپنی شدن یا سهمیه بندی مصرف در نتیجه شرایطی مطرح شده که اجتناب ناپذیر است و خواست دولتمردان کشور نیست. آنچه در این میان اهمیت دارد، ترسیمی از شرایط کشور برای مردم است که در آن تا حد ممکن به واقعیت ها و آنچه در جامعه می گذرد، نزدیک شده باشیم؛ البته با ملاحظه ضرورت هایی که از سوءاستفاده دشمن و رقیب پیشگیری می کند. طبیعی است ما نمی‎توانیم همه آنچه را که بر کشور می گذرد، به طور کامل و عریان به اطلاع مردم برسانیم؛ اما مرزی وجود دارد بین آنچه دولت می تواند از تنگناها و محدودیت های خود با مردم در میان بگذارد، با آنچه تاکنون در این باره شفاف سازی کرده و گفته است. مردم اوضاع را بیشتر در عمل می بینند تا در سطح توضیح و تبیین مسئولان کشور. برخی از مسئولان گاهی حتی تلاش می کنند به شکلی غیرواقعی شرایط را ایدئال نشان بدهند. تا زمان پیدا شدن آن نقطه مناسب و مطلوب که هم از آشفتگی جامعه جلوگیری کند و هم امکان سوءاستفاده را از پدیدآورندگان جنگ اقتصادی امروز کشور بگیرد، ضرورت مهمی که وجود دارد، این است که دولت جامعه را از غفلت بیرون بیاورد. جامعه چرا باید فکر کند شرایط عادی است؛ در حالی که این طور نیست. در چنین غفلتی، مطالبات جامعه با معیار عادی بودن اوضاع است؛ چون در جریان همه امور نیست. برخی از مسئولان اصرار دارند وضع را عادی جلوه بدهند که این درست نیست. این البته قابل تحلیل است و می دانیم که نیت از این عادی جلوه دادن خیر است و می خواهند پریشانی بیشتری در جامعه ایجاد نشود؛ اما این را هم باید مد نظر داشته باشیم که اگر واقعیت ها را به جامعه نگوییم و جامعه را برای مواجهه با آن واقعیت ها آماده نکنیم، جلوی به وجود آمدن شرایط نامطلوب را که نمی گیرد! هیچ، تنها نتیجه آن این است که جامعه در زمان وقوع بحران ها با شوک روبه رو خواهد شد و آسیب ها بیشتر خواهد بود. ضرورت این است که در زمینه شرایط جدید اقتصادی کشور، باید بیشتر با جامعه وارد گفت وگو شد. باید به جامعه گفت که وضع استثنائی است و سیاست ها و روش هایی هم که دولت به کار می بندد، با این شرایط متناسب است. موضوع سهمیه بندی مصرف را هم اگر ضرورت پیدا کرد و قرار شد اجرا شود، باید ذیل این شرایط خاص با مردم در میان گذاشت.
اینکه سهمیه بندی مصرف تا چه حدی ضرورت دارد و در صورت اجرای آن، چه سازوکاری باید به کار بسته شود، نکته ای است که خود دولتمردان به عنوان کسانی که به اطلاعات کافی و اصلی دسترسی دارند، باید آن را تشریح کنند. قدر مسلم اگر سهمیه بندی مصرف اجرائی شود، هدف باید ایجاد عدالت در بهره برداری از منابع کشور به طور مشخص و دست ‎کم تامین حداقل های معیشتی برای اقشار آسیب پذیرتر در شرایط کنونی باشد. نمی توانیم انکار کنیم وضع کسانی را که در همین ماه های گذشته دسترسی آنها به خیلی از منابع لازم برای مدیریت زندگی روزمره با مخاطره روبه رو شده است؛ بنابراین برون رفت از این وضعیت هدف است. اینکه شیوه های دستیابی به این هدف چه باید باشد، بستگی به نوع کارشناسی ها دارد. طبعا دیگر کوپن کاغذی و استفاده از اطلاعات پراکنده ای که در محله ها و مساجد مد نظر قرار بگیرد، نخواهد بود؛ بلکه توجه به فناوری های جدید باید در دستور کار باشد. جامعه ما در دهه های گذشته در زمینه از سر گذراندن بحران های اقتصادی تجربه های زیادی داشته است. رجوع به آن تجربه ها، رفع نقاط ضعف آن و به روزرسانی آنها همپای پیشرفت های تکنولوژیک جامعه، می تواند یاری کننده ما در طراحی سیستم جدید سهمیه بندی در صورت ضرورت آن باشد.
                