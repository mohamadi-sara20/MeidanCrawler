پنج‌شنبه ۲۳ آبان ۱۳۹۸
-----------------------------------------
حرف اول
-----------------------------------------
مبانی نظری تقریب
-----------------------------------------

                    به اعتقاد علمای اسلام، بی تردید اسلام دین علم و تفکر است. فرار از تحقیق و تفکر و روآوردن به جهالت و عقل ستیزی یک خصلت جاهلی است که خداوند پیامبرانش را برای از میان بردن این گونه خصلت ها و جایگزینی آن با عقلانیت و تفکر مبعوث فرموده است. 
پس از آنکه روایاتی درباره ولادت پیامبر در 12 یا 17 ربیع بر سر زبان ها افتاد، در چهار دهه گذشته این فاصله زمانی را هفته وحدت نامیدند؛ اگرچه ذهن و دل بزرگانی مانند شیخ مفید و سیدمرتضی رضوان الله علیهما را به خود مشغول کرد و تا دوران معاصر امتداد یافت و آیت الله بروجردی آن را پی گرفتند که هدف آنها جلب توجه عامه مسلمین به منابع اصیل شریعت و زلال معارف و معالم دین از سرچشمه هایی است که زبان وحی و بیان رسالت به آنها رهنمون اند؛ به صورتی که دست تفرقه افکنان، انحراف انگیزان و طلایه داران اسلام جاهلی که همواره بستری آماده برای دشمنان اسلام گسترده اند، کوتاه بماند. 
آیت الله سیدجواد علوی بروجردی در تبیین دیدگاه نیای خویش آیت الله سیدحسین بروجردی کتابی 194 صفحه ای را با عنوان مبانی نظری تقریب تهیه و تنظیم کرد. او در این اثر شش فصلی ابتدا به ضرورت شناخت اسلام راستین و طرح مباحثی درباره قرآن و سنت نبوی، مشکل نقل سنت نبوی و بررسی علل تعارض در نقل سنت نبوی پرداخته است. به اعتقاد او بعضی از صحابه که موفق به درک محضر حضرتش شده اند، عمدا اقدام به تغییر و تبدیل سنت نبوی کرده و آنچه را خود می خواسته اند و در مسیر تامین اهداف و منافع آنان بوده است؛ به عنوان سنت پیامبر که از زبان آن حضرت شنیده یا در کردار و عمل او دیده اند، بیان کرده اند که بر اشکالات موجود در دریافت سنت اصیل از زبان صحابه می افزاید. او در بررسی سیر تنظیم سنت نبوی اشاره ای به سابقه اجتهاد صحابه در زمان رسول اکرم دارد و رواج آن پس از رحلت ایشان در علم اصول فقه اهل سنت، منبع اصیل دیگری به نام اجتهاد صحابه است که در کنار سنت پیامبر و کتاب خدا معرفی می کند. به اعتقاد ایشان هرچند از نظر برخی از علمای اهل سنت اجتهاد صحابه اعتبار مستقل دارد؛ اما به عنوان نقل سنت نبوی، دارای اعتبار نیست. 
بلکه تنها نقلی که احراز شود، هیچ گونه اجتهاد و اعمال نظری در آن صورت نگرفته است، می تواند به عنوان سنت، منبع اصیل شناخت معارف دین باشد. 
او در ادامه به نقد تاریخچه جمع آوری حدیث یک قرن پس از رحلت پیامبر تحت مباحثی مانند: مرجعیت اجتهاد صحابه نزد اهل سنت، بررسی اعتبار اجتهاد صحابه، تخطئه و تصویب، جایگزین کردن اجماع صحابه به جای اجتهاد صحابه، بررسی اعتبار اجماع صحابه، اعتبار قیاس در مذاهب اهل سنت و نقد آن دارد. 
ایشان در ادامه به تبیین بازگشت به اسلام راستین به علت رواج امیدهای جدید در جوامع اسلامی و افق هایی نو در افکار و بینش های صاحبان اندیشه که احساس خطر و بیم را در دل دشمنان اسلام و آنان که با هر تفکر دین گرایی مخالف اند برانگیخته، می پردازد. در ادامه ایشان به طرح این پرسش که امروز جوان مسلمان بر اساس کنجکاوی ذاتی و طبیعی خود، به دنبال دریافت این حقیقت است که اگر نظریات غیر اسلامی پاسخی منطقی برای تامین نیازهای جسمی، روحی و فکری او نداشته است، آیا باورهای اسلامی او، قابلیت چنین پاسخ گویی را دارد یا خیر؟ بنابراین به اعتقاد ایشان این فکر کنجکاو به دنبال راهی است که ابتدا اسلام را آن گونه که بوده و به همان صورتی که پیامبر بزرگ عرضه کرده است، بشناسد؛ سپس دریابد که آیا معارف این دین، پاسخی منطقی برای سوالات و مجهولات او دارد یا نه؟ در صفحه 133 ایشان اشاره به تنظیم رساله ای به امر مرحوم آیت الله بروجردی به وسیله علامه شیخ قوام الدین وشنوی برای معرفی طرق نقل حدیث ثقلین در جوامع روایی اهل تسنن نگاشته و چاپ آن را در قاهره دارد که تفاهم راویان مشترک میان شیعه و اهل سنت را ثمره آن دانست. در پایان این مجموعه آیت الله علوی بروجردی در تبیین دیدگاه آیت الله بروجردی چنین آورده: مکتب و مذهب شیعه، یک تفکر منعزل و جدا از دنیای اسلام نیست؛ بنابراین نیازی به انزوا و جدا بودن از دیگران همانند بعضی از فرق ندارد. این مکتب حرف و منطق و استدلال دارد و این مذهب همان مذهب ارائه شده به وسیله پیامبر بزرگ اسلام از منبع وحی است و شیعه نه مولود طبیعی اسلام؛ بلکه خود اسلام است؛ در مبانی خود تاثیر گرفته از قدرت های حاکم و متکی بر توجیه عملکردهای انحرافی و بهره برداری ابزاری از دین نیست و در اصول و فروع دین حرف دارد. اندیشه تقریب، یک تاکتیک برای زندگی و همزیستی مسلمانان نیست؛ بلکه تفکری برگرفته از یک سلسله مبانی نظری است که خاستگاه آن، کتاب خدا و سنت نبوی است. 
این مجموعه 25 بحثی را انتشارات مجد اسلام در سال 1397 منتشر کرده است.
                