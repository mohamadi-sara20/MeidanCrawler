دو‌شنبه ۱۶ اردیبهشت ۱۳۹۸
-----------------------------------------
حرف اول
-----------------------------------------
راه فاصله گرفتن از بحران
-----------------------------------------

                    ایرانیان اخبار ونزوئلا را با نگرانی دنبال می کنند؛ چرا؟ چون با مردم ونزوئلا که گرفتار مشکلات درهم تنیده ای شده اند، احساس همدردی داریم. یکی از بحران های جدی ونزوئلا تورم لجام گسیخته و کاهش ارزش پول این کشور است. نرخ تورم به اعداد هفت رقمی رسیده و اقتصاد این کشور فلج شده است. در تابستان 2018 دولت ونزوئلا ارزش بولیوار را تثبیت کرد و هر یک دلار آمریکا معادل 172هزارو 800 بولیوار اعلام شد، در حالی که قیمت یک دلار در بازار سیاه حدود 3.8 میلیون بولیوار بود. بولیوار در فاصله سال های 2013 تا 2018 (پنج سال) حدود 99.99 درصد از ارزش خود را از دست داد و در عمل به کاغذی بی مصرف تبدیل شد.اما در ایران احتیاط مردم و عقلانیت در نظام سیاسی می تواند اقتصاد ملی را از خطر ونزوئلایی شدن دور کند؛ ولی منطقی است به برخی مولفه های اقتصادی ونزوئلا که می تواند بسیار خطرآفرین باشد، توجه کنیم. ایران مانند ونزوئلا با تنگناهای بین المللی جدی ای مواجه شده که فضای اقتصادی را بسیار نامطمئن کرده و گرایش به سرمایه گذاری بلندمدت را از میان برده است. تلاش دولت برای تامین مواد غذایی و سایر اقلام موردنیاز تاکنون از نگرانی مردم تا حدودی کاسته است؛ ولی افزایش قیمت ها چشمگیر و آزاردهنده شده است. در سال 1397 قیمت دستمال کاغذی که از لوازم بهداشتی مهم و مورداستفاده اکثر خانواده هاست، هر 10 روز یک بار افزایش یافت. چندی پیش خبری درباره تشکیل صف های طولانی برای خرید شکر در شهرهای مختلف کشور منتشر شد. این گونه وقایع نشانگر حساسیت و نگرانی مردم است. وقایع ماه های اخیر در ونزوئلا نشانگر آن است که بی ثباتی و افول اقتصادی یکدیگر را تشدید و تقویت می کنند. برای فاصله گرفتن هرچه بیشتر از شرایط بحرانی و لاینحل، ایران به عزم ملی و تلاش همه جانبه برای ایجاد آرامش و چشم اندازی روشن و امیدبخش نیازمند است. کاهش تنش با کشورهای منطقه، همکاری و تفاهم هرچه بیشتر با اتحادیه اروپا و تصویب لوایح گروه ویژه اقدام مالی موسوم به FATF -که نشان دهنده تمایل ایران برای پذیرش قوانین و قواعد بین المللی است- گام های مثبتی در این مسیر خواهد بود.
حل مشکلات موجود میان ایران و اتحادیه اروپا و کشورهای منطقه عملا به از میان رفتن بهانه های آمریکا منجر شده و زمینه مناسبی برای عادی سازی روابط میان ایران و جهان خواهد بود. اقتصاد ایران بیمار است و به اصلاحاتی اساسی نیاز دارد که انجام آنها در شرایط تحریم های آمریکا ناممکن است. برای جلوگیری از تشدید مسائل اقتصادی و از میان رفتن دستاوردهایی که با هزینه های گزاف و در زمانی طولانی حاصل شده، باید هرچه سریع تر برای ایجاد آرامش در داخل و کاهش تنش های بین المللی تلاش کرد.
                