پنج‌شنبه ۲۲ فروردین ۱۳۹۸
-----------------------------------------
یادداشت
-----------------------------------------
هارپ و اثر آن بر سیل ایران
-----------------------------------------

                    برنامه هارپ High-frequency Active Auroral Research Program، عبارت است از برنامه پژوهشی یونوسفر فعال با فرکانس بالا، در سال 1993 از سوی آمریکا به منظور انجام تحقیقات روی اتمسفر زمین شروع به کار کرد و تاسیسات اولیه آن در آلاسکا، در همان سال احداث شد. طبق روال معمول در آمریکا، پروژه هایی از این دست را صرفا برای توسعه فناوری با اهداف صلح جویانه و کاملا غیر نظامی اعلام می کنند؛ اما پس از سال ها، ابعاد گسترده خطرناک و آفندی آن به تدریج بر ملا می شود. هارپ شاید بدترین نوع از این دست برنامه ها و پروژه ها باشد که حتی ابعاد پنهان و بسیار خطرناک نگه داشته شده آن، می تواند نه تنها امنیت جهانی بلکه بشریت را تهدید کند. جالب است بدانیم در 20 سال پیش از این یعنی بهمن 1998 میلادی و در واکنش به گزارش دکتر ماج برین، از تئوریسین های برجسته پروژه هارپ، کمیته امور خارجی امنیت و سیاست دفاعی پارلمان اروپا، اقدام به صدور بیانیه ای کرد که در بخشی از آن آمده است: «به واسطه پیامدها و تاثیرات گسترده این پروژه بر محیط زیست و نگرانی های جهانی آن، همچنین توجه به ملاحظات قانونی، اخلاقی و نیز عواقب زیست محیطی آن، باید هیئت بین المللی مستقلی به بررسی ماهیت آن بپردازد». این کمیته به واسطه امتناع مجدد دولت آمریکا از ارائه توضیح درباره این پروژه، مراتب تاسف خود را ابراز می دارد. با وجود این به واسطه فقدان اختیارات لازم، تقاضای این کمیته برای تهیه پیش نویس درباره تاثیرات زیست محیطی فعالیت های نظامی این طرح، همچنان بی نتیجه مانده است. متعاقبا در سال 2002 هم، 90 نماینده دومای روسیه درخواست کرده بودند تا ممنوعیتی برای انجام پروژه های ژئوفیزیکی عظیم مانند هارپ وضع شود؛ چون این برنامه که حتی در آن زمان تکمیل نیز نشده بود، بنا به ادعای دومای روسیه در سال 2002 قادر خواهد بود به یک سلاح تمام و کمال نظامی تبدیل شود. 
این سلاح مهلک نظامی با انتشار حجم عظیمی از امواج رادیویی فرکانس بالا، قدرت تاثیرگذاری بر کل کره زمین را دارد. به گفته آنها این جهش نظامی از نظر کیفی قابل مقایسه با جهش بشر از سلاح های فلزی به سلاح های آتشین یا سلاح های متعارف به بمب اتمی یا هیدروژنی خواهد بود. به ادعای دوما، این برنامه نظامی قادر به تخریب ارتباطات رادیویی، تجهیزات فضاپیماها و راکت ها است و احتمال وقوع تصادفات خطرناکی را در شبکه های الکتریکی و خط لوله های نفت و گاز بالا می برد و می تواند تاثیر منفی بر سلامتی مردم تمام مناطق بگذارد. با این حال جالب است که بدانیم اتحادیه اروپا در نروژ و روسیه در نیژنی نووگورود، تاسیسات مشابهی را در حال فعالیت دارند! پیش از این نیروی دریایی روسیه اعلام کرده بود که هدف نهایی آزمایش های گسترده آمریکا در پروژه هارپ، می تواند موجب تخریب ایران و آسیب زدن به دولت کنونی این کشور از طریق ایجاد زمین لرزه باشد. 
شاید بر مبنای اطلاعاتی که ارتش روسیه در اختیار رئیس جمهور فقید ونزوئلا در آن زمان گذاشته بود، اظهار نظر هوگو چاوز درباره زلزله هائیتی، موجبات حیرت بسیاری را در سراسر جهان فراهم آورد. چاوز در آن زمان گفت: آمریکا در ایجاد زمین لرزه هفت ریشتری در هائیتی به عنوان بخشی از آزمایش سلاح زمین ساختی که می تواند بلایای طبیعی ایجاد کند، مقصر است. چاوز افزود: آمریکا باید ایفای نقش خدا را در زمین کنار بگذارد؛ چرا که این سلاح ها می تواند در اوضاع جوی تغییراتی ایجاد کرده و به دنبال آن نیز زمین لرزه ها و آتش فشان هایی را تنها از طریق امواج الکترومغناطیس ایجاد کنند. چنین سلاح هایی که ایجاد زمین لرزه می کنند، در اختیار ارتش آمریکا قرار می گیرد و ممکن است در نهایت علیه کشور ایران استفاده شود. 
محمدحسین ذوالفقاری، معاون امنیتی وزارت کشور، در گفت وگو با ایلنا درباره ارتباط پروژه هارپ با زلزله های ایران اعلام کرد ما در این باره نمی توانیم هیچ اظهار نظری داشته باشیم؛ زیرا هیچ گزارشی از مراجع علمی، نظامی و غیر نظامی به ما نرسیده است. او در بخش دیگری از اظهار نظرش در سال 1396 درباره نورهای عجیبی که در روزهای 29 آبان 21 و 30 آذر ماه در آسمان شهرهای تبریز، مشهد، ایلام، گتوند، مسجد سلیمان و لالی هم زمان با شنیدن صداهای عجیب از سوی اهالی گزارش شده، گفت: ما هم این موضوعات را در فضای مجازی دیدیم و در همین اندازه در جریان هستیم؛ البته هیچ گونه گزارش رسمی در این باره نداشتیم. 
در مقاله ای که از دو محقق و متخصص برجسته کشورمان که تحقیقاتشان درباره پروژه هارپ در یک کنفرانس علمی معتبر در سال 1396 منتشر شد که یکی از همین دو پژوهشگر، خود دارای مدرک مهندسی سازه و لرزه از دانشگاهی معتبر در آمریکا است، به زبان ساده، هارپ و عملکرد آن را چنین توصیف می کنند: «هارپ، روشی برای گرم کردن و بالا بردن قسمتی از یونوسفر بالای یک یا چند منطقه از سطح زمین به منظور ایجاد یک آینه بزرگ و نامرئی برای بازگرداندن امواج به سطح زمین برای استفاده از امواج ELF برای نفوذ به اعماق اقیانوس ها و دریاها، پیدا کردن تونل های مخفی و منابع زیر زمینی، از بین بردن ماهواره ها، منهدم کردن موشک های نظامی، مختل کردن ارتباطات رادیویی، ایجاد تغییر در وضعیت آب و هوا، تاثیر بر روی سلامت و روان انسان ها و احتمالا ایجاد زمین لرزه است». 
در حال حاضر بنا بر گزارش های مختلف، پروژه هارپ در آمریکا به ویژه در حوزه ارتش این کشور در مقایسه با سال راه اندازی رسمی آن در 1993 پیشرفت های شگرفی داشته است. امروز اگر پروژه هارپ و ابعاد بزرگ و گسترده آن را کسی بخواهد انکار کند، صرفا مربوط به ناآگاهی خود او است؛ اما اینکه آیا وجود ابعاد بسیار خطرناک هارپ یک حقیقت انکار ناپذیر است یا در یک برنامه آمریکا هراسی در حال دامن زده شدن به آن است، مستندات قابل ارائه در این مجال اندک گواه این است که هارپ و ابعاد آن قطعا نه تنها برای امنیت جهانی؛ بلکه برای بشریت و زیست بوم کاملا خطر آفرین است. 
تردیدی که وجود دارد، این است که چنین دست اندازی هایی به طبیعت از طریق هارپ، تا چه اندازه می تواند هدفمند و قابل مدیریت باشد. با آنکه ابعاد هارپ هنوز نمی تواند ما را قادر به متهم کردن آمریکا در ایجاد عامدانه این سیل های مهیب اخیر کشورمان کند؛ ولی ادله زیادی وجود دارد که باید در این زمینه کاملا مشکوک بود و بالطبع، نگارنده معتقد است که بخشی از توان علمی - دفاعی - امنیتی کشور می تواند در این مسیر، پاسخ های قانع کننده ای را بیابد و ارائه کند که در این راستا، اگر امکان متهم کردن آمریکا از این طریق فراهم شود، آمریکا به عنوان عامل این دگرگونی های اقلیمی در جهان به بشریت معرفی خواهد شد.
                