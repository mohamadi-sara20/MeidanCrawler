شنبه ۱۱ آبان ۱۳۹۸
-----------------------------------------
سرمقاله
-----------------------------------------
زدن دولت امتیاز ندارد
-----------------------------------------

                    قوه قضائیه بعد از ریاست آیت الله ابراهیم رئیسی دچار تغییرات و تحولات محسوسی شده است. جناح اصولگرا با تایید عملکرد ریاست جدید با جدیتی همچون گذشته که از آیت الله آملی لاریجانی حمایت می کردند، از رئیسی نیز حمایت می کنند. اصلاح طلبان نیز از دگرگونی در قوه قضائیه ناخرسند نیستند. اگر این دستگاه به سمت اصلاح امور برود، یقینا به نفع اصلاح طلبان و منتقدان خواهد بود. پس آنان در سکوت در انتظار فرجام عملکرد رئیس قوه قضائیه هستند. با مرور بخش هایی از کارنامه رئیسی به شتاب تحولات پی خواهیم برد؛ رسیدگی به پرونده شبنم نعمت زاده در شش جلسه علنی در دادگاه ویژه، رسیدگی به مفاسد اقتصادی و اعلام ختم رسیدگی و اعلام حکم در هفته جاری، صدور حکم قطعی پرونده شهرام جزایری، برگزاری و صدور حکم زیبا حالت منفرد، جعبه سیاه بابک زنجانی، برگزاری دادگاه مفاسد اقتصادی گروه عظام مربوط به قاچاق لوازم خودرو و پول شویی در گمرک، ارسال پرونده قائم مقام قالیباف به دادگاه، بازداشت اکبر طبری، انتشار بخشی از اعترافات او و بازداشت 17 فرد مرتبط با طبری در قوه قضائیه ازجمله دو قاضی، رسیدگی به پرونده 9 فرد مرتبط با بانک ملت و پارسیان که رسیدگی ها همچنان ادامه دارد، بازداشت بازپرس سابق دادسرای فرهنگ و رسانه که رسیدگی به پرونده او هنوز شروع نشده است، تایید حکم حسین فریدون و اجرای سریع آن، بازداشت و اجرای حکم عباسی هرچند آزادی مشروط گرفت، بازگشت پرونده محمدعلی نجفی از دیوان عالی برای رسیدگی مجدد و انجام تحقیقات درباره تیرهای شلیک شده...
... در کنار اینها آزادی برخی زندانیان ازجمله بازداشت شدگان اعتراضات اخیر خاصه اسماعیل بخشی، چهره ای ملایم به قوه قضائیه در برابر منتقدان می دهد. اینها مواردی از کارهای انجام شده است. برای رسیدگی به کارنامه و عملکرد ریاست کوتاه مدت رئیسی در این دستگاه موارد دیگری نیز وجود دارد که از هدف این یادداشت به دور است. صراحتا باید گفت این یادداشت درصدد دفاع از عملکرد دستگاه قضا نیست. برای انجام این امر افراد خبره و صاحب صلاحیت بسیاری وجود دارند. هدف این یادداشت تاثیر عملکرد رئیسی و تغییرات قوه قضائیه بر سیاست داخلی و قوه مجریه است؛ تغییراتی که به اقتدار ساختار به معنای State  می انجامد. در این میان برخی بر این باورند که عملکرد مثبت یک قوه ناخواسته ضعف قوه دیگر را آشکار خواهد کرد. اما در این میان پرسشی جدی به وجود خواهد آمد که باید به آن پاسخ داد: اگر یکی از قوا امورش را به نحو احسن سروسامان بدهد، چرا منجر به تضعیف قوای دیگر خواهد شد؟ آنچه در این پرسش باید روشن شود، این نکته بدیهی است که ساماندهی قوه قضائیه یعنی ساماندهی دستگاه قضا و اگر این ساماندهی ارزش دارد و به چشم می آید، صرفا در مقایسه با عملکرد خود آن قوه است، نه در مقایسه با نهادهای دیگر ازجمله قوه مجریه. شاید از نظر برخی افراد یا جریان ها چون آیت الله رئیسی یکی از نامزدهای ریاست جمهوری بوده است، این قیاس اجتناب ناپذیر شده اگرچه اصالت ندارد و خسارت بار است و باید جدا از آن پرهیز کرد. ساماندهی قوه قضائیه بیش از هر چیز به بازسازی تصویر ذهنی از ساختار یا دولت (State) کمک می کند و این در جای خود بسیار ارزشمند است. «میگدال» معتقد است دولت ها با دو عنصر انسجام می یابند: تصویر ذهنی و اقدامات عملی. این دو عنصر می توانند در کنار هم تقویت کننده یکدیگر یا متعارض هم باشند. او اصطلاح تصویر ذهنی از دولت ها را از شیلز گرفته است. البته شیلز این اصطلاح را برای مرکز به کار می برد، «ترکیب کردن نهادهای متعددی که بازیگران آن اعمال اقتدار می کنند». تصویر ذهنی از دولت یک موجودیت مسلط، یکپارچه و مستقل می سازد که از طریق قوانین و قواعد جامعه را در کنترل خود دارد. تصویر ذهنی دو مرز را فرض می گیرد. اول مرزهای سرزمینی میان دولت ها و دیگر دولت ها و دیگری مرزهای اجتماعی که مرز میان دولت و نهادهای عمومی است و مردمی که تحت فرامین و قوانین دولت ها هستند. دولت هایی با تصویر ذهنی کامل نماینده مردم درون مرزهایشان هستند. با این توصیف تصویر ذهنی دولت ایران قابل مقایسه با دولت های همسایه همچون پاکستان، افغانستان و عراق نیست. میگدال بیش از تصویر ذهنی به اقدامات عملی باور دارد. باوری که او را از فوکو، مهم ترین نظریه پرداز قدرت جدا می کند. میگدال مدعی است فوکو اقدامات عملی دولت ها و اثراتش بر تصویر ذهنی را نادیده می گیرد. درصورتی که این اقدامات عملی است که تصویر ذهنی را می سازد یا مخدوش می کند. اقدامات عملی همواره با تقویت دولت ها همراه نیست و گاه ناخواسته تبعات این اقدامات منجر به تضعیف دولت (state) می شود. میگدال شکاف میان این رابطه را با نقل قولی از برتراند راسل نشان می دهد: «در حقیقت ما دو نوع اخلاقیات داریم، اخلاقیاتی که آنها را موعظه می کنیم اما عمل نمی کنیم و اخلاقیاتی که به آنها عمل می کنیم اما به ندرت موعظه می کنیم».
تصویر ذهنی از دولت ها چارچوبی مستقل دارد اما اقدامات عملی دولت ها متنوع و متکثر است و همواره در انتخاب عملکردها و راهبردها مناقشه هایی وجود دارد. با این اوصاف به چرایی ضعف دولت روحانی از منظر برخی افراد یا جریان ها پی خواهیم برد. دولت روحانی دولت مقتدری نیست چون تصویر ذهنی مقتدری از او در اذهان شکل نگرفته است. تصویر کنونی که ساخته و پرداخته مردم است، چندان با واقعیت منطبق نیست. قوه مجریه در این وضعیت آسیب پذیرتر از هر قوه دیگری است. ازاین رو عملکرد قوه قضائیه به منظور بازسازی دستگاه قضا می تواند اعتماد ازدست رفته را به مردم بازگرداند و از این رهگذر قوه مجریه نیز ارتقا خواهد یافت. آنچه باید از آن پرهیز کرد، دامن زدن به جریانی است که به مقایسه قوه مجریه و قضائیه منتهی می شود. بهره برداری جناحی سیاسی از این مقایسه از سویی عملکرد مثبت رئیس قوه قضائیه در بازسازی تصویر ذهنی از حکومت را مخدوش خواهد کرد و از سوی دیگر به یک نهاد انتخابی که چندین دوره در انتخابات ریاست جمهوری مردم را به پای صندوق رای آورده آسیب خواهد زد. تقویت نهادهای انتخابی مسئولیت سنگین همه جناح های سیاسی است. اگر این ادراک در اذهان مردم شکل بگیرد که نهادهای انتخابی همچون ریاست جمهوری و مجلس در این سیستم کارآمدی لازم را ندارند، به نفع هیچ کس نخواهد بود.
                