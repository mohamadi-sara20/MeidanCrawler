یک‌شنبه ۱۶ تیر ۱۳۹۸
-----------------------------------------
سرمقاله
-----------------------------------------
رئیس جمهوری چه کند؟
-----------------------------------------

                    دو سال از دولت آقای روحانی باقی است. او در «تله دیوان سالاری» گرفتار شده است و این سبب شده تا صرفا به «مدیریت اداری دستگاه دولت» بپردازد؛ نه اینکه «هدایت قوه مجریه» را به دست گیرد. برای ایفای نقش های کلیدی و حیاتی، رئیس جمهوری باید رهبری قوه مجریه را به دست گیرد؛ یعنی همان نقشی که در به ثمر رساندن توافق برجام ایفا کرد.
پرسش این است که در دو سال باقی مانده، رئیس جمهوری چه کند؟ بسیاری بر این باورند که دو سال آخر هر دولتی، چیزی بیش از روزمرگی نیست؛ اما چنین نیست و نباید باشد. رئیس جمهوری، با همین اختیارات می تواند چند اقدام مهم را در این دو سال آخر به انجام برساند؛ اقداماتی که می تواند به شکوفایی اقتصاد ملی و حل برخی از مهم ترین چالش های کشور بینجامد؛ البته مشروط به شرایطی. اما این اقدامات چیست؟ و با چه شرایطی رئیس جمهور می تواند آنها را به انجام برساند؟
نخست؛ رئیس جمهور با پیروی از منطق «تمرکز بر یک نقطه و چند پروژه»، باید بر توسعه سواحل استراتژیک منطقه مکران، به مثابه یکی از مهم ترین کانون های اقتصاد ملی، متمرکز شود. پروژه های متعددی را که در 11 سال گذشته تنها 16 درصد پیشرفت داشته اند، فعال کند؛ اما این یک شرط اساسی دارد و آن هم این است که این اقدام بزرگ را به دستگاه اداری نسپارد. او و معاون اول محترم باید حداقل یک یا دو هفته در ماه را در منطقه مکران به سر ببرند و بر گره گشایی از موانع توسعه این منطقه نظارت و پیگیری مستمر و لحظه ای داشته باشند. این مقاله کوتاه نمی تواند پروژه های متعدد این منطقه را نام ببرد. مطالعات متعددی انجام شده و همه ظرفیت ها احصا شده اند. فقط منتظر ایفای نقش رهبری قوه مجریه از سوی رئیس آن است. 
دوم؛ تمرکز رئیس جمهور و معاون اول بر سواحل مکران و غیبت از مرکز، این ضرورت را پیش می آورد که از دستگاه اداری غفلت نشود. دستگاه اداری کشور نیاز به تنظیم گری روزمره، تصویب آیین نامه ها، صدور بخش نامه ها و... دارد. رئیس جمهور این وظیفه مهم را به رئیس سازمان اداری و استخدامی کشور بسپارد تا گریبان خود را از روزمرگی برهاند. جمشید انصاری با تجربه و تسلطی که بر این گونه امور دارد، می تواند به رتق و فتق دستگاه اداری هیئت دولت بپردازد. 
سوم؛ دولت الکترونیک نیز در تله دستگاه اداری کشور گرفتار شده است. نیاز به تحول در «حکمرانی دولت الکترونیک» مدت هاست که احساس می شود. شرط این مهم آن است که اختیارات اصل 127 قانون اساسی به آذری جهرمی سپرده شود و مسئولیت پاسخ گویی این امر حیاتی فقط از او خواسته شود. او باید بتواند برای هر وزارتخانه ای شتاب دهنده هایی را ساماندهی کند تا به سرعت از ظرفیت شرکت های آغازگر (استارت آپ) برای توسعه خدمات دولت الکترونیک استفاده کند. در چنین صورتی، دولت الکترونیک در کمتر از شش ماه متحول خواهد شد. 
چهارم؛ به گواه خاطرات اسدالله علم، وزیر دربار رژیم سابق، مشکل آموزش و پرورش، حقوق معلمان و... یک رنج کهنه و مزمن تاریخی است. هیچ دولتی نمی تواند از عهده مطالبات معلمان برآید. افزایش حقوق، مثلا صد هزار تومانی که به حق تمسخر فرهنگیان محترم را در پی خواهد داشت، بالغ بر هزار میلیارد تومان در سال بار مالی خواهد داشت. افزایش یک میلیون تومانی، بار مالی بیش از 10 هزار میلیارد تومان در سال را در پی خواهد داشت. کسی نباید وعده بیجا بدهد تا از مشکل فرهنگیان پلکان قدرت بسازد. هیچ دولتی و هیچ وزیری از عهده این بار کمرشکن بر نخواهد آمد. راه دیگری که قابل مطالعه و شایان توجه است، این است که کنسرسیوم بزرگی متشکل از دست کم
10 بنیاد فرهنگی بزرگ اداره مدارس را با مشارکت و سهام داری معلمان برعهده بگیرد. بنیادهایی که در ایران ریشه تاریخی دارند، می توانند این بار بزرگ را بر دوش کشند.
 این، به معنای خصوصی سازی نهاد آموزش و پرورش نیست. آموزش و پرورش کماکان رایگان خواهد بود و امور حاکمیتی آن حفظ خواهد شد. برآوردها نشان می دهد که هزینه سرانه دانش آموز برای این وزارتخانه تا نصف قابل تقلیل است و این می تواند بخش زیادی از مطالبات فرهنگیان را پاسخ گو باشد. دولت می تواند در دو سال باقی مانده، بنیان های چنین تحولی را پی ریزی کند. 
پنجم؛ در زمانه تحریم، راه اندازی «سامانه ملی شبکه توزیع دیجیتال» می تواند اغلب مشکلات ناشی از عارضه های تفاوت نرخ ارز و نشتی های آن را حل کند. اراده می خواهد و فهم اداره دیجیتال. همه عناصر دولت باید منطق و کارکرد این شبکه دیجیتال ملی را درک کرده و اجرائی کنند. به عنوان کسی که سال هاست در این حوزه مسئولیت دارد، می گویم که ظرفیت دانشی چنین سامانه ای در کشور وجود دارد و به سادگی در عرض کمتر از سه ماه می توان چنین سامانه ای را راه اندازی کرد. در همین راستا، همچنان که در ابتدای عصر دولت مدرن، برای ایرانیان شناسنامه صادر شد، دولت موظف است که برای ایرانیان و شرکت های ایرانی شناسنامه دیجیتال صادر کند. این مهم با تفویض اختیارات اصل 127 قانون اساسی به وزیر ارتباطات محقق خواهد شد. دیگر وزارتخانه ها، اغلب درک روشنی از عصر دیجیتال ندارند.
ششم؛ تعمیق و گسترش لایه نخست از طرح نظام چندلایه رفاه و تامین اجتماعی می تواند بخش های بزرگی از جامعه نیازمند کشور را پوشش دهد. در زمانه تحریم های ظالمانه آمریکا، رسیدگی به این بخش از جامعه باید سرلوحه اقدامات دولت باشد. همه مقدمات و مطالعات آن انجام شده، بخش مقدماتی آن در حال اجراست؛ اما تقویت و گسترش آن از ضروریات است.   
هفتم؛ طرح نظام جامع مالیاتی از ضعف مزمن دانش فنی و تمکین نکردن دستگاه های مختلف رنج می برد. تمرکز بر این حوزه و اختیارات اصل 127 قانون اساسی برای وزیر اقتصاد شرط اساسی برای تحقق این طرح مهم و حیاتی کشور است. 
همه آنچه گذشت، در چارچوب اختیارات قوه مجریه است و به نظر نمی آید که عذری برای انجام نشدن آن وجود داشته باشد. راه حل همه این موارد در تمرکز مدیریتی و نظام حکمرانی است. متاسفانه دولت خود را از ظرفیت مهم اصل 127 قانون اساسی محروم کرده است. استفاده از ظرفیت این اصل، می تواند تا حدود زیادی مشکل حکمرانی را حل کند و دولت را از تله دیوان سالاری نجات دهد.
سخن آخر، آقای روحانی! دست کم یک هفته در ماه را در منطقه مکران مستقر شوید.
                