سه‌شنبه ۲۳ مهر ۱۳۹۸
-----------------------------------------
حرف اول
-----------------------------------------
اصلاحات اقتصادی و بسیج اجتماعی
-----------------------------------------

                    رئیس جمهور در حالی بخش نامه بودجه سال آینده ثبات در اقتصاد و اصلاح ساختار دولت را به مجلس ابلاغ کرد که بیش از هر زمان دیگری این اهداف دست نیافتنی می نماید. این اهداف تعریف شده وقتی بیشتر غیرقابل حصول به نظر می آید که با این هدف گذاری رئیس سازمان برنامه وبودجه ترکیب می شود که قرار است «در بودجه سال 99 برای نخستین بار، نفت از هزینه های جاری جدا» شود و به طرح های عمرانی اختصاص پیدا می کند. دلایل این دشواری هم البته واضح است. صرف نظر از مسائل و مشکلات اقتصادی و اینکه بر اساس تمام پیش بینی ها، حداکثر رشد اقتصادی کشور در سال آتی حدود یک درصد خواهد بود و تورم نیز بالای 30 درصد و... که با این توان به شدت محدود و بنیه ضعیف، انجام اصلاحات وعده داده شده بسیار بعید به نظر می آید، معضل «سیاست» را نیز باید افزود که سال جاری و سال آتی سایه آن به شدت بر اقتصاد سنگینی خواهد کرد. فصل ارائه بودجه به مجلس و بررسی آن در نهاد قانون گذاری، مصادف با شروع و اوج گیری انتخابات مجلس است. انتخاباتی که بی شک هرگونه مانور اصلاحی را آنچنان که در ابلاغیه بودجه آمده است، از مجلس و دولت سلب می کند؛ چراکه اصلاحات وعده داده شده از طرقی همچون حذف بخشی از یارانه های پنهان (حدود هزار و 300 میلیارد تومان) یا افزایش درآمدهای مالیاتی از بنگاه ها و خانوارها هریک به گونه ای بخش هایی از جامعه و گروه های اجتماعی یا لابی های قدرت را برمی آشوبد و به مخالفت با اجرائی شدن این اقدامات وامی دارد؛ مخالفت هایی که خود را در قالب فشار به دولت و گروه های حامی آن و ضدیت با نمایندگان تصویب کننده این اصلاحات بودجه ای و همنوایی با گروه های انتخاباتی رقیب منعکس خواهد کرد. 
تداوم سنگینی سایه سیاست بر اقتصاد را در سال آتی و آغاز مارتن انتخابات ریاست جمهوری در وجهی شدیدتر شاهد خواهیم بود؛ به ویژه آنکه بر اساس بسیاری از پیش بینی ها، مجلس آتی به مراتب محافظه کارتر و مخالف تر با دولت خواهد بود... 
دولت این اندک سپر حمایتی از سوی مجلس فعلی برای حمایت از برنامه هایش را نیز در اختیار نخواهد داشت و مجلسی را در مقابل خود خواهد دید که منتظر کاهش پایگاه اجتماعی دولت مستقر و قدرت گیری رقیب مورد حمایت این مجموعه است. 
در واقع عامل «سیاست» در سال جاری و آتی در را بر هرگونه اصلاحات اقتصادی آن هم در شکلی چنین رادیکال -و البته شاید ناگزیر- در قالب مواد بودجه ای خواهد بست؛ مگر آنکه در بر پاشنه ای دیگر بچرخد و بدنه اجتماعی، همراه و موافق دولت برای پذیرش سختی ها و کمبودهای ناگزیر، در مسیر این اصلاحات اقتصادی و بودجه ای شود؛ یعنی «سیاست» در خدمت اقتصاد قرار گیرد. امری که در تمام جهان معمول است و «سیاست عبارت است از تسهیل اقتصاد» به طوری که اقتصاد از سیاست سرویس می گیرد» (دکتر نیلی-25/4/98).
اینجاست که بحث توسعه سیاسی به عنوان ضرورت توسعه اقتصادی عیان و آشکار می شود. در واقع بدون بهبود فضای سیاسی و ارتقای آزادی ها و حقوق شهروندی و افزایش اعتماد و اطمینان شهروندان، امکان اجرای اصلاحات اقتصادی وجود نخواهند داشت.
 اگر امروز مبارزه با فساد و برقراری عدالت، گفتمان غالب در جریان رقیب دولت است، موضوع «آزادی» و «حقوق شهروندی» تنها گزینه و امکان دولت برای بسط و گسترش بدنه خود و ارتقای سرمایه اجتماعی اش در راستای اجرای اصلاحات اقتصادی به عنوان ضرورت حیاتی برای جامعه و جریان تحول خواه است؛ چراکه در نبود سرمایه اجتماعی و دل خوش کردن به اهداف روی کاغذ، دست زدن به اصلاحات اقتصادی امری بسیار خطرناک است و می تواند وضعیتی پیچیده را رقم زند. دولت باید پشتوانه لازم برای انجام این اصلاحات را از طریق ایجاد فضای مناسب برای گفت وگوی ملی و بسیج اجتماعی فراهم کند. 
اتفاق دیگری هم البته می تواند واقع شود که عجالتا مسئله را به ظاهر حل و سالبه به انتفای موضوع کند و آن تغییر شطرنج سیاست خارجی در حوزه منطقه ای و جهانی است که در آن صورت، بار دیگر همچون همیشه تاریخ معاصر ، آرزوهای «اقتصاد بدون نفت»، «اصلاح دولت» و... به کناری گذاشته می شود و با اتکا به افزایش درآمدهای نفتی، روز از نو و روزی از نو آغاز می شود؛ احتمالی که تحقق آن در این دولت بسیار بعید به نظر می آید و دولت نباید به آن دل خوش کند.
                