شنبه ۳۱ فروردین ۱۳۹۸
-----------------------------------------
یادداشت
-----------------------------------------
اگر قلب من می ایستاد؟
-----------------------------------------

                    مدت کوتاهی است که دردی مبهم در قفسه سینه ام احساس می کنم. دردی که در یک صبح بهاری حین پیاده روی تشدید می شود و من کم توجه به سلامت خویشتن را به درمانگاهی شبانه روزی می کشاند. حدود نیم ساعت از هفت گذشته است. پزشکی خداحافظی می کند و شیفت را به پزشک بعد تحویل می دهد. هیچ کس از همکاربودنمان اطلاعی ندارد. بعد از چند دقیقه انتظار، انسانی جاافتاده و موقر مرا به داخل اتاق فرامی خواند. احوالپرسی گرمی می کند. شرح حال می گیرد. کمی نگرانی در چهره اش پدیدار می شود. فشار خونم را چک می کند و به پرستار روی برگه ای دستور می دهد که قند خونم را چک کند و نوار قلب بگیرد. پرستار محترمانه مرا راهنمایی می کند. حین گرفتن نوار قلب زیرچشمی به برگه تازه از تنور درآمده نگاه می کنم. تغییرات مختصری در بخشی از نوار قلب که مربوط به لیدهای سینه ای می شود، مشهود است. این تغییرات می تواند ناشی از گرفتگی عروق قلب باشد. لیدها هنوز به دست و پا و سینه ام وصل اند که پرستار برای نظرخواهی از پزشک اتاق را ترک می کند. با یک عبارت «نگران نباش، چیزی نیست» قرص زیرزبانی نیتروگلیسرین برای من گذاشته و ناگهان ماسک اکسیژن روی دهانم نقش می بندد. می پرسم مگر نوار قلب مشکلی داشت؟ و پاسخ می دهد: «خیر. فقط کمی احتیاط است». پزشک بر بالینم حاضر می شود. از من درباره محل زندگی و همراه و وسیله نقلیه ام می پرسد. هیچ کدام را ندارم و از شهری دور به اینجا نقل مکان کرده ام. به من می گوید باید به بیمارستان اعزام شوی اما اطمینان می دهد نوار قلب سالم بوده است. با توجه به نداشتن وسیله نقلیه مرا با ماشین شخصی کارمند درمانگاه به بیمارستان می فرستد. روی نامه ارجاعی عبارت
 unstable angina نقش بسته است؛ به معنی یک درد قلبی که زمانی طولانی تر و ماهیتی متفاوت تر از دردهای قبلی بیمار دارد و شاید به درمان های اولیه مانند قرص زیرزبانی پاسخ ندهد و در دسته بندی سندرم های حاد عروق کرونر قلب قرار می گیرد. (گاهی نوع دوستی و دلسوزی ما را به دردسر می اندازد. براساس یک تصمیم عاقلانه بهتر بود من در درمانگاه تحت نظر قرار می گرفتم و از یک خودروی مجهز به وسایل اولیه برای انتقال من استفاده می شد). در اورژانس بیمارستان مرکزی قلب این شهر به مسئول تریاژ تحویل داده می شوم. فشار خونم را می گیرد. نامه ارسالی را می خواند و بدون پرسیدن از داشتن یا نداشتن همراه، به من می گوید باید پرونده تشکیل دهم و سطح سه تریاژ را در پرونده ام ثبت می کند. (بیماران با درد قفسه سینه مشکوک به بیماری قلبی سطح 2 تریاژ محسوب می شوند. سطح دو به معنی نیاز به مراقبت و درمان سریع تر است). حالا داستان برایم از جنبه های اخلاقی و علمی جذاب تر می شود و دوست دارم یک ناظر بی طرف باشم. به باجه می روم و پرونده اورژانس تشکیل می دهم و خود را یک دیپلمه با شغل آزاد معرفی می کنم. (حرکت فیزیکی برای بیمار مشکوک قلبی ممکن است موجب تشدید آسیب به بافت قلب شود. ما در بیمارستان ها عملا تمهیدات مشخصی برای ارائه خدمت به افراد تنها نداریم و ممکن است ناخواسته باعث آسیب به بیماران شویم). بعد از تشکیل پرونده روی یک تخت خالی دراز می کشم. حدود نیم ساعت منتظر می مانم تا مسئول نوار قلب به ترتیب از تخت ها نوار قلب بگیرد و نوبت به من برسد. (زمان؛ زمان مهم ترین مسئله در بیماران قلبی است. هر چه بیشتر زمان را از دست بدهیم، بیماران را به از دست دادن بخشی از بافت قلبی نزدیک تر کرده ایم). «نوار قلب دارم»، «نه باید مال اینجا باشه».
بدون هیچ حجاب فیزیکی و پیش از رویت نوار قلب قبلی توسط پزشک و گرفتن شرح حال دوباره از من، نوار قلب گرفته می شود (بدن بیمار باید همیشه مورد احترام ما باشد. چرا تخت های بیمارستان قلب که حتما در فرایند بستری بخشی از بدن بدون پوشش خواهد شد، نباید هیچ محافظ فیزیکی مثل پرده ساده یا پاروان داشته باشد؟؛ نوار قلب ظاهرا طبیعی است. حدود 15 دقیقه منتظر می مانم و اولین پزشک با صدازدن نامم بر بالینم حاضر می شود. دستیار رشته قلب و عروق است. شرح حال من بر اساس دانش پزشکی شرح حالی است که به typical chest pain  مشهور است. دردی مبهم با ماهیت فشارنده با ارجاع به دست که با تهوع و تعریق همراه و با فعالیت مرتبط است. با توجه به تشدید اخیر این درد و متفاوت بودن نسبت به دفعات قبل که مرا وادار به مراجعه به پزشک کرده، این درد «آنژین ناپایدار» محسوب می شود.  بخشی از شرح حال از من پرسیده نمی شود و بخشی به اشتباه ثبت می شود (شرح حال رکن اصلی در بررسی بیماری های قلبی است که مدیریت بیمار بر اساس آن شکل می گیرد. کاش برای شرح حال چک لیست داشتیم تا مواردی را از قلم نیندازیم). مجددا توسط یک پزشک متخصص ویزیت می شوم. یک قرص آسپرین و یک قرص کلوپیدوگرل برای من تجویز و مجددا از من بدون محافظت فیزیکی نوار قلب گرفته می شود. آزمایشی از من گرفته نمی شود (بر اساس پروتکل ها در بیمار مبتلا به unstable angina  آنزیم های مربوط به بافت قلب نقش بسزایی در تصمیم گیری درباره نحوه مواجهه با بیمار دارند). با ذکر اینکه نوار قلب نرمال است، به درمانگاه برای بررسی های بیشتر ارجاع داده می شوم و کارت ویزیت مطب خصوصی متخصص برای مراجعه احتمالی بعدی به من داده می شود. 
پرونده را شخصا می بندم و پس از تسویه حساب از بیمارستان خارج می شوم. حین خروج از بخش، در خنکای دلچسب بهار، به این فکر می کنم که چگونه بیماری های قلبی عروقی در صدر علل مرگ ومیر در ایران قرار گرفته اند؟ مسئولیت چه بخشی از این آمار بر عهده ماست؟ به اینکه ما در نظام سلامت، دلسوز، زحمتکش ولی سهل انگاریم. چه میزان از سهل انگاری را می توان به کمبود نیروی انسانی یا مراجعات بیش از حد استاندارد یا سوءمدیریت نسبت داد؟ و چه میزان به اشتباهات شخصی پزشکان برمی گردد؟ به نظر می رسد در نظام سلامت به جزئیات توجهی نمی شود. جزئیاتی که می تواند باعث آسیب به بیماران شود.
                