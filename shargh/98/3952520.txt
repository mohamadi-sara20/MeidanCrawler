شنبه ۹‌شهریور ۱۳۹۸
-----------------------------------------
type_unknown
-----------------------------------------
توقف فاز 3 تقویت اینستکس
-----------------------------------------

                    گروه اقتصاد: اصرار دولت فرانسه بر این است که ایران داخل برجام بماند. در برجام سه مرحله برای کاهش تعهدات تعریف شده است؛ مرحله اول و دوم آن انجام شده و مرحله سوم هم شاید در یکی، دو روز آینده که از زمان آن باقی مانده است، انجام شود. طرف اروپایی اصرار دارد که در وهله اول، ایران مرحله سوم کاهش تعهدات برجام را انجام ندهد و سپس مرحله دوم و اول را هم به شرایط قبل بازگرداند. در قبال این اقدام ایران، طرف های فرانسوی می گویند پنج تا 15 میلیارد دلار را به اینستکس تزریق می کنند.محمود واعظی رئیس دفتر رئیس جمهور روز چهارشنبه در حاشیه نشست هیئت وزیران در جمع خبرنگاران اعلام کرده است که تیمی اقتصادی از ایران به فرانسه اعزام می‎شود تا با این کشور وارد گفت وگو شود. واعظی اطلاعات دقیقی درباره جزئیات مذاکرات و تیم اقتصادی اعزامی به خبرنگاران اعلام نمی کند.                 
بنابراین «شرق» تلاش می کند تا درباره گمانه های مطرح شده در زمینه محور گفت وگوهای ایران و فرانسه اطلاعات دقیق تری را به دست آورد. الیاس حضرتی رئیس کمیسیون اقتصادی مجلس شورای اسلامی در گفت وگو با «شرق» حجم منابع مالی تزریق شده به اینستکس (سازوکار مالی ویژه اروپا) و فروش نفت را جزء محورهای گفت وگو می داند. از آنجا که ایران و فرانسه همکاری هایی در زمینه خودرو هم داشته اند و شرکت های پژو و رنو به گفته محمدرضا نجفی منش عضو اتاق ایران و فرانسه حدود 400 تا 500 میلیون یورو در ایران سرمایه گذاری کرده اند، احتمال می رفت یکی دیگر از محورهای گفت وگو بین دو کشور، بازگشت این دو شرکت به ایران باشد اما رئیس کمیسیون اقتصادی مجلس این احتمال را رد می کند. عدم حضور فرشاد مقیمی مدیرعامل ایران خودرو به عنوان یکی از طرف های تجاری شرکت های فرانسوی در این سفر هم نشان می دهد که احتمالا در این دور از مذاکرات، بحث حضور صنعت خودروی فرانسه در بازار ایران مطرح نباشد.
محمود واعظی رئیس دفتر رئیس جمهور روز چهارشنبه در حاشیه جلسه هیئت دولت در جمع خبرنگاران از اعزام گروهی اقتصادی به کشور فرانسه به منظور انجام مذاکره برای اجرائی نشدن گام سوم کاهش تعهدات برجامی خبر می دهد. او اگرچه سخن گفتن درباره جزئیات پیشنهاد فرانسه پیش از دستیابی به توافق را کار صحیحی نمی داند اما همین که از سفر گروه اقتصادی ایران به فرانسه در هفته پیش رو خبر می دهد، نشان می دهد که اروپایی ها قصد دارند با عمل کردن به بخشی از وعده های اقتصادی خود، ایران را از اجرائی کردن گام سوم کاهش تعهدات برجامی، منصرف کنند. آنها تلاش می کنند از این طریق ایران در برجام باقی بماند.
 عدم اطلاع بخش خصوصی از سفر به فرانسه
رئیس دفتر رئیس جمهور درباره جزئیات و ترکیب تیم اقتصادی اعزامی به فرانسه اطلاعات دقیقی در اختیار خبرنگاران نمی گذارد. از آنجا که محور بسیاری از همکاری های بین تمام کشورها از جمله ایران بخش خصوصی است، «شرق» هم تلاش کرد از طریق اتاق ایران و فرانسه و اتاق بازرگانی ایران و تهران، اطلاعاتی درباره جزئیات مذاکرات هفته آینده کسب کند. محمدرضا نجفی منش عضو اتاق ایران و فرانسه در گفت وگو با «شرق» از عدم اطلاع اعضای این اتاق از سفر پیش روی هیئت اقتصادی ایرانی به فرانسه خبر داد. منابع آگاه هم از بی اطلاعی اعضای اتاق ایران و تهران درباره سفر گروهی اقتصادی به فرانسه خبر دادند. فرشاد مقیمی مدیرعامل تازه منصوب شده ایران خودرو نیز به عنوان یکی از شرکای تجاری شرکت های خودروسازی فرانسوی در پاسخ به سوال «شرق» درباره اعزام مدیرعامل ایران خودرو به فرانسه با توجه به سرمایه گذاری مشترک رنو و پژو با ایران خودرو، اعلام می کند: خیر، در این سفر حضور ندارم. در حالی که اتاق ایران و فرانسه به عنوان یکی از محورهای ارتباطی بین دو کشور در جریان سفر هیئت اقتصادی ایران به فرانسه نیست، چه کسانی در قالب تیم اقتصادی به این کشور سفر خواهند کرد و محور گفت وگوها حول چه مسائلی خواهد بود؟
 تزریق اعتبار به اینستکس یکی از محورهای گفت وگو
الیاس حضرتی رئیس کمیسیون اقتصادی مجلس شورای اسلامی در گفت وگو با «شرق» می گوید: من درباره کلیت مباحث مطرح شده بین رئیس جمهور فرانسه و ایران اطلاعاتی دارم اما نمی دانم ترکیب کمیته اقتصادی اعزامی از ایران به سوی فرانسه چه کسانی هستند.
حضرتی عنوان می کند: اصرار دولت فرانسه بر این است که ایران داخل برجام بماند. در برجام سه مرحله برای کاهش تعهدات تعریف شده است. مرحله اول و دوم آن انجام شده و مرحله سوم هم شاید در یکی، دو روز آینده که از زمان آن باقی مانده است، انجام شود. طرف اروپایی اصرار دارد در وهله اول، ایران مرحله سوم کاهش تعهدات برجام را انجام ندهد و سپس مرحله دوم و اول را هم به شرایط قبل بازگرداند.
او ادامه می دهد: در قبال این اقدام ایران، طرف های فرانسوی می گویند  مبلغی را به اینستکس تزریق می کنند. صحبت از پنج میلیارد تا 15 میلیارد دلار است. قصد دارند در داخل اینستکس اعتبار تزریق کنند نه اینکه پولی به ما بدهند. با این پول، ما می توانیم از کشورهای اتحادیه اروپا کالا وارد کنیم. در واقع این کلیت داستان است. اینکه ما چه تصمیمی بگیریم و آنها چه تصمیمی بگیرند، معلوم نیست.
 خرید نفت از ایران محور دیگر مذاکرات
رئیس کمیسیون اقتصادی مجلس درباره محور دیگر مذاکرات بیان می کند: بحث صادرات نفت هم مطرح است. البته صادرات نفت دست اروپایی ها نیست مگر اینکه خودشان بخواهند از ایران نفت بخرند. با دستور اتحادیه اروپا چین و هند هم مراودات خود را تنظیم نمی کنند. آنها بیشتر مراودات شان را با آمریکایی ها تنظیم می کنند.
او ادامه می دهد: ملت ما از مجموعه اتحادیه اروپا ناامید شده است. اتحادیه اروپا  تصویری در ذهن مردم ما داشت. مردم فکر می کردند  اتحادیه اروپا ظرفیت قطب شدن در دنیا را دارد. اگر چین برای خودش یک قطب و آمریکا برای خودش  قطبی دیگر است، اتحادیه اروپا هم می تواند یکی از این قطب ها باشد اما در عملکرد یک سال و دو سال گذشته اتحادیه اروپا، ملت ایران از توانایی و اراده و قدرت تصمیم ‎گیری کشورهای اروپایی ناامید شد. در هفته پیش رو هیئت ایرانی به فرانسه می رود تا بحثی کند و صحبتی با طرف اروپایی داشته باشد. امیدواریم این سفر دستاورد خوبی داشته باشد.
  آمادگی فرانسوی ها برای همکاری با صنعت خودرو
محمدرضا نجفی منش، عضو اتاق ایران و فرانسه، در گفت وگو با «شرق»،  اگرچه از اعزام یک تیم اقتصادی به کشور فرانسه بی اطلاع است اما در سخنان خود به آمادگی فرانسوی ها برای ادامه همکاری با ایران اشاره می کند.او می گوید: صنعت خودروی ما با فرانسه کار می کرد که به آنها اعلام شد نباید به ایران بیایند.  موقعی شخص خودش تصمیم می گیرد که به منطقه ای نرود و یک موقع هم هست که به آنها اجازه نمی ‎دهند  به ایران بیایند. مسئولان صنعت خودروی فرانسه می گویند ما چمدان هایمان را بسته ایم و پشت در آماده ایم. به محض اینکه راه هموار  و باز شود، ما داخل ایران می پریم.
این عضو اتاق ایران و فرانسه با اشاره به سرمایه گذاری های فرانسه در صنعت خودروی ایران، اعلام می کند: رنو و پژو 400 تا 500 میلیون یورو سرمایه در ایران دارند. آنها به طور مشترک با ایران خودرو و سایپا سایت دارند. این دو شرکت فرانسوی در کاشان سایت دارند. خودشان هم قصد داشتند سایت مستقل در ایران ایجاد کنند.او اضافه می کند: شرکت های رنو و پژو کارهایشان را کرده اند. چیزی که باعث شد این دو شرکت مثل بقیه از ایران بروند، فشار فوق العاده آمریکا بود. این فشارها همه را عقب نشاند. اگر به نحوی شرایط آماده و توافق شود، مجددا این شرکت ها به ایران باز خواهند گشت. در تحریم های قبلی آمریکا هم یک جورهایی توافق کردند که رنو به فعالیت خود در ایران ادامه دهد. برخی می گویند شرکت های فرانسوی بی وفا هستند و ایران را ول کرده اند. اشتباه نشود، این شرکت ها را نگذاشتند که در ایران بمانند.
 رد گمانه مذاکره در زمینه خودرو
اگرچه نجفی منش با توجه به سرمایه گذاری شرکت های فرانسوی در بازار خودروی ایران مطرح شدن تداوم همکاری پژو و رنو را در سفر پیش روی هیئت تجاری ایران به فرانسه محتمل می داند اما الیاس حضرتی احتمال مذاکره در این باره  را رد می کند.او می گوید: بعید می دانم  شرکت های اروپایی وارد همکاری شوند زیرا تحت فشار آمریکایی ها هستند. سهام داران عمده بخشی از آن شرکت ها آمریکایی هستند یا تحت تاثیر سیاست های آمریکا قرار دارند. بنابراین بعید می دانم تا  خودشان نتوانند مسائل شان را با آمریکا حل کنند، وارد اقدام شوند.
                