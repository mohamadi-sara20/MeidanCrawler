سه‌شنبه ۲۲ مرداد ۱۳۹۸
-----------------------------------------
یادداشت
-----------------------------------------
بیت کوین و اقتصاد ایران
-----------------------------------------

                    این روزها بحث رمزارزها و شیوه تعامل حاکمیت با آن یک بار دیگر داغ شده است. به تازگی دولت با ابلاغ مصوبه ای، موضع رسمی خود درباره رمزارزها را اعلام کرد؛ به نحوی که طبق مصوبه یادشده، رمزارز در ایران عمدتا ماهیت کالا و دارایی دارد تا پول و بنابراین تولید آن با رعایت الزاماتی آزاد بوده و صدور آن حتی مشمول نرخ تشویقی مالیات صفر درصد نیز خواهد بود؛ اما برای درک بهتری از مفهوم رمزارز، تحلیل مفهوم پول و تاریخچه مختصر آن ضروری است. اساسا تاریخچه رمزارزها به دوره پس از بحران جهانی 2008 برمی گردد که برخی از کشورها سعی کردند با چاپ بی رویه پول، از طریق ایجاد تورم و تحمیل هزینه آن به مردم، خود را از بحران مالی یادشده نجات دهند. این امر از نظر بسیاری، ناعادلانه بود و به سوءاستفاده دولت از حق انحصاری چاپ پول تعبیر می شد؛ بنابراین اولین بار ناکاموتو با انتشار مقاله ای، به خلق رمزارز به صورت یک مکانیسم بلاک چین پرداخت که این مکانیسم نیازمند دولت و بانک مرکزی و هیچ نهاد واسطه ای برای انتقال پول بین افراد نباشد و مانع انحصار دولت ها در خلق پول شود. در سال 2009 همان شخص سیستم بلاک چین را برای خلق بیت کوین به راه انداخت؛ اما این تنها دلیل استفاده از رمزارزها یا پول های مجازی نیست و دلایل دیگری از جمله امکان ایجاد رقابت با پول های سنتی مانند دلار، یورو و... از سوی افرادی که از سیستم های مالی سنتی ناراضی هستند و آنها را تهدیدی برای جوامع بشری می دانند؛ نیز یکی دیگر از دلایل استفاده از آنهاست. پول دارای سه کارکرد اصلی وسیله مبادله، وسیله سنجش ارزش اقتصادی اموال و وسیله ذخیره ارزش است؛ بنابراین در طول تاریخ هر کالایی اعم از گندم، طلا، نقره و... که از دو ویژگی آخر برخوردار بوده و توانسته باشد وسیله مبادله قرار گیرد، نقش پول را ایفا می کرده است. تا اینجا عموما ارزش پول وابسته به ارزش ذاتی خود بوده و چون تولید آن مستلزم کار و تلاش بود؛ بنابراین امکان سوء استفاده از آن کمتر به نظر می رسید. اجماع ملل به استفاده از طلا به عنوان پول و عملا محدودیت های جدی در تولید طلا سبب شد که حجم پول نسبتا باثبات بوده و بر مبنای پول طلایی، مفهومی به نام تورم وجود خارجی نداشته باشد. در ادامه، دولت ها برای غلبه بر محدودیت انتشار پول، با ابلاغ قوانینی درباره جایگزین کردن پول های کاغذی (اسکناس) به جای پول های طلایی پرداختند و هر گونه استفاده از هر پول دیگر به جز پول های معرفی شده را ممنوع کردند؛ بنابراین این پول ها به «فیات مانی» یا پول قانونی معروف شد؛ چراکه دیگر پشتوانه آنها ارزش ذاتی نبود و در مقابل پشتوانه قانونی داشتند و دولت ارزش آنها را تضمین می کرد. در ابتدا این تضمین، بر مبنای تبدیل پذیر بودن آن به طلا بود که با توجه به رونق دلار آمریکا در قرن های 19 و 20 میلادی، این تضمین به تبدیل پذیربودن به دلار آمریکا تغییر یافت که خود دلار نیز تبدیل پذیر به طلا با نسبت ثابت هر دلار معادل یک اونس طلا بود. با فروپاشی نظام برتون وودز در سال 1972، عملا آمریکا قابلیت تبدیل دلار به طلا با یک نرخ ثابت را زیر پا گذاشت و نرخ آن را به عرضه و تقاضای طلا و دلار موکول کرد و به این ترتیب همه کشورهایی که با اعتماد به نظام برتون وودز در خزانه خود به جای طلا دلار نگهداری می کردند، فریب خوردند و این اتفاق در برخی متون به بزرگ ترین کلاهبرداری تاریخ از آن یاد می شود که از سوی دولت آمریکا رخ داد؛ بنابراین، با قطع شدن کامل رابطه ارزش پول و طلا در قالب تضمین دولت، ارزش پول وابسته به سیاست های پولی و حجم پول در جریان شد؛ بنابراین دست دولت ها برای خلق پول و تورم بازتر شد. سوءاستفاده از همین آزادی عمل در بحران مالی 2008 به عنوان انگیزه خالق بیت کوین از سوی او معرفی شد. برخورد دولت های مختلف با رمزارزها متفاوت است. چین صرفا خرید پول های مجازی با هدف استفاده در بازی های رایانه ای و امثال آن و درآمدهای حاصل از فروش آن از سوی شرکت گرداننده بازی رایانه ای را به رسمیت می شناسد. آلمان، تراکنش بیت کوین را مالیات پذیر دانسته و نحوه محاسبه مالیات بیت کوین ها را سالانه اعلام می کند؛ اما تاکید دارد که بیت کوین «نه پول الکترونیکی است و نه واحد پرداخت قانونی». در آمریکا، فین سن (FinCen) پول های دیجیتال را صرفا یک ابزار مبادله می داند؛ سرویس درآمد داخلی آمریکا (IRS) پول مجازی را ابزار ذخیره ارزش دانسته و برای مقاصد مالیاتی، آن را دارایی می داند. کمیسیون بازرگانی آتی کالای ایالات متحده (CFTC) نیز پول های مجازی را به عنوان کالا در نظر می گیرد؛ بنابراین رویکرد نهادهای قانونی آمریکا، به نحوی است که تقریبا به طور کامل آن را قبول کرده اند. شاید آمریکا تنها کشوری باشد که اجازه استفاده از پول های مجازی را به عنوان وسیله مبادله داده باشد و این به دو عامل بر می گردد: یکی قدرت دلار که وسیله مبادله نیمی از مبادلات بین المللی است و قوی تر از آن است که چنین طرح هایی مزایای خلق دلار را در آینده ای نزدیک تهدید کنند. 
دوم آنکه از طریق قوانینی مانند ضدپول شویی، قانون U-turn و قانون حمایت از افشاکننده تخلف، به راحتی می تواند گردش بیت کوین یا دیگر رمزارزها را در داخل کشور کنترل کند. اما واقعیت آن است که دولت ها در کنار حق انتشار پول (که معمولا از آن برای تامین مالی منافع عمومی استفاده می کنند)، از طریق نظام بانکی و پرداخت، بر تراکنش های رسمی مبتنی بر پول رسمی کشور نیز نظارت می کنند و در صورت لزوم، با پیگیری منبع پول و مبدا و مقصد آن، مانع جرم هایی مانند پول شویی یا فرار مالیاتی می شوند. بنابراین، رمزارزها که امکان پرداخت مستقیم بدون یک بانک واسط را فراهم می کنند، ابزاری بسیار خوب برای دورزدن محدودیت های پول شویی و فرار از نظارت بر نظام پرداخت هستند و در اینجا اهمیت رمزارزها برای دورزدن تحریم ها که از طریق نظام پرداخت بین الملل و فعالیت بانک های بین المللی در آن اجرا می شود نمایان می شود. البته استفاده از رمزارز برای دورزدن تحریم، مستلزم مجازبودن رمزارز در کشور طرف معامله به عنوان کالا و همچنین پذیرش ریسک هایی مانند اتهام پول شویی و پنهان کاری مالی توسط طرف مقابل است که مشکلات خاص خود را دارد و بنابراین با وجود امکان پذیری فنی انتقال رمزارز به خارج، طرف های خارجی از پذیرش آن امتناع می کنند. با این دیدگاه کلی درخصوص رمزارزها، می توان وضعیت فعلی ایران و مصوبه اخیر و آینده رمزارزها را بهتر به تصویر کشید. درخصوص این مصوبه، ضمن تایید کلیات مربوطه به نظر می رسد برخی موارد مغفول مانده است. برای مثال، هم اجازه استفاده از نیروگاه های گازی و با سوخت مایع برای تامین برق مورد نیاز ماینرها داده شده و هم اجازه استقرار آنها در محدوده کلان شهرها. بنابراین در کنار آلودگی صوتی، دستگاه های مربوطه به دلیل مجازبودن استقرار نیروگاه های مذکور در محدوده کلان شهرها، سبب تشدید آلودگی هوا خواهند شد. بنابراین برطرف شدن این خلا ضروری به نظر می رسد. مورد دیگر، قیمت گذاری حامل های انرژی (برق، گاز و سوخت مایع) دریافتی از شبکه سراسری برمبنای قیمت های جهانی است. واقعیت آن است که برای اجرای این سیاست تبعیض قیمت، لازم است دولت یا نهادهای تامین کننده انرژی بتوانند مشتریان خود را تفکیک کنند. حال آنکه اخذ انشعابات برق و گاز، با اهدافی مغایر با هدف ابرازشده، دشوار بوده و امکان پیشگیری از استفاده ماینرها از برق خانگی، تجاری یا صنعتی مشکل به نظر می رسد. این امر خصوصا در استفاده ماینرها از حامل های انرژی در زمان اوج مصرف، می تواند تبعات مخرب دیگری نیز به دنبال داشته باشد. بنابراین مناسب خواهد بود که استقرار واحدهای استخراج رمزارز، به شهرک های صنعتی محدود شده و برای قابلیت تفکیک آنها از سایر مشترکان حامل های انرژی، حتی المقدور استقرار آنها در کنار همدیگر و با فاصله ای ملموس از سایر صنایع مستقر در شهرک صنعتی صورت گیرد. در نهایت، به نظر می رسد استخراج رمزارزها می تواند روش مناسبی برای تبدیل حامل های انرژی به کالای صادراتی باشد که حسب ماهیت آن، چندان تحریم پذیر نیست و مبادله کنندگان آن تا زمانی که خود را معرفی نکنند کاملا ناشناس هستند. این امر به خودی خود می تواند قدمی در راستای دورزدن تحریم صادرات نفتی ما باشد. اما باید یادآوری کرد که به دلیل اقتدار طراح هر رمزارز بر بازار آن، بهتر است رمزارزهای تولیدشده بلافاصله صادر شوند تا ریسک مذکور منجر به از دست رفتن ارزش رمزارزهای تولیدشده نشود. همچنین در صورت سودآوربودن این فعالیت با قیمت های بین المللی انرژی، مجازشدن آن می تواند انگیزه زیادی برای توسعه صنعت برق کشور از طریق جذب سرمایه گذاری برای نیروگاه های جدید و حتی برق مبتنی بر انرژی های نو مانند انرژی خورشیدی یا بادی فراهم کند. در نهایت، بسیار مناسب خواهد بود تا با توسعه به کارگیری فناوری بلاک چین، رمزارزهای متناسب با نیازهای ایرانی طراحی و توسعه داده شوند تا در عرصه بین المللی صادر شده و برای مبادلات کالاهای ایرانی مورد استفاده قرار گیرند. در آن صورت، می توان با هدایت ماینرهای ایرانی به سمت استخراج رمزارزهای متناسب با نیازهای کشور، به سمت بی اثرکردن تحریم های مالی و بانکی کشور حرکت کرد.
                