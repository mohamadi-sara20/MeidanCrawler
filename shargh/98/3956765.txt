شنبه ۲۳‌شهریور ۱۳۹۸
-----------------------------------------
یادداشت
-----------------------------------------
پایان شهریور و آمادگی برای مدیریت بحران
-----------------------------------------

                    در پایان تابستان 98 و با در نظرداشتن سانحه سیل های فروردین و اردیبهشت 98 و نگاهی به پر تعدادتر بودن سیلاب در سال های گذشته در شهریور و مهر، آمادگی برای سیلاب ها در این بازه زمانی الزامی است؛ به ویژه آنکه در دو ماهه اول سال 98 در 16 استان کشور با مشکل سیلاب مواجه بوده ایم و در ماه های بعد از آن در کشور ترمیم بخشی از آسیب های سیلاب و بازسازی خانه ها و بناهای تخریب شده در حال اجراست. با تولید ناخالص داخلی در حدود 350 میلیارد دلاری ایران در سال 98، بر اساس گزارش سازمان برنامه و بودجه در سال جاری بودجه ای بالغ بر 350 میلیون دلار برای مقابله با آسیب های سوانح طبیعی تخصیص یافته است. در همین سال خسارت مالی ناشی از آسیب های زیرساختی و آسیب به بخش های صنعت و کشاورزی در برآورد انجام شده از سوی پژوهشگران نشان داد که حدود هشت میلیارد دلار خسارت به کشور وارد شده که بخش عمده ای از این خسارت ها هنوز امکان ترمیم نیافته است پس از گذشت پنج ماه از سیلاب های فروردین 98 هیچ محدوده ای که در بهار 98 در آن آب گرفتگی رخ داده بود، دیگر آب گرفتگی ندارد. باید نواحی کوچکی بین آق قلا و گمیشان، بعضی نواحی دشت آزادگان و تالاب شادگان را که همچنان آب گرفتگی های محدود در آنها باقی مانده است، مستثنا کرد. اگر به آمار بارندگی سال آبی 97-98 توجه کنیم و آن را با بارندگی در سال آبی 96-97 مقایسه کنیم، خواهیم دید که در اکثر حوزه های ایران بین دو تا سه برابر افزایش بارندگی سال 98 با سال 97 مشهود است. این در حالی است که اگر بارندگی سه ماهه تابستان 98 را با سه ماهه تابستان 97 مقایسه کنیم، در اغلب ایستگاه ها افزایش یا تغییری مشهود نیست و بنابراین عمده افزایش بارندگی سال آبی 98 در مقایسه با 97 مربوط به بارندگی های آخر اسفند 97 و ماه های فروردین و اردیبهشت 98 بوده است. به بیان دیگر:
- در بیشتر حوضه های آبریز 30گانه کشور همچنان در وضعیت خشک سالی به سر می بریم و البته در بعضی از حوزه ها مانند ارس، تالش-مرداب انزلی و قره سو-گرگان، دچار کاهش بارندگی در مقایسه با سال قبل نیز هستیم.
- نگارنده در ماه های تابستان 98 امکان یافت تا در استان های تهران، مازندران، گلستان، اصفهان (کاشان)، لرستان و خوزستان به بازدید مجدد از مناطق سیل زده بهار 98 و مشاهده وضع رودخانه هایی که دچار طغیان شده بودند، بپردازد. این مشاهدات درباره رودخانه های کارون، سیمره، کشکان، کرخه، مارون و در شمال ایران رودخانه های قره سو و گرگان رود، اترک، هراز و بابل رود به صورت بازدید میدانی صورت گرفت. مشخص شد که مدیریت رودخانه که انتظار می رفت به عنوان درس سیلاب های 98 به مدیریت بحران و مدیریت شهری منتقل شده و در دستور کار قرار گیرد، هنوز در اکثر رودخانه های یادشده در دستور قرار نگرفته و آغاز نشده است. برای پاکیزگی و زدودن زباله از رودخانه ها، همچنان در رودخانه های گرگان رود، تجن، هراز، نور، اترک و بابل رود، فاضلاب های شهر یا مستقیم از طریق لوله های فاضلاب محلات یا با تخلیه نخاله ها از سوی اهالی پیرامون به داخل رودخانه ها وارد می شود.
- از نظر ساماندهی وضع رستنی ها، درختچه ها و بوته ها در کف رودخانه ها، همچنان می توان دید که مسیر رودخانه ها پاک سازی نشده است.
- بوستان های ساخته شده در حریم و مسیل رودخانه ها هنوز تخریب نشده اند. این پارک ها، در حریم بستر رودخانه هایی که در آنها در فروردین 98 سیلاب نیز رخ نداده بود، همچنان و مانند زمان قبل از فروردین 98 باز هستند و مردم محلی و مسافران به عنوان فضای سبز همگانی به آنها مراجعه می کنند.
- در بالادست رودخانه ها نیز روند تخریب مراتع با فروش سریع زمین هایی که ملک شخصی افراد محسوب می شوند، ادامه دارد و با این وضع آبخیزداری همچنان همانند قبل از سیلاب های 98 نگران کننده است.
- از نظر از بین بردن درختان، به ویژه درختانی که در باغ ها و حوالی زمین های کشاورزی قرار گرفته اند و دارای مالک شخصی هستند، وضع نگران کننده ای حاکم است.
با بهره گیری از این مشاهدات باید هشدار داد که در مدیریت پسابحران همچنان ناموفق هستیم و از دیدگاه آمادگی در برابر سیل های احتمالی پیش رو در اکثر نواحی کشور هنوز منتظریم سانحه رخ دهد و ما به مدیریت عملیات آواربرداری و یافتن آسیب دیدگان بپردازیم. تخریب منابع طبیعی و سیل خیز تر شدن بالادست های رودخانه ها همچنان و با همان سرعت قبل از فروردین 98 ادامه دارد.
وقتی درس های اتفاقات طبیعی، به ویژه سیلاب های 98 را نیاموخته ایم و آنها را در مدیریت رودخانه ها به کار نگرفته ایم، باید منتظر بود که بارندگی های کوتاه مدت و شدید، به دلیل تغییر اقلیم، موجب خسارت های بیشتر در همان نواحی آسیب دیده قبلی شود.
مدیریت بحران فقط هماهنگ کردن نیروهای کمک کننده و ارسال آذوقه و چادر به نواحی سانحه دیده نیست؛ بلکه داشتن برنامه راهبردی، مدیریت کاهش ریسک، شامل پیشگیری از سوانح ممکن و درس آموزی از حوادث رخ داده و به کار بستن این درس ها و مدیریت پسا بحران نیز هست. ضمنا از هم اکنون باید برای سیلاب های اسفند 98 و فروردین 99 آماده شویم. تغییر اقلیم شرایط را به شکلی در آورده است که رخداد مخاطرات طبیعی را به نحوی که از نظر اندازه و تکرار، شدیدتر و مکررتر از قبل باشند، در ایران ممکن کرده است. برای چنین سطحی از مخاطرات قابل انتظار باید به سطح بالای آمادگی رسید.
                