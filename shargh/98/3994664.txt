سه‌شنبه ۲۶ آذر ۱۳۹۸
-----------------------------------------
یادداشت
-----------------------------------------
راز بقا در جاده ساوه
-----------------------------------------

                    با یکی از تاکسی های اینترنتی تماس می گیرم. جوانی با پراید سفید به دنبالم می آید، با سنی حدود 25 تا 30 سال. سر صحبت را با او باز می کنم، متاهل است و همراه همسر و دخترش در جاده ساوه زندگی می کند. با غمی پیدا و نهان سخن می گوید و در ادامه با ابراز نارضایتی کامل از زندگی اش به بیان خاطره ای می پردازد.
او می گوید شبی در تلویزیون برنامه راز بقا را تماشا می کرده است که درباره یک شیر دریایی بوده است که در هنگام شکار، دندان های پیشینش شکسته شده بود. او می گوید: راوی راز بقای تلویزیون نقل می کرده که این شیر دریایی که دندان های پیشینش شکسته و با چهره ای خونین و مالین به تصویر کشیده شده، به دلیل آنکه دیگر نمی تواند شکار کند و چیزی بخورد، در آخر خواهد مرد.
راننده تاکسی اینترنتی می گوید در آن شبی که فیلم راز بقا و چهره مستاصل و خونین شیر دریایی را دیده بود، به شدت برای آن شیر دریایی دل سوزانده بود و «غمی» برای شیر دریایی نگون بخت در دلش نشسته بود.
او ادامه می دهد اکنون من نیز خودم سوژه «راز بقا» شده ام و ادامه می دهد: ماه ها است که دندان درد و خون ریزی لثه دارم و نمی توانم غذا بخورم. چند روز پیش به دندان پزشک مراجعه کردم و دندان پزشک برای معالجه دندان هایم چندین میلیون تقاضا کرده است.
«راننده تاکسی اینترنتی» نگاهش را از اتوبان کردستان برمی دارد و به چهره ام می دوزد و با همان تالمی که در چشمانش و غمی که در لحن کلامش موج می زند، می گوید: الان من مانند همان شیر دریایی شده ام که نمی توانم به دلیل بی پولی دندان هایم را معالجه کنم و می دانم آخر بر اثر همین درد خواهم مرد.
همذات پنداری جوان سالم و کوشای جامعه ما با شیر دریایی دندان شکسته راز بقا، نشانه وهم انگیزی از آن چیزی است که در جامعه ما رخ می نمایاند؛ ولی برخی از ما آن را نمی بینیم؛ مایی که فکر می کنیم اگر با بستن چشمان خود چیزی را نبینیم، آن چیز حتما وجود ندارد.
پیش نیاز پاسخ مطلوب به موضوعات اجتماعی، پذیرفتن واقعیت های پنهان و پیدای فضای موجود جامعه است. همه آمارهای جامعه شناسانه، جمعیت شناسانه، سیاسی و اقتصادی بیان کننده وجود التهابات شدید در جامعه به ویژه نزد جمعیت جوان جویای کار و زندگی با کرامت است.
سرخوردگی اجتماعی از روندهای دموکراتیک، فساد ساختاری، توزیع رانت و احساس ناامیدی از ایجاد تغییرات مطلوب و داشتن زندگی همراه با کرامت موجب شده است که مردم دیگر تاب و توان پذیرفتن فشارهای جدید را از دست بدهند. این سرخوردگی اجتماعی موجب بروز مخالفت های گسترده در جامعه در همه سطوح طبقات می شود. هر دولتی که نتواند مخالف های درون سیستم را با تدبیر، تغییر و پاسخ گویی مطلوب کنترل کند، این مخالفت ها به اعتراضات و اعتراضات در صورت نبود پاسخ گویی به اغتشاشات و در صورت نبود پاسخ گویی، اغتشاشات به شورش های اجتماعی و... منتهی خواهد شد.
حال اگر این دوست راننده ما که سرخورده از سازوکارهای اجتماعی است و مخالفت هایش به جایی نرسیده و گوش شنوایی برای شنیدن نظراتش نیافته، به خیابان بیاید و اعتراض خود را بیان کند، مطمئنا نه سمپاد تروریست های منافق است و نه دل در گرو سلطنت طلبان منقرض راحت طلب دارد.
هنر هر حکومت، گفت وگو و اقناع شهروندان است و اگر شهروندان اقناع نشوند، شیوه های مخالفت شهروندان به شکل های دیگر تحقیقا نمود اجتماعی خواهد یافت. پس اگر حکومتی می خواهد جامعه را در مسیر رشد و تعالی قرار دهد، باید حقوق شهروندان از جمله حق «اعتراض» را به رسمیت بشناسد و در راستای گفت وگو و اقناع شهروندان، صادقانه حرکت کند.
                