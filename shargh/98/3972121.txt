یک‌شنبه ۲۸ مهر ۱۳۹۸
-----------------------------------------
حرف اول
-----------------------------------------
کبوتر صلح ایران در آلمان
-----------------------------------------

                    نسیم خوش خزان می وزید، درختان به رنگ های زرد و قرمز و نارنجی دیده می شدند و دل می ربودند. رود ماین از میان فرانکفورت، شهر برج های بلند و بانک های بزرگ می گذشت و به «راین» می پیوست. امسال 71سالگی نمایشگاه جهانی کتاب فرانکفورت برگزار می شود؛ بزرگ ترین نمایشگاه کتاب جهان از 24 تا 28 مهر. به تعبیر زیبای گوته به برکت «پل واژه ها»، شرق و غرب، شمال و جنوب به هم پیوستند؛ بیش از صد کشور و هفت هزار ناشر و نزدیک به 300 هزار بازدیدکننده. میهمان ویژه نمایشگاه هم «نروژ» بود.از بخت خوش، نمایشگاه با سخنان دل نشین «اولگا توکارچوک»، بانوی لهستانی برنده جایزه ادبیات نوبل امسال، آغاز شد. او گفت وظیفه نویسنده ارتباط با مردم است، خودسانسوری در حال گسترش است و نقش نویسندگان همواره سیاسی بوده است. وقتی که زمام داران لهستان گفتند نویسندگان بهتر است در سیاست دخالت نکند، اولگا پاسخ داد سیاست مربوط به شهروندان است و عرصه دخالت همگان. هرچند حاکمان لهستان این انتخاب و افتخار را چندان خوش ندانستند؛ اما جهانیان به احترام این بانوی انسان دوست به پا خاستند. نمایشگاه فرانکفورت به احترام او آغاز به کار کرد. گزینش پیتر هانتکه آلمانی زبان، برنده دیگر ادبیات نوبل، اهل قلم و آزادگان جهان را خوش نیامد و با خشم فراوان در اروپا و آمریکا روبه رو شد. نمی توانی از کلمه یاد کنی و حرمت کلام را پاس نداری و حامی و مدافع قصاب صرب «میلوسویچ» باشی؛ قصابی که در دهه 90 میلادی هشت هزار نفر را در شهر «برنیتسا» قتل عام کرد. هانتکه نه تنها حامی او بود، بلکه در مراسم خاک سپاری اش نیز شرکت کرد و در تجلیل از او سخنرانی کرد. کسی که جنایت کار جنگی و رهبر بزرگ ترین نسل کشی پس از جنگ دوم جهانی شناخته شد و ساشا استانیشیچ، نویسنده بوسنیایی - آلمانی برنده جایزه امسال کتاب آلمان، از برگزیده شدن «هانتکه» ابراز انزجار کرد. در سالن شماره پنج، غرفه ایران با رنگ فیروزه ای خوش می درخشید. جغد جنگ در خلیج فارس نوای شوم سر داده بود؛ اما کبوتر صلح در آسمان آلمان پر گشوده بود.غرفه ایران با نماد بادگیرهای یزد آراسته شده بود، شهری که امسال به عنوان پایتخت کتاب برگزیده شده است. شهردار یزد از چند کتاب نفیس رونمایی کرد. نمادهای سنتی و نقش های اسلیمی ایرانی در طراحی غرفه چشمگیر بود. 
به همت اتحادیه ناشران، در لوح فشرده ای کتاب های خارجی عرضه شده بود و بیش از هزارو 500 کتاب فارسی به نمایش درآمده بود.از میهمانان با چای زعفران ایرانی پذیرایی می شد. دیدار صمیمانه مدیر نمایشگاه کتاب و دعوت ایران برای شرکت در نشست تصویرگران ایرانی توفیق بزرگی بود. در بزرگداشت گوته و حافظ نشستی صمیمی برگزار شد. به یاری مهربانانه جناب آشنا و همدلی افشین شحنه تبار، دیدار از خانه گوته انجام شد. امسال دویستمین سال نشر دیوان شرقی گوته است، گویی از سرزمین حافظ میهمانانی به خانه گوته آمدند و او را سپاس گفتند. در خانه گوته با خود اندیشیدم:از میان همه شعله ها و آتش ها، ققنوس ایران زاده می شود و به یاری کلمه ها در جهان سخن صلح و دوستی سر می دهد.
                