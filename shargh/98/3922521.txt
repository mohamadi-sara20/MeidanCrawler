شنبه ۱ تیر ۱۳۹۸
-----------------------------------------
سرمقاله
-----------------------------------------
در بر همان پاشنه می چرخد؟
-----------------------------------------

                    مجادله قلمی محسن میردامادی و کرباسچی بر سر ماجرای محمدعلی نجفی بیش از آنکه مجادله ای اخلاقی باشد، مجادله ای سیاسی است که پرده از اختلافات طیف های اصلاح طلب برمی دارد. اصلاح طلبان همواره به این بالیده اند که با وجود سلیقه های متنوع و متکثر توانسته اند جبهه ای واحد تشکیل دهند؛ جبهه ای که در همین اواخر به پیروزی دو دوره ای حسن روحانی منجر شد؛ اما اکنون گویا اختلافات سیاسی آنان بروز پیدا کرده است. بی شک برخی از این اختلافات از عملی نشدن وعده های روحانی نشئت می گیرد و بخشی از آن هم از تغییرات چشمگیر اجتماعی، خاصه بعد از حوادث دی 96. برخی اصلاح طلبان باور دارند که باید این اعتراضات را جدی گرفت و هم درون طیف های اصلاح طلب هم در خارج از آن، تغییراتی به وجود آورد. شاید مجادله قلمی کرباسچی با میردامادی عمق این اختلافات را عیان نکند و این را که اختلافات اخیر بر سر چیست؟ آنچه ظن وجود این اختلافات را تقویت می کند، توییت حسام الدین آشنا، مشاور رئیس جمهور است که با یک تیر، دو نشان می زند و هم نواصولگرایان و هم اصلاح طلبان نزدیک به محمد خاتمی را نشانه می رود. در توییت آشنا چنین آمده است: «تعداد زیادی از جوانان عزیز نواصولگرا سودای نمایندگی مجلس دارند، این حق شان است. مشکل از اعتبار سوخته فرماندهان عزیزی است که مردم باید به تکرار می کنم آنان پاسخ مثبت و به جوانان سیما ساخته رای بدهند». ورود آشنا به برخوردهای جناحی نشان می دهد که دولت روحانی نیز درصدد است در آینده، راه خود را از برخی اصلاح طلبان و اصولگرایان جدا کند. اگر بخت یک بار به حسن روحانی روی آورده، دلیل ندارد بار دیگر روی نیاورد. دولت های انقلاب و جریان های سیاسی وفادار به آن منافعی مشترک دارند و از این رو است که سرنوشت آنان در فراز و فرود به یکدیگر وابسته است و معمولا جدایی آنان از هم در روز فرود رخ می دهد و اغلب دولت ها این فرود را در دوره دوم عمر خود تجربه می کنند. آنان به همان دلایلی که روی کار آمده اند؛ یعنی ناکارآمدی دولت های قبلی در حل مسائل اقتصادی، سیاسی و اجتماعی با پابرجاماندن همان دلایل از توان تهی می شوند و با جاگذاشتن مشکلات لاینحل قدیمی و ایجاد مشکلات تازه، از صحنه سیاست بیرون می روند. زمانی که دولت روحانی روی کار آمد، انتظار می رفت با تکیه بر تجربیات دولت های اصلاحات و مهرورزی، راه سومی بگشاید. این فکر که در زمان خودش واقعیت عینی بود، اکنون بیش از هر چیز، خیالی به نظر می رسد. 
دولت روحانی برای دستیابی به قدرت در نقطه طلایی قرار گرفته بود. دولت اصولگرای احمدی نژاد در برنامه هایش شکست خورده بود و تلاش می کرد این شکست را با جاه طلبی های سیاسی اش جبران کند و در اریکه قدرت بماند که ناکام ماند. اصلاح طلبان نیز تیغ دو دمی در نیام بودند؛ اصلاحات همان قدر که جامعه را پویا می کند، این پویایی می تواند سقف مطالبات را بالا برده و به تنش های طبقاتی بینجامد؛ اما این تعبیر به کار اصلاح طلبان هم آمد؛ دریافتند جنبش های اصلاحی دارای عوارض جانبی ناخواسته ای هستند که به جای مداوای بیماری سیاسی و اجتماعی ممکن است باعث درهم آمیختگی آنها شود و این درهم آمیختگی بیش از آنکه به سود اصلاحات باشد، به زیان آن تمام می شود؛ زیرا درهم آمیزی امر اجتماعی و امر سیاسی موجب تحولات بنیادین خواهد شد. تحولاتی که به دور از بینش اصلاحی اصلاح طلبان است؛ پس اصلاح طلبان به ایده جست وجوی منفعت فردی و همگانی بازگشتند، همان ایده ای که زیربنای جامعه بازار است. اصلاح طلبان، حامل ایده اقتصادی متفاوتی از جناح های دیگر نیستند. به نظر آنان در شرایط کنونی، پیگیری هرگونه ایده اقتصادی متفاوت، گیرم سازگار با تفکرات آنان، منجر به اعتراضات عمودی می شود. اغلب دوره های انتخابات که به روی کارآمدن دولتی منجر شده، از دل اعتراضات افقی بیرون آمده است. همواره این اعتراضات و انتقادات خفته افقی، دستمایه ای شده برای برآمدن و برافتادن دولت ها. 
اگرچه دولت های انقلاب به این اعتراضات سلبی جلوه ای ایجابی داده اند و با آن روی کار آمده اند؛ اما در سطح بهره برداری از این اعتراضات افقی ماندند و هیچ کدام نتوانستند به مردمی که آنان را روی کار آورده اند، پاسخی مناسب و درخور بدهند. دولت احمدی نژاد از پس همین اعتراضات به دولت خاتمی روی کار آمد و دولت روحانی از پس همین اعتراضات افقی سر برآورده است. حتی دولت اصلاحات نیز از این قاعده مستثنا نیست، دولت اصلاحات هم در دوم خرداد، جنبشی ایجابی اجتماعی بود، برای رفع کاستی ها و وضع آزادی های اجتماعی. بر محور اعتراضات افقی نقاطی از مشکلات تعین می یابد که در گذر زمان به نقطه های آسیب تبدیل می شود. نقطه هایی مانند بی کاری، گرانی، نابرابری، فقر و توزیع ناعادلانه امکانات دولتی و رفاهی، نقطه های این محورند که اگر حل نشده باقی بماند، به نقطه های آسیب زا تبدیل شده و به سوی اعتراضات عمودی پیش می روند. شاید حوادث دی 96 زنگ خطری برای دولتمردان بود که درکی درست از تعین این نقاط و محور افقی نداشتند. شاید سردرگمی اصلاح طلبان و به تبع آن دولت فعلی از این رو است که دیگر قادر نیستند آینده را پیش بینی کنند. آیا در بر همان پاشنه خواهد چرخید و آنان باز از اعتراضات افقی به شیوه ایجابی برای برکشیدن دولت سیزدهم سود خواهند برد؟
                