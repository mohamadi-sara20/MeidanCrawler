پنج‌شنبه ۱۴ آذر ۱۳۹۸
-----------------------------------------
یادداشت
-----------------------------------------
چهر ه ها در شاهنامه
-----------------------------------------

                    مرداس مرد نیک نام، گرانمایه، خداترس و مردم دوستی بود که بر سرزمین نیزه گزار (یمن) حکم می راند و از دوشیدنی ها، چهارپایان هزاران داشت و بسیار کسان را به کار گماشته بود و دریغا که پسری به نام ضحاک داشت، بیگانه با مهرورزی و آکنده از کین و خشم. اگرچه دلیر و بی باک بود؛ اما دنی و ناپاک بود و در زبان پهلوی او را بیوراسپ (دارنده 10 هزار اسب) می خواندند:
کجا بیوراسپش همی خواندند/ چنین نام بر پهلوی راندند/ کجا بیور از پهلوانی شمار/ بود بر زبان دری ده هزار
روزی ابلیس در ظاهر انسانی نیکخواه به نزد ضحاک آمد و به لطافت و ظرافت بسیار سخن گفت به گونه ای که ضحاک را شیفته خود گرداند و آن گاه او را گفت که می خواهد رازی را با او در میان گذارد؛ به شرط آنکه سوگند خورد این راز را با کسی بازگو نکند و ضحاک سوگند خورد به آفتاب که تاریکی را می درد و به مهتاب که شب را روشنی می بخشد و چون ابلیس آسوده خاطر شد، به ضحاک گفت: «آیا درست است که کسی جز تو بزرگ و حاکم این سرزمین شود؟ اگر به اندرز من گوش فرادهی، اطمینان داشته باش در جایگاهی رفیع جای می گیری که زیبنده آن هستی. کافی است با یک حرکت پدرت را از سر راه برداری و خود جانشین او شوی».
ضحاک گفت: «یک چنین عملی خلاف مروت و مردانگی است. راه دیگر پیشنهاد کن که مقبول باشد» و ابلیس در پاسخ گفت: «اگر به آنچه گفتم، عمل نکنی، سوگندی که خورده ای، گریبانت را می گیرد و تو خوار و زبون خواهی شد و پدرت ارجمند و در صدر باقی می ماند». به این گونه ضحاک تسلیم ابلیس شد و از او چاره کار خواست. ابلیس گفت می داند شباهنگام پدرش از خواب بیدار شده، به باغ می رود و خدمتگاری او را با چراغ همراهی می کند تا سر و تن بشوید و به نیایش بایستد و با موافقت ضحاک چاهی ژرف بر سر راه  مرداس کندند و روی آن را با خاشاک و کاه پوشاندند و چون نیمه شبان مرداس پای بر آن دامگه مرگ گذاشت، در اعماق چاه فرو غلتید و در دم جان سپرد و ضحاک روزی چند، به تظاهر بر مرگ پدر مویه کرد و سپس جای پدر بنشست.
فرومانده ضحاک بیدادگر/ بدین چاره بگرفت جای پدر/ به سر بر نهاد افسر تازیان/ بر ایشان ببخشید سود و زیان
ابلیس چون خام دستی و قدرت طلبی ضحاک را دید، به او گفت اگر گوش به فرمان او دهد، هر آنچه در گیتی آرزو کند، خواهد یافت و کاری خواهد کرد که سراسر جهان زیر نگین پادشاهی او قرار گیرد و ضحاک که از جام نوشین قدرت سرمست شده بود، دل به امیدها و نویدهای ابلیس بست. روزی چند بگذشت و ضحاک شادمان تکیه داده بر اریکه پدر، فرمان می داد و آن گاه ابلیس نیرنگی دیگر باخت. خود را به چهره جوانی خوش سیما برآراست، به نزد ضحاک آمد و خود را خوالیگر خواند و اظهار کرد در طبخ گواراترین و خوش طعم ترین خوراکی ها بی همانند است. ضحاک او را پذیرفت و کلید خورشخانه را به او سپرد و ابلیس در چهره و جامه خوالیگر خوراکی تهیه دید از گوشت مرغ که ضحاک هرگز نظیر آن را نخورده بود و چون خورشی را که ابلیس آماده کرده بود، خورد، خوالیگر را بسیار ستود. در مقابل ابلیس برای ضحاک آرزوی شادان زیستن کرد و قول داد که روز دیگر خورشی سازد بسیار گواراتر و روز دیگر، خورشی از کبک و تزرو سفید درست کرد و چون پادشاه تازیان آن خورشت را خورد، آن چنان دلبسته خوالیگر شد که فرمان داد هر آنچه او اراده کند، در اختیارش قرار دهند و سومین روز نیز با مرغ و بره از ضحاک پذیرایی کرد و در روز چهارم از گوشت گاو خورشتی فراهم آورد بی نظیر، آمیخته به زعفران و گلاب و شراب کهنه که در طول زمان پرورده شده بود و چون ضحاک دست در آن خورش کرد و پاره ای خورد، چنان خوشایندش شد که به خوالیگر گفت چه آرزویی در دل دارد، بگوید که بی هیچ چون و چرایی می پذیرد و ابلیس گفت: «آرزویی غریب در دل دارم؛ اما خود را در آن جایگاه نمی بینم که آن آرزو را بازگو کنم؛ ولی اگر شاه آن خواسته را پذیرا شود، بر من منت نهاده است». ضحاک که نمی دانست چه نیرنگی در پس و پشت این خواسته است، وعده داد که آرزوی او را برآورده خواهد کرد و ابلیس گفت شوق آن دارد بر شانه های شهریار بوسه بزند و ضحاک مبهوت از این آرزو، اجازه داد که ابلیس بر شانه های برهنه او بوسه بزند و چون بوسه زده شد، سوزشی در شانه ها ظاهر شد و کوتاه زمانی بعد آن جوان خوالیگر از برابر نگاه شاه ناپدید شد و زمانی نگذشت که از جای بوسه، دو مار سیاه ظاهر شدند که او را سخت می آزردند.
ضحاک کاردپزشکان را فراخواند و با تحمل درد و رنج آن دو مار را از شانه او جدا کردند؛ اما زمانی نگذشت که ماران مانند دو شاخه درخت که بریده می شوند، دیگر بار سر برآوردند و پزشکان درمانده شدند که با این ماران اهریمنی چه کنند. در این هنگام بود که ابلیس دیگربار ظاهر شد، در چهره و جامه پزشکان و گفت که این بیماری را نیک می شناسد و هشدار داد هرچه ماران را از شانه جدا سازند، مارهای خطرناک تر و رنج آورتری ظاهر می شوند و راه آرام کردن این اهریمن صفتان خوراندن مغز انسان به آنهاست و چون مغز انسان را بخورند، از این خوراک آرام می گیرند و دیگر سوزشی ایجاد نمی کنند و پس از مدتی نیز خواهند مرد و جای زخم ترمیم خواهد شد. 
به جز مغز مردم مده شان خورش/ مگر خود بمیرند از این پرورش
از آن روز به بعد، روز سپید مردمان سیاه شد و از میان خلق خروشی برخاست؛ زیرا سپاهیان مردمی خوار ضحاک، به هر بهانه ای جوانان را بازداشت می کردند و سر می بریدند و مغز آنان را درآورده، به مارهای شانه نشین می خوراندند و مارها روزی چند آرام می گرفتند و دیگربار سر برمی آوردند تا مغزی دیگر بخورند و ضحاک را به خود وانمی نهادند. در درگاه ضحاک دو خوالیگر نیک نفس به نام های ارمایل و گرمایل بود و اینان از ستمی که بر مردمان می رفت، سخت رنجیده خاطر بودند و اندوه مردمان را در دل می پروراندند. سپاهیان ضحاک هر گاه دو نفر را به جرمی واهی می گرفتند تا به اصطلاح مجازات کنند، آن دو خوالیگر یکی را می رهاندند و سپس گوسفندی را به جای فرد رها شده، می کشتند و مغز او را با مغز انسان درمی آمیختند و این گونه مارها را آرام می کردند.
از آن دو یکی را بپرداختند/ جز این چاره ای نیز نشناختند/ برون کرد مغز سر گوسفند/ بیامیخت با مغز آن ارجمند
و آن کسی را که آزاد می کردند، به اندرز می گفتند هرچه زودتر این شهر را ترک گفته، به کوهستان رود و این گونه هر ماه سی جوان از این خوالیگران زندگی دوباره می یافتند و چون تعداد این جوانان زندگی بازیافته و راهی کوهستان شده به دویست نفر رسید، آن دو خوالیگر تعدادی بز و میش در اختیار آنان قرار دادند تا خود به دامداری بپردازند و از این مردمان کوه نشین نژادی برخاست که دیگر به یاد نداشتند تخمه شان از کجا بوده است.
از این گونه هر ماهیان سی جوان/ از ایشان همی یافتندی روان/ چو گرد آمدی مرد از ایشان دویست/ بر آن سان که نشناختندی که کیست/ خورشگر بدیشان بزی چند و میش/ سپردی و صحرا نهادند پیش
اما بیداد، حیات جاودانه ندارد و سرانجام به فرماندهی فریدون و همت آهنگری به نام کاوه، مردمان بر ضحاک خروشیدند که خود حکایتی دیگر است و در داستان فریدون و ضحاک خواهد آمد.
                