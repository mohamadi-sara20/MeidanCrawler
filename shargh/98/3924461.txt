چهار‌شنبه ۵ تیر ۱۳۹۸
-----------------------------------------
حرف اول
-----------------------------------------
پاسخ به شبهات زیست شبانه
-----------------------------------------

                    زیست شبانه یک واقعیت انکارناپذیر در جهان شهری شده امروز است. در سرتاسر جهان، از شرق تا غرب، از کشورهای توسعه یافته تا کشورهای در حال توسعه، کشورهای مسلمان یا مسیحی، هرجا زندگی شهری به ویژه در ابعاد کلان آن وجود دارد، زیست شبانه شهری هم وجود دارد. ظهور این پدیده در دنیای معاصر به علت تغییرات بنیادینی است که در مناسبات اقتصادی، اجتماعی و فرهنگی جوامع رخ داده و گسترش آن را ناگزیر کرده است. مانند بسیاری دیگر از پدیده های جامعه معاصر از جمله اینترنت، اتوماسیون، شبکه های اجتماعی استارت آپ ها و... که همه کشورهای جهان را در نوردیده اند. تغییر در ضرباهنگ و نظم زمانی کار و فراغت در جوامع شهری معاصر موجب شده شهر شب برخلاف گذشته که تا حدودی خالی و آرام و بعضا در انحصار برخی گروه های اجتماعی خاص بود، به فضا-زمان اصلی برای گذران اوقات فراغت اقشار زیادی تبدیل شود. همین حضور همگانی مردم در فضاهای شهر شب موجب شکل گیری اقتصاد شبانه و فرهنگ شبانه در شهرهای جهان شده است. زیست شبانه شهرها زمینه ای از فرصت ها را فراهم می کند. تجربیات تاریخی جهانی نشان می دهد تا زمانی که زیست شبانه به صورت خودرو و خودجوش و برنامه ریزی نشده گسترش می یافت، تهدیدهایی را به وجود می آورد... .
 اما وقتی مدیران شهری تصمیم گرفتند زیست شبانه را به رسمیت بشناسند و برای ساماندهی و بهبود آن برنامه ریزی کنند، تهدیدات رو به کاهش نهاد و فرصت ها فرصت شکوفایی بیشتر پیدا کردند. این فرصت ها، طیف وسیعی از فرصت های اقتصادی، فرهنگی و اجتماعی را در بر می گیرد. پس کسی مدعی نیست زیست شبانه به طور مطلق و در هر شکلش پدیده ای مفید و مثبت است؛ بلکه یک زمینه شکل گرفته بر اثر اقتضائات جامعه است که میزان مثبت یا منفی بودن آن را نحوه برنامه ریزی و مدیریت آن مشخص می کند. امروزه رونق زیست شبانه که بر اثر برنامه ریزی و نظارت هوشمندانه به وجود آمده باشد، از مولفه های زیست پذیری شهرها و از عوامل برندینگ شهری محسوب می شود. به دلیل همین ضرورت ساماندهی زیست شبانه بود که شورای شهر تهران با گنجاندن این ماموریت در برنامه پنج ساله و تصویب طرحی شهرداری را ملزم کرد که درباره برنامه ریزی و سپس انجام اقدامات لازم برای زمینه سازی تحقق زیست شبانه در چشم انداز تهران 1402 را به عمل آورد. این اقدام شورا حاصل مطالعات کارشناسی متعددی است که هم در شورا و هم در شهرداری و هم در مراکز پژوهشی و حتی انتظامی و امنیتی درباره زیست شبانه از چندین سال پیش انجام شده بود. علاوه بر مطالعات، جلسات زیادی هم با حضور همه نهادهای ذی ربط از جمله نیروی انتظامی، سازمان میراث فرهنگی و گردشگری و نخبگان دانشگاهی و سایر ذی نفعان در این باره برگزار شد که در این جلسات همه حاضران بر سر لزوم ساماندهی زیست شبانه در تهران توافق داشتند. به تازگی عده ای در سخنانی غیرعلمی و بدون توجه به مفاد طرحی که در شورای شهر درباره زیست شبانه مطرح است، این طرح را مخالف تعالیم اسلام و موجب برافتادن بنیان خانواده معرفی کرده اند. یک نماینده مجلس افراد پیگیری کننده زیست شبانه را بیمار خطاب کرده و عوامل نفوذ دشمن و نماینده دیگر هم گفته زیست شبانه چیزی جز ایجاد زمینه فعل حرام نیست. اولا این طرز تلقی از ملت ایران اسلامی که اگر کوچک ترین زمینه ای فراهم شود، از آن به بدترین شکل بهره برداری می کنند، توهین آشکاری است به تمدن و فرهنگ غنی و باورهای دینی مردم این سرزمین. اگر دوستان منتقد واقعا فکر می کنند جامعه ما چنین جامعه ای است؛ پس باید فکر اساسی تری به حال این جامعه بکنند، وضع چنین جامعه ای که آنها روایت می کنند، با وجود طرح زیست شبانه نه بهتر می شود، نه بدتر. واقعیت این است که امروز بزرگ ترین منکر در جامعه ما ناامیدی، افسردگی، بی نشاطی، دور شدن مردم از هم و غرق شدن مردم در روزمرگی است. این چیزی است که شایسته و زیبنده ایران نیست. زیست شبانه از دو نظر با این منکر مقابله می کند؛ اول اینکه با رونق بخشی به اقتصاد شهر و ایجاد فرصت های شغلی بخشی از علت این افسردگی، خستگی و اضطراب اجتماعی را از بین می برد. دوم اینکه با فراهم کردن فرصت تفریحات و سرگرمی های حلال و البته برنامه ریزی شده موجب نشاط جامعه می شود. تجربیات متعدد جهانی و ادبیات کارشناسی در این حوزه نشان می دهد وجود حیات شبانه به رسمیت شناخته شده و فعال و برنامه ریزی شده دارای منافع زیادی برای شهر و شهروندان است. اقتصاد شهر را رونق می دهد، موجب بالارفتن بهره وری زیرساخت های شهری می شود، کالبد و منظر شهر را زنده، شاداب و امن می کند، با گسترده کردن ساعات انواع خدمات، رضایت شهروندان را افزایش می دهد، موجب جذب گردشگر می شود، فعالیت های فرهنگی و هنری را رونق می بخشد، آرامش و نشاط جامعه را زیاد می کند و... ؛ در عین حال قرار هم نیست آرامش سکونت گاه ها و مناطق مسکونی را برهم بزند. کسانی که امروز با منطق به خطر افتادن دین با زیست شبانه مخالفت می کنند، زیست شبانه اولا یک پدیده صرفا غربی نیست بلکه امروز در سراسر جهان از جمله شهرهای کشورهای مسلمان وجود دارد. ثانیا منحصر به شکل شهرهای غربی نیست و نمی توان برای آن ذات ثابت و لایتغیری را متصور شد. زیست شبانه ریشه در تاریخ و فرهنگ کشور ما دارد؛ شب نشینی های خانوادگی، مراسم و آیین های ایرانی و اسلامی مانند شب های احیا، شب های محرم، شب یلدا و... بیانگر این سابقه است، اکنون هم مردم در ماه مبارک رمضان شب ها از خانه بیرون می آیند و در کمال آرامش و صفا در کنار یک دیگر به معاشرت و تعامل اجتماعی و مذهبی می پردازند. اگر مولفه های زیست شبانه را براساس تجربیات جهانی و ادبیات علمی بررسی کنیم، می بینیم که برقراری امنیت و نظارت ازسوی نهادهای انتظامی از مولفه های اصلی حیات شبانه است که حتما در هر طرحی مد نظر قرار خواهد گرفت. مسئله حمل ونقل عمومی و ایمنی، طراحی منظر شبانه و نورپردازی، برنامه ریزی برای فعالیت های اقتصادی متنوع و متناسب، بسترسازی برای فعالیت های فرهنگی و هنری، بسترسازی برای حضور خانواده ها و همه اقشار جامعه در فضای عمومی، ساماندهی نیروی کار با رعایت همه حقوق و الزامات قانونی و انسانی آن و از همه مهم تر احترام به عقاید و باورهای دینی و مذهبی کشور و...، طرح زیست شبانه به دنبال آوردن اوقات فراغت از حوزه غیر رسمی و زیرزمینی به عرصه عمومی است که نظارت همگانی و اجتماعی وجود دارد تا به صورت طبیعی آسیب ها کم شود. انتظار می رود کسانی که مدعی دلسوزی برای دین و خانواده هستند به جای ساده ترین کار که پاک کردن صورت مسئله و روی آوردن به شعار است، طرح های ایجابی ارائه دهند.
                