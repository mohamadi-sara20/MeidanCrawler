پنج‌شنبه ۹ خرداد ۱۳۹۸
-----------------------------------------
سرمقاله
-----------------------------------------
کلید بازسازی مناطق سیل زده
-----------------------------------------

                    وقایع پی درپی همراه با بروز مشکلات بزرگ اقتصادی سبب می‎شود مسائل مهمی که چندی پیش روی داده است، کم‎کم به فراموشی سپرده شود و برای حل این مسائل و جلوگیری از وقوع دوباره آن اقدام جدی صورت نگیرد. یکی از این وقایع مهم بروز سیل در استان‎های مختلف کشور در فروردین بوده است. با بالاگرفتن تنش های سیاسی با آمریکا، کمتر خبری از اجرای پروژه های مختلف در مناطق سیل زده در وسایل ارتباط جمعی منعکس می‎شود. هرچند رئیس‎جمهور برای بررسی علل و پیامدهای وقوع سیل و ارائه راهکارهای مناسب برای حل مشکلات ناشی از آن دکتر نیلی احمد آبادی، رئیس دانشگاه تهران را مسئول کرده اند و کارگروه هایی برای انجام مطالعات لازم شکل گرفته؛ ولی این نگرانی همچنان وجود دارد که یافتن راهکارهای مناسب برای حل هرچه سریع‎تر مسئله سیل زدگان از اولویت خارج شود و روش‎های ناکارآمد گذشته از قبیل عقد قرارداد با کارفرمایان بزرگ برای ترمیم زیرساخت های مهم آسیب دیده ادامه یابد. فجایع طبیعی همه ساله آسیب های مالی و جانی جدی در بخش‎های بزرگی از جهان ایجاد می کند؛ به همین سبب در همه کشورها نهادهایی برای مقابله با این آسیب ها شکل گرفته‎اند.
 مراکز علمی و پژوهشی درباره انواع مختلف این آسیب‎ها مطالعه می کنند و نهادهای بین‎المللی نیز با بهره گیری از تجارب بین‎المللی راهکارهای مناسب را ترویج می‎کنند. یکی از راهکارهای مهمی که در دهه‎های اخیر با کمک بانک جهانی و برخی دیگر از موسسات وابسته به سازمان ملل متحد در بسیاری از مناطق بحران‎زده به کار گرفته شده، اجرای پروژه های مشارکتی است. بر اساس این برای بازسازی و ایجاد زیرساخت ها در مناطق بحران زده، باید براساس اولویت مردم محلی و با مشارکت فعالانه مردم در طراحی و اجرای پروژه ها اقدام کرد. تجربه نشان داده فجایع طبیعی بیشترین آسیب را به مناطق محرومی وارد می‎آورد که توان مقابله با آسیب‎های طبیعی شدید را ندارند. این مردم به خوبی آگاه اند برای جلوگیری از بروز دوباره بحران به چه زیرساخت هایی نیاز دارند. به‎ طور مثال در سیل استان های گلستان، لرستان و خوزستان، امکانات زندگی و معیشت بسیاری از مردم در مناطق شهری و روستایی آسیب دید. مردم این شهرها و روستاها می دانند که در چه قسمت‎هایی از بستر رودخانه‎ها باید سیل‎بند ساخت. برای جلوگیری از فرسایش خاک در کدام مناطق درخت کاری کرد، کدام جاده‎ها، درمانگاه ها و مدارس به ترمیم فوری نیاز دارند. در عین حال در مناطق محروم مردم با مشکل بی کاری یا اشتغال ناقص و درآمد پایین ‎دست به گریبان هستند. از نیروی انسانی و دیگر امکانات این مناطق باید برای بازسازی بهره گرفت. عقد قرارداد با پیمانکاران بزرگ مرکز نشین که برای ساخت سیل بند یا ترمیم جاده ها، مدارس، منازل و درمانگاه ها، نیروی انسانی مورد نیاز را از دیگر مناطق تامین می‎کنند و مردم بومی به کیفیت کار آنها نظارتی ندارند، بر زندگی مردم مناطق بحران‎زده تاثیر بسیار محدودی دارد.
اگر با مشارکت فعال مردم (از طریق معتمدان محلی، شوراهای شهر و روستا، دهیاری ها و بخشداری ها) پروژه های در اولویت تعیین و اجرا شود، مردم در نحوه انجام پروژه‎ها نظارت مستقیم خواهند داشت و بی‎تردید کیفیت کار بهتر و امکان بروز فساد و حیف و میل منابع کاهش خواهد یافت.
ایران تجربه اجرای پروژه‎های مشارکتی پیشنهادی از سوی برنامه توسعه سازمان ملل را داشته است. این تجارب نیز برتری پروژه‎های اجرا شده با مشارکت مردم محلی را بر پروژه‎های محول شده به پیمانکاران به وضوح نشان می دهد. به تازگی با همکاری وزارت تعاون، کار و رفاه اجتماعی و وزارت کشاورزی بخشی از قنات‎های منطقه سیستان با مشارکت فعال مردم بومی با هزینه‎ای محدود با موفقیت انجام شد. بازسازی مناطق سیل‎زده در استان‎های گلستان، لرستان و خوزستان را می‎توان از طریق اجرای پروژه‎های مشارکتی به بهبود وضعیت اقتصادی و افزایش درآمد مردم منطقه گره زد.
                