دو‌شنبه ۴‌شهریور ۱۳۹۸
-----------------------------------------
حرف اول
-----------------------------------------
گام اول نظام صنفی اصحاب فرهنگ و هنر
-----------------------------------------

                    روز گذشته یک رویداد مهم در تالار رودکی اتفاق افتاد. رویدادی که به درستی عنوان هم گرایی دولت و پدیدآورندگان آثار هنری و فرهنگی را بر آن گذاشته بودند. پدیدآورندگان آثار هنری و فرهنگی، روایتگران نوعی حقیقت هستند که به روح جامعه جان می بخشند، به درک ما عمق می دهند، آفتاب بر دیگران می تابانند و روح جمعی جامعه را از بزرگی، شرافت، غرور، صبر و افتخار لبریز می کنند. ما با روایت هایی که از زایش هنر و فرهنگ پدید می آیند، متولد می شویم، به آنها عشق می ورزیم و با آنها زندگی می کنیم. به تعبیر اندرو استانون «همگی ما به دنبال مصداق هایی از معنی داربودن زندگی مان هستیم و مستحکم ترین تصدیق وقتی به دست می آید که ما با روایت هایی که تئاتر، عکس، داستان، سینما، گرافیک، مجسمه، موسیقی و روزنامه ها روایت می کنند، به هم مرتبط می شویم. چیزی که می تواند مرزهای زمان را درنوردد؛ گذشته، حال و آینده». جوامع در مسیر تحقق آرمان های خود به زایش و آفرینش جان های بزرگ نیاز دارند. به ویکتور هوگو نیاز دارند تا فریاد بزند «شریف نخواهم بود اگر شما در نتیجه تزویرم به چشم ستایش به من بنگرید». به رومن رولان نیاز دارند تا بگوید: «قهرمان آن کسی است که همان چیزی که از دستش برمی آید انجام می دهد. دیگران همین را هم انجام نمی دهند»
 به واسلاو هاول نیاز دارند تا عنوان کند: «هیچ شانسی برای غلبه بر بحران ها و چالش ها وجود نخواهد داشت؛ مگر آنکه مردم و جامعه با آن همراهی کنند و این همراهی فقط زمانی اتفاق می افتد که نیک سرشتی، روح خیر جمعی و حس مشارکت اجتماعی و به عبارت بهتر حس «مسئولیت عالی» شهروندان برانگیخته شود». به محمود دولت آبادی تا بگوید: «اندیشیدن را جدی بگیریم. اندیشیدن. آنچه که ما کم داریم. مردان و زنانی هستند که اندیشیدن را جدی گرفته باشند». آنچه در این رویداد اتفاق افتاد، در اصل پیگیری تحقق بند ماده 92 برنامه ششم توسعه بود که دولت  را مکلف می کند به منظور حمایت از پدیدآورندگان آثار فرهنگی، هنری و امنیت شغلی اصحاب فرهنگ و هنر و مطبوعات و قلم، صداوسیما و رسانه بسترسازی برای حضور بین المللی در عرصه های فرهنگی، هنری و تنظیم مناسبات و روابط میان اشخاص حقیقی و حقوقی مرتبط با امور فرهنگی و هنری اقدام های لازم را به عمل آورد. تشکل های چهارده گانه پدیدآورنده آثار فرهنگی و هنری در یک فرایند گفت و گومحور با وزارتخانه های رفاه و فرهنگ و ارشاد پیش نویس دستورالعمل نحوه تشکیل فعالیت انجمن های صنفی، فرهنگی و هنری و رسانه ای کانون ها را تهیه کردند؛ اما نکته مهم و تامل برانگیز اتفاق روز گذشته چیزی بود از جنس امید. در جامعه ای که از داخل و بیرون با پمپاژ یاس و نامیدی بر روح جمعی جامعه مواجه است و امید به تغییر، امید به یک حرکت روبه جلو و امید به یک آینده بهتر، هدف سنگین ترین هجمه ها قرار دارد، کنار هم قرارگرفتن پدیدآورندگان آثار هنری و فرهنگی در کنار مسئولان اجرائی ارشد حوزه های فرهنگ و رفاه اجتماعی برای تحقق یک خواسته صنفی مرتبط با حوزه های کاری آنان، اتفاق مهمی است. در این جلسه به درستی گفته شد «کاری که امروز ما آن را پایه گذاری می کنیم، مبنای اصلی یک تحول فکری است و تنها امضای یک سند فکری نیست». نمایندگان سینماگران، اهالی تئاتر، تجسمی، نویسندگان و روزنامه نگاران نیز همسو با این سخن وزیر رفاه، هرکدام به درستی بر اهمیت ارج نهادن بر اهل فرهنگ و هنر برای حفظ ایران، تاکید کردند و امیدوارانه، منتقدانه و مصلحانه سخن گفتند. هم گرایی پدیدآورندگان آثار هنری و فرهنگی با دولتمردانی که عزم بر حمایت ایجاد نظام صنفی اهل هنر و فرهنگ دارند، یک اتفاق مثبت بود.
                