دو‌شنبه ۳۱ تیر ۱۳۹۸
-----------------------------------------
حرف اول
-----------------------------------------
رابطه محوری به جای آموزش
-----------------------------------------

                    داگلاس نورث، برنده جایزه نوبل اقتصاد، معتقد است کشورهای توسعه نیافته به این دلیل فقیر باقی مانده اند که نهادهای آنها به فعالیت های مولد پاداش نمی دهد. تجربه نشان داده در کشوری که فعالیت اصلی آن دزدی دریایی است، مردم با فراگرفتن مهارت هایی مانند جسارت جنگیدن، پرتاب کردن خنجر و بالارفتن از طناب پاداش دریافت می کنند و در کشوری که تولیدات صنعتی مبنای اصلی رشد اقتصادی است، داشتن دانش فنی عامل کسب امتیاز است. بسیاری از اقتصاددانان بر نقش آموزش و سرمایه انسانی در فرایند توسعه تاکید کرده اند ولی افزایش بودجه آموزشی در اکثر کشورها به توسعه منجر نشده است. امروزه مشخص شده است که  گسترش کمی آموزش نمی تواند عامل توسعه باشد ولی تحول کیفی در آموزش به سادگی امکان پذیر نیست. مایکل تودارو به درستی تاکید می کند که نظام آموزشی زیرمجموعه ای از کل نظام اقتصادی-اجتماعی است و نمی توان انتظار داشت نظام آموزشی به شکلی مستقل و مجزا از دیگر عرصه ها، زمینه ساز تحولی اساسی در کشورهای در حال توسعه باشد. نظام آموزشی در ایران، مشابه اکثر کشورهای درحال توسعه، کارآمد نیست و نیاز به تحولی جدی دارد. انتقادات بسیاری به عملکرد نظام آموزشی مطرح می شود؛ از جمله اینکه با نیازهای بازار کار انطباق ندارد و جوانان کارآفرین و خلاق تربیت نمی کند. نظام آموزشی همه ساله صدها هزار جوان تحصیل کرده را وارد بازار کار می کند که مهارت های لازم را ندارند. ولی مشکل اصلی در واقع ناشی از ناکارآمدی نظام آموزشی نیست؛ نظام آموزشی آینه ای از وضعیت کل نظام اقتصادی - اجتماعی کشور است. 
با وجود این بسیاری از فارغ التحصیلان ایرانی در دیگر کشورهای جهان به کارآفرینانی خلاق و موفق و پژوهشگرانی برجسته بدل شده اند درحالی که اگر در ایران می ماندند، احتمالا به چنین نتایج درخشانی دست نمی یافتند. مشکل اصلی خارج از نظام آموزشی و در ساختار اقتصادی، سیاسی و اجتماعی ایران است. دانش آموزان و دانشجویان ایرانی در عمل می بینند که  به دانش پاداشی داده نمی شود. افرادی از نظر اقتصادی- اجتماعی موفق اند که دارای ارتباطات ویژه ای هستند. به علاوه اطاعت، چاپلوسی و تملق راهکارهای مناسبی برای ورود به روابط سودآور است تا انتقاد، نوآوری و خلاقیت. جوانان ما قواعد بازی را می آموزند. زمانی که دانش، مهارت و سرمایه انسانی نقش موثر و تعیین کننده ای در فرایند تولید ثروت ایفا نمی کند، شرایطی که اکثر کشورهای در حال توسعه، به ویژه کشورهای صادرکننده منابع طبیعی از جمله ایران، در آن گرفتار شده اند و درآمدهای حاصل از صادرات منابع طبیعی مانند نفت عامل اصلی رشد اقتصادی است، نظام آموزشی نمی تواند معجزه کرده و ساختارهای اقتصادی - اجتماعی را متحول کند. این وضعیت در نظریه نفرین منابع انعکاس یافته است.برخی کشورهای موفق آسیای جنوب شرقی از جمله کره و تایوان نیز با مشکلات جدی در نظام آموزشی مواجه هستند. فشار خانواده ها بر دانش آموزان برای حضور در کلاس های مختلف کمک آموزشی و تلاش برای ورود به دانشگاه های برتر از سنین پایین آغاز می شود. ولی این نظام آموزشی به ناکارآمدی اقتصادی منجر نشده است. عامل موفقیت کشورهای جنوب شرقی آسیا شکل گیری نهادهایی بوده که به قول نورث به فعالیت های مولد پاداش داده اند. افراد کارآمد را برکشیده و رشد دانش را در عرصه های مختلف اقتصادی به خدمت گرفته اند. بنابراین جوانان در این کشورها قواعد بازی را فراگرفته اند. برای اینکه موفق شوند باید خوش فکر، خلاق، توانمند و سخت کوش باشند نه متملق و مطیع. تا زمانی که اقتصاد متکی بر رانت حاصل از توزیع درآمدهای نفتی است و رابطه با افراد قدرتمند مهم ترین عامل موفقیت، نمی توان به جوانان در کلاس های درس آموخت که کسب دانش و مهارت زندگی آنان را متحول می کند؛ کسی باور نخواهد کرد.
                