شنبه ۹ آذر ۱۳۹۸
-----------------------------------------
حرف اول
-----------------------------------------
عربستان، همچنان علیه ایران
-----------------------------------------

                    تکرار مواضع خصمانه عربستان علیه ایران در نشست هفته گذشته کابینه این کشور، معادلات پیچیده میان این دو کشور مهم خاورمیانه را بار دیگر نشان داد. نیم نگاهی به مسائل سعودی ها با ایران پس از پیروزی انقلاب، شاید فضا را تا حدی روشن کند. پس از پایان جنگ تحمیلی و با شروع حمله عراق به کویت، صدام که خود را ژاندارم کشورهای عربی در برابر ایران عنوان می کرد، با کشورهای عربی درگیر شد و آن افسانه به پایان رسید. عربستان در طول جنگ ناجوانمردانه علیه ایران، از حامیان اصلی صدام بود و منابع مالی کافی را در اختیار این کشور قرار می داد. پس از حمله صدام به کویت، لحن مسئولان وقت سعودی در قبال ایران تغییر کرد و نوعی تجدیدنظر در شیوه ارتباط با ایران، از سوی آنان رخ داد. عربستان زمانی به سوی ایران آمد که کویت به اشغال صدام درآمده بود و خاندان سعودی نگران این بود که هدف بعدی صدام باشد. این روند تا اواسط دهه 80 شمسی ادامه داشت. تنش در روابط ایران و عربستان زمانی رخ داد که عربستان احساس کرد محیط سیاسی جدید عراق پس از سقوط صدام، به جمهوری اسلامی نزدیک تر است و موازنه منطقه ای بر هم خورده است. ایجاد موازنه در برابر ایران، نیاز به اقدام داشت و آنها هدفی به نام سوریه را انتخاب کردند. حمایت لجستیکی ترکیه و پشتیبانی سیاسی آمریکا باعث شد نیروهای مورد حمایت سعودی، وارد درگیری با دولت سوریه شوند. در این حوزه، نتیجه ای جز ناکامی برای عربستان به دست نیامد؛ هرچند زیرساخت های سوریه آسیب جدی دید و غیرنظامیان بسیاری جان خود را از دست دادند. پس از آن، عربستان سراغ یمن رفت و در یمن نیز نتیجه ای برای این کشور و چند کشور عربی همراه عربستان به دست نیامد. آنها در حوزه اقتصادی هم بی کار نبودند. قطر هدف عربستان و چند کشور عربی همسو با سیاست های سعودی قرار گرفت اما در این مورد هم موفقیتی به دست نیامد. عربستان از همان زمان تاسیس در زمان عبدالعزیز آل سعود روحیه و اهداف هژمونی داشت و در نجد به شرق عربستان حمله کرد و بعد از آن غرب عربستان و شهرهای مکه و مدینه را اشغال کرد و تا جنوب عربستان در نزدیکی نجران و جیزان متوقف شد... 
چون نتوانست یمن را اشغال کند و عبدالعزیز ناچار به عقب نشینی از یمن شد. این روحیه توسعه طلبی هنوز هم در عربستان وجود دارد.
سعودی ها در لبنان و برخی کشورهای آفریقایی یا حتی پاکستان نیز به همین شیوه عمل می کنند و تا حدودی این اهداف را به پیش برده اند. این گونه رویکرد توسعه طلبانه عربستان با روی کارآمدن ترامپ اوج گرفته و رهبران ریاض، آمریکا را حامی خود در اهداف منطقه ای می بینند. اتکای عربستان به بیرون مرزها چالش هایی برای سعودی ها دارد و معلوم نیست حمایت آمریکا از عربستان در دوران پس از ترامپ چگونه خواهد بود؛ همان گونه که بن بست نتانیاهو برای تشکیل کابینه در رژیم صهیونیستی نیز برای عربستان دردسرساز شده است. عربستان پس از این ناکامی ها، ایران را عامل به نتیجه نرسیدن اهداف خود می بیند. میان دیدگاه ها و رویکردهای عربستان و ایران تفاوت جدی وجود دارد. در حالی که عربستان به دنبال تغییر حکومت در ایران یا تجزیه ایران است، ایران در مقابل عربستان خواستار سرنگونی دولت یا تجزیه این کشور نیست. سیاست اصولی و رسمی جمهوری اسلامی، ایجاد آرامش و ثبات در منطقه است و رشد منطقه را در همین حفظ آرامش و تداوم ثبات می بیند. درعین حال ایران اگرچه به دنبال جنگ نیست اما نشان داده از جنگ نیز هراسی ندارد. این معادلات مربوط به اجماع کلی در نظام است و قائم به جناح بندی خاصی در ایران نیست. در شرایط فعلی منطقه، تنها راه عربستان نیز بازگشت به عقلانیت و یافتن نکات مشترک در منطقه با دیگر کشورهاست. نه ایران می تواند عربستان را تغییر دهد و نه عربستان می تواند ایران را تغییر دهد بلکه این دو کشور باید باهم همکاری کنند و مسائل خود را حل کنند. سران سعودی باید بدانند جهان در حال تغییر و انتقال از یک وضعیت به وضعیت جدیدی است؛ دوران گذار به یک نظام جدید شکل نگرفته که هنوز مشخص نیست چه سمت و سویی خواهد داشت. برای نمونه قدرت و ثروت از آمریکا در حال جابه جایی است و حتی دلار، سیطره گذشته را ندارد. این جابه جایی باعث می شود کشورهایی که زیر چتر قدرت ها بودند، تغییر شکل بدهند. برخی کشور ها تمایل دارند نقش و قدرت خود را توسعه داده و به مناطق دیگر بروند. در اینجا ظهور و بروز قدرت های منطقه ای به چشم می آید. نتیجه گذار در منطقه موجب شد تا ایران با پیروزی انقلاب از زیر چتر آمریکا و با فروپاشی شوروی از محدودیت های آن خارج شود. این واقعیتی است که هیئت حاکمه جدید سعودی، بر خلاف پادشاه قبلی، تمایلی به درک آن نشان نمی دهد و تداوم چالش آفرینی برای ایران، از این منظر قابل ارزیابی است.
                