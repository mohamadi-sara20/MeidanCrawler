یک‌شنبه ۲۳ تیر ۱۳۹۸
-----------------------------------------
سرمقاله
-----------------------------------------
شرایط ایران؛ ایستاده در غبار
-----------------------------------------

                    چند روز پیش در سرمقاله روزنامه «شرق» مطلبی با عنوان «رئیس جمهور چه کند»، منتشر شد که در آن نویسنده مطالب مفیدی را به عنوان اولویت های دولت تشریح کرده بود. از آنجاکه اولویت های دولت از اولویت های نظام جدا نیست، لازم دانستم نگاهی دیگر بر اولویت هایی که به هرحال در کشور ما وجود دارد، بیندازیم؛ باشد که بتوان طرح جامعی که مورد نیاز کشور است، تدوین و اجرا کرد.
قبل از هر چیز باید نگاهی به شرایط وجودی کشورمان در میان جمع کشورهایی که می توانند تاثیرگذار باشند، بیفکنیم و روابط و نسبت های خود را با آنان بسنجیم؛ زیرا بدون اتخاذ تصمیم درباره چگونگی رابطه با آنها به هیچ عنوان نمی توانیم برای داخل سیاست گذاری اقتصادی، فرهنگی و سیاسی کنیم. ابتدا نگاهی به خود بیندازیم. ما کشوری هستیم که از دیرباز شعار «هنر نزد ایرانیان است و بس» را سرداده ایم و به خود تلقین کرده ایم باهوش ترین مردمان هستیم و صدالبته که هر دو گزاره اشتباه است. ولی با حدوث انقلاب اسلامی بر این باوریم که هرکجا مسلمانی فریاد کمک سر داد، موظف به کمک به او هستیم (حال بماند مسلمانان سین کیانگ و کشمیر و برمه و البته قاطبه مسلمانان دنیا نیاز به کمک دارند). علی الاصول به دلیل موضعی که درباره فلسطین داریم، با تبلیغات زر و زور و تزویر حکام عرب و صهیونیسم و نشر شیعه هراسی، به عنوان یک تهدید برای حکومت های منطقه مطرح هستیم. فراموش نکنیم چه بخواهیم چه نخواهیم، آنها ما را یک مانع تصور می کنند و به این زودی و به سادگی این تصور را از دست نمی دهند. حکام عرب که نوعا تفاوتی با هم ندارند. دیگران را هم اندکی به چشم آوریم. تکلیف آمریکا که روشن است؛ اگر هم خوی سبعیت نداشت، وقتی 40 سال مرگ بر آمریکا بی وقفه از ما شنیده است، این شیوه تعرض در او ایجاد می شد. اروپا هم که کاسب کار خود است و مقام معظم رهبری هم بین آنها و آمریکا تفاوتی نمی بینند. می ماند روسیه که هم تزارهایش مجلس ما را به توپ بستند و سرزمین و زمین های ما را گرفتند و علیه مردم ما جنایت کردند و هم کمونیست هایش با توده ای ها به خیال خود دین زدایی و خدازدایی کردند و همراه آن در شرف بلعیدن آذربایجان بودند و هم نوتزار آنها (یعنی پوتینیسم) باوجود برخی همکاری های تاکتیکی و سود کلان از رابطه با ما با اجماع در شورای امنیت قطع نامه ها را تصویب کرد. کشور چین هم که همراه بقیه علیه جمهوری اسلامی به قطع نامه رای مثبت داد و در مبادلات تجاری باوجود سود بسیار گربه رقصانی می کند و هرگز تجارت هزار میلیاردی با آمریکا و ده ها چاینا تاون (شهرچینی) در آمریکا را از دست نمی دهد. از همسایگان چیزی نگوییم، بهتر است. پس مصداق «ایستاده در غبار» ایران است؛ مانند تک درختی در برهوت که تنها راه بقای آن ریشه های عمیق در خاک است. مولا علی (ع) می فرماید من مانند آن تک درخت در بیابان هستم. اگر این را باور کنیم، آنگاه می توانیم اولویت های خود را روی کاغذ آوریم. اما ظاهرا هیچ کدام از دولت های ما (به جز دولت دفاع مقدس و شهید رجایی) بر این باور نبوده و نیستند. البته نه تنها دولت های ما چنین نمی اندیشند بلکه تقریبا همه آنان که تریبون دستشان است، به مردم نوید اقتصاد بهتر، سفره گسترده تر و معیشت بهتر را داده و می دهند. یعنی هیچ تصوری از تک درخت و ایستاده در غبار ندارند. به خاطر دارم در دوران دفاع مقدس فردی میکروفون در دست گرفته بود که ای مردم، ناراحت نباشید؛ جنگ به زودی تمام می شود و مثل گذشته می شود. هرچند ممکن است این حکایت صرفا طنز باشد اما از یک حقیقت جاری در جامعه حکایت می کند. در دوران مناظرات تلویزیونی ریاست جمهوری دوازدهم گفتم یارانه ها را به جز برای محرومین واقعی قطع می کنم. برخی گفتند مردم شورش می کنند و برخی در دولت آقای روحانی هم در توجیه قطع نشدن یارانه ها همین را گفتند. وای به حال مسئولانی که دیدگاهشان نسبت به مردم چنین است و وای بر مردمی که به خاطر ماهانه 44هزار تومان بخواهند شورش کنند. ایران کشوری بالقوه ثروتمند است اما با فروش ثروت های طبیعی اداره شده است؛ حال بماند که چگونه!
مذاکره نکردن با آمریکا (به حق، زیرا آمریکا مذاکره را ترک کرده است نه ما که آنها باید برگردند و جبران مافات بکنند)، دنباله روی اروپا  از آمریکا، مشی کاسب کارانه چین و روسیه، احتمال تصویب نشدن FATF و قطع کامل روابط بانکی با دنیا از یک طرف و ناهماهنگی دستگاه های اداری داخلی به علاوه رانت خواری ها و فسادها حاکی از وضع کنونی و چشم انداز آینده است. اگر اینها پذیرفته شود، می توان اولویت ها را به رشته تحریر درآورد. البته بسیار بعید است و زمان های گذشته نیز نشان داده باوجود همه شعارها، باور نداریم که «غبار» است و باید در آن«ایستاده» باشیم. بالعکس امیدی واهی داریم که سیستم اجتماعی ما تقلیدی از لیبرالیسم و نئولیبرالیسم و البته از نوع مصرفی و نه تولیدی باشد و به همین دلیل هرچه بیشتر امکانات کشور صرف مصرف مردم می شود. مصرف بی رویه برق، آب، گاز و بنزین فقط نمونه ای از این اشتهای مردم به چراغ سبز مسئولان است و شاید همین امر دولت های بالقوه و بالفعل متخاصم را امیدوار به تسلیم و سازش ایران می کند. اگر بپذیریم «ایستاده در غباریم» باید لوازم این ایستادگی را فراهم کنیم. اگر در موضع گیری ها صادق هستیم، باید طرحی نو دراندازیم و مردم را به صورت بسیار شفاف با وضع آینده یعنی کار فراوان، بهره مندی کمتر و رفاه پایین تر و صدالبته رفع محرومیت محرومان واقعی آگاه کنیم. به هرحال با فرض قبول «ایستاده در غبار» اولویت ها را می توان به شرح زیر نوشت. طبیعی است ردیف ها قابل تغییر بوده و برخی موارد از قلم افتاده باشد. آنچه می آید وحی منزل نیست اما علی القاعده به کار می آید:
1-  اولویت حفظ ایران است. حفظ ایران در اینجا یعنی حفظ سرزمین ایران با تمام مشخصات جغرافیایی و سرزمینی آن. در 40 سال اخیر با فداکاری رزمندگان و خون شهدا مرزهای ایران زمین حفظ شده و با تلاش و پایمردی جهادی کارشناسان مهندسی رزمی کشورمان توانایی های بازدارنده دفاعی قابل توجهی حاصل شده که می تواند در دفاع از ایران به کار آید. فراموش نکنیم در دوره قاجاریه و سلطنت فتحعلی شاه با برآورد ناقص و ضعیف و شروع جنگ با روسیه تزاری سرزمین قفقاز از دست رفت و قرارداد ننگین ترکمانچای منعقد شد. حداقل این قرارداد می تواند سرمشقی باشد برای تجهیز قوا و اجتناب از برآورد ناقص نیروی دشمن. رزمندگان دلاور ما با نثار خونشان مصداق «چو ایران نباشد تن من مباد» شدند. اخیرا آقای قرائتی گفته اند «چو ایران نباشد تن من مباد» نادرست است؛ بله باید گفت چو حق نباشد تن من مباد. جمله اخیر ایشان درست است اما «حق» امری انتزاعی است و هر کس به ذهن خود آن را ترجمه می کند. نباید این چنین گفت. دفاع از سرزمین حداقل یکی از موارد حق است. حفظ ایران به حفظ سرزمینی، مرزی و امنیت داخلی آن خلاصه نمی شود. سرزمین ایران شامل هوا، کشتزارها، مراتع، کوه ها، رودخانه ها، دریاچه ها، جنگل ها، باغات، معادن نفت و گاز و فلزات و سنگ هاست. در طول سالیان دراز همه این منابع را صرف خودمان کرده ایم و به مثابه کالای یک بار مصرف آنها را به کار برده، تخریب کرده و در آستانه نابودی قرار داده ایم. مام میهن آسیب دیده نمی تواند متضمن زندگی مردم درون آن باشد. چرا باید در حالی که امکانات کامل تغذیه مردم کشورمان وجود دارد، گندم، برنج، شکر، علوفه و... از خارج وارد کنیم. وقتی «ایستاده در غباریم»،  کشتی های ما توقیف می شود و مراودات بانکی ممکن نیست، چرا امکانات داخلی را به کار نگیریم؟ وقتی موشکمان می تواند پهپاد را در فاصله زیاد سرنگون کند، چرا نتوانیم با تکنولوژی جدید گندم، شکر، برنج و تخم مرغ کافی تولید کنیم. طبیعی است با این کشاورزی قرون وسطایی باید همچنان به دنبال خرید از کانادا، فرانسه، روسیه و شاید عربستان و... باشیم. چرا حرکت بسیجی را در راستای حفظ سرزمینی و تولید مدرن کشاورزی به کار نگیریم. تا وقتی چنین نشویم، آنها می دانند که محتاج آنان هستیم و از موضع قدرت سخن می گویند.
2- دوم، تامین حداقل شرایط زندگی برای مردم براساس رفع مشکل نیازمندان، محرومان و اقشار ضعیف جامعه است. همچنان که با وجود اقدامات انجام شده این مسئله نتوانسته حل وفصل شود و نیاز به ارائه سیستمی جامع برای تامین حداقل ها دارد. برعکس دولتمردان، حکمرانان و کسانی که تریبون در دست دارند، با وجود این نتوانستن ها همواره یا وعده معیشت بهتر به مردم داده اند یا از دولت طلب معیشت بهتر برای مردم کرده اند در حالی که خوب می دانند با محاصره اقتصادی و کم شدن توانمندی مالی و ارزی دولت معیشت بهتر برای قاطبه مردم ممکن نیست و طبعا همه فشارها بر مردم می آید. جای تعجب است که عالم فرزانه ای مانند آیت الله جوادی آملی می فرماید نباید این فشارها به مردم وارد شود. طبیعی است که وقتی مشکل محاصره اقتصادی، عدم درآمد نفت و... وجود دارد تنها قاطبه مردم هستند که متحمل فشار می شوند. مگر سیستمی دیگر در جامعه وجود دارد که آنها متحمل فشار شوند؟
 بدیهی است که این فشار بر برخی دهک های جمعیتی بسیاربرخوردار تاثیر نمی گذارد ولی آیا می توان همه فشارها را به این گروه ها وارد کرد؟
3- سوم، کارایی و هماهنگی دستگاه های اداری اعم از نظامی و غیرنظامی و تضعیف نکردن یکدیگر است. متاسفانه در شرایط فعلی توسط برخی سایت ها و نشریات داخلی وابسته به نهادها رئیس جمهور، دولت و وزرا خائن خوانده می شوند و هرچه ناسزاست بر آنها وارد دانسته می شود. اقدامی که هرگز مورد تایید مقام معظم رهبری نیست. دولت نیز هر از چند گاه گوشه و کنایه هایی می زند. از طرف دیگر دستگاه های دولتی مانند گمرک، دارایی، سازمان برنامه و بودجه و تامین اجتماعی هر یک کار خود را می کنند و به برایند کارها توجه ندارند؛ به همین دلیل است که به طور مثال در گمرک میلیون ها تن کالا انبار می شود و ترخیص نمی شود. تصمیمات خلق الساعه و ابتکاری هم که هیچ پایه و اساسی ندارد ازجمله این مسائل است. اختراع ارز توافقی، نیمایی، معافیت صادرکنندگان یک میلیون دلاری و دیگر مسائل ابتکاری و اختراعی خدشه بزرگی بر پیکر اقتصاد کشور وارد کرده است.
4- چهارم، اعتماد به مردم و سپردن کار به مردم است. از نظر برخی دولتمردان، مردم فقط حلقه ای از نزدیکانشان هستند و سایرین یا نمی فهمند یا قابل اعتماد نیستند و در تصمیم گیری ها نمی توانند به درستی عمل کنند. امروز بحران اعتماد به مردم و شفاف سخن گفتن با مردم وجود دارد. بی گمان اگر با مردم به درستی سخن بگوییم و مشکلات و مسائل کشور را برای آنها بازگو کنیم، مردم همراهی می کنند ولی گویا از مردم می ترسیم و فقط می خواهیم سخن امیدوارانه بیان شود در حالی که پس از اندکی مشت گوینده و وعده دهنده باز می شود. مگر قرآن نفرموده «چرا کاری را که نمی توانید انجام دهید اظهار می کنید». در سپردن کار مردم به مردم مثالی می آورم. در سال های 59 تا 63 که مشکلات متعددی در اداره کارخانجات از قبیل تخصیص ارز، کنترل قیمت و... داشتیم، در وزارت صنایع 36 تشکل تخصصی از صاحبان صنایع تشکیل شد و ایشان در مورد رشته تخصصی خود سیاست گذاری می کردند و توسط معاون تخصصی وزیر و وزیر صنایع به اجرا گذاشته می شد. هم آنها به کار خود وارد بودند و غبطه صنعت مورد نظر را با رعایت مشکلات دولت مورد نظر قرار می دادند و هم مسئولان وزارت در تصمیم گیری به انحراف نمی افتادند. امروز صنعت، کشاورزی و خدمات ما دچار بحران تصمیم گیری افرادی است که در زندگی خود حتی یک مغازه کوچک را اداره نکرده اند. اینها چهار اولویت قابل ذکر است و طبیعی است با درک شرایط آینده کشور و با اعتقاد به «ایستادن در غبار» و امیدنداشتن به رابطه با بیگانگان (که البته رابطه منطقی و دوسویه را نباید نفی کرد) می توان در جهت توانمندی کشور حرکت کرد و صدالبته پدیده هایی مانند گردشگری می تواند برای اقتصاد کشور و مبارزه با بی کاری و ایجاد اشتغال بسیار موثر باشد اما در زمان محاصره اقتصادی و رابطه های نه چندان مطلوب و عدم اعتقاد داخلی، آیا می توان روی آن حساب کرد؟
                