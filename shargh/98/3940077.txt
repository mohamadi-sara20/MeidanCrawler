سه‌شنبه ۸ مرداد ۱۳۹۸
-----------------------------------------
یادداشت
-----------------------------------------
چرا ارز ارزان می شود کالا نه؟
-----------------------------------------

                    یکی از مهم ترین موضوعات اقتصادی مورد بحث این روزها حتی در کوچه و بازار ، موضوع کاهش نیافتن قیمت کالاها با وجود کاهش قیمت دلار و سایر ارزهای خارجی است. موضوعی که اگر به درستی تبیین نشود، می تواند به شکل گیری موج ضد تولیدی در کشور و مزاحمت های بیش از پیش برای بنگاه های صنعتی بینجامد. تا همین جای کار هم عجالتا قضیه به تشویق بانک مرکزی برای موفقیت در کنترل نرخ ارزهای خارجی و فشار و محاکمه رسانه ای وزارتخانه ها و دستگاه های مسئول تولید کالاهای مورد نیاز جامعه به سبب کاهش نیافتن قیمت ها منجر شده است و همان طورکه عنوان شد بیم آن می رود این حرکت به برخوردهای تعزیراتی با بنگاه های تولیدی گسترش یابد. در این میان دفاع نامناسب دستگاه های مسئول در دولت از این وضعیت به سبب شاید ضعف در شناخت و تحلیل  درست این مسئله اقتصادی به این مشکل دامن زده است.واقع آن است که در باور عام رابطه تورم با نرخ ارز رابطه یک به یک است، چنان که گرانی کالاها ناشی از افزایش نرخ ارز است؛ بنابراین با توجه به روند کاهشی نرخ ارز (البته با اما و اگرهایی چراکه در بعضی کالاها اتفاقا با تغییر نوع ارز از دولتی به نیمایی، ارز گران هم شده است و...)، قیمت کالاها نیز باید به تبع این باور کاهش یابد و حال که چنین نشده است، پس... . درحالی که رابطه صحیح و علمی این مسئله، مرتبط بودن تورم با نقدینگی است؛ چنان که اولا تورم، پدیده ای پولی و مالی و ناشی از سیاست های انبساطی و حجم نقدینگی و کسری بودجه دولت است. ثانیا ارزش پول ملی در مقابل ارزهای خارجی نیز تحت تاثیر همین فضای تورمی قرار دارد؛ در نتیجه افزایش نرخ ارز معلول و نه علت تورم است. در واقع «نرخ ارز یک متغیر اقتصاد کلان است که تحولات بازارهای مختلف اقتصاد در آن ظاهر می شود و همچنین ارز به عنوان یک دارایی جایگزین پول به حساب می آید». مشکل آنجا بروز می کند که با توجه به اینکه دولت ها در ایران به عنوان بزرگ ترین عرضه کننده ارز در دوره های مختلف در این بازار مداخله کرده و با عرضه بالای ارز، قیمت آن را کاهش داده اند و به این ترتیب حجم بیشتری از کالا وارد کشور شده است، این تصور ایجاد شده که این نرخ ارز است که قیمت کالاها را بالا و پایین می برد و تعیین می کند و  نه حجم پول و نقدینگی! چنین باور نادرستی، این امکان را فراهم می کند که باب برخورد با تولیدکنندگان و توزیع کنندگان کالا به بهانه گران فروشی گشوده و وضع تولیدکنندگان از این هم که هست بدتر شود. آخرین گزارش بانک مرکزی از حجم 1888 هزار میلیارد تومانی نقدینگی تا پایان سال گذشته و رشد 23 درصدی آن حکایت دارد. رقمی که قاعدتا اکنون باید از 2000 هزار میلیارد تومان گذشته باشد و مقدار مطلق افزایش آن در سال جاری بیش از کل حجم نقدینگی موجود در اقتصاد تا پایان سال 1391 باشد(دکتر نیلی- 10/1/98).  از اقتصادی که این حجم از انباشت نقدینگی در آن وجود دارد و روزانه حدود هزارو 300 تا هزارو 500 میلیارد تومان به این میزان اضافه می شود، طبعا نمی توان انتظار کاهش تورم و قیمت کالاها را داشت، حتی اگر با روش های مختلف (انبساط عرضه و انقباض تقاضا، خروج بازیگران بزرگ از بازار، فروشنده شدن بازیگران خرد و افزایش چراغ خاموش سود بانکی و...) قیمت ارز را پایین بیاوریم. در واقع  انتظار کاهش سطح عمومی قیمت ها به صرف کاهش نسبی نرخ ارز، در وضعیت تورم بیش از 40 درصدی کنونی و پیش بینی همین ارقام تا پایان سال، انتظار معقولی نیست. برای کاهش سطح عمومی قیمت کالاها و خدمات یعنی تورم، علاوه بر حل بحران های سیاسی و گشایش در ارتباطات جهانی و بالطبع افزایش توان ارزآوری کشور، در شرایط حاضر باید برای کاهش میزان نقدینگی و هدایت آن به سوی کارهای مولد اقدام کرد. مقصر و گران فروش جلوه دادن متولیان تولید و صنعت و تولیدکنندگان و اختصاص تسهیلات ارزان قیمت به این حوزه ها یا  بگیر و ببند آنها به بهانه افزایش قیمت محصولات، راه حل اصولی و اقتصادی نیست. این روش ها جز به ضرر تولید و افزایش رکود و به نفع نظام چندقیمتی و گسترش فساد و رانت نخواهد بود.
                