شنبه ۶ مهر ۱۳۹۸
-----------------------------------------
یادداشت
-----------------------------------------
تلخی اتلاف استعدادها شبیه اتلاف منابع
-----------------------------------------

                    باغ سرسبزی را تصور کنید که هر سال در موعد مقرر میوه می دهد. ممکن است با این محصول سه برخورد متفاوت بشود: محصول برداشت می شود و با قیمت جاری به فروش می رسد یا با طی کردن فرایند فراوری و بسته بندی با ارزش افزوده بالاتر به بازار عرضه می شود یا تدبیری برای برداشت به موقع وجود ندارد و محصول پای درختان می ریزد و از بین می رود. ناگفته پیداست که در روش دوم بیشترین درآمد کسب می شود و در صورت انتخاب روش سوم، نباید زمین و زمان یا تقدیر را مسبب فقر صاحبان باغ دانست.
مشابه این ماجرا هر سال در جامعه ما و در عرصه آموزش اتفاق می افتد. جوانان و نوجوانان مستعد با برخورداری از کمترین امکانات آموزشی وارد میدان رقابت و کسب علم می شوند؛ اما جامعه از این ظرفیت و توان کمترین بهره را می برد، زیرا نظام آموزشی و اداری کشور با محدودکردن این استعدادها صاحبانشان را به افرادی سرخورده و مایوس مبدل می کند یا آنان را وادار می کند از سر ناچاری اقدام به جلای وطن کنند و کشورمان از توان فکری و نبوغشان بی بهره بماند. امکانات آموزشی کشورمان محدود است و مهم تر از آن اینکه همین امکانات محدود به صورتی بسیار نابرابر بین مناطق مختلف توزیع شده است، به گونه ای که در برخی مناطق دورافتاده دانش آموزان حتی فضای آموزشی مناسبی هم ندارند. بااین حال همواره شاهد درخشش ستارگانی هستیم که با همین امکانات ناچیز خود را بالا می کشند و در مسابقات علمی می درخشند و اسباب تفاخر متولیان امر را فراهم می آورند.
چنین درخشش هایی هرچند در کوتاه مدت ناظران دلسوز کشور را خوشحال و امیدوار می کند، اما برای درک بهتر مسئله باید وضعیت ستارگانی را بررسی کرد که مثلا دو یا سه دهه پیش درخشیده اند. باید ببینیم آیا جامعه ما توان آن را داشته است که صاحبان استعدادهای برتر در چند دهه گذشته را به اوج برساند و از قابلیت های آنان برای رسیدن به اهداف توسعه و شکوفایی علمی بهره بگیرد؟ یا اینکه آن نخبگان را با تحدید نظام یافته استعدادهایشان به افرادی هم سطح با عموم افراد جامعه مبدل کرده یا موجبات مهاجرتشان به خارج از کشور را فراهم آورده است؟
به راستی ایران با این باغ حاصل خیز و پرمحصول خود چه می کند و تا چه میزان از این ثروت بزرگ و ارزشمند بهره می گیرد؟ آیا شیوه های سیاست گذاری و اجرائی، توان برداشت اصولی و به اصطلاح ایجاد ارزش افزوده بالاتر را به ما می دهد یا مصداقی از شیوه سوم برخورد با همان باغ مورد اشاره در ابتدای یادداشت است؟ 
این عملکرد نامطلوب از یک سو ناشی از ضعف بنیادین نظام آموزشی است که توان برکشیدن و پروبال دادن به توانایی ها را ندارد و بخش مهمی از آنچه را تحویل گرفته، تخریب می کند. 
از سوی دیگر سیاست های تبعیض آمیز در عرصه تخصیص فرصت های شغلی و آموزشی نیز به عنوان مکمل نقش تخریبی نظام آموزشی، باقی مانده این محصول ارزشمند را تخریب می کند. وقتی به گفته متولیان امر درصد قابل توجهی از فرصت های آموزشی به صورت انواع سهمیه ها به افراد خاص واگذار می شود، یا نورچشمی ها فرصت بیشتری برای تصاحب پست های «مرغوب» پیدا می کنند، از همان ابتدا صاحبان استعدادهای برتر این پیام را دریافت می کنند که برای رشد علمی و کسب موقعیت مناسب اجتماعی باید برای خود «فکر دیگر»ی بکنند. نتیجه اصرارورزیدن به تداوم چنین روش های نادرستی، محدودکردن استعدادها، فرار مغزها و رواج ناامیدی و افسردگی در بین نسل جوان بوده است.
در نگاهی عمیق تر برخورد جامعه با همه فرصت ها و ثروت های خویش این گونه است. در عرصه کشاورزی با بهره برداری بی رویه از منابع آب و خاک و تاراج ذخیره آب های زیرزمینی یا تخریب مراتع و جنگل ها، تولید محصولاتی انجام می شود که بخشی نه چندان اندک از آن به ضایعات مبدل می شود و البته بقیه هم با کمترین درجه فراوری و گاه به صورت فله روانه بازارهای صادراتی می شود. در عرصه صنعت نفت نیز در دهه های گذشته به دلیل پایین بودن سطح فناوری پالایشگاه ها، بخش زیادی از نفت خام به نفت کوره با ارزشی کمتر تبدیل می شده! یا در سایه رقابت سیاسی مخرب فرصت بهره برداری از ذخایر مشترک با همسایگان یا بهره برداری از تمام ظرفیت منابع از دست رفته است. با تحلیل و بررسی عمقی هرکدام از این مظاهر ناکارآمدی می توان به این برداشت رسید که گویا متولیان امر و صاحب منصبان و دست اندرکاران کشور از الگوی مناسبی برای اولویت بندی معضلات جامعه استفاده نمی کنند و گاه به دلیل عنایت به مسائلی که در درجه چندم اهمیت قرار دارند، از بذل توجه به اصلی ترین گرفتاری ها غافل می مانند.
بارزترین مصداق این اولویت بندی نادرست، توجه رئیس دولت نهم به مبحث مدیریت جهانی است. در شرایطی که امور داخلی کشور نیازمند تدابیر ویژه بود، ایشان مدعی ارائه الگویی کارآمد برای مدیریت جهانی شد. 
بی تردید همه فرصت ها و ثروت های کشور، ارزشمند و شایسته توجه هستند و باید برای بهره برداری درست و کارآمد از آنها اندیشه کرد، اما در این میان ظرفیت نخبگان خواه بالفعل و خواه بالقوه اهمیت به مراتب بیشتری دارد. ایران امروز تا زمانی که برنامه ای مدبرانه برای بهره مندی از تمام ظرفیت نخبگان خود به کار نگیرد، جایگاه مطلوب و مناسبی در سلسله مراتب اقتصاد و سیاست جهانی نخواهد داشت. البته ناگفته پیداست تدوین چنین برنامه ای در گرو بازنگری در نظام اولویت بندی مسائل و مشکلات و توجه به اولویت و ضرورت رشد اقتصاد ملی است.
                