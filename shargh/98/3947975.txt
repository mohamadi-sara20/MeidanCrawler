دو‌شنبه ۲۸ مرداد ۱۳۹۸
-----------------------------------------
یادداشت
-----------------------------------------
غدیر خم و اتحاد مسلمانان
-----------------------------------------

                    واقعه غدیر و مجموعه حوادث و رویدادهای پیش و پس از آن را باید به صورت یکپارچه و یک منظومه دید. این رویداد، فقط ناظر بر یک حدیث نیست که برخی فقط بخشی از آن را بررسی کنند. نخست باید دانست در وقوع «غدیر خم» تردیدی وجود ندارد و منابع شیعه و سنی آن را تایید کرده اند. پیامبر اسلام (ص) در جریان حجه الوداع، آموزه های دینی و دوره 23ساله بعثت خود را با مسلمانان مرور کرد. در هریک از فراز های این یادآوری، از ایشان می پرسید که «الا هل بلغت» (آیا من آنچه را وظیفه ام بود به شما ابلاغ کرده ام؟) و مسلمان هم در جواب ایشان می گفتند «بلی بلغت یا رسول الله» (آری ای رسول خدا، ابلاغ کردی). با اتمام حج و در زمان بازگشت مسلمانان، در محل جعفه یا غدیر، پیامبر در حال جداشدن از مسلمانان و حرکت به سمت مدینه بود که این آیه نازل شد: «یا ایها الرسول بلغ ما انزل إلیک من ربک و إن لم تفعل فما بلغت رسالته و الله یعصمک من الناس إن الله لا یهدی القوم الکافرین» (مائده، 67) (ای پیامبر آنچه از جانب پروردگارت به سوی تو نازل شده، ابلاغ کن و اگر نکنی پیامش را نرسانده‏ ای و خدا تو را از [گزند] مردم نگاه می دارد آری خدا گروه کافران را هدایت نمی کند). این یعنی پس از رویداد مکه و مرور مسائل با مسلمانان، خداوند به پیامبر (ص) می گوید بخشی از آنچه را باید ابلاغ می کرده است، ابلاغ نکرده و اینجاست که پیامبر، خطبه غدیر را ایراد می کند. در این خطبه مسائل مختلفی بیان می شود و می فرمایند همه می دانید خدا مولای من است و من هم مولای شما مومنانم و هرکس که مولای او هستم، از این پس علی مولای اوست. در این خطبه، پیامبر خاتم دستورالعملی برای آینده جهان اسلام تعیین کرده و می فرماید هر نسبتی که من با شما دارم، همان نسبت را 
علی (ع) هم دارد. واضح است که ایشان علاوه بر پیامبری، مدیریت و رهبری سیاسی  جامعه را نیز عهده دار بود. دیدگاه های دیگری نیز درباره واقعه غدیر وجود دارد؛ اما با جمع بندی این مباحث و با درنظرداشتن سخنانی که از قبل بیان شده و رویدادهای قبل و بعد از واقعه، نظر رسول خدا این بود که هر منصب، جایگاه و نسبتی را که با جامعه داشته، به امیر مومنان واگذار کند. هرچند اگر پیامبر (ص)، زنده بود، امام علی (ع) نمی توانست این نسبت را داشته باشد؛ بنابراین هنگامی که پیامبری پایان یافته است، امیر مومنان (ع) نسبت به آن جامعه امام و پیشوایی دارد و می تواند هدایتگر آنها باشد. همچنین اگر پیامبر (ص) رهبری سیاسی آن جامعه را داشته است، امام علی (ع) نیز می توانست رهبری سیاسی آن جامعه را داشته باشد. 
آنچه در تاریخ به وقوع پیوسته و گزارش روشنی از آن وجود دارد، این است که پیامبر در زمان ضرورت و وجود خواست مردم که به مقبولیت عمومی منجر شود، حکومت تاسیس کرد. اگر فرض کنیم این خواست مردمی و موقعیت وجود نداشت، طبیعی بود پیامبر حکومت تاسیس نکند، چون قرار است حکومت بر انسان ها صورت بگیرد و اگر شرایط برای انسان ها فراهم نباشد، در آن صورت حکومت نمی تواند کار خود را به سامان برساند. درباره واقعه غدیر خم، اهل سنت درباره اینکه این واقعه روی داده و چنین خطبه ای بر زبان پیامبر جاری شده، نظر تاییدی داشته و این در همه منابع اهل سنت وجود دارد، هرچند تعداد کمی از منابع نیز نامی از این واقعه نیاورده اند. به هر حال امروز باید از آن به بهترین نحو ممکن برای اتحاد و اتفاق حداکثری میان مسلمانان استفاده کرد و از عوامل تفرقه زا در هر دو سوی ماجرا، پرهیز کرد. نخستین اقدام درباره غدیر خم باید تبیین درست، عالمانه، آگاهانه و مبتنی بر منابع و اسنادی باشد که بتواند حقانیت این موضوع را به زبان، منطق و روش حق اثبات کند. در این صورت طبیعتا گام های بعدی در راستای اتحاد و همسویی فراهم خواهد شد.
                