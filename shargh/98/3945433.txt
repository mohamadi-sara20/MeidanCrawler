سه‌شنبه ۲۲ مرداد ۱۳۹۸
-----------------------------------------
حرف اول
-----------------------------------------
توسعه پایدار شهری ضامن توسعه کشور
-----------------------------------------

                    زیبایی سرمایه گذاری ارزشی در سادگی منطق آن است. این روش سرمایه گذاری بر پایه دو اصل بنا شده است: ارزش دارایی (ارزش ذاتی) و جلوگیری از زیان (حاشیه ایمنی).رویکرد صحیح در بازار سرمایه به این معنی است: هنگامی که مفهوم ارزش ذاتی را به عنوان روشی برای تعیین ارزش شرکت پذیرفتید، از آن برای پیشی گرفتن از بازار بهره ببریم؛ یعنی سهامی را بخریم که به زیر ارزش ذاتی فروخته می شود.اما آیا این تعبیر بازار سرمایه را برای توسعه شهرها نیز می توان به کار برد؟ جواب من بله است. اگر شهر را دارای ارزش ذاتی در درون خود بدانیم پس تعیین ارزش سرمایه گذاری روی شهر و توسعه پایدار اقتصادی شهر نیز می تواند مانند سرمایه گذاری تلقی شود که باید با قانون بازار سرمایه آن را بررسی و تحلیل کرد.پایداری توسعه شهرها چند سالی است که در شهرهای مختلف به ویژه شهرهای توسعه یافته آغاز شده است و هدف عمده آن نیز توسعه شهرها بر مبنای ارزش ذاتی آن است. این در حالی است که با افزایش مشکلات دنیای مدرن، راهکارهای توسعه پایدار در اولویت سیاست های کشورهای توسعه یافته قرار گرفت و کشورهای در حال توسعه هم اکنون در پی اجرای این راهکارها برای حل مسائل مختلف فرهنگی، اجتماعی، زیست محیطی و البته با درنظرگرفتن پیامدهای اقتصادی آن هستند. نباید از یاد برد که فضاهای شهری در طول تاریخ نقش مهمی در زندگی ساکنان آن داشته و به عنوان مرکز ارتباط و تحول در شهرها عمل کرده اند.امروزه این حقیقت آشکار شده است که بدون داشتن شهرهای پایدار، رسیدن به توسعه پایدار و اقتصاد پایدار عملا ممکن نیست، بنابراین توسعه پایدار به میزان وسیعی با شهر ارتباط برقرار می کند. این نقطه هم پوشانی همان جایی است که به ما نشان می دهد چطور شهرها دارای ارزش ذاتی برای سرمایه گذاری هستند. همان گونه که در بازار سرمایه و برای سرمایه گذاری به دنبال این هستیم که ارزش ذاتی را به عنوان روشی برای تعیین ارزش شرکت، سهام، دارایی یا... در نظر بگیریم، پس شهرها با توجه به همین رویکرد بازار سرمایه ارزش ذاتی دارند و سرمایه گذاری در توسعه پایدار شهری، چه از سوی دولت ها و چه از سوی شهروندان، سودی دو جانبه را دربر می گیرد. 
از یک سو روی دارایی با ارزش ذاتی سرمایه گذاری کرده ایم و از سوی دیگر رشد توسعه پایدار شهری، نه تنها به توسعه پایدار اقتصادی شهر منجر می شود بلکه درنهایت این شکوفایی در شهر می تواند به رشد توسعه در تمام ارکان اقتصادی، فرهنگی و اجتماعی کشور منتهی شود.
اما از دلایل عمده این رابطه تنگاتنگ را می توان در توزیع جمعیت، نقش و فعالیت دولت ها در سطوح مختلف و تولید و مصرف کالاها و خدمات دید که اثرات قابل توجهی در رابطه با مسائل اکولوژیکی با سیستم های اقتصادی دارد و یکی از مهم ترین مکان هایی که می توان همه اثرات این چند نمونه مشخص را با هم دید شهرها هستند.
تحولات اخیر و توسعه شهرنشینی و به تبع آن رشد و توسعه کالبدی شهرها مسائلی را در فضای شهری به وجود آورده که نه تنها ساکنان آن، بلکه تمام محیط زیست در معرض عوارض ناشی از آن مورد تهدید قرار می گیرند. حفظ و نگهداری محیط زیست و منابع طبیعی از مهم ترین چالش های بشر در آستانه قرن پیش رو است. این در حالی است که لزوم بهبود سطح استانداردهای زندگی در کشورهای در حال توسعه اهمیت خود را از دست نداده است.
با درک مجموع این شرایط توصیف شده می توان دریافت که توسعه پایدار شهری، یعنی رشد و گسترش همه شرایط و جنبه های مادی و معنوی زندگی اجتماعی، فرایندی است برای بهبودبخشیدن به کیفیت زندگی افراد جامعه؛ فرایندی که کوشش های مردم و دولت را در بهبود اوضاع اجتماعی، فرهنگی، سیاسی و اقتصادی هر محل هماهنگ می کند و مردم را برای مشارکت در پیشرفت ملی توانا می کند. همچنین این مدل از توسعه پایدار در نهایت، در برآوردن احتیاجات محسوس یک جامعه، امنیت ملی، آزادی فردی، مشارکت سیاسی و برابری اجتماعی نقش دارد، در واقع شهرها چنان ارزش ذاتی ای دارند که می توان چنین بیان کرد که یکی از مهم ترین اهداف و معیارهای توسعه پایدار، حفظ و نگهداری طبیعت و اصلاح دیدگاهمان به آن است. توسعه پایدار با توجه به اینکه ریشه های اکولوژیکی، اجتماعی- فرهنگی و اقتصادی دارد، اما با دیدگاهی نسبت به مشکلات آینده انسان معاصر، نقش محیط زیست را آشکارتر می کند و در صورت قبول ابعاد فیزیکی- اجتماعی و فرهنگی شهر و پرداختن به این بسترهای توسعه شهری می توان تبلور فرهنگی جامعه از نظر تولید محیط های شهری ای باشد که پاسخ گوی نیازهای رفتاری و کالبدی جامعه هستند و در واقع رهیافتی هستند به سمت توسعه پایدار شهری.ایجاد شهرهای پایدار همچنین متضمن ایجاد تغییرات عمده در نحوه اداره و مدیریت شهرها و چگونگی اتخاذ سیاست های سرمایه گذاری و تصمیم گیری ها برای آینده شهرها خواهد بود. چنین تغییراتی مستلزم اعمال برنامه های جدیدتر در زمینه بازیافت و کاهش مواد زاید، پایداری و شهر پایدار یک جانشین موجه و معقول برای شهرسازی مخرب قرن بیستم است. از جمله وظایف صاحبان حرفه و رشته شهرسازی است که این دیدگاه های جدید را قوت بخشیده و زمینه های عملی و اجرائی آن را بیابند.
استفاده از انرژی های پاک نظیر خورشید، ترغیب به صرفه جویی در مصرف آب و تدوین سیاست های قیمت گذاری که در برگیرنده هزینه های واقعی زیست محیطی باشد و... از جمله راهکارهای رسیدن به بخشی از الزامات توسعه پایدار شهری است. همچنین اعمال سیاست های مصرفی، متکی بر کاهش ضایعات و تشویق استفاده از کالاهای بادوام تر و پایدارتر، همگی از جمله راهکارهای موثر درکشور های توسعه یافته برای رسیدن به پایداری محسوب می شوند. این کشور ها به توسعه اقتصاد خود بها داده و برنامه ریزی کرده اند و اغلب به دنبال مسیری بوده اند که تعادلی درست در استفاده از منابع زیست محیطی خود به وجود آورند و محیط زیست خود را  حفظ کنند.
                