یک‌شنبه ۹ تیر ۱۳۹۸
-----------------------------------------
یادداشت
-----------------------------------------
سوداگران «معامله قرن»
-----------------------------------------

                    روزهای چهارشنبه و پنجشنبه، پنجم و ششم تیرماه کنفرانسی پرزرق و برق در منامه، پایتخت بحرین، تشکیل شد. صحنه گردان این نمایش جرد کوشنر داماد ثروتمند رئیس جمهوری آمریکا، دونالد ترامپ بود. بر هیچ کس پوشیده نیست و برگزارکنندگان کنفرانس نیز کتمان نمی کنند که هدف این نمایش، معامله و واگذاری حقوق و سرنوشت مردم فلسطین به چند تاجر سودجو و مخصوصا وابستگان به حکومت های حاشیه نشین خلیج فارس است. هسته مرکزی برپاکنندگان نمایش «معامله قرن» جرد کوشنر، جیسون گریبلات و دیوید فریدمن از یهودیان متعصب و دست راستی ترین صهیونیست های یهودی هستند و تا امروز آشکارا با تشکیل دولت فلسطین مخالفت کرده و در هیچ موردی حقوق ملت فلسطین را به عنوان یک حق قانونی، سیاسی و اجتماعی به کلام نیاورده اند. انتخاب این ترکیب از طرف دولت ترامپ و نتانیاهو، نخست وزیر فعلی اسرائیل، در نهایت برای تغییر جهت مسئله فلسطین از مسئله ای سیاسی با ترفندی فریبکارانه به موضوعی مذهبی و اعتقادی است. اینها تفاسیر دلخواه از کتب آسمانی را با استفاده از روایات و تفاسیر گوناگون ملاک عقیده و عمل خود قرار داده اند و تلاش می کنند موضوع تجاوز به حقوق مردم فلسطین از طرف حکام اسرائیل را به اختلاف عقیده و تفاوت های غیرقابل توافق بین مسلمانان و یهودیان تفسیر و برتری نژادپرستانه خود را توجیه کنند و در این راه صهیونیست های مسیحی که قدرت آنها در آمریکا رو به افزایش است، از هرگونه کمک و همکاری با صهیونیست های افراطی و لابی یهودیان آمریکا دریغ نمی کنند. صهیونیست های مسیحی فرقه ای آرمان گرا و آخرالزمانی هستند که ظهور و بازگشت حضرت مسیح را بعد از استقرار دولت یهود در منطقه ای به نام «آرماگدون» با نگاهی آخرالزمانی حتمی و مقدر می دانند و بر پایه همین عقیده خود را موظف به جانبداری و حمایت از بنیامین نتانیاهو و همپالگی او می دانند تا دولت یهودی تا مرحله ظهور آخرالزمان مورد قبول آنها دوام بیاورد.
هم زمان با عقیده خرافی صهیونیست های مسیحی و بعد از حضور نتانیاهو و گروه همفکران او در کابینه اسرائیل به ناگاه شعار کشور یهودی و حق اختصاصی یهودیان در این کشور مطرح شد و تا آنجا پیش رفت که تغییر نام اسرائیل به کشور یهود پیشنهاد شد که البته به نتیجه نرسید و حالا بعد از گذشت بیش از 70 سال دولتمردان اسرائیل و طراحان «معامله قرن» گویا فراموش کرده اند اسرائیل به موجب فصل نامه های شورای امنیت و مجمع عمومی سازمان ملل به وجود آمده و در همان قطع نامه ها رعایت حقوق مردم فلسطین نیز به تاکید آمده است و اسرائیل با حمایت آمریکا و اخیرا شیخ نشین های عرب آن را همواره نادیده گرفته و با مردم فلسطین رفتاری غیرانسانی پیش گرفته اند و اینک شرکت کنندگان در کنفرانس منامه در بحرین گستاخانه به خود حق می دهند بدون حضور نمایندگان مردم فلسطین و با وجود اعتراضات جوانان فلسطینی سرنوشت ملت فلسطین را در واقع معامله بین خود بدانند و درباره آن چانه زنی کنند و آمریکا که از بد روزگار خود را متولی هر آنچه در جهان می گذرد می داند، کارگردانی این نمایش را بر عهده گرفته است و خیال می کنند می توانند با نمایش بی اثر انتقال سفارت آمریکا به اورشلیم و بخشش خودسرانه سرزمین های سوریه در بلندی های جولان به اسرائیل نمایش مسخره «معامله قرن» را به نتیجه مورد قبول خود برسانند و پیداست که با مقاومت مردم فلسطین و مردم شرافتمند جهان پایمال کردن حق حاکمیت مردم فلسطین هرگز عملی نخواهد شد و هیچ معامله ای برای سرکوب کردن جوانان فلسطینی در راه استقلال، آزادی و حاکمیت قانونی آنها به نتیجه نخواهد رسید. 
                