دو‌شنبه ۱۵ مهر ۱۳۹۸
-----------------------------------------
یادداشت
-----------------------------------------
اولویت نخست تبلیغات انتخابات مجلس یازدهم
-----------------------------------------

                    تجدد درباره همبستگی ملی کارکرد دوگانه ای داشته است؛ تضعیف انسجام ملی و هم زمان تقویت انسجام ملی دو کارکرد متعارض تجدد است. اهمیت دولت- ملت ها از طریق نظام مبتنی بر آرای عمومی، ارتش و نیروی دفاعی ملی، دیوان سالاری، نظام جدید آموزش و پرورش و رسانه های عمومی، از جمله شاخص هایی است که بر تعمیق و تحکیم همبستگی ملی اثر چشم گیری دارد. اما جهانی شدن از سویی و از دیگر سو فشار از پایین، یعنی شکل گیری هویت های خردتر و ایجاد فرصت برای نشر اندیشه های جدایی خواهانه و نیز فعالیت های تجزیه طلبانه، موجب تضعیف همبستگی ملی می شود. مواجهه با تجارب دنیای جدید در قالب تجدد در ایران معاصر موجب بروز هر دو کارکرد تجدد، یعنی همبستگی ملی و نیز تضعیف همبستگی ملی شده است. ایرانیت پدیده ای تاریخی است که بنا بر شواهد متنوع تاریخی در سده های متمادی موجب تعمیق همبستگی اجتماعی در میان ایرانیان شده است. بنا بر نظر دانشمندان مطالعات ناسیونالیسم، ایران پدیده ای تاریخی است و در نتیجه هر نوع مطالعه و بررسی درباره ایرانیت و خودآگاهی ایرانیان به ایرانی بودنشان نیازمند مطالعه ای تاریخی است. اگر ده ها دولت- ملت در دو سده اخیر بر صفحه جغرافیای سیاسی جهان ظاهر شده اند و مطالعه ظهور ناسیونالیسم در این نظام های نوظهور نیز نیازمند درک شرایط مواجهه این جوامع با شرایط تازه در سده های اخیر است، مطالعه درباره ظهور و بروز ایرانیت نیازمند بازبینی تاریخی تحولات متنوعی در هزاره های گذشته این سرزمین است. ظهور ایران خواهی و بروز نگرانی درباره سرنوشت ایران ازسوی بسیاری از نویسندگان، حکیمان ، شعرا و ادبای ایرانی در سده های گذشته نشانه ای عمیق از آگاهی ایرانیان از ایرانی بودن شان است. در سده های گذشته بیش از هر عامل دیگر نگرانی از دشمنی بیگانه و تهدیدهای دشمن خارجی است که ایرانیان را نگران سرنوشت خود می کند. اما در کنار دشمن خارجی در دهه های گذشته عامل داخلی دیگری، یعنی ظهور قوم گرایی، بر این نگرانی افزوده است.قوم گرایی یکی از پدیده های متاخر سیاسی در ایران معاصر است؛ پدیده ای که اگرچه عمری کوتاه دارد و چند دهه بیشتر از ظهور و بروز آن در ایران نمی گذرد، اما خساراتی فرهنگی، اجتماعی، اقتصادی، سیاسی و گاهی امنیتی بر کشور وارد کرده است. همراهی با اشغال کنندگان کشور در دهه 20 خورشیدی در شمال غرب کشور در تبریز و مهاباد از جمله مواردی است که نقش مخرب قوم گرایی را نمایان می کند.در این دوران چند دهه ای، این پدیده یعنی قوم گرایی مشخصاتی داشته است. نخست آنکه قوم گرایی پدیده ای برآمده از بیرون مرزهای کشور بود؛ یعنی عامل خارجی نقش روشن و انکارناپذیری در تاسیس و تحریک این جریان ها ایفا می کرد.
 برنامه ریزی تاسیس فرقه دموکرات آذربایجان و نیز جمهوری مهاباد ازسوی استالین و دولت شوروی و با هدف کسب امتیاز نفت شمال کشور نمونه ای از دخالت عامل خارجی در ظهور جریان های قوم گرا است. همچنین حمایت حزب بعث عراق از گروه های قوم گرا در سال های پس از انقلاب نمونه دیگری از دخالت عامل خارجی در این موضوع است. دوم آنکه احزاب مارکسیستی و سوسیالیستی مهم ترین نیروی تشکیلاتی این جریان به شمار می رفت. سوم آنکه نهادهای درون حاکمیت و دولت، چه پیش و چه پس از انقلاب، مرزبندی دقیق و روشنی با این جریان داشتند و هیچ گاه نیروهای درون دولت و حاکمیت به این جریان ها وابسته نبودند.در دهه های گذشته به دلایلی فرصت و امکان بیشتر و قابل توجهی برای افزایش تحرکات قوم گرایانه در کشور فراهم شده است. برخی کم توجهی ها به هویت ملی و همبستگی ملی و ارزش های مشترک ملی، استفاده ابزاری رقبای منطقه ای یا دشمنان کشور از گروه های قوم گرا و تجزیه طلب از جمله ارائه کمک های مادی و تسلیحاتی و تبلیغاتی به این جریان ها و در نتیجه تشدید فعالیت های قوم گرایانه در برخی مناطق کشور، افزایش دسترسی شهروندان به فناوری های نوین ارتباطی، به ویژه شبکه های موبایلی و شبکه های ماهواره ای و فرصت طلبی قوم گرایان برای استفاده از این ظرفیت تازه، کم توجهی برخی دولت مردان به مخاطرات این پدیده و جدی گرفته نشدن آن از جمله عللی است که زمینه های مادی و غیر مادی افزایش این تحرکات در کشور را در پی داشت. البته عامل دیگری را نیز باید در این باره در نظر گرفت.استفاده جریان های سیاسی و جناح های کشور از مباحث قومی و افزایش رویکردهای محلی گرایانه برای پیروزی در انتخابات! این شاخص دقیقا در تعارض با رویکرد دهه های گذشته یعنی مرزبندی دولت و جریان های درون حاکمیت با جریان های قومی است که شوربختانه در سال های گذشته روند رو به افزایشی نیز یافته است. تلاش برای تاسیس فراکسیون قومی در مجلس، ایراد برخی نطق های قوم گرایانه، تلاش برخی مجریان برای مقابله با ارزش های ملی مانند ماجرای تندیس فردوسی در یکی از شهرستان ها و موارد دیگر هر یک باید جداگانه بررسی و تحلیل شود تا نقش مخرب و منفی این پدیده ها روشن شود.در ماه های گذشته پدیده های آشکاری از این رویکردهای افراطی در کشور هویدا شد. موضع شهردار یکی از شهرهای شمال غرب در برابر یکی از اعضای شورای شهر آن شهرستان درباره استفاده از زبان تمدنی، تاریخی و رسمی کشور یعنی زبان فارسی! موضع گیری برخی نمایندگان مجلس در حمایت از قوم گرایی و مواردی از این دست نشانه های آشکاری از این پدیده و احتمال تشدید آن در ماه های آینده است. در سال های گذشته ایام تبلیغات انتخاباتی فرصتی برای این جریان ها فراهم کرده تا با استفاده از این فرصت شعارهای خود را علنی کنند.کمتر از شش ماه تا برگزاری دور یازدهم انتخابات مجلس شورای اسلامی باقی است. کاهش فعالیت های اصلاح طلبان و در نتیجه خلا ناشی از این مشخصه موجب شده از سویی محلی گرایی و از دیگر سو قوم گرایی بیش از گذشته فرصت بروز و ظهور داشته باشد.
این شرایط، دشمنان کشور را بیش از پیش وسوسه می کند تا از ابزارهای قومی برای پیشبرد برنامه های خود درون کشور بهره بگیرند. بحران بی سابقه خاورمیانه و شکل گیری جریان های الحاق گرا که طمعی هم به اقوام ایرانی دارند، بیش از هر زمان دیگری به حساسیت طرح مباحث قومی دامن زده است.
در چنین فضایی بر همه نیروهای سیاسی ملی اندیش و وفادار به سرنوشت کشور فرض است تا بیش از گذشته بر انسجام ملی و همبستگی ملی پای بفشارند. مجلس شورا باید نمونه و مکانی برای اعتلای همبستگی ملی باشد. همان گونه که آرمان مشروطه خواهان در تاسیس مجلس شورا چنین بود. توافق نیروهای سیاسی و جناحی کشور بر سر ارزش های مشترکی نظیر همبستگی و انسجام ملی، امنیت ملی، قانون گرایی، برابری شهروندان در برابر قانون، عدالت اجتماعی و مفاهیمی مشابه می تواند بیش از هر زمان دیگری فرصت های تازه ای برای بسیج ملی در دوره انتخابات پیش روی بر جای گذارد. درک شرایط پیچیده منطقه و التهاب و بی ثباتی نهادینه شده در حاشیه مرزهای سیاسی کشور، تشدید رقابت های منطقه ای میان کشورهای منطقه با ایران، تشدید مشاجرات کلامی با دولت آمریکا، نارضایتی شهروندان از مشکلات اقتصادی و اجتماعی کشور، تدوین و ارائه شعارهای ملی اندیشانه، ارائه برنامه های کارشناسی شده برای خروج از مدار پیچیده مسائل پیش رو از جمله مقدماتی است که ضمن تعمیق ارزش های ملی و همبستگی ملی، می تواند مشوق حضور مردم در پای صندوق های رای و جلب توجه به نامزدهای انتخاباتی باشد. انتخابات مجلس یازدهم فرصتی برای تعمیق همبستگی ملی است. ایرانیت سرمایه چندهزارساله ایرانیان و تجربه زیست مشترک ملی است. این سرمایه توان برانگیزانندگی ملی شگرفی دارد؛ بر نیروهای سیاسی علاقه مند به سرنوشت کشور فرض است که در انتخابات پیش روی مجلس این میراث ملی را بیش از همیشه در صدر اهداف سیاسی خود قرار دهند. همبستگی ملی را به هدف و شعار سراسری داوطلبان مجلس یازدهم بدل کنیم!
                