سه‌شنبه ۱۲ آذر ۱۳۹۸
-----------------------------------------
سرمقاله
-----------------------------------------
قصه تکراری آلودگی هوای کلان شهرها
-----------------------------------------

                    دو روز مدارس تهران را آلودگی هوا تعطیل کرده بود. وقتی درجه آلودگی به عدد 150 می رسد، چون روی توان مغزی کودکان و بزرگ سالان اثر ماندگار می گذارد، به ناچار این دو دسته از شهروندان از تردد در شهر منع می شوند. بدیهی است که آلودگی، ناشی از گردش زمین و تغییر فصول سال نیست، بلکه ناشی از پمپاژ عظیم گازهای گلخانه ای و ذرات معلق در هواست. این پمپاژ به پدیده واژگونگی هوا (Inversion)، به ویژه در روزهای سرد سال می انجامد. البته در اوج گرمای تابستان هم به نوع دیگری واژگونگی رخ می دهد که منشا و درصد ترکیب گازهای گلخانه ای آن با واژگونگی زمستانی تفاوت هایی دارد. 
ترکیب مصارف سوخت از علل اصلی این پدیده ضدتولید و اشتغال است. از آنجا که تولید و اشتغال سازنده و عامل قدرت ملی کشور است، پس توسعه واژگونگی مخل امنیت ملی و ضدسیاست های ابلاغ شده نظام است. پس یافتن ترکیب علل واژگونگی و درجه مسئولیت در این پدیده شوم ضرورت و اولویت ملی است. 
بررسی ها نشان می دهد گازهای گلخانه ای که بیشتر ناشی از بدسوزی هیدروکربورها است وقتی کیفیت این سوخت های نفت و گاز پایین باشد، ملکول گازهای حاصله سنگین تر می شود و ذرات معلق در هوا حتی بخار آب را به خود جذب می کند. ذرات معلق هم در کلان شهرهای جهان بیشتر ناشی از فعالیت های صنعتی بوده و در درجه دوم ناشی از حمل و نقل ها با وسایل موتوری مجهز به سیستم درون سوز هستند که انواع بنزین و گازوئیل را مصرف می کنند. 
این واژگونگی نخستین بار 71 سال پیش در شهر صنعتی دنورا در ایالت پنسیلوانیای آمریکای شمالی در زمستان 1948 بحرانی پدید آورد که موجب مرگ 40 نفر و حمله های قلبی و ریوی برای نصف اهالی شهر شد. این شهر مانند تهران، از سطح دریا هزار و چند صد متر ارتفاع دارد. چون در چنین ارتفاعی ملکول های هوا سبک تر از نواحی مجاور دریا است،به آسانی هوای آلوده سنگین تر جانشین هوای سالم می شود و چون بختک بر فراز شهر می ماند. همین پدیده چند سالی است در تهران تجربه تلخی به بار آورده ولی فرق آن با شهر دنورا در این است که آلودگی آن شهر ناشی از تولید و اشتغال بود، ولی در تهران پدیده واژگونگی ناشی از سیاست های غلط سوختی و حمل و نقلی است، بدون آنکه چندان در تولید ملی، اشتغال و سرافرازی ملی و مردمی اثر مثبتی داشته باشد. چند سال بعد در دهه 1950 واژگونگی زمستان های کلان شهر لندن را به خاموشی و تعطیلی کشاند؛ بنابراین دولت انگلیس مجبور شد مقررات سوخت زغال سنگ، به ویژه برای نیروگاه های بخاری را بسیار محدود و مدل های حمل و نقل شهری را عوض کند تا اینکه بر اثر این سیاست ها، از دهه 1960 چهره سیاه لندن زدوده شد. ولی آشکار نیست چرا بوروکرات ها در ایران مانع اجرای تصمیم مهم مجلس برای زدودن واژگونگی هوا شده اند! 
در ایران مجلس محترم شورای اسلامی پس از وقوف به این پدیده مخل حیات و کسب وکار با پایمردی چند کمیسیون و به ویژه کمیسیون های صنایع و انرژی در ماده 12 قانون حمایت از تولید، مقرر کردند که مصرف سوخت ها باید بهینه شود. در همین ماده، برای بهینه سازی سوخت ها که موجب صرفه جویی در مصارف اسراف آمیزی می شود که خلاف منافع و حیات نسل حاضر و نسل های آینده است...
قانون گذار قانون آمره تصویب کرده که بهای مقادیر گاز و نفت صرفه جویی شده، با نرخ خلیج فارس، متعلق به کسی باشد که برای این صرفه جویی سرمایه گذاری می کند. در قانون حمایت از تولید پیش بینی شده بود که معادل صد میلیارد دلار به اضافه 50 هزار میلیارد تومان از محل بهای ذکر شده در ماده فوق برای سوخت های صرفه جویی شده، سرمایه گذاری شود.  چون در روزهای سرد سال حدود 80 میلیون متر مکعب گاز برای گرمایش ساختمان ها، بدسوزی می شود، ضرورت بهینه سازی سوخت موتورخانه های ساختمان ها بدیهی است. همین ضرورت در فصل 19 استاندارد ملی ساختمان دیده شده ولی بوروکرات های شهرداری ها و وزارتخانه های مربوطه در اجرای آن  اهمال کرده  و در اعمال قانون متجاسر شده اند. 
در تهران زمستانی روزانه تا 80 میلیون متر مکعب گاز طبیعی بدسوزی می شود که عامل اصلی واژگونگی در مقابل 20 میلیون لیتر مصرف فراورده های نفتی است. اما عامل اصلی ذرات معلق که متهم شماره دوم پدیده واژگونگی است، ترافیک ناشی از حمل و نقل با وسایل نقلیه مجهز به موتورهای درون سوز است. 
بررسی های مشترک کمیسیون انرژی اتاق بازرگانی ایران و سازمان بهینه سازی سوخت نشان می داد که با اصلاح و تعمیر موتورخانه ها در ساختمان های کلان شهر تهران می توان روزانه 20 میلیون متر مکعب گاز صرفه جویی کرد و 30 هزار شغل فنی جدید هم ایجاد کرد. در زمینه موتورسیکلت که از منابع اصلی تولید گازهای گلخانه ای و ذرات معلق در هوا در کلان شهرها هستند نیز جایگزینی با موتورسیکلت برقی پیش بینی شده بود. 
از جمله موارد دیگر که در اجرای این قانون معلق مانده این است که جایگزینی برای ناوگان ها و اتوبوس های گازوئیلی و تاکسی های فعلی با استفاده از تکنولوژی های جدید در بهبود سوخت پیش بینی شده بود. اگر این برنامه ها اجرا می شد امروز گرفتار بلیه واژگونگی هوا، بیماری های شهروندان به ویژه اطفال و کهن سالان و مواردی از تخریب سلول های مغزی و موارد بسیاری از خفگی های آسمی نمی شدیم. 
متاسفانه تلاش مجلس محترم که با مقاومت بوروکرات های کلیپتوکراسی آفرین (تضییع فرصت های ملی توام با گسترش انواع فساد) در دولت قبل مواجه شده بود، در دوره نخست ریاست جمهوری آقای روحانی، باز هم بوروکرات های سازمان برنامه و  وزارتخانه های نفت و نیرو، مانع اجرای ماده 12 قانون حمایت از تولید شدند! و برای آن آیین نامه ای نوشتند که ناقض نص صریح قانون از چندین دید است.  متاسفانه هیئت وزیران هم بدون رایزن یا خبرگان صنعت، انرژی و محیط زیست این آیین نامه ناقض قانون را تصویب و ابلاغ کرد. این نقض قانون را ریاست محترم مجلس هم به اداره قوانین مجلس گوشزد کردند، ولی تا به حال این آیین نامه که عالما و عامدا به دست این بوروکرات ها ضد نص قانون تهیه شده از اجرای این قانون مانع شده اند که در نتیجه کلان شهرهای ایران و به ویژه تهران را در خفگی فرو برده اند. 
از آنجا که واژگونگی از مصادیق ایجاد فساد عمدی در نسل و حرث است و جرمی با علل مشدده به شمار می آید، از دادستان محترم کل کشور ورود در موجبات و مسببان این پدیده را تقاضا دارم. شایسته است ایشان در مسند مدعی العموم برای جلوگیری از استمرار و گسترش آزار دسته جمعی شهروندان کلان شهرها درصدد یافتن مسببان و مجازات متناسب با جرم آنها و جبران خسارت وارده به اقتصاد ملی و شهروندان باشند.  باز هم تکرار می کنم که بوروکرات های ضررآفرین مرتکب جرم جلوگیری از اجرای قانون هم شده اند.
                