دو‌شنبه ۲۵ آذر ۱۳۹۸
-----------------------------------------
یادداشت
-----------------------------------------
شهرسازی در محاق شرسازی!
-----------------------------------------

                    شهرها تجلی گاه و بازتاب دهنده روح و روحیه یک ملت در کالبد سرزمین و نموداری از میزان پیشرفت و توسعه یافتگی یک جامعه به شمار می روند. شهرها «گهواره تمدن جدید» بوده و انسان شهر نشین از دامان «شهر خوب» به قله توسعه و از پرتگاه «شهر بد» به چاه رنج فرو می رود. 
شهرهای ما امروزه حال خوبی ندارند؛ همان طور که حال اقتصاد، فرهنگ و جامعه ما نیز ناخوش است. از کلان شهرهایی مانند تهران، مشهد و اصفهان گرفته تا شهرهای محروم و دورافتاده ای مثل بشاگرد، سومار و زرآباد، نبض شهر در ایران خوب نمی زند! سردرگمی، توصیف کننده حال این روزهای شهر در ایران است. معلوم نیست کدامین پل در کجای جهان شکسته است که تهران نشین آرزوی زندگی در شهرهای کوچک و خوش آب وهوا و از سوی دیگر روستانشین محروم آرزوی مهاجرت به تهران را دارد. گویی وضعیت فرانسه نیمه اول قرن بیستم که گراویه را به نوشتن کتابی با عنوان پاریس و بیابان فرانسه وادار کرد، این بار برای ما در دهه دوم قرن بیست و یکم بازتولید شده است.
این وضعیت در حالی است که بیش از نیم قرن از آغاز عصر نظام شهرسازی مدرن (از مبدا تصویب و ابلاغ طرح جامع اول تهران در سال 1348) در کشور سپری شده و در این مدت نهادسازی های لازم برای نظام شهرسازی کشور اعم از تصویب قوانین و مقررات مورد نیاز، فعالیت سازمان ها، شوراها و کمیسیون های مختلف و نیز تشکیل دانشکده های شهرسازی و تربیت نیروی متخصص لازم برای برنامه ریزی و اداره امور شهرها صورت گرفته است؛ اما باز هم کمیت شهرهای ما لنگ می زند! بنابراین باید این گونه نتیجه گرفت که نظام شهرسازی که با هدف انتظام بخشی و ساماندهی به جریانات تولید، مصرف فضا و غلبه بر نیروهای مخرب بازار و قراردادن مداخلات فضایی بر مدار عقلانیت، کارایی و عدالت شکل گرفته بود، به علل مختلف یارای مقابله با سلطه آشکار و پنهان سوداگری های سرمایه دارانه و نیز طرح ها و برنامه های پوپولیستی- سوسیالیستی دولتی را نداشته است و نتوانسته مهار هدایت توسعه شهرها را در دست بگیرد. شاهد آنکه طرح های جامع شهری در اهدافی مانند جهات توسعه شهر، تراکم شهر، جمعیت شهر و... کمتر از 15 درصد موفق بوده است.
اکنون و پس از گذشت نیم قرن تجربه در نظام شهرسازی کشور، ضرورت های تحول و دگردیسی در نگرش ها، رویکردها و روش های برنامه ریزی و درانداختن طرحی نو برای بازآرایی و رنسانس در نظام شهرسازی کشور بیش از پیش احساس می شود. مهم ترین محورهای پیشنهادی تحول در نظام شهرسازی کشور عبارت اند از:
الف) اجماع بر تعریف، انتظارات و مرزهای دانش و حرفه شهرسازی.
مفهوم «شهر» همانند بسیاری از مفاهیم سهل و ممتنع دیگر، با انبوهی از تعاریف و تلقی های متفاوت مواجه بوده و به تبع آن مفهوم «شهرسازی» نیز که واژه ای وارداتی و ترجمه شده بوده، با تعدد و تکثر برداشت ها و ادراک های گوناگون همراه است. همین موضوع سبب عدم اجماع روی انتظارات، ماموریت ها و حدود و ثغور دانش شهرسازی در میان صاحب نظران، استادان دانشگاهی و حرفه مندان شده و هر کس از ظن خویش به پیشبرد آموزش و حرفه شهرسازی می پردازد. عدم چاره جویی برای حل این پرسش اصلی که مرزهای دانش و حرفه شهرسازی تا کجاست، سبب شده تا همواره شاهد کاهش سطح شهرسازی از سطح ماکرو به سطوح میکرو و درگیرشدن بیش از پیش دانش پژوهان و حرفه مندان با موضوعات ریز و ورود آنها به پایه دانش سایر رشته ها باشیم.
ب) پارادایم شیفت (افق گشایی) در نظام شهرسازی کشور 
شهرسازی از آنجا که با شهرها به عنوان موجوداتی زنده، پویا و به شدت دگرگون شونده از یک سو و پیچیده و چندوجهی از سوی دیگر سروکار دارد، پیوندی ناگسستنی با زمینه تاریخی، فرهنگی، اقتصادی و اجتماعی قلمروی خویش داشته و باید با امتزاج اصول و ارزش های جهان شمول برنامه ریزی با ملاحظات، الزامات و اقتضائات زمینه (Context)، چارچوبی مستحکم و کارآمد برای برنامه ریزی و مدیریت شهرها طرح ریزی کند. اما در ایران نظام شهرسازی به علت نهادینه بودن عادت به تقلید، دنباله روی و نگاه به بیرون و نیز نداشتن اعتمادبه نفس، انگیزه و اهتمام لازم به تولید و افزودن به دانش پایه شهرسازی (Knowledge Base)، نتوانسته در عرصه عمل موفق باشد. از همین رو در این حوزه به منظور خروج از بحران نیازمند پارادایم شیفت (افق گشایی) و گذار از سطح تفکر و بینش فعلی به سطحی جدیدتر و کاراتر هستیم که در آن بتوان بر باورهای منسوخ و رویه های فرسوده و ناکارآمد غلبه کرده و تحولی بنیادین در نظام شهرسازی کشور پایه گذاری کرد. 
پارادایم شیفت در ایران باید با درس آموزی از تجربیات پیشین، نقد ساختارها و رویه های جاری نظام شهرسازی کشور، تحول در بینش و درک ما از شهر و شهرسازی، اصلاح تلقی های فروکاست گرایانه از مسئله شهری و تقلیل نقش شهرسازان به «طبیبان جسم شهر»، درک عمیق از ویژگی ها و مختصات محیط، انسان و فعالیت در کشور، تاثیرات تحولات تکنولوژیک و یافته های جدید تئوریک صورت بگیرد. این پارادایم شیفت در ایران، نه آنچنان که عده ای بر سنتز تئوری های «پایداری» و «انتقادی» برای گذار از سطحی به سطحی دیگر بر آن تاکید دارند، بلکه به سبب آنکه هنوز نظام شهرسازی ما فاصله زیادی تا رسیدن به سطح فعلی نظام برنامه ریزی کشورهای توسعه یافته دارد و با مسائل ابتدایی تری از جمله چگونگی تعیین اولویت ها، حل تعارض ها، برون رفت از دوگانگی ها و تعیین مرزهای رشته و... دست به گریبان است، بنابراین اساسا قوه محرکه پارادایم شیفت در نظام شهرسازی کشور ما باید از درون نظم اجتماعی جامعه و اتمسفر حاکم بر آن درخصوص فهم ایران و تعیین نسبت و رابطه خویش چه با جهان مادی و چه با جهان خارج و مبتنی بر اقتضائات و مختصات حاکم بر دولت، جامعه و سرزمین طراحی شود.
پ) تدوین نظریه برنامه ریزی متناسب با شرایط ایران
برنامه ریزی در غرب ریشه ها و بنیان های فکری خویش را در دوران یونان و روم باستان و پس از آن به ویژه در دوره رنسانس می یابد و از همین رو تئوری ها، تکنیک ها، ابزارها و ارزش های مترتب بر این نظام در کوران نظم اجتماعی تکامل یابنده این جوامع در سده های متمادی، آب دیده و در عصر مدرن تبدیل به نهاد، سازمان، قانون و فرایند شده است. این در حالی است که به سبب وجود انقطاع های تاریخی متعدد و عدم انباشت و انتقال دانش در سرزمین ایران با جغرافیای تاریخی، فرهنگی و اقتصادی متنوع، برنامه ریزی مدرن نتوانسته ریشه های خود را به تاریخ و جغرافیای غنی و متنوع کشور گره بزند و نظام برنامه ریزی کشور همواره مصرف کننده تئوری های بیرونی بوده است. از همین رو مبتنی بر آموزه های «اصل تدریج» و با برقراری پیوند و تعامل دوسویه میان ساحت نظری (دانشگاه ها و مراکز آموزشی و تحقیقاتی مرتبط) با ساحت اجرا (نهادهای دولتی و شوراهای سیاست گذاری)، باید برای برنامه ریزی در ایران، تئوری های بومی را با توجه به مختصات و اقتضائات حاکم بر کشور (دولت، ملت و سرزمین) طرح ریزی کرد.
یکی از اشکالات جدی وارد به نظام شهرسازی در ایران آن است که در درون مایه دانش شهرسازی که به دو دسته کلان «محتوایی» و «رویه ای» تقسیم بندی می شود، بعد محتوایی که قلب تپنده و مولد شهرسازی محسوب شده و به بررسی روابط و نسبت میان سه عنصر اصلی فرم، فضا و فعالیت می پردازد، مورد غفلت قرار گرفته و به جای آن تاکید بر مباحث، موضوعات و تئوری های رویه ای سبب شده است جای اصل و فرع در دانش شهرسازی کشور تعویض شود و عطش سیری ناپذیر در میان استادان دانشگاهی و دانشجویان به کاربست تکنیک ها، مدل ها و روش های کمی به تولید مقالات، کتب و رساله های کم عیار و کم اثر منجر شود. 
از همین رو یکی از الزامات اصلی برون رفت از محاق برنامه ناپذیری ساختارها و سیستم های شهری، نهادینه کردن بینشی جدید برای رهایی از دام تئوری های رویه ای، تاکید بر فهم عمیق و درک اقتضائات جامعه، دولت و سرزمین در ایران و طرح ریزی نظریه[های] برنامه ریزی بومی برای ایران است.
ت) تحول بنیادین در نظام آموزش شهرسازی و ماموریت گرا و تقاضامحورکردن تولید دانش در دانشگاه ها
نظام آموزش در شهرسازی منبعث از درک متفرق از مفهوم شهر و انتظارات از شهرسازی، از نوعی ازهم گسیختگی و اغتشاش نظری و عملی رنج می برد. هنوز بر سر انسجام و یکدستی آموزش در شهرسازی یا تنوع و تکثربخشی به گرایش ها و شیوه های آموزش اختلاف نظر وجود دارد. هنوز استادان دانشگاهی از برج عاج خود به جامعه حرفه ای (اعم از بخش خصوصی و بخش دولتی) می نگرند و آنها را مشتی بی سواد فرض می کنند و حرفه مندان (به ویژه در بخش دولتی) نیز اعتماد و اعتقادی به کارآمدی دانشگاه در حل مسائل ندارند و دانشگاهیان را عالم بی عمل می دانند؛ از این رو فضای سوءظن و بدگویی در میان هر دو گروه به شدت وجود دارد. اگر بپذیریم اصالت و سنگ عیار هر رشته ای به موفقیت و کارایی در عرصه اجرا بازمی گردد، از همین رو باید دلسوزان و کنشگران مرزی هر دو طرف بر سر چگونگی برقراری این پیوند به تفاهم رسیده و بستری برای گفت وگو فراهم کنند. 
در نتیجه از سویی دانشگاه باید به سمت حل مسئله و ماموریت گراشدن و برداشتن باری از خلا های نظری و نارسایی های عرصه عمل گام بردارد و با ریشه کن کردن بیماری مقاله نویسی و مدرک گرایی، برچسب کم اثر بودن دانشگاه را بی اثر کند و از سوی دیگر حرفه مندان نیز با درازکردن دست همکاری به سوی دانشگاه و حمایت از تولید دانش کاربردی و تقویت پیوندها و همکاری های متقابل، دانشگاه را به صورت جدی در فرایند اداره امور کشور همراهی کنند.آذرماه، با توجه به قرارداشتن روز جهانی شهرسازی در پنجمین روز آن، فرصت های بیشتری برای واکاوی بیشتر مسائل شهرسازی به دست می دهد. با درک درست از الزامات و بایسته های تحول در نظام شهرسازی کشور و گذار آن از ماهیت «شرسازانه» خویش که از یک سو موجب هدررفت قابلیت ها و مزیت های تاریخی، فرهنگی و طبیعی سرزمین ما و از سوی دیگر سبب رهاشدگی افسار هدایت توسعه شهرها به دست جریانات سوداگرانه و مخرب شده است، باید با همکاری و همدلی دانشگاهیان، حرفه مندان و نهادهای ذی مدخل، بستری برای تحول بنیادین در نظام شهرسازی کشور فراهم شود. حوزه شهرسازی به منظور ارتقای کارایی و اثربخشی به یک تحول اساسی از جمله تدوین «قانون نظام جامع شهرسازی کشور»، تعیین و تدقیق «نسبت و رابطه جریان کالبدی با جریان اقتصادی و آمایشی» و نیز «اصلاح و تنقیح قوانین و مقررات متکثر» و طرح ریزی نظامی جدید به منظور ادغام در چارچوب نظام یکپارچه برنامه ریزی و مدیریت توسعه سرزمین نیاز دارد.
                