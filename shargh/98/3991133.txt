سه‌شنبه ۱۹ آذر ۱۳۹۸
-----------------------------------------
سرمقاله
-----------------------------------------
حقوق بشر عرصه معارضه دو اردوگاه
-----------------------------------------

                    اعلامیه جهانی حقوق بشر که در آستانه هفتادو پنجمین سال تصویب آن قرار داریم، با منشور ملل متحد، سه محور حقوق مردم جهان و حکمرانی مشروع و مقبول داخلی و خارجی دولت ها و حفظ صلح و امنیت بین المللی با همکاری و اقدامات دسته جمعی کشورها برای جلوگیری از تهدید علیه صلح جهانی را دربر می گیرد. توسعه روابط دوستانه ملل بر مبنای احترام و تساوی حقوق دولت ها و حصول همکاری بین المللی در حل مسائل جهانی و پذیرش حیثیت ذاتی تمامی اعضای خانواده بشری و حقوق یکسان و خدشه ناپذیر همه انسان ها، اساس آزادی و عدالت و صلح را در تمام جهان تشکیل می دهد.
امروز تقریبا تمام کشورهای جهان به عضویت سازمان ملل متحد درآمده و منشور ملل متحد و اعلامیه جهانی حقوق بشر را در گفتار پذیرفته اند. افزون بر این، اسناد بین المللی و منطقه ای و چندجانبه یا با توافق کشورهای متعدد به تصویب مجمع عمومی سازمان ملل متحد یا به تایید آن رسیده است. این سازمان امروز چون دولتی در حوزه سرزمینی مشخص در تمام امور بین المللی مداخله کرده و نهادها و سازمان های گوناگون آن نیز مانند وزارتخانه ها و ارگان های حاکمیتی یک کشور در مسائل بین المللی نقش نظارتی، راهبردی و اجرائی دارند. بااین حال هنوز هم منشور ملل متحد و هم اعلامیه جهانی حقوق بشر، کم و بیش از سوی بسیاری از دولت ها یا نقض مکرر می شود، یا به شیوه های مختلف درتلاش اند به صورت ناقص به اجرا درآید. «حق وتویی» که پنج عضو دائم شورای امنیت دارند و چون شمشیر داموکلس، مانع استقرار نظم جهانی مبتنی بر صلح است، از همان آغاز برابری حقوق ملت ها را مخدوش کرده است. چنانکه کشورهای ناقض حقوق بشر که انتظار می رفت پس از فروپاشی اتحاد شوروی سابق تعداد آنها کاهش یابد، با وجود پیوستن بعضی از متحدان سابق شوروی به اردوگاه مدافعان حقوق بشر و آزادی های دموکراتیک نه تنها کاهش نیافته بلکه بیشتر شده است و برخی نه تنها اصول حقوق بشر را رعایت نمی کنند بلکه خود از ناقضان اصلی این حقوق هستند. چنانکه در کشور ترکیه ادعای آزادی خواهی و رعایت حقوق بشر گوش فلک را کر می کند ولی شهروندان را بر اساس نژاد و مذهب طبقه بندی کرده و زندان های این کشور مملو از روزنامه نگاران، کارگران، فعالان مدنی و سیاسی مخالف رئیس حزب حاکم است؛ مضافا با نادیده گرفتن ماده 2 منشور ملل متحد (بند 3و 4) و توسل به زور خاک کشور همسایه را اشغال و در بخش وسیعی از شمال و شرق سوریه اعمال حاکمیت کرده و ترکیب جمعیت ساکنان این منطقه را تغییر داده و به جای ساکنان فعلی آن مردم ترک و عرب را در این مناطق اسکان می دهد. از طرف دیگر بسیاری از کشورهای جداشده از روسیه و نیز تعداد زیادی از کشورهای دیگر در آمریکای مرکزی و جنوبی، آسیا و آفریقا با نام و شعاری دیگر زیر پرچم روسیه و چین قرار گرفته اند.
تردیدی نیست مقبولیت و مشروعیت داخلی و خارجی هر دولتی مشروط به رعایت حقوق بشر یعنی حقوق ملتی است که در آن اعمال حاکمیت می کنند. در قانون اساسی بسیاری از کشورها مفاد مواد اعلامیه جهانی درج شده است ولی نه تنها اصول حقوق بشر رعایت نمی شود بلکه غالب مردم این کشورها از هیچ یک از آزادی های دموکراتیک بهره ای نبرده اند. در کشور ما نیز حقوق ملت در اصول مختلف قانون اساسی از اصل 19 تا 43 بیان شده است. بدیهی است اجرای این اصول نیز در به رسمیت شناختن برابری حقوق یکسان همه مردم نمود پیدا می کند. رنگ، نژاد، زبان و... تبعیض پذیر نیست و همه افراد ملت یکسان در حمایت قانون هستند.
 این حمایت یکسان نیز زمانی نمایان می شود که همه مردم از حقوق سیاسی، اقتصادی، اجتماعی و فرهنگی مساوی برخوردار باشند. شرط مقبولیت داخلی و خارجی، زدودن هرگونه تبعیض و ایجاد امکانات عادلانه برای همه مردم در همه زمینه های مادی و معنوی و از آن جمله تامین همه جانبه حقوق مردم و ایجاد امنیت قضائی عادلانه و تساوی عموم در برابر قانون است. علاوه براین ایران هم منشور ملل متحد و اعلامیه جهانی حقوق بشر و ده ها سند بین المللی و منطقه ای چون اعلامیه حقوق بشر کنفرانس اسلامی را امضا کرده و در آن بر رعایت همین حقوق قانون اساسی ایران تاکید شده است. اما در عمل کاستی هایی درباره این حقوق دیده می شود. نباید اعلامیه جهانی حقوق بشر به عرصه تفسیر دو اردوگاه تبدیل شود. برخی آن را ابزاری در دست دولت های غربی بدانند و حقوق متهمان را رعایت نکنند و در مقابل، مدعیان حقوق بشر در غرب به شکل دوگانه به این منشور بنگرند و از آن بهره بگیرند. حقوق بشر برای بهترشدن این جهان برای زندگی انسان ها، نیازمند توجه روزافزون است.
                