شنبه ۱۷ فروردین ۱۳۹۸
-----------------------------------------
یادداشت
-----------------------------------------
مسیر تحول قضائی در دوره جدید
-----------------------------------------

                    در حکم انتصاب رئیس محترم قوه قضائیه از سوی مقام معظم رهبری از «سند تحول قضائی پیشنهادی رئیس جدید قوه قضائیه» یاد شده که  بر اساس مشورت ها و نظرات کارشناسی، آن را مفید و کارساز دیده اند. مهم ترین فراز حکم انتصاب رئیس محترم قوه قضائیه جدید را باید در «تحول قضائی» آن دید که بعد از 40 سال، در دستگاه قضائی نیز نیاز به تحول در بین عالی ترین مقامات نظام حس شده است. در نوشته حاضر به عمده ترین مسائلی که لزوم تحول در آن بیشتر حس می شود، می پردازم. 
دیوان عالی کشور: برابر بند 3 اصل 156 قانون اساسی، نظارت بر حسن اجرای قوانین جزء وظایف قوه قضائیه است. برای اجرای این امر، در اصل 164 قانون اساسی ابزار نظارت تعریف شده است. این بخش از قانون اساسی مدت هاست مغفول مانده و عملا نظارت بر اجرای صحیح قوانین در محاکم کشور امکان عملی پیدا نمی کند. فرض کنیم پرونده ای خواه حقوقی یا کیفری، در یکی از شهرهای استان بین اصحاب دعوی در جریان باشد؛ دادگاه بدوی حکمی صادر می کند که محل اعتراض یکی از طرفین واقع می شود. رسیدگی به اعتراض در صلاحیت دادگاه تجدیدنظر مرکز استان است؛ دادگاه تجدیدنظر رای را تایید می کند یا نقض و با نقض رای بدوی، رایی جدید صادر می کند که قطعی است. رئیس محترم قوه قضائیه چگونه می تواند وظیفه نظارتی خود را اعمال کند، جز اعاده دیوان عالی کشور و اینکه کلیه احکام فرجام پذیر باشند. روش های دست وپاگیر و ناکارآمد اعمال ماده 474 و 477 قانون آیین دادرسی کیفری که هم اکنون اجرا می شود، نمی توانند موضوع اصل 161  واقع شوند. رئیس محترم جدید قوه قضائیه در اولین فرصت لازم است برای فرجام خواهی همه احکام از باب رعایت قوانین شکلی و اینکه قضات محاکم بدانند مرجع بالا دستی وجود دارد که مسئول نظارت بر حسن اجرای قوانین است و در صدور احکام دقت لازم را مبذول کنند، چاره ای بیندیشد. 
وکالت: علاوه بر قضات محاکم که قضاوت را بین اصحاب دعوی بر عهده دارند، بحث دفاع و حضور وکیل دادگستری حسب اصل 35 قانون اساسی، در محاکم پذیرفته شده است و در همه دادگاه ها، طرفین دعوی حق دارند برای خود وکیل انتخاب کنند و اگر توانایی انتخاب وکیل را نداشته باشند، باید برای آنها امکانات تعیین وکیل فراهم شود. با تاسف در دوره اخیر بحث وکالت نه اینکه به حاشیه رانده شد و در آخرین روزهای حضور، رئیس سابق قوه قضائیه آیین نامه ای را امضا کرد که دست مرکز مشاوران حقوقی وابسته به قوه قضائیه را بازگذاشت و در پی آن اندک استقلال کانون های وکلا نیز آسیب دید، با تصویب تبصره ذیل ماده 48 قانون آیین دادرسی کیفری، برخلاف اصل 35 قانون اساسی، طرفین دعوی را از داشتن وکیل انتخابی در محاکم محروم کرد و با تایید تعداد معدود و محدودی از وکلایی که مورد اعتماد قوه قضائیه بودند، حق دفاع را با ابهام مواجه کرد. 
تصویب تبصره ذیل ماده 48 به گفته آقای دکتر علی مطهری محل اختلاف است؛ علاوه بر آن، ادعا می شود علت تعیین تعدادی از وکلای مورد وثوق این است که امین قوه قضائیه هستند و اسرار پرونده ها را به بیرون منتقل نمی کنند. پرسش این است که نحوه گزینش و انتخاب این عده محدود از وکلا با چه معیاری و با تشخیص کدام مرجع انجام شده است؟ تهیه فهرستی از وکلای به اصطلاح مورد وثوق قوه قضائیه، جدا از ایجاد رانت برای این عده، توهینی آشکار به دیگر وکلایی است که با داشتن پروانه وکالت، متهم به برملاکردن اسرار پرونده ها هستند و در واقع قوه قضائیه دیگر وکلا را غیر امین می داند. 
سازمان بازرسی کل کشور 
علاوه بر دیوان عالی کشور که مرجع نظارت بر حسن اجرای قوانین در محاکم است، دومین ابزار نظارتی قوه قضائیه، بازرسی کل کشور است که برابر اصل 174 قانون اساسی، برای پیاده کردن حق نظارت قوه قضائیه نسبت به حسن جریان امور و اجرای صحیح قوانین در دستگاه های اداری سازمان بازرسی کل کشور زیر نظر رئیس قوه قضائیه تشکیل می شود. این نهاد در دو بازه زمانی، نهادی فعال بود؛ یکی در دوره ریاست محقق داماد و دیگری دوره ریاست آقای رئیسی. اگر بازرسی کل کشور به وظیفه ذاتی خود عمل کند، این همه مفاسدی که در سازمان های مختلف دولتی صورت می گیرد، امکان بروز و ظهور پیدا نمی کند؛ برای نمونه، دوره فعالیت موسسات مالی یکی از تاریک ترین زمان هایی است که زیر گوش مسئولان بانک مرکزی و شورای پول و اعتبار، فعالیت غیرقانونی خود را شروع کردند و با تاسف بازرسی کل کشور که شاهد و ناظر فعالیت اقتصادی غیرقانونی این موسسات بود، با بانک مرکزی برخورد نکرد. سرانجام این موسسات بیش از 35 هزار میلیارد تومان به گفته رئیس سابق قوه قضائیه از بودجه عمومی را به نوعی غارت کردند. بر این باورم بانک های خصوصی نیز در این سال ها نظارت بانک مرکزی را آن گونه که باید و شاید شاهد نبودند و اگر خدای ناکرده یکی از بانک ها متوقف شود، اثر تخریب و روانی آن دامنگیر اقتصاد به شدت وابسته به سیستم بانکداری خواهد شد. 
اجرای صحیح قوانین موجود 
اواخر دوره ریاست آقای لاریجانی بر قوه قضائیه جدای از اعمال تبصره ماده 48 قانون آئین دادرسی کیفری که بال دفاع را در رسیدگی های قضائی کوتاه و کوتاه تر کرد، تشکیل دادگاه های رسیدگی کننده به مفاسد اقتصادی بود. اگر این رویه متداول شود که به جای تهیه لوایح قضائی متناسب با جمهوری اسلامی که جزء وظایف رئیس محترم قوه قضائیه است، به روش دیگر دستور العمل اجرائی برای تشکیلات دادگستری پیاده شود؛ مثلا همین رسیدگی در دادگاه های مبارزه با مفاسد اقتصادی یک مرحله ای شود و احکام این محاکم قابل تجدیدنظر نباشند؛ نه تنها کمکی برای برخورد با مفسدان اقتصادی نیست بلکه مفسدان را در جایگاه مظلوم خواهد نشاند. با همین قوانین موجود می شود به درستی و درحالی که دقت لازم به عمل آید، به بهانه سرعت، دقت را فدا نکنیم، باید پرونده های مفاسد اقتصادی دوباره به روش عادی یعنی اجرای قوانین موضوعه موجود مورد رسیدگی قرار گیرند. 
چاره اندیشی برای 17 میلیون پرونده قضائی 
17 میلیون پرونده موجود در محاکم ایران برابری می کند با پرونده های موجود در چندین کشور با چندین برابر جمعیت ایران. باید آماری از عناوین و موضوعات پرونده ها را در اختیار اهل فن قرار دهند و با توجه به رتبه بندی عناوینی که اختلاف نسبت به آنها باعث طرح دعوی در دادگستری شده است، مبنای اختلاف و راهکار قانونی جلوگیری از آن را پیدا کرد. بیشترین پرونده های مالی دادگستری برمی گردد به دعاوی مربوط به معاملات بین مردم با سند عادی؛ اسنادی که در بنگاه های معاملات ملکی بدون بررسی اسناد مثبته مالکیت تنظیم می شود درحالی که اگر قوانین موجود ثبتی را اجرا کنیم و به معاملات عادی اعتبار نبخشیم، اختلافی پیش نمی آید. برابر ماده 22 قانون ثبت، ملکی که در دفاتر ثبت اسناد به نام هر کس ثبت شد، قانون آن فرد را مالک می شناسد و برابر مواد 46 و 47 قانون ثبت هر نوع نقل و انتقال باید با سند رسمی باشد. با تاسف با وجود صراحت قانون محاکم دادگستری به مبایعه نامه های عادی اعتبار می بخشند. با یک ماده واحده می توان مانع از تنظیم مبایعه نامه های عادی شد و وقتی مردم بدانند محاکم دادگستری به استناد مواد 46 و 47 قانون ثبت، به مبایعه نامه عادی اعتبار نمی بخشند این نوع معاملات متوقف می شود یا قوانین مربوط به چک و امثال آن که عمده پرونده های دادگستری است. 
اگر برنامه - تحول اقتصادی - رئیس محترم قوه قضائیه که در حکم انتصاب ایشان به آن اشاره شده است، در اختیار حقوق دانان قرار بگیرد می توانند مشاوره ارائه کنند. پیشنهاد می شود آقای رئیسی هم اعلام کند نقد یا نوشتن راجع به نحوه عملکرد دستگاه قضائی را از خطوط قرمز نمی داند. برخی موضوعات که رئیس سابق در مراسم تودیع خود گفت، اگر مورد بررسی رسانه ای قرار می گرفت،  نیازی نبود ایشان به این شکل از مطرح شدن آن گله کند. دادگستری نیاز به تحول دارد، این را رئیس محترم قوه در برنامه خود اعلام کرده است. منتظر می مانیم تا با شروع تحول از بار گران دادگستری که بیش از 270 هزار زندانی و 17 میلیون پرونده است، کاسته شود.
                