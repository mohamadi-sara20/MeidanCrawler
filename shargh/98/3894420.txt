چهار‌شنبه ۴ اردیبهشت ۱۳۹۸
-----------------------------------------
یادداشت
-----------------------------------------
پیامد تمدید نشدن معافیت خریداران نفت ایران
-----------------------------------------

                    اقدام دولت آمریکا برای تمدید نکردن معافیت نفتی چند کشور بزرگ از تحریم خرید نفت ایران، برخلاف بسیاری از پیش بینی های محافل اقتصادی و نفتی جهان و همچنین بی تناسبی با شرایط حاکم بر بازار جهانی نفت بود. تا قبل از اعلام این تصمیم، غالب ارزیابی ها و پیش بینی ها حاکی از تمدید این معافیت ها با تغییراتی به دلیل تنگناهای سیاسی ترامپ در داخل آمریکا که تا حد زیادی متاثر از قیمت نفت است، داشت. تشدید تحولات ژئوپلیتیکی در حوزه کشورهای نفتی مانند ونزوئلا، لیبی و الجزایر نیز به طور جدی دست ترامپ را برای اتخاذ این تصمیم بسته بود. سوال این است که چرا ترامپ برخلاف جریان پیش بینی ها و شرایط حاکم بر بازار نفت و با وجود آسیب پذیری سیاسی از این ناحیه، چنین تصمیمی را گرفت؟ این تصمیم چه تاثیری بر بازار نفت دارد؟ و نهایت اینکه جریان فروش نفت ایران با این تصمیم چگونه رقم خواهد خورد؟ تصمیم تمدید نشدن معافیت های نفتی کشورهای خریدار نفت ایران از تحریم، ریسک بزرگی است که ترامپ و مشاوران به آن دست زده اند. این ریسک نیز ناشی از شدت جدیت تیم ضد ایرانی ترامپ برای اجرای پروژه تحریم های ایران است. برای ترامپ و تیم او در شرایطی که در دیگر پروژه های سیاست خارجی آمریکا، توفیق بزرگی به دست نیامده، مدیریت و به نتیجه رساندن پروژه تحریم ایران، از اهمیت بسیاری برخوردار است؛ چه بسا دستاوردهای این پروژه از دید مشاوران ترامپ بر ناکامی ها در دیگر حوزه ها غلبه کند؛ اما شاید بازار نفت از این قاعده مستثنا باشد. چالش بزرگ دولت آمریکا در پروژه تحریم ایران، قیمت نفت است. ترامپ به خوبی می داند حذف کامل ایران از بازار نفت هزینه های سیاسی زیادی برای او در پی دارد که آثار آن در انتخاب مجددش در سال 2020 مشخص خواهد شد. بر اساس این دو دلیل می تواند ترامپ را مجاب کرده باشد که معافیت های نفتی را تمدید نکند. عامل اول خوش بینی دولت آمریکا به حل قریب الوقوع برخی بحران های ژئوپلیتیکی در کشورهای نفتی مانند لیبی، الجزایر، سودان و حتی ونزوئلا باشد که تحقق این موضوع با شک زیاد همراه است. عامل دوم، نگرانی ترامپ از سخت شدن تصمیم به توقف معافیت های اعمالی در صورت تمدید آن برای یک دوره دیگر است. در واقع تصمیم ترامپ بر این مبنا ارزیابی می شود که تصمیم به تمدید معافیت ها برای دوره دوم، دست او را برای توقف آنها در نوامبر 2019 خواهد بست؛ زیرا با توجه به نزدیکی به آغاز فعالیت های انتخابات ریاست جمهوری در آمریکا، برهم خوردن بازار نفت و افزایش فراورده های سوختی در آمریکا، به کارزار انتخاباتی او آسیب وارد می کند؛ بنابراین با هدف کاهش میزان اثرگذاری این تصمیم بر فضای انتخابات، ترامپ با وجود فراهم نبودن شرایط بازار نفت، این تصمیم را اتخاذ کرد؛ تصمیمی که چندان درباره پیامدهای آن اطمینان وجود ندارد. این تصمیم بدون تردید بازار ملتهب کنونی را همچنان ملتهب نگه می دارد و قیمت نفت را بالاتر از پیش بینی های قبلی در مدار 70 دلار در هر بشکه نگه می دارد؛ قیمتی که برای ترامپ پذیرفتنی نیست. رئیس جمهور آمریکا در یک سال گذشته تلاش کرده هم تحریم های نفتی ایران را اجرا کند و هم آثار منفی آن را مهار کند. هدفی که به دلایل مختلف مانند بروز برخی تحولات ژئوپلیتیکی به ویژه بحران ونزوئلا و همچنین همراهی نکردن برخی کشورهای نفتی مانند عربستان تاکنون محقق نشده است. اعلام اینکه با تمدید نکردن معافیت های نفتی، عربستان و امارات کمبود نفت ایران را جبران می کنند، نیز به نظر می رسد واقعی نیست. این کشورها هم به لحاظ فنی توان جبران در کوتاه مدت را ندارند و هم از کاهش قیمت نفت رضایت ندارند. به نظر می رسد ترامپ برنامه خود برای مدیریت بازار نفت را به شش ماهه نخست سال آینده موکول کند. تصمیم ترامپ برای تمدید نکردن معافیت ها بیش از آنکه واقعی باشد، جنبه روانی و سیاسی دارد. به این معنا که با وجود اعلام تمدید نکردن معافیت ها، دست کم برای یک مدت شش ماهه دولت آمریکا مانعی برای خرید نفت ایران از سوی کشورهای هدف معافیت ها ایجاد نکند. به عبارتی دولت آمریکا در این مرحله چشم خود را بر خرید نفت ایران خواهد بست. این به دلیل نگرانی از آینده ملتهب بازار نفت و همچنین نبود آمادگی کشورهای خریدار از قطع واردات نفت ایران در شرایط کنونی است .به نظر می رسد جریان فروش نفت ایران به کشورهایی مانند چین، هند، کره جنوبی و ترکیه با تغییراتی اندک ادامه خواهد داشت. علاوه بر این ایران با توجه به تجربه گذشته تحریم ها، راه های مختلفی را البته با سختی و پرداخت هزینه برای دور زدن تحریم ها و فروش نفت به مشتریان سنتی در اختیار دارد.
                