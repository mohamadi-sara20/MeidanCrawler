شنبه ۱۱ خرداد ۱۳۹۸
-----------------------------------------
سرمقاله
-----------------------------------------
«نه گفتن» به اصلاح طلبان
-----------------------------------------

                    وقت آن رسیده برخی از چهره های اصلاح طلب به اصلاح طلبان دیگر «نه» بگویند. حتی اگر این نه گفتن به بهای شکست سنگین آنان در انتخابات مجلس و به تبع آن انتخابات ریاست جمهوری تمام شود. چهره محوری، یکی از ویژگی های بارز این جریان سیاسی است که می تواند با این چهره ها خودش را از انسداد سیاسی خلاص کند. تجربه هشت ساله دولت روحانی نشان داد «آری گفتن» به هر وضعیتی هزینه سنگینی دارد. در رمان کوتاه «ترجیح می دهم که نه»، نوشته هرمان ملویل، با پیشکاری مواجهیم که به نحوی تلاش می کند در وضعیت موجود ادغام نشود؛ پیشکاری که دست بر قضا برای تسهیل کارها باید مطیع باشد و آری گو. نقطه ظریف رمان در این است که این نه گفتن به معنای انفعال و عافیت طلبی نیست؛ بلکه عدم مشارکت در وضعیت هایی است که به محدودیت بیشتر می انجامد. آری گفتن به تلاش های بی ثمر به بهانه تظاهر به بودن مثل همهمه ای در زیر بازارچه طاق ضربی است که چیزی از آن قابل شنیدن نیست و گاه به منزله پرحرفی مردم کوچه و بازاری است که بیش از آنکه گوش شنیدن داشته باشند، زبانی برای گفتن اند. برخی از جریان های سیاسی ایران از همان روزهای آغازین انقلاب اسلامی تلاش کردند تعارضات را در جامعه از بین ببرند؛ خواه این تعارضات مدنی باشد و خواه سیاسی. آنان برای کامیابی در خنثی سازی تعارضات، از «تعارض» سود جستند؛ یا به عبارتی تعارض علیه تعارض. با تقسیم بندی کلی جامعه به ما و دیگران برای مدتی نه چندان کوتاه به یکسان سازی توده ها برآمدند. یکسان سازی توده ها در قالبی خاص، ایده ای است که صرفا در وضعیت های استثنائی به کار گرفته می شود و از این رو بود که این جریان های سیاسی سعی می کردند همواره کشور را در وضعیتی خاص قرار دهند. به کار بردن بیش ازحد این ایده، وضعیت استثنائی را فرسوده و از کارایی انداخته است. اینک ما با ناکامی این ایده روبه روییم؛ ایده ای که حتی در وضعیت استثنائی کنونی نیز کارایی ندارد و بی دلیل نیست که سروکله این جریان سیاسی به ندرت در صحنه سیاست پیدا می شود و هر عملی انجام می دهند، بیشتر در خفا و پشت پرده است. آنان تلاش کردند «تعارض» را که سرمنشا قدرت و سیاست است و نتیجه اش دموکراسی، کم رنگ کنند. دولت ها و جناح های اصلاح طلب و مردم نیز با خوکردن به واژه مصلحت در این زمینه هم داستان بوده اند. آنان می گویند: مصلحت دولت ایجاب می کند که... مصلحت اصلاح طلبان ایجاب می کند که... و این مصلحت اندیشی، توده ای را به بار آورد که در شرایط کنونی حاضر به مشارکت در بزنگاه های سیاسی نیستند. مصلحت دولت بر پیش فرض گریز از بحران استوار است، حال آنکه بحران متضاد قدرت نیست؛ بحران یکی از تجلیات قدرت است. بحران نقطه تعیین کننده ای در جریان پیشرفت یک بیماری است؛ نشان می دهد که بیمار رو به التیام است یا به سوی بدترشدن گام برمی دارد. مصلحت اندیشی در دولت، در احزاب، چاره اندیشی برای ادامه بقا است. بقایی که باید بر توده های مردم استوار باشد نه چیز دیگری. به تعبیر ماکیاولی بحرانی که مردم را رودرروی دولت و احزاب قرار می دهد، معرف استثنائی بر قاعده، یا وجود آسیب و بیماری در حیات سیاسی نیست. بحران و قدرت در تضاد نیستند؛ در هم تنیده اند. اینک دولت، خاصه اصلاح طلبان در برابر این پرسش قرار دارند که در این برهه از تاریخ چه خواهند کرد. پرده ها کنار رفته و اصلاح طلبان واقعی پیش چشم مردم بیش از هر زمان دیگر قابل شناسایی اند. مصلحت را باید کنار گذاشت و شفافیت را برگزید. 
شفافیت و شجاعت کناره گیری از کسانی که به هر دلیلی مانند ناکارآمدی، سوءاستفاده از قدرت و پشت پا زدن به اصول اصلاح طلبان و اخلاق سیاسی این گونه شرایط را نامساعد کرده اند. اگر تا دیروز حضور در قدرت راه ناگزیر اصلاح طلبان در انتخابات بود، امروز حضور مشروط در قدرت الزامی است. البته ناگفته پیداست که این حضور مشروط بیش از آنکه مرجعی بیرون جریانی داشته باشد، مرجعی مشخص و درون جریانی دارد. فرافکنی همه مشکلات و ناکامی ها به عوامل بیرونی برخورد محافظه کارانه با خود است. اصلاح طلبان بیش از آنکه منتقد تکنولوژی قدرت باشند، باید منتقد خود باشند؛ خودی که آنان را وامی دارد تا در هر شرایطی و با هر گزینه ای خود به خود در قدرت شرکت کنند و پس از شرکت، با علم بر ناکارآمدی برگزیدگانشان پای اشتباهات و خطاهای آنان بایستند. اگر تا دیروز اصلاح طلبان به دلیل حضور در قدرت همه داشته های سیاسی و سرمایه های اجتماعی خود را به میدان آوردند، امروز ناچار برای بقا و صیانت از اصلاح طلبی باید به بسیاری از اشخاص و موقعیت ها نه بگویند. نه گفتن یعنی ایستادن در یک جا و متعهد بودن به اصول؛ آن گونه که پیش ازاین هم مردان واقعی سیاست بر آن پایبند بودند. استواری و ثبات قدم رخ نخواهد داد مگر در شجاعت نه گفتن.
                