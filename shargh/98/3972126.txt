یک‌شنبه ۲۸ مهر ۱۳۹۸
-----------------------------------------
سرمقاله
-----------------------------------------
اردوغان و ترامپ ناکامان حمله به سوریه
-----------------------------------------

                    روز جمعه گذشته بعد از آنکه نمایندگان رئیس جمهور آمریکا، در توافقی انجام نشدنی با اردوغان همه کاره کشور ترکیه، ظاهرا به آنجا رسیدند که ارتش ترکیه به مدت پنج روز تجدید قوا کند تا بتواند در فرصتی مناسب، مردم کرد را از جغرافیای منطقه پاک سازی کند، در گیر و دار همین گفت وگوها، دونالد ترامپ، رئیس جمهوری آمریکا، در سخنرانی انتخاباتی در میان طرفداران هیجان زده خود، سخنانی باور نکردنی، شگفت انگیز و خشونت آمیز بر زبان آورد که اگر دنیا به واقع بر اساس حقوق بشر و دیگر قوانین می توانست اقدامی علیه قدرت های بزرگ انجام دهد، حتما باید ترامپ را به جرم تشویق به آدم کشی به دادگاه های جنایات جنگی بسپارد. او در این گردهمایی انتخاباتی گفت «جنگ جاری بین ارتش ترکیه و کردها، مثل بازی بچه ها در زمین بازی است. ما باید صبر کنیم تا آنها دعوای شان را با هم انجام دهند، بعد ما (یعنی آمریکا) برای میانجیگری وارد ماجرا شویم». از این گستاخانه تر درباره جان انسان ها و سرنوشت کشورها نمی توان سخن گفت. سیاست مداران آمریکا با توطئه قبلی، پیشمرگه های کرد را که در مبارزه با داعش، همکار ارتش آمریکا بودند، رها کرده اند تا ارتش اردوغان، هرچه بخواهد بر سر آنان بیاورد و به بهانه واهی ایجاد امنیت در مرزهای خود، نسل کشی به راه انداخته و پاک سازی قومی را به اتمام برساند. آن گاه سران کاخ سفید مشغول تفریح با این درگیری خونین هستند. البته این روش و گفتار در میان سیاست بازان امپریالیستی سابقه ای طولانی دارد؛ اما امروز این مطلب با لحنی موذیانه تر و هوشیارانه تر به اسم منافع ملی آمریکا از زبان ترامپ بیان می شود. به اختلاف دامن زدن و کشورها را به جان یکدیگر انداختن و بهره برداری و سودجویی از آن، روش معمول نظام سلطه در جهان بوده و هست؛ روایتی معتبر از هنری کیسینجر، وزیر خارجه سال های گذشته آمریکا و سیاست بازی سودجو، جنجالی و پرحاشیه، نقل شده است. در سال 2003 قبل از حمله آمریکا به عراق، موضوعاتی درباره پرهزینه بودن این حمله مطرح بود. او به بوش پسر توصیه کرد برای عملی کردن نقشه تجاوز خود، منتظر بماند تا صدام یک بار دیگر در خاورمیانه جنگ افروزی کند و آنچه در جنگ تحمیلی هشت ساله علیه ایران و در تجاوز به کویت اتفاق افتاده بود، بار دیگر پیش آید. آن گاه آمریکا بی دردسر عراق را اشغال و روی منابع نفتی آن خیمه بزند. البته رئیس جمهور وقت ایالات متحده، عجول تر از آن بود که به توصیه کیسینجر گوش دهد. ثمره تجاوز به عراق علاوه بر در اختیار گرفتن نفت عراق، زایش یک گروه تروریستی به نام داعش بود که حکومت آن، جهان را به ترس و ناامیدی کشاند و تاثیر این جریانات افراطی بر آینده را به یک کابوس بدل کرد. حالا اردوغان، همه کاره کشور ترکیه، روابطی بسیار پیچیده تر از صدام با جهان سلطه دارد. ترکیه عضو پیمان ناتو است. یک پای آن در اروپاست و رویای احیای حکومت عثمانی را در سر دارد. با این همه به نظر می رسد او باور ندارد اروپای امروز، اروپای عصر عثمانی نیست و دنیای قرن بیست و یکم، دنیای قرون وسطا نیست. او به زودی در خواهد یافت که ترامپ هم کسی نیست که بتوان به حرف و وعده او اعتماد کرد. ترکیه در سوریه، یک ناکام خواهد بود.
                