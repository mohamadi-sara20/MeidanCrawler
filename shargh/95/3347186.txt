دو‌شنبه ۶ اردیبهشت ۱۳۹۵
-----------------------------------------
type_unknown
-----------------------------------------
2میلیارد دلار چگونه از کشور خارج شد
-----------------------------------------

                    شرق: بیش از دو میلیارد دلار از دارایی های بانک مرکزی، در اولین سال های کار دولت احمدی نژاد و در همان روزهایی که اصولگرایان از آمریکاستیزی های رئیس دولت محبوبشان تجلیل می کردند، صرف خرید اوراق قرضه ای شده که کارشناسان وقت معتقد بودند نباید از کارگزار آمریکایی خریداری شوند. این سرمایه گذاری روی اوراق قرضه کشوری که از روز اشغال سفارتش در تهران تاکنون، همواره با احکام دادگاه هایش، اقدام به برداشت از دارایی های ایران در کشور خود می کرده، همان چیزی است که بعیدی نژاد آن را «بی احتیاطی مشکوک» نامیده و درباره اش نوشته است: «این نه تنها یک «بی احتیاطی مشکوک»، بلکه بخشش سخاوتمندانه از جیب ملت به دولت هایی بود که در ظاهر متخاصم خوانده می شدند اما در خفا و به دور از چشم مردم، سرمایه های ایران را به آن منتقل می کردند. همه اصولگرایان باید شرافتمندانه حرف خود را تصحیح کرده و بپذیرند در اقدامات خلاف قانون دولت احمدی نژاد هم شریک بودند. آنها باید اعتراف کنند که این اتفاقات حاصل «بی کفایتی مشکوک» دولت قبل بود که سر مردم را با «هاله نور»ش گرم می کرد تا سرمایه هایشان را دودستی تقدیم دولت دشمن کنند».اما اصولگرایانی که به گفته بعیدی نژاد در این «مشکوک» کاری های دولت قبل، زیر سوال هستند، چه کسانی بوده اند؟ از آنجا که خرید اوراق قرضه در سال 86، یعنی آخرین سال مجلس هفتم اتفاق افتاده، بی مناسبت نیست تا بار دیگر به رفتار مجلسی که آمدن احمدی نژاد را جشن گرفته بود، بپردازیم. مجلسی که محل حضور ژنرال های اقتصادی جناح اصولگرا بود و با افتخار به طرح تثبیت قیمت ها در زمان اصلاحات، از هیچ کوششی برای بستن دست وپای دولت فروگذار نکرد. اما با روی کارآمدن دولت احمدی نژاد، اقتصاددانان مجلس، دست رئیس دولت جدید را در برداشت از صندوق ذخیره ارزی باز گذاشت. وقتی ذخیره ارزی، ذخیره نذری شدبودجه سال 85، اولین بودجه ای بود که لایحه اش را دولت احمدی نژاد می نوشت. در بودجه این سال، مجلس هفتم به دولت احمدی نژاد اجازه داده بود تا 40 هزار و 805 میلیارد ریال در چهارماهه اول سال از حساب ذخیره ارزی برداشت کند. اما وقتی در همان مدت، برداشت های دولت از ذخیره های ارزی به جا مانده از دولت اصلاحات، از مرز 60 هزار میلیارد دلار گذشت، در مرداد ماه 85، مجلس هفتمی ها به فوریت طرحی رای دادند که بر اساس آن به دولت اجازه داده می شد برداشت ها از حساب ذخیره به صورت برداشت های مکرر در طول سال و در عین حال در قانون بودجه همان سال دیده شود. برخی از نمایندگان مجلس در آن زمان اعلام کردند دولت برداشت های گسترده از حساب ذخیره ارزی، بدون مجوز مجلس و برای پرداخت به مردمی که در جریان سفرهای استانی احمدی نژاد به او نامه نوشته بودند، داشته است، تاجایی که این حساب به صندوق نذری تبدیل شده بود. حتی دو نماینده مجلس پیرامون شایعه برداشت دولت از حساب ذخیره ارزی، جهت واردات میوه شب عید، وزیر بازرگانی را به مجلس فراخواندند. گزارش تفریغ بودجه سال 85 هم که در سال 87 منتشر شد، حکایت از نامعلوم بودن سرنوشت یک میلیارد دلار از درآمدهای نفتی داشت. اما حال و با برملاشدن سرمایه گذاری همان دولت روی اوراق قرضه ای که کارگزاران آمریکایی در بانک های اروپایی عرضه کرده بودند، بار دیگر این سوال مطرح می شود که درآمدهای نفتی سال های انفجار قیمت جهانی نفت، برای چه مقاصدی و در چه محل هایی هزینه شده و آیا مجالس وقت که به نمایندگی از مردم مسئولیت نظارت بر عملکرد دولت را داشته اند، از نحوه هزینه کردن این دارایی ها باخبر بوده اند یا نه؟! جست وجوی بی نتیجه برای یافتن پول های گمشدهاما مجلس هشتم که اقلیتی از اصلاح طلبان در آن حضور داشتند و ریاستش از حدادعادل به علی لاریجانی منتقل شده بود، مانند مجلس هفتم تمام قد در راستای اهداف احمدی نژاد عمل نکرد و نمونه ای از تغییر رویه اش را هم در افشای همان هزار میلیارد دلار گمشده نشان داد. اما با وجود این، حجم و مسیر پول های گمشده بیش از آن بود که نمایندگان اقلیت مجلس بتوانند در هزارتوی دولت احمدی نژاد ردی از آن بیابند. این را علی اکبر اولیا، نماینده اصلاح طلب یزد در مجلس هشتم، می گوید. اولیا که در جمع اعضای فراکسیون اصلاح طلبان، بیش از همه پیگیر تخلفات دولت احمدی نژاد و شکایت نمایندگان از آن دولت بود، درباره اینکه آیا مجلس در جریان این سرمایه گذاری میلیاردی روی دلارهای آمریکایی بوده یا خیر، می گوید: «در مجلس هشتم که ما در مجلس بودیم، چنین چیزی را نه شنیدیم و نه کسی درباره آن چیزی می دانست و بنده هم همین چند روز از اخباری که منتشر شده، فهمیدم چنین پولی در آن سال ها به این شکل سرمایه گذاری شده است». اولیا با تاکید بر اینکه پول های گم شده در آن دولت، خیلی زیاد بود و ما به هر دری زدیم، نتوانستیم رد آنها را پیدا کنیم، می گوید: «هم مسیر هزینه شدن این پول ها استتار شده بود و هم با انحلال سازمان مدیریت و برنامه ریزی و به هم ریختن نظام کنترل و نظارت، ردیابی پول ها مشکل تر شده بود». اولیا که عضو کمیته تحقیق و تفحص مجلس هشتم از نحوه اجرای برنامه چهارم توسعه نیز بوده، می گوید: «در آن تحقیق و تفحص هم چیزی درباره این سرمایه گذاری مطرح نشده بود، اما تذکرات و سوالات ما از دستگاه های نظارتی و دولتی موجود است و الان با مراجعه به آنها می توانید ببینید که ما چقدر روی این مسائل پافشاری کردیم و کسی نشنید». او می گوید هنوز هم مکاتبات خودش با سازمان بازرسی و دیوان محاسبات درباره پول هایی که سرنوشت آنها مشخص نشده، موجود است. باید درباره این سرمایه گذاری پاسخ دهندهنوز مشخص نشده که تبدیل دارایی های خارج از کشور بانک مرکزی به این اوراق قرضه خاص، با چه مجوزی صورت گرفته و مسئولیت نظارت بر این اقدام به عهده چه نهادی بوده است. محمدرضا تابش، عضو کمیسیون برنامه و بودجه مجالس هفتم و هشتم و نهم، دراین باره به «شرق» می گوید: «احتمال دارد که این سرمایه گذاری از محل اعتباراتی باشد که اختیار آنها در اختیار خود دولت بوده؛ ولی به هرحال این اعتبارات هم قانون دارد و باید نهادهای نظارتی مانند دیوان محاسبات و سازمان بازرسی کل کشور از نحوه هزینه شدن آنها مطلع باشند». تابش می گوید در دوران مجالس گذشته باید کمیسیون های اقتصادی و برنامه و بودجه از این اتفاق باخبر می شدند که من به یاد ندارم چنین چیزی به اطلاع مجلس رسیده باشد؛ اما عباسعلی نورا، عضو کمیسیون برنامه و بودجه مجلس هشتم که در کمیته تحقیق و تفحص از اجرای برنامه چهارم توسعه نیز حضور داشت، دراین باره می گوید: «به طور کلی هرگاه قرار باشد معامله ای ارزی با کشوری دیگر صورت بگیرد و پول یا سرمایه ای از کشور، در کشوری دیگر نگهداری شود، باید کلیت موضوع در مجلس مطرح و تصویب شود». او در توضیح این رویه می گوید: «معمولابرای اینکه بتوانیم از ذخایر خارجی خود سود بیشتری به دست بیاوریم، این مبالغ برای یک دوره و به صورت یکجا در مجلس تصویب می شود که مثلااین مقدار از دارایی های خارجی بانک مرکزی تبدیل به مسکوک یا اوراق قرضه در این کشورها شود. این اقدام باید با سازوکار قانونی انجام شود؛ یعنی یا به تصویب مجلس رسیده باشد، یا از طرق قانونی دیگر مانند حکم حکومتی، مجوز آن صادر شده باشد». نورا با تاکید بر اینکه هیچ دولتی نمی تواند به صورت دل خواهانه و بدون گذراندن مراحل قانونی، دارایی های خارجی کشور را هرطور که دلش خواست، سرمایه گذاری کند، افزود: «سرمایه گذاری خارجی قانون دارد و دراین باره هم باید از مراجع نظارتی استعلام شود که روال قانونی این اقدام پشت سر گذاشته شده یا نه». او در ادامه با اشاره به اینکه جهش درآمدهای نفتی کشور بعد از سال 86 اتفاق افتاده و نمی دانم چرا در سال 86 که هنوز با افزایش ناگهانی قیمت نفت مواجه نشده بودیم، دولت وقت تصمیم به این نوع سرمایه گذاری گرفته، افزود: «به عقیده من اصل این سرمایه گذاری دچار اشکال است؛ چراکه ما باید در برنامه چهارم توسعه به رشد هشت درصدی و ایجاد 850 هزار شغل می رسیدیم که به دلیل سرمایه گذاری نکردن در همان سال هایی که این پول در خارج از کشور سرمایه گذاری شده بود، به اهداف برنامه نرسیدیم؛ بنابراین در شرایطی که در داخل کشور نیاز به سرمایه گذاری برای توسعه داشته ایم، سرمایه گذاری دومیلیارددلاری روی اوراق قرضه ای که همراه با ریسک هم بوده است، منطقی و درست نیست».
                