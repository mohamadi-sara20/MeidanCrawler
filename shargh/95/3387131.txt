یک‌شنبه ۱۳ تیر ۱۳۹۵
-----------------------------------------
سرمقاله
-----------------------------------------
هشدار برای خطری جدی
-----------------------------------------

                    تحولات سوریه و تبعات آن، ابعاد گوناگونی از نظر تاثیرگذاری بر امنیت ملی ایران دارد؛ اما یک بعد آن که می تواند تاثیر فوری بگذارد، موضوع استقرار دوفاکتوی احزاب کردی سوریه در مناطق کردنشین و در غیاب حاکمیت حکومت مرکزی، تشکیل نوعی حکومت محلی در این مناطق است که امیدواری سراب گونه ای به سایر احزاب کردی در سایر کشورها داده است. خطرات مستقیم و غیرمستقیم این رویای سراب گونه بر امنیت ملی سایر کشورها از جمله ما، درخور توجه است. احزاب غیررسمی کردی که در خارج از ایران و عمدتا در اقلیم کردستان عراق زندگی می کنند، تصور کرده اند از قافله عقب افتاده اند و در حالی که احزاب کردی در عراق و سوریه به حکومت های محلی رسیده اند، احزاب کردی ایرانی باید سریعا اقدامی کرده و جایی برای خود دست وپا کنند. مردم ایران برای همه هم وطنان خود و از جمله هم وطنان کرد احترام و اهمیت فراوانی قائل هستند؛ زیرا اصولاایران زمین از فرهنگ ها و قومیت های گوناگونی تشکیل شده؛ اما تاریخ، تمدن، زبان و مذهب مشترک، رمز موفقیت و وحدت ملی مردم ما محسوب می شود. احزاب خارج نشین کرد ایران، با مشاهده تحولات سوریه و عراق، با عجله اعلام کرده اند به درخواست مردم کردستان وارد فضای جدید و تلاش های جدید شده اند و از این به بعد روش دفاعی را در پیش خواهند گرفت. درحالی که مردم شریف کردستان نشان دادند پابه پای همه مردم ایران در انتخابات ریاست جمهوری و انتخابات مجلس شورای اسلامی شرکت کرده اند و سطح مشارکت آنها اغلب از دیگر شهرهای بزرگ ایران بالاتر بوده است. این به این معناست که مردم کرد مانند بقیه مردم ایران اعتقاد به روش های مسالمت آمیز و دموکراتیک دارند و از راه اصلاحات اجتماعی سیاسی مایل اند به توسعه سیاسی و مردم سالاری بپردازند و هیچ همگونی ای با روش های ادعا شده خشونت آمیز و دیکته شده از خارج ندارند. مردم ایران در تمام سطوح و لایه های اجتماعی متشکل از همه قومیت ها و مذاهب برای بهبود شرایط اقتصادی، اجتماعی، سیاسی و کسب مطالبات خود به روش های دموکراتیک تلاش می کنند. به راستی جمهوری اسلامی ایران که به یاری مردم عراق و سوریه برای غلبه بر افراطی گری و تروریسم کور داعش و مانند آن رفته و حفظ تمامیت ارضی این دو کشور را لازم می داند، هیچ حرکت تحریک آمیز کردی یا غیرکردی را تحمل نکرده و مقتدارانه تر از سال 1358 از عهده چنین ماموریتی برمی آید؛ بنابراین این استراتژی غلط احزاب خارج نشین کردی ایران، جز به هدردادن فرصت ها و به عقب انداختن توسعه در این منطقه، نتیجه دیگری نخواهد داد. چنانچه به صحنه اجتماعی ایران نگریسته شود، اقشار مختلف مردم با مشاهده سرنوشت مردم عراق، سوریه، لیبی، تونس و مصر و نابسامانی هایی که در اثر گسترش افراطی گری و مداخلات خارجی در این کشورها صورت گرفته، آن قدر حساس شده اند که حاضر نیستند از کوچک ترین حرکتی که امنیت کشورشان را به خطر بیندازد و شاهد ویرانی ها و قتل و غارت ها باشند، حمایت کنند؛ بنابراین وجه دوم استراتژی غلط احزاب کردی خارج نشین این است که همه مردم ایران یکپارچه در مقابل چنین استراتژی ای، مقاوم خواهند ایستاد و هر حرکتی در این راستا محکوم به شکست خواهد بود. آیا آنچه در صحنه ترکیه درباره مسائل کردی اتفاق می افتد، به نفع مردم کرد است؟ اینکه چرا مردم و احزاب کردی در ترکیه از فاز مبارزات دموکراتیک و مسالمت آمیز خارج شده و به حرکات نظامی روی آوردند و تقصیر کیست، باید در جای دیگری بحث شود؛ ولی نتیجه آن جز آوارگی، ویرانی، نفرت و کشتار اقوام مختلف ترکیه چیست؟ توصیه می شود دستگاه های مسئول در کشور با صبر و بردباری تلاش کنند فرصت طلبی و استراتژی غلط احزاب خارج نشین کردی که با سفارش دولت های خارجی تنظیم شده، برای مردم عزیز کردستان شرح داده شود. همچنین حمایت خود را از تلاش های دموکراتیک و قانونمند برای کسب مطالبات و حقوق مشروع همه مردم ایران و از جمله مردم شریف کردستان بیش از گذشته در دستور کار قرار دهند. از سوی دیگر نمایندگان محترم کردستان در مجلس به مطالبات مشروع مردم این منطقه توجه بیشتری کرده و دست در دست مردم به سیاست های غلط و شکست خورده احزاب خارج نشین واکنش منفی نشان دهند؛ اما سومین سوی این ماجرا، احزاب کردی خارج نشین هستند. آنها می توانند به تامل بنشینند که آنچه در سوریه و عراق از باب رفتار کردها و استقرار موقت سیاسی آنان می گذرد، پایان داستان نیست و تنها ضعف موقتی حاکمیت های سوریه و عراق اجازه چنین بی ثباتی ای را داده است؛ ولی در گذر از شرایط کنونی، مجددا چهار کشور ایران، ترکیه، سوریه و عراق نسبت به حفظ تمامیت ارضی یکدیگر حساس هستند. فراموش نکنیم در سال های دهه 70 شمسی، به دلیل ضعف حکومت مرکزی عراق در اعمال حاکمیت در منطقه کردستان، سه کشور ایران، ترکیه و سوریه با تشکیل اجلاسی مشترک، تمامی تحولات تجزیه طلبی در عراق را زیر نظر گرفته و با سیاست های به موقع خود، خلاحاکمیتی ناشی از درگیری صدام با نیروهای ائتلافی ناتو را پر کردند. در آن ایام عربستان هم با نگرانی شدید از جانب همه کشورهای عربی، با اجلاس مشترک سه کشور مزبور، همکاری و مشورت می کرد که امروز هم می تواند فصل مشترک همکاری ایران، ترکیه، سوریه، عراق و عربستان قرار گیرد. پیشنهاد نگارنده این است که وزارت امور خارجه نسبت به رفع اختلاف سلیقه ها با ترکیه در مسائل منطقه گام های ممکن را بردارد تا به همراه دو کشور سوریه و عراق، بتوانند سیاست های خود را در حفظ تمامیت ارضی یکدیگر هم داستان کرده و در مرحله بعد عربستان را نیز در مشورت های خود وارد کنند.
                