شنبه ۱ آبان ۱۳۹۵
-----------------------------------------
سرمقاله
-----------------------------------------
گلوله های مشقی
-----------------------------------------

                    بی دلیل و دور از انتظار نیست مخالفان روحانی تغییر در کابینه و کناره گیری سه وزیر آموزش و پرورش، ورزش و ارشاد را جدی نگیرند و سودای مطالبات بیشتری را در سر بپرورانند.شاید یکی از مهم ترین رویدادهای سه ساله واندی دولت روحانی در سیاست داخلی، انعقاد قرارداد نفتی 20ساله به ارزش دومیلیاردو 200 میلیون دلار با شرکت توسعه و صنعت نفت و گاز پرشیاست. این شرکت متعهد شده با سرمایه گذاری داخلی و خارجی موجب افزایش بازیافت سه میدان نفتی یاران، مارون و کوپال شود و روزانه 75 هزار بشکه به تولید نفت ایران اضافه کند. این گفته وزیر نفت که با پوست کلفتی کاری را انجام دادیم که به ثمر نشست، از کشمکش ها و مجادلات فراوانی در پشت پرده خبر می دهد. دولت روحانی در توسعه اقتصادی متکی بر بازار آزاد است و ازاین رو ناگزیر به ایجاد ثبات و امنیت و برقراری آشتی میان جناح های سیاسی مقتدر ذی نفع در مسائل اقتصادی است. احتمالاآنچه آینده دولت روحانی را تضمین کرد، نه توسعه سیاسی، بلکه توسعه اقتصادی با رویکردی آشتی جویانه با قطب های اقتصادی قدرتمند است که خود را مستحق تر از شرکت های خارجی برای انعقاد قراردادهای بزرگ نفتی می دانند؛ به قولی چراغی که به خانه رواست به مسجد حرام است. به همین دلیل دولت روحانی با سیاست مبتنی بر «نظام های دسترسی محدود»1 تلاش کرد تا سازمان های اقتصادی و اجتماعی ذی نفوذ را ترغیب به آشتی و پرهیز از تنش کند. این سیاست سازمان های شریک را وا می دارد که نسبت به یکدیگر متعهد باشند، چراکه در صورت شکست این همکاری مشارکتی، همه ضرر خواهند کرد. از این رو با تسامح می توان قرارداد نفتی وزیر نفت با شرکت توسعه و صنعت گاز پرشیا را نوعی «ائتلاف مسلط» دانست که به دولت این اطمینان خاطر را می دهد که با ایجاد ثبات در فعالیت های اقتصادی و به تبع آن گشودگی در فضای اجتماعی و فرهنگی نیز رخ دهد و از گذرگاه این گشودگی دولت بتواند دست به توسعه سیاسی بزند.البته نباید گفته وزیر چپ گرای اقتصاد یونان پانیس وار وفاکیس را نادیده گرفت و از کنار آن به سادگی گذشت2: «زمانی که تفکیک میان فضای سیاسی و اقتصاد آغاز می شود، سبب کشمکش سنگینی بین این دو می شود؛ به طوری که فضای اقتصادی، فضای سیاسی را به سلطه خود درمی آورد. آیا عجیب نیست که سیاست مداران آن گونه که قبلابودند، نیستند؟ علت آن از بین رفتن دی ان ای آنها نیست. بلکه به خاطر این است که امروز می توان در دولت بود اما قدرت نداشت. چون قدرت از فضای سیاسی به فضای اقتصادی منتقل و به گونه ای به تضعیف خودش منجر شده و همین امر به بحران های اقتصادی دامن زده است. قدرت شرکت ها بیشتر شده و مصالح سیاسی کم ارزش شده اند. نابرابری افزایش و تقاضای کل تنزل یافته است و مدیران از سرمایه گذاری پول در شرکت ها هراسان هستند. بنابراین هرچه سرمایه داری بیشتر توده مردم را از دموکراسی دور نگه دارد، هدررفتن نیروی انسانی و ثروت بیشتر خواهد شد. بنابراین باید فضای سیاسی و اقتصادی را متحد کنیم».«نظام دسترسی محدود» دولت روحانی از نوع شکننده نیست بلکه ترکیبی از نوع پایه و بالغ آن است. در نظام دسترسی محدود شکننده، سازمان های شرکت کننده دارای ظرفیت خشونت ورزی هستند و نیروها از هم به روشنی قابل تشخیص نیستند.در نظام دسترسی پایه نیز بسیاری از سازمان های دارای ظرفیت تنش زایی، بخشی از دولت به شمار می آیند. اما به همین نسبت سازمان های مهم غیردولتی نیز از ظرفیت تنش زایی برخوردارند. در نظام دسترسی بالغ دولت اکثر سازمان های دارای ظرفیت تنش زایی را کنترل می کند اما استثنا هم وجود دارد. «الگوی آرمانی» دولت روحانی یا بهتر است بگوییم، الگوی هر دولتی که به آموزه های بازار آزاد باور دارد، رسیدن به نظام دسترسی باز است که تمام سازمان های دارای ظرفیت تنش زایی را در کنترل خود دارد. با این تقسیم بندی وضعیت دولت احمدی نژاد وضوح بیشتری می یابد و ظهور و عملکردش در جابه جایی (افزایش) قیمت نفت معنای تازه می یابد. این جابه جایی در قیمت ها توازن فی مابین اعضای «ائتلاف مسلط» را به هم ریخته و موجب استقلال عمل بیشتری برای دولت می شود. دولت احمدی نژاد آگاهانه از این سه گزینه «نظام های دسترسی محدود» فاصله گرفت و با تکیه بر جماعتی که از آن برخاسته بود درصدد ایجاد «نظام دسترسی نامحدود» برآمد. آن هم نه برای سازمان های تحت نظرش- او به هیچ سازمانی اعتماد نداشت- بلکه برای اشخاصی که به آنها یقین داشت. از عملکرد احمدی نژاد این گونه استنباط می شود که او به دولتی بلندمدت تر از دولت های رایج می اندیشید، و باور داشت با حمایت طیف هایی که دولت های قبل را زمین گیر کرده بودند، می تواند دولتی دائمی برای خودش طراحی کند. البته غیرمنصفانه است که نگوییم برخی از اطرافیان دولت هاشمی نیز به چنین رویکردی باور داشتند و درصدد القای «شرایط حساس کنونی» بودند که ریاست جمهوری ایشان نیز ادامه پیدا کند. اما «دموکراسی ایرانی» مجال جااندازی و راه اندازی این فکر را نداد. کوتاه اینکه دموکراسی ایرانی اگرچه برخاسته از رای مردم است اما بقای دولت های برآمده از آن بیش از هرچیز در گرو توازن منافع بین نهادها و سازمان های مهم اقتصادی است. با این نگاه، بدیهی است که احمدی نژاد دیگر نمی توانست به سیاست بازگردد. فارغ از اینکه مردم به او رای می دادند یا نه. با اینکه دولت روحانی توانسته تا حدودی بین طیف و جریان های سیاسی و اقتصادی آشتی برقرار کند، اما هنوز فشارهای زیادی از سمت مخالفانش برای تغییرات در شیوه اقتصادی او دیده می شود. رسانه های اصولگرا غالبا درصددند روحانی را ناگزیر کنند تا در تیم های اقتصادی خود تجدیدنظر کند. اینکه آنها چنین خواسته ای داشته باشند دور از انتظار و عجیب نیست. اما اینکه دولت روحانی چقدر می تواند به این خواسته ها تن بدهد یا کوتاه بیاید موضوع اصلی است. از این منظر برای مخالفان تغییر در کابینه و استعفای سه وزیر آموزش وپرورش، ورزش و ارشاد مثل شلیک گلوله های مشقی است و آنها سودای مطالبات بیشتری را در سر دارند.* سردبیر  پی نوشت:1- در این یادداشت از کتاب «در سایه خشونت» داگلاس سی نورث و... ترجمه محسن میردامادی و محمدحسین نعیمی پور، انتشارات روزنه استفاده شده است،2-برگرفته از سایت TED
                