سه‌شنبه ۲۷ مهر ۱۳۹۵
-----------------------------------------
یادداشت
-----------------------------------------
برای یک مخاطب خاص
-----------------------------------------

                    مطالب معمولاخطاب به عموم نوشته می شوند، اما مخاطب خاص این نوشته آقای دکتر پزشکیان، نایب رئیس کنونی مجلس و وزیر سابق بهداشت، است؛ مخاطب خاصی که احتمالا، تاثیر کلام و رفتارش بسیار بیشتر از مجموعه تاثیر آن بر عموم است؛ مخاطب خاصی که می توانست نماینده نگارنده هم باشد چراکه نماینده اول یک شهر بزرگ است؛ نماینده ای که توان فرارفتن از گفتمان معمول خود را داشته و هم ازاین رو است که اگرچه در میان همکاران خود محبوب نیست، اما ظاهرا بر قلوب همشهریانش نشسته و به شخصه این را به حساب صداقت و جسارت او می گذارم، اما به نظر می رسد ایشان باید توان دریدن دو حصار دیگر را نیز پیدا کند تا بتواند بر کیفیت سلامت موکلان رای داده و نداده اش تاثیرگذار شود؛ اولین حصار، پوسته «جراحانه»ای است که با آن تطور پیدا کرده، اما آن را «پزشکانه» می انگارند؛ بسیاری افراد مسائل و مشکلات پزشکان و مردم با پزشکان را «جراحانه» می بینند. دومین حصار، کمیات و مبالغ است که در ذهن ایشان جای کیفیات را اشغال کرده است. برای ایشان کار دشواری نخواهد بود اگر بخواهند ملاحظه کنند برخلاف کارهای جراحی، کارهای داخلی یا کارهایی که صرفا تعقلی در آنها صورت می گیرد تا تصمیمی ساخته شود، در کشور ما دچار اشکالات اساسی هستند. یک جراحی موفق آپاندیسیت در بخش جراحی معادل است با درمان یک بیماری خطیر در بخش داخلی مثل یک بیماری روماتیسمی یا یک تب طولانی یا دوره های توجیه نشده بیهوشی که کلید حل آن تنها در یک ملاقات بین طبیب و بیمار است. اگر این ملاقات از همه نظر درست باشد؛ یعنی در یک محل مناسب با وقت کافی، شرح حال و معاینه از روی فرم و ثبت و ضبط آن و تشخیص و درمان صحیح با توضیحات کافی به همراه ارائه بروشورهای مختلف و درنهایت تایپ و ارائه گزارش چندصفحه ای به بیمار صورت گیرد...آنگاه نتایج لازم را خواهد داشت. اگر اتفاق اول؛ یعنی جراحی موفق آپاندیسیت در کشور ما به وفور رخ می دهد، به جرئت می توان گفت که رویداد دوم؛ یعنی یک ویزیت کاملااستاندارد داخلی تاکنون حتی یک بار هم در کشور ما اتفاق نیفتاده است. بارها دیده ایم بیماران ایرانی از کشورهای مختلف با چنین گزارش هایی برمی گردند و ما عادت کرده ایم از کنار آن به راحتی بگذریم. اوایل از لندن و پاریس و مونیخ و... و اخیرا حتی از باکو و سلیمانیه هم که قبله پزشکی شان تا همین اواخر تبریز و تهران بود، بیماران با چنین گزارش هایی می آیند. راستی آقای وکیل مردم، درباره این پدیده چه می اندیشید؟ به نظر دکتر پزشکیان، طبیبان داخلی ما از زیرکاردررو هستند یا بسیاربسیار حاذق!؟ یا شاید بیماری های موکلان ایشان یعنی ما مردم، آن پیچیدگی هایی که این دقت ها را لازم داشته باشند، ندارند! او به عنوان وزیر سابق خوب می داند که برقرارکردن چنین سیستمی که درخواست هر ایرانی از مسئولان است، درحال حاضر با این تعرفه ها و امکانات موجود در تمام مراکز خصوصی و دولتی در شرایطی که بیمه ها بابت هر ویزیت تنها قول پرداخت مبلغی کمتر از کرایه تاکسی همان بیمار را می دهند و آن را هم نمی پردازند، غیرممکن است و نیازمند قیمت گذاری جدید، مداخلات فرهنگی عمیق و نظارت کیفی است. راستی وقتی کارهای داخلی و تعقل و تشخیص ما این چنین است، کارهای عملی و جراحی ما هم بر پایه های درستی استوار هستند؟ تازه آنچه بیان شد، برای شرایط معمول و غیراورژانس است. وضعیت های اورژانس، وضعیتی به مراتب بدتر دارند که بخش اعظم آن خارج از توان و اختیار پزشکان است. در چنین شرایطی بهتر نیست به جای تاکید بر دریافت های پزشکان، آن هم در سیستم دولتی و دانشگاهی که همه می دانند وضعیت خوبی ندارد برای اصلاح ساختارهای پزشکی کشورگام های جدی برداشته شود؟ آیا رسالت نمایندگی مردم، درخواست و تلاش در راه اصلاح ساختارها آن هم از سرمنشا منابع و تصمیمات، یعنی مجلس است یا فرافکنی مشکلات بر گرده گروه های مردم؟ قطعا در جریان تلاش صادقانه نایب رئیس فعلی مجلس در اصلاح ساختارهای تعرفه و نظارت، آن بخش کوچکی از پزشکان هم که ممکن است به هر دلیلی دریافت های خارج از عرف داشته باشند، به تذکرات و حتی نهیب های آقای وزیر سابق، اعتنای بیشتری خواهند کرد.
                