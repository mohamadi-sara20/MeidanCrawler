سه‌شنبه ۲ آذر ۱۳۹۵
-----------------------------------------
سرمقاله
-----------------------------------------
نفت، اروند و توسعه منطقه
-----------------------------------------

                    بهره برداری از نفت و گاز در میادین مشترک، سال هاست موجب بروز رقابتی جدی میان ایران و کشورهای عراق و قطر شده است. تزلزل هر کشوری موجب بهره برداری بیشتر کشوری دیگر از این منابع می شود. از آنجا که در شرایط موجود، امکانی برای تنظیم تفاهم نامه ای با هدف تنظیم برداشت از میادین با توجه به مولفه های مختلف وجود ندارد، هر کشوری که توانایی بیشتری در جذب فناوری خارجی پیشروی جهانی داشته باشد، گوی سبقت را از رقبا می رباید. متاسفانه، در منطقه پارس جنوبی و عسلویه، قطر در برداشت گاز و میعانات گازی از این میادین، از ما بسیار جلوتر است. در منطقه آزادگان شمالی و جنوبی و یاران شمالی و جنوبی (واقع در هویزه اهواز) نیز رقابتی جدی میان ما و عراق وجود دارد. آنچه در این دو منطقه و همین طور دیگر میادین مشترک و غیرمشترک مانند دریای خزر، موجب نگرانی است، استفاده از فناوری عقب مانده در اکتشاف، استخراج و پالایش نفت و گاز است. رفع این نگرانی مستلزم استفاده از فناوری نوین است؛ این نیز مستلزم انعقاد قرارداد جذب سرمایه خارجی با شرکت هایی است که به پیشروترین فناوری رایج در جهان، دسترسی دارند. علاوه بر این، رفع این مسئله مستلزم باثبات بودن فضای انباشت سرمایه است. در سال های گذشته، تقریبا تمامی قراردادهای منعقد شده با شرکت های خارجی، چه چینی و چه ایتالیایی (مانند انی) و فرانسوی (مانند توتال)، به علت تحریم ها لغو شد. چنین شرایطی، موجب افزایش ریسک سرمایه گذاری برای شرکت های خارجی می شود؛ بنابراین، حتی با عادی شدن شرایط برای بازگشت دوباره، طبعا این شرکت ها تلاش می کنند شرایط سخت تری را در قراردادهای جدید اعمال کنند. موضوع نگران کننده دیگر، آینده اروند، خرمشهر و آبادان است. اروند رود بعد از گذشت تقریبا 28 سال از پذیرش قطع نامه 598 سازمان ملل و برقراری صلح میان دو کشور ایران وعراق، هنوز لای روبی نشده است؛ در نتیجه، هنوز امکان تردد کشتی های با ظرفیت بالادر این رودخانه، فراهم نشده است. علت این امر، نه تلاش نکردن برای پیشبرد چنین پروژه ای، بلکه تمایل نداشتن طرف عراقی برای انجام چنین پروژه ای است. لای روبی اروند و تبدیل آن به رودخانه ای عمیق و مناسب برای کشتی رانی و فعال سازی بندر خرمشهر، در این سو و مکان مقابل در آن سوی عراق، برای دو طرف سودمند است. با وجود این، طرف عراقی تمایلی به این امر ندارد. علت آن، تلاش این کشور برای تبدیل فاو، در دهانه خلیج فارس، به بندری مدرن با ظرفیت بارگیری و تخلیه خیلی بالاست. هر چه بندر فاو از این منظر توسعه یابد، باید حاشیه زدگی بیشتر خرمشهر و آبادان را انتظار داشت. آنچه مشکل را حادتر می کند، امکان ناپذیربودن لایروبی این رودخانه مرزی به تنهایی از سوی ایران است؛ برای انجام این کار، همکاری و تایید طرف عراقی لازم است.اینکه چرا عراق با وجود حمایت های لجستیک ایران، دست به چنین اقدامی می زند که مانند محدود کردن آب ورودی رودخانه ای از سوی کشوری بالادستی است، نیاز به بررسی از سوی کارشناسان ذی ربط دارد؛ اما آنچه می توان گفت، این است که بدون لای روبی اروند، امکانی برای گسترش ظرفیت های بندری خرمشهر برای حمل نفت استخراج و پالایش شده در منطقه آزادگان و همین طور گسترش تاسیسات دریایی و انعقاد قراردادهای سرمایه گذاری مشترک خارجی در زمینه تولید و صادرات شناورها و سکوهای نفتی در آینده وجود ندارد. نکته نهایی اینکه، در سال های بلند گذشته، به علت فضای نامناسب سرمایه گذاری در ایران و همین طور اتلاف منابع مالی در سطح کلان، پروژه های نفتی به ناچار در قالب قراردادهای بیع متقابل منعقد شدند که در آنها بار تامین مالی استخراج و پالایش نفت و گاز برعهده شرکت خارجی است. در این قراردادها، ممکن است منافع ملی از نظر مالی تامین شود؛ اما امکان اعمال شروط سخت برای انتقال دانش علمی و فنی، در چنین قراردادهایی کم رنگ می شود. سرمایه خارجی چند کارکرد دارد؛ تامین منابع مالی، تامین بازار و انتقال دانش علمی و فنی. اتکا به تامین منابع مالی، معمولاموجب کاهش قدرت چانه زنی کشور میزبان برای انتقال دانش علمی و فنی می شود. به بیانی دیگر، وقتی شرکت خارجی متوجه می شود کشور میزبان از سر ناچاری و با هدف تامین منابع مالی، در پی انعقاد قرارداد است، می تواند شرایط را هم به لحاظ مالی و هم به لحاظ دانش علمی و فنی، به سود خود رقم بزند. برای پیشگیری از چنین وضعی، باید دو اتفاق بیفتد؛ هم سهم بودجه ارزی شرکت ملی نفت ایران از درآمدهای نفتی به جای درصد تعیین شده در بودجه های سالانه، به رقمی ثابت تغییر کند تا در شرایط کاهش شدید درآمدهای ارزی نفتی، تامین منابع مالی این پروژه ها که خوب یا بد، تعیین کننده نبض اقتصاد ایران هستند، دچار مشکل نشوند. در کنار این موضوع، طبعا بهره وری سرمایه در بخش نفت و گاز، مانند دیگر رشته فعالیت ها، باید ارتقا یابد تا سرمایه گذاری های صورت گرفته، در زمانی مناسب و با کارایی بالابه مرحله بهره برداری برسند.حل بخشی از مشکلات مرتبط با این نکات، در گرو حل وفصل موضوع مهم مناسبات منطقه ای و بین المللی است. حمایت های لجستیک در عراق و سایر جاها، قطعا بار هزینه ای و ارزی در خور توجهی دارد؛ این بار هزینه ای و ارزی، موجب تخصیص منابع ارزی کمتری به پروژه های کلیدی نفت و گاز و دیگر پروژه ها می شود. این تخصیص کمتر در شرایطی که رقابتی جدی میان ما و دیگران وجود دارد و نمی توان زمان را از دست داد، موجب می شود استفاده از قراردادهای بیع متقابل، به ناچار در دستور کار قرار بگیرد. علاوه بر این، مناسبات تنش زا موجب می شود حتی کشوری مانند عراق، همکاری لازم را در لای روبی اروند انجام ندهد. قطر با جمعیتی بسیار کمتر، حاضر به همکاری برای برداشتی منصفانه نمی شود. امارات درگیر ادعای بی مورد جزایر تنب کوچک، تنب بزرگ و ابوموسی می شود و عربستان نیز در مقیاسی کلان تر در برابر سیاست منطقه ای ایران می ایستد.ادامه این روند به معنای حاشیه زدگی بیشتر شهرهای خرمشهر و آبادان است. اصلاح قوانین و مقرارت داخلی، مانند حق برداشت شرکت ملی نفت ایران از درآمدهای ارزی نفتی، اصلاح سیاست خارجی و رفع تنش ها، کنترل فسادی که در همه جای اقتصاد ایران رخنه کرده و عمیق شده است و بهبود مدیریت پروژه های سرمایه گذاری و سرمایه خارجی، پیش شرط های لازم برای نجات این شهرها و دیگر شهرهای مرزی ایران از توسعه نیافتگی است.
                