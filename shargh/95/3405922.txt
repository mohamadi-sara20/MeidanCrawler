شنبه ۱۶ مرداد ۱۳۹۵
-----------------------------------------
type_unknown
-----------------------------------------
حمله بی سابقه به رئیس جمهور
-----------------------------------------

                    شرق: هرچه به اردیبهشت سال آینده نزدیک تر می شویم، انتقادات و اغلب حملات به دولت و شخص «حسن روحانی» هم بیشتر می شود. حرف می زند، به فاصله دو، سه روز جوابش داده می شود. انگار آتشبار حملات تغییر «گرا» داده و شخص رئیس جمهوری را هدف گرفته است. در تازه ترین مورد رئیس جمهوری «خیانت کار» خطاب قرار گرفته و پیشنهاد ردصلاحیت «احمدی نژاد» و «روحانی» برای انتخابات سال 96 مطرح شده است؛ پیشنهادی که یادآور ردصلاحیت هم زمان «اکبر هاشمی رفسنجانی» و «اسفندیار مشایی» یار گرمابه و گلستان «احمدی نژاد» در انتخابات ریاست جمهوری 92 است. گوینده این سخنان هم یکی از چهره های اصولگرا است که به داشتن زبانی تند و تیز مشهور است: حجت الاسلام «سیدحمید روحانی»، رئیس سابق مرکز اسناد انقلاب اسلامی و رئیس فعلی بنیاد تاریخ پژوهی و دانشنامه انقلاب اسلامی. او در سال 1376 از مرکز اسناد انقلاب اسلامی استعفا و در سال 1388 بنیاد جدیدی به نام تاریخ پژوهی و دانشنامه انقلاب اسلامی را تاسیس کرد. گفتنی است در بودجه امسال که از سوی دولت تقدیم مجلس شد، 346 میلیون و پانصد هزار تومان برای بنیاد «تاریخ پژوهی و دانشنامه انقلاب اسلامی» در نظر گرفته شده است.«سیدحمید روحانی» این سخنان را روز پنجشنبه در همایشی در شمال غربی ایران، یعنی «تبریز» گفته؛ یک روز بعد از او در شمال شرقی ایران یعنی «مشهد» از رئیس جمهوری انتقاداتی شد که اگر نتوان لقب بی سابقه را به آن داد، قطعا کم سابقه بوده. حجت الاسلام «سیداحمد علم الهدی» در خطبه های نماز جمعه مشهد، بدون بردن نام، گوینده این سخن را که «برجام برای ایران عزت آورد» به باد انتقاد گرفت و او را فردی «ساده لوح» توصیف کرد.مقایسه روحانی با بنی صدر و عمروعاص«حمید روحانی» که گویا مسئولیت فضاسازی برای عبور از روحانی را برعهده گرفته، چندی پیش هم از لزوم محاکمه «رئیس جمهوری» سخن گفته بود. 20 تیرماه «حمید روحانی» در یک نشست خبری گفته بود: «اگر برای رئیس جمهوری حریم قائل نمی شدیم، در جریان حمله به سفارت سعودی آقای روحانی نیز باید محاکمه می شد». حالاکمتر از یک ماه از این سخنان، «حمید روحانی»، «حسن روحانی» را با «بنی صدر» مقایسه و از سوی دیگر رئیس جمهوری را با «عمروعاص» مشابهت داده است. این سخنان «حمید روحانی»، ابتدا در سایت محلی «زیتون» منتشر و سپس در سایت های اصولگرای «دانا» و «رجانیوز» بازتاب یافت.او در همایش «از نهضت مشروطیت تا انقلاب اسلامی» که در دانشگاه هنر تبریز برگزار شد، رئیس جمهوری ایران را خطری بزرگ برای ایران دانسته. «حمید روحانی» در سخنانش از لزوم عبور از «احمدی نژاد» و «روحانی» به صورت هم زمان در انتخابات 96 صحبت کرده است. به نظر این فعال اصولگرا، «روحانی» به دلیل آنچه «خیانت» خوانده و «احمدی نژاد» به دلیل «مکاتب ناسیونالیستی و شبهه ناک، شایسته مملکت داری اسلامی نیستند».حجت الاسلام «سیدحمید روحانی» در سخنانش به صورت تلویحی رئیس جمهوری را با «عمروعاص» مقایسه کرد و گفت: «آن روزی که رهبری فرمودند من مذاکره را بیهوده می دانم، عمروعاص های امروز، رهبری را مجبور به مذاکره کردند. روحانیت و ائمه جمعه باید در برابر مذاکره با شیطان نهضت به راه می انداختند؛ اما کوتاهی کردند. ما امروز رسوایی مذاکره و برجام را دیدیم؛ والخیر فی ماوقع. اگر سیل نامه از بسیج و روحانیت به ریاست جمهوری گسیل می شد، آقای روحانی جرئت مذاکره با آمریکا را نداشت. نباید می نشستند و نظاره می کردند».رئیس بنیاد تاریخ پژوهی و دانشنامه انقلاب اسلامی افزود: «اینها برای هر سخنرانی رهبری دهن کجی نشان می دهند و باید مجازات شوند. یکی از بدعت های آقای روحانی این بود که مردم را از جریان مذاکرات دور نگه داشت. آقای روحانی به جرم خیانت به کشور و دروغ و دوری از ولایت باید محاکمه شود». خیانتی که روحانی کرد بنی صدر نمی توانست انجام دهداو ادامه داد: «در انتخابات ریاست جمهوری باید از روحانی و احمدی نژاد عبور کنیم. روحانی به دلیل خیانت و احمدی نژاد به دلیل مکاتب ناسیونالیستی و شبهه ناک شایسته مملکت داری اسلامی نیستند».«حمید روحانی» افزود: «احمدی نژاد امتحان بدی داد و اندیشه های ایران پرستی و مکتب ایرانی ضربه سنگینی بر نهضت های اسلامی منطقه زد. امروز شرایط به مراتب بدتر شده است. روحانی نه تنها علیه رهبری، بلکه به صورت عریان بر امام هم شمشیر بست. روحانی در حرم امام گفت که ما باید مانند متحجران خود را به مشتی کلمات بی روح امام محدود نکنیم! خیانتی که آقای روحانی انجام داد، بنی صدر نمی توانست بکند. باید مراقب بود». او با انتقاد از شورای نگهبان افزود: «ای کاش شورای نگهبان قبل از تصویب اعتبارنامه ایشان کتاب ایران و جهانی شدنشان را مطالعه می کرد. در این کتاب به نویسندگی آقای سریع القلم موارد متعددی خلاف نص اسلام نوشته شده است».علم الهدی: آقای ساده لوحی می گوید ما با برجام عزت پیدا کردیماما در «مشهد» روز جمعه حجت الاسلام «سیداحمد علم الهدی» پشت تریبون نماز جمعه این شهر قرار گرفت و از سخنان رئیس جمهوری به شدت انتقاد کرد.به گزارش «دانا» به نقل از «صبح توس»، «علم الهدی» گفت: «ده ها و صدها فروشگاه مدلینگ می خواهند ایجاد کنند و جوان ما را منحرف کنند و یک پیچ و مهره از دستگاه الکترونیکی خود را نیز حاضر نیستند به ما بفروشند». او در ادامه افزود: «آقای ساده لوحی می گوید ما با برجام عزت پیدا کردیم! چه عزتی؟ اینکه شرکت مدلینگ ایتالیایی بیاید عزت است؟ این را در برجام پیش بردید؟ چرا دستگاه های دانش بنیان خارجی حاضر نیستند سرمایه گذاری کنند؟ این عزت است؟».خطیب جمعه مشهد گفت: «عزت متعلق به خدا و پیغمبر و مومنان است. این عزت، آوردن جنس بنجل مدل خارجی به کشور است یا دشمنی با کفار و مشرکان و دشمن ستیزی و استکبارستیزی است؟ این عزت مال این شهید محمدزاده است که 30 سال هر روز و هر شب شهید بود».دوشنبه هفته گذشته «حسن روحانی» رئیس جمهوری در همایش پنجاهمین سالگرد تاسیس شرکت ملی گاز ایران با اشاره به اینکه برجام برای کشور عزت به همراه داشت، گفت: «اینکه دیگران برای صادرات نفت ایران تعیین تکلیف کنند، خلاف عزت است. عزت ما، اجرای اراده ما است». فردای این سخنان، روحانی به تلویزیون آمد و در گفت وگوی زنده تلویزیونی با بیان اینکه امروز کسی نمی تواند برای صادرات نفت ایران تعیین تکلیف کند، تاکید کرد: «این عزتی است که الان نفت را به مقداری که می خواهیم، می فروشیم و این علاوه بر مسئله اقتصادی، از لحاظ سیاسی و از لحاظ ابعاد انقلابی نیز حائز اهمیت است».امروز 16 مرداد، کمی بیش از 9 ماه تا انتخابات ریاست جمهوری مانده و شاید پیشنهاد «حمید روحانی» مرحله اصلی فشار بر دولت و رئیس جمهوری را آغاز کرده باشد؛ فشاری که دیگر انگار از اطرافیان دولت به شخص «حسن روحانی» انتقال یافته است.
                