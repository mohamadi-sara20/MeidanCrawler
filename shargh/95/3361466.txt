پنج‌شنبه ۳۰ اردیبهشت ۱۳۹۵
-----------------------------------------
type_unknown
-----------------------------------------
فراکسیون امید و مجلس دهم در گفت وگوی تفصیلی با محمدرضا عارف: به زد و بندهای غیرشفاف تعامل نمی گوییم
-----------------------------------------

                    گره سیاست: سال های زیادی از دوران اصلاحات نگذشته؛ اما سرعت و تعداد حوادثی که در این سال ها بر سیاست و اهالی آن در ایران گذشته، خیلی از چیزها را تغییر داده است؛ آن گونه که حالاوقتی پس از 12 سال دوری اصلاح طلبان از مجلس، یک ائتلاف فراگیر اصلاح طلب در سراسر کشور موفق می شود یاران نسل جدید اصلاحات را در کنار چهره های مجرب این جریان، راهی بهارستان کند، در دل خیلی ها این تردید وجود دارد که «آیا ما می توانیم...؟» به جای این سه نقطه خیلی چیزها می شود گذاشت؛ از تامین مطالبات مردمی که رای داده اند تا اداره قوه مقننه ای که تعداد مخالفان اصلاحات در آن کم نیست و از ارتباط و تعامل با دیگر نهادهای حاکمیت تا رسیدن به خروجی های مطلوب برای تفکر اصلاح طلبانه و دموکراتیک در کشور. فاصله گرفتن از فضای روزگار اصلاحات به آنجا رسیده که حالااین سوالات نه تنها درباره نیروهای جدید فهرست امید که درباره سرشناس ترین منتخب اصلاح طلب کشور و معاون اول رئیس جمهوری در دوران اصلاحات نیز، مطرح می شود. این گونه است که وقتی فراکسیون امید با ریاست محمدرضا عارف شکل گرفته و او را نامزد ریاست مجلس آینده کرده و در شرایطی که اصولگرایان برای برمسند ننشستن رئیس این فراکسیون، از سرلیست ائتلاف امید در قم حمایت می کنند، ما باید برای پایان دادن به برخی تردیدها، روبه روی عارف بنشینیم و با او درباره تعامل و رقابت و برنامه اصلاح طلبان درباره هریک از این دو حالت گفت وگو کنیم. این گفت وگو را که خواندنش بیش از اصلاح طلبان، برای رقبای آنها لازم به نظر می رسد در ادامه می خوانید. ابتدا برگردیم به فضای قبل از انتخابات، جایی که به ویژه در تهران شورای سیاست گذاری توانست در مرحله اول اجماع و انسجام خوبی ایجاد کند، اما در برخی شهرستان ها به این شکل نبود و البته در مرحله دوم تحت تاثیر نتایج مرحله اول و سفرهای شما، اوضاع در شهرستان ها هم تغییر کرد. ولی به هرحال این خلاسازماندهی و انتخاب گزینه ها در برخی شهرستان ها مشهود بود. علت این خلائی که در برخی شهرها احساس شد چه بود؟ ابتدا یک مقدمه کلی بیان کنم و بعد از آن وارد موضوع سوال شما بشوم. معتقدم باید صادقانه و شفاف عملکرد گفتمان اصلاحات را تحلیل کنیم. ما باید ابتدا این را تحلیل کنیم که در دهه70 چه کردیم که به پیروزی رسیدیم، در دهه 80 چه شد که با مشکلات جدی روبه رو شدیم و در 82 و 84 و 86 شکست های سیاسی داشتیم و به سال 90 رسیدیم که اصلانامزدی نداشتیم. بعد از اینها باید دهه 90 را که حالادر میانه آن هستیم، تحلیل کنیم که چگونه شاهد به خودآمدن گفتمان اصلاحات بودیم. گفتمانی که اگر خود ما قدر آن را بدانیم، در بین70 درصد جامعه زمینه پذیرش دارد. در چنین شرایطی و به خصوص با فضایی که در سال 92 و پس از انتخابات آن سال در کشور ایجاد شد، شاهد مطالباتی بودیم که اقشار مختلف مردم و جوانان برای حضور اصلاح طلبان در صحنه، مطرح می کردند و این اتفاق مهمی بود. چون مطالبه نخبگان همواره حضور اصلاح طلبان بوده، اما این بار این مطالبه به توده های جامعه رسیده بود و گفتمان اصلاحات، هم این درخواست را درک کرد و هم پاسخ مناسبی به آن داد. درباره اینکه چگونه باید به این مطالبات پاسخ داد، بحث های مفصلی شد و در چند مرکز ازجمله شورای هماهنگی احزاب اصلاح طلب، در بنیاد امید و شورای مشورتی و کارگروهی که آنجا تشکیل شده بود، کارهای بسیار جدی انجام می شد و هم زمان در احزاب ما هم کارهای خوبی در حال انجام دادن بود. در راهبردی که محصول همه این کارها بود، اولین چیزی که همه روی آن اتفاق نظر داشتیم ترجیح منافع ملی بر منافع جریانی و حزبی بود و این را به عنوان اصل اول پذیرفتیم. در ادامه و بعد از چند ماه کار برای انتخاب بهترین الگوی تصمیم گیری، الگوی اجماع کامل را پذیرفتیم. در آن زمان برخی از دوستان اجماع نسبی و رسیدن به اقلیت تاثیرگذار مثل مجلس پنجم را مطرح می کردند ولی ما به این نتیجه رسیدیم که با الگوی اجماع کامل برای پیروزی در سال 94 حرکت کنیم که به آن هم رسیدیم. ما پیروزی 92 را گام اول می دانستیم و معتقد بودیم که باید این مسیر را ادامه دهیم و مبنای من هم در این مسیر عقلانیت و اخلاق بود. نتیجه بحث های یک ساله ما، تشکیل شورای عالی سیاست گذاری بود که برای اولین بار همه اصلاح طلبان را زیر یک چتر واحد به عنوان مقر فرماندهی قرار می داد. در این شورا مهم ترین تصمیمی که گرفتیم این بود که تنها نقش سیاست گذاری را ایفا کنیم و نگاه قیم مآبانه نداشته باشیم. ما عقیده داشتیم که اگر قرار است گفتمان اصلاحات در همه شهرها و روستاها نهادینه شود، باید به خود این حوزه ها اختیار تام وتمام بدهیم و نتیجه گیری این شد که محور نهایی کردن لیست هر حوزه، شورای فراگیر اصلاحات و حامیان دولت در همان حوزه باشد. ما می خواستیم ائتلاف نانوشته میان اصلاح طلبان و حامیان دولت در انتخابات سال 92 ادامه پیدا کند اما تصمیم را خود حوزه انتخابیه بر مبنای شاخص هایی بگیرد که شورای عالی سیاست گذاری تصویب کرده. تصمیمات شورا هم تقریبا اجماعی بود و وقتی در شورای 44نفره ما یک تصمیم مطرح می شد و بحث می کردیم و جمع بندی می کردیم و به اجماع می رسیدیم، همه قبول می کردند و این بسیار ارزشمند است. درباره فهرست های شهرستان ها ما بنا را بر این گذاشتیم که در هر حوزه ای که شورای آن حوزه نتوانست به تصمیم برسد، شورای استان را محور قرار دهیم. شوراهای استانی هم همه احزاب آن استان حتی احزاب منطقه ای و غیرملی را در بر می گرفت. در کنار احزاب، چهره های شاخص اصلاح طلب هر استانی هم در شورای استان حضور داشتند تا اختلافات را رفع کنند و درنهایت گفتیم اگر موردی پیش آمد که شورای استان هم نتوانست رفع اختلاف کند، هیات رئیسه شورای عالی سیاست گذاری مداخله کند. چرا نتیجه به کار گیری این سازوکار در تهران و برخی از شهرستان ها این اندازه با هم تفاوت داشت؟ درباره تهران، به دلیل حساسیت هایی که وجود داشت، خود شورا این ماموریت را به هیات رئیسه داد. البته در خارج از تهران، ائتلاف ما با حامیان دولت کاملامشخص بود و اصلااز هم جدا نبودند. اما در تهران تصمیم گیری را به بعد موکول کردیم، ضمن اینکه تاکید داشتیم حتما باید با حامیان دولت با هم باشیم. چون نگاه ما به یک فرایند درازمدت بود که انتخابات 94 گام دوم ما در این مسیر بود و گام های سوم و چهارم و پنجمی هم خواهیم داشت. اما اینکه شما می گویید نتیجه کار ما در تهران و شهرستان ها تفاوت زیادی با هم داشت، من لازم می دانم درباره اش توضیح بدهم.چون در تهران فهرست ما یک جا و در مرحله اول رای آورد، بازتاب بیشتری داشت؛ ولی واقعیت این است که در بسیاری از شهرستان ها اتفاقی مانند تهران افتاد. حتی در برخی از شهرها به دلیل حضور مردم نتیجه انتخابات از آنچه ما انتظار داشتیم و تحلیل کرده بودیم، هم فراتر بود. من همان روند تهران را در استان ها هم دیدم. یعنی موافق این حرف نیستید که ما در برخی از شهرستان ها به دلیل برخی اشتباهات یا اختلافات نتوانستیم پیروز شویم؟ در برخی موارد به نظر می رسید اصلاح طلبان یک حوزه از فرد دیگری حمایت می کنند و در تهران نام فرد دیگری در فهرست قرار گرفته است. چنین اتفاقاتی به چه دلیل رخ می داد؟ ما آمادگی داریم که عملکرد شورای سیاست گذاری تحلیل و ارزیابی شود تا نقاط ضعف و قوت آن مشخص شود و انتظار داریم که روزنامه «شرق» به عنوان روزنامه ای تحلیلی در این راه پیش قدم بشود و ما هم استقبال می کنیم. ما حتما دراین بین اشتباهاتی هم داشته ایم. ما در برخی از حوزه ها نتوانستیم انسجامی را که مدنظرمان بود به خوبی ایجاد کنیم و با مشکلاتی مواجه شدیم و شکست هایی هم خوردیم. ما در سایت رسمی خود، یعنی سایت گام دوم با برخی ناهماهنگی ها و اشتباهات مواجه شدیم و منکر اشتباهات نیستیم؛ اما در هیچ موردی از تهران برای حوزه ها و برخلاف نظر آنها تصمیم گیری نشد. آنچه در این موارد اتفاق افتاد، بیشتر ناشی از ناهماهنگی یا گاهی اختلاف بین استان و حوزه بود. ما چون فهرست را از شورای استان می گرفتیم، وقتی استان فهرست را به ما می داد، آن را به عنوان کاندیدای خود معرفی می کردیم و در برخی موارد بعد از اعلام، متوجه می شدیم؛ مثلادر فلان حوزه بین شورای حوزه و شورای استان درباره کاندیداها اختلاف نظر وجود دارد. ما یک سال بعد و هم زمان با انتخابات ریاست جمهوری که درباره کاندیدای خود در آن انتخابات مشکلی نداریم، دوباره انتخابات مهمی مثل شوراهای شهر و روستا را پیش رو داریم. چه تدبیری می توان اندیشید که این اشتباهات دوباره تکرار نشود یا دست کم کاهش پیدا کند؟ طبیعتا این اولین باری بود که ما از این مکانیسم به صورت کاملادموکراتیک استفاده می کردیم. من به چند نمونه از اتفاقاتی که برای خودم افتاد، اشاره می کنم تا شما درباره اولین تجربه ما قضاوت کنید. من که ریاست شورای سیاست گذاری در تهران را به عهده داشتم، دو نفر را برای قرارگرفتن در فهرست تهران مدنظر داشتم. فکر می کنید، آن دو نفر چه شدند؟ هیچ کدام وارد فهرست نشدند؛ چون نظر شورا این نبود و بنا بر این بود که ظرفیت سازی کنیم. حتی در یکی از حوزه های خارج از تهران هم نظر من روی فردی بود که معتقد هستم بسیار فرد مناسب و خوبی است؛ اما شورای آن حوزه نظر دیگری داد و ما به نظر شورا عمل کردیم و به دوستان خودم گفتم که این هزینه دموکراسی است. من الان هم از این کار دفاع می کنم و می گویم خوشحالم از اینکه به عنوان رئیس شورای سیاست گذاری که فهرست تهران باید در نهایت به تایید من می رسید، دونفری را که خودم روی آنها نظر مثبت داشتم، وارد فهرست نکردم؛ چون بنای ما بر کار اجماعی بود و معتقد بودم اگر بنا باشد مثل برخی ادوار گذشته چهار یا پنج نفر بنشینند و فهرست را ببندند، به انسجام نمی رسیم. حالاباید این فرایند را بررسی کنیم و الان هم این کار را شروع کرده ایم. چون مرحله دوم انتخابات برای ما خیلی مهم بود، قرار گذاشتیم که تا 10 اردیبهشت هیچ حرفی درباره عملکرد شورا نزنیم؛ اما بعد از آن تاریخ شروع به بررسی و ارزیابی کردیم و الان از احزاب و شوراهای استانی خواسته ایم که تا پایان خرداد، جمع بندی خود را به ما بدهند. ما امیدواریم هرچه سریع تر به یک جمع بندی جامع و کامل از عملکرد شورا برسیم؛ چون حفظ انسجام و وحدت برای خرداد سال آینده برای ما ضرورت دارد. ما بر این باوریم که باید اختیار اداره شهرها به شوراها واگذار شود؛ بنابراین این انتخابات برای ما مهم است. ما در انتخابات 94 دو راهبرد مهم جوان گرایی و حضور زنان را داشتیم که تا حدودی در آن موفق شدیم و در شورای شهر و روستا امیدواریم این دو راهبرد را جدی تر دنبال کنیم. در انتخابات ریاست جمهوری هم ما می خواهیم دو گامی را که برداشتیم، ادامه دهیم؛ بنابراین باید زودتر مسیر راه و چگونگی حرکت یک ساله آینده خود را تعیین کنیم. این کار توسط همین ترکیب فعلی شورا انجام می شود؟ برخی از دوستان معتقدند که همین ترکیب تا سال آینده به کار خود ادامه دهند. در کل احساس ما این است که عملکرد شورای عالی باعث تقویت احزاب شده و در مقابل برخی از دوستان هم معتقدند که بر عکس، این شورا موجب تضعیف احزاب شده است. من خواهش می کنم که شما هم در رسانه خود به این موضوع وارد شوید و نخبگان جامعه هم نظر بدهند؛ چون ما معتقدیم که نمی شود تا ابد در کشور به صورت جبهه ای حرکت کرد و بنای ما تقویت احزاب بوده است. اینکه ما موفق بوده ایم یا نه، باید در رسانه ها تحلیل شود و اگر به این نتیجه رسیدیم که حرکتمان برای تقویت احزاب بوده، در همان مسیر ادامه می دهیم و در غیراین صورت، تجدیدنظر می کنیم. ما دنبال تعارف نیستیم و واقعا می خواهیم که بی پرده نقد شویم. ما در برخی از استان ها برخلاف پیش بینی هایمان شکست خوردیم و در برخی از استان ها که فکر می کردیم پیروزی نسبی داشته باشیم، پیروزی قاطع به دست آوردیم. اینها باید تحلیل شود تا بدانیم علت رفتار ما بوده یا نحوه انتخاب و معرفی کاندیداها یا مسائل منطقه ای یا مسائل دیگر. با همه این تفاسیر الان به مجلسی رسیده ایم که فهرست امید یک اکثریت نسبی در آن دارد. در این شرایط شما به عنوان کسی که یکی از گزینه های ریاست این مجلس هستید، اعلام کرده اید اصلاح طلب عقب نشینی نمی کند. هم زمان با این نوع اعلام موضع، شما باز هم از بازبودن مسیر تعامل با طرف مقابل صحبت می کنید و برخی دیگر از بزرگان اصلاحات از ادامه داشتن فضای سال 92 و امکان تعامل هایی نظیر آن سال هم سخن می گویند. لطفا برای مخاطبان ما توضیح دهید برنامه شما برای تعامل هم زمان با عقب نشینی نکردن چیست؟ هردوی این مفاهیم را در یک راستا می دانم. عقب نشینی نکردن نه تنها ذات گفتمان ما، بلکه ذات نظام ماست. مبنای حرکت ما ارزش ها و اخلاق و عقلانیت است و وقتی تصمیمات ما بر این مبنا باشد، عقب نشینی معنایی ندارد. گاهی ممکن است افراد برای تامین منافع شخصی خود از یک ارزش یا یک کار صحیح عقب نشینی کنند، اما ما اینجا اصلابحث منافع شخصی نداریم و منافع ملی مدنظر ماست و در اینجا حق عقب نشینی نداریم. ما نماینده مطالبات مردم هستیم و خود را در برابر این مردم پاسخ گو می دانیم و هرآنچه گفته ایم، خود را موظف به اجرایش می دانیم؛ بنابراین ما نمی توانیم بیاییم حرفی بزنیم و به واسطه آن از مردم رای بگیریم و بعد بگوییم به دلیل توجیهات شبه سیاسی، از خواسته شما عقب نشینی می کنیم. من در سال 92 هم معتقد بودم اصلاح طلب عقب نشینی نمی کند و همچنان هم همین را می گویم، اما در کنار این معتقدم تعامل در ذات گفتمان اصلاح طلبی نهادینه است؛ به ویژه تعامل با کسانی که با آنها در اصول هیچ اختلاف نظری نداریم و ما این کار را کرده ایم و نشان داده ایم که می توانیم به خوبی این کار را انجام دهیم. ما تا آنجایی که بتوانیم تعامل می کنیم و مجلس آینده را مجلس تعاملی می دانیم، اما به کوتاه آمدن ناشی از کمبود اعتمادبه نفس یا از سر زدوبندهای غیرشفاف، تعامل نمی گوییم. شما به انتخاب شعارهای ما در ایام انتخابات دقت کنید. طبیعتا مطالبات مردم فراوان بود، ولی ما مطالباتی را به عنوان شعار خود برگزیدیم که درباره آنها با رقیب خودمان اختلاف نظر کمی داریم؛ مثلامطالبات اقتصادی که شعار ما و رقبایمان بود. در ادامه مسیر هم مسئله اقتصاد و معیشت مردم و رکود و اشتغال و امثال اینها مسائلی است که به راحتی می توانیم درباره اش با رقیب تعامل کنیم. این یک فرض ایده آل است، اما قطعا در همان مسائل به ظاهر مشترک هم نیاز به تصمیماتی است که بسته به خاستگاه اندیشه ای دو طرف، می تواند نظرات مختلفی درباره اش وجود داشته باشد. این تعامل در صحن مجلس با ایستادن روی نظرات مطابقت ندارد. اگر جایی نیاز به تصمیم گیری شد و اختلاف نظری پیش آمد که احتمالش مثل اختلاف نظر در هر خانواده ای، وجود دارد، ما قائل به سازوکارهای دموکراتیک هستیم. حتی در داخل یک فراکسیون هم احتمال اختلاف نظر وجود دارد و ما همان طور که در داخل فراکسیون خود درباره اختلاف نظرها با مکانیسم های دموکراتیک تصمیم گیری می کنیم، قاعدتا در رفتار با فراکسیون های دیگر هم بر مبنای همین مکانیسم ها و با صمیمیت به تصمیم خواهیم رسید. شما در یکی دیگر از صحبت های اخیر خود گفته اید مدیریت مجلس فقط ریاست مجلس نیست. در مکانیسم تعامل شما با رقیب، قرار است چه تدبیری اندیشیده شود تا همین وعده هایی را که در برنامه جامع انتخاباتی اصلاح طلبان (برجا) داده اید عملی کنید؟ آیا منظور شما از اینکه مدیریت فقط ریاست نیست، لزوم توجه به کمیسیون هایی مشخص یا چیزی شبیه این است؟ شعار ما تعامل و مشارکت است. من روی این واژه مشارکت تاکید دارم. ما هم با دولت مشارکت می کنیم و هم در داخل مجلس قائل به مشارکت هستیم و من در ادوار مدیریتی سابق خود هم به این مدل اعتقاد داشته ام. شما می دانید که سازمان برنامه همواره به عنوان سازمانی که رودرروی دستگاه ها قرار دارد شناخته می شد، وقتی من رئیس سازمان برنامه شدم، این رویکرد را دنبال کردم و فضایی ایجاد کردم که نه دستگاه ها و نه سازمان خود را در مقابل یکدیگر نمی دیدند، بلکه در کارها با یکدیگر مشارکت می کردند. من با دولت هم همین روش را ادامه خواهم داد و در بحث مدیریت داخل مجلس هم بنای ما بر این است که همه فراکسیون ها در مدیریت مجلس سهیم باشند. ما نمی گوییم چون اکثریت داریم باید همه مسئولیت های مجلس در اختیار ما باشد، چون معتقدیم این کار جواب نمی دهد و نمونه این نوع برخوردها را در برخی از شوراهای شهر و روستا دیده ایم. اینکه چون ما چهار رای بیشتر داریم به دنبال انحصاری کردن مدیریت باشیم، نه جواب می دهد و نه در قاموس ماست؛ بنابراین مدیریت مجلس باید براساس ویژگی ها و شاخص هایی که مطرح می کنیم و می خواهیم روی آنها به توافق برسیم، به صورت مشارکتی صورت بگیرد. در مدل مشارکتی اداره مجلس، فراکسیونی که قرار است با شما مشارکت کند، چگونه ممکن است به اجرای «برجا» کمک کند؟ ببینید این برنامه پنج بخش مهم دارد که در 80 درصد آن هیچ اختلافی با فراکسیون های دیگر نداریم. مثلاما به بحث محیط زیست به تفصیل توجه کرده ایم و الان شما کسی را پیدا نمی کنید که درباره اهمیت مسئله محیط زیست، آب، خاک، ریزگردها و امثال اینها، با ما اختلاف داشته باشد. درباره مسائل اجتماعی و آسیب های اجتماعی هم همین طور. هیچ کس نمی گوید برای اعتیاد نباید کاری کرد. در بحث های اقتصادی هیچ کس درباره اینکه باید مشکل معیشت مردم حل شود اختلاف نظر ندارد؛ بنابراین من فکر می کنم در همین برنامه «برجا» هم تا 80 درصد تفاهم بین ما و فراکسیون های دیگر وجود دارد و تلاش می کنیم بر مبنای همین اشتراکات، آن را جلو ببریم و در برنامه ششم توسعه هم آنها را لحاظ کنیم. ما «برجا» را بر مبنای سیاست های کلی نظام نوشته ایم. بعد از اصلاحات ساختاری نظیر اصلاح ساختار بانک ها و سازمان مالیاتی که یک ضرورت حیاتی است، ما بلافاصله در بند دوم، اجرائی شدن سیاست های اقتصاد مقاومتی را قرار داده ایم؛ یعنی به اولویت های نظام توجه کرده ایم و به همین دلیل فکر می کنیم رقبای ما هم به آن توجه کنند. حالاممکن است در برخی مسائل مانند بخش های فرهنگی یا درباره فصل سوم قانون اساسی، چالش هایی داشته باشیم. ما بنا را بر حرکت جمعی می گذاریم و جلو می رویم و مطمئن هستم که در شرایطی که روی خیلی از موارد تعامل و مشارکت داشته باشیم، در این مسائل هم راحت تر می توانیم به تفاهم برسیم. اما درنهایت هم اگر اختلاف نظر در این موارد باقی ماند، ما به همان مکانیسم دموکراتیک رجوع می کنیم و معتقدیم در موارد اختلاف، اقلیت باید نظر اکثریت را بپذیرد؛ چون در غیراین صورت شاهد حاکمیت اقلیت خواهیم بود که با روح قانون اساسی ما سازگار نیست. از زمان پایان انتخابات تا امروز مدام شاهد بوده ایم از طرف شما یا دیگر اعضای فراکسیون امید پیام هایی مبنی بر تمایل به تعامل در رسانه ها برای طرف مقابل ارسال می شود. تا امروز درباره محتوا و چگونگی این تعامل کمتر سخنی به میان آمده بود و شما الان مدل مدیریت مشارکتی را مطرح کردید. آیا از طرف مقابل هم پاسخی به این پیشنهادات دریافت کرده اید؟ چون به جز فضای رسانه ای که در آن اثری از واکنش طرف مقابل وجود ندارد، شما در لیست امید تهران هم دو نفر از اعضای فراکسیون رهروان را دارید که ممکن است پاسخ هایی از آن طرف آورده باشند. چنین چیزی در این مدت اتفاق افتاده یا خود آقای لاریجانی پاسخی به پیام های شما داده است؟ در کل که به صورت غیرمستقیم دوستان در ارتباط هستند. در یکی از جلساتی که با کارگروه تعامل داشتیم، پیشنهاد دوستان این بود که رسمی تر عمل کنیم و چند نفر از دوستان مشخص شدند تا با رقبای ما تعامل کنند که متاسفانه جواب نگرفتند. این مربوط به قبل از مرحله دوم انتخابات بود و می خواستیم با همدلی مسیر را ادامه دهیم. ما از همان ابتدا هم به صورت آگاهانه در فهرست خودمان افرادی را گذاشتیم که می دانستیم در اصلاحات تعریف نمی شوند و به خاطر این افراد خیلی هم در مقابل جوانان خودمان هزینه دادیم و روی شخص من هم خیلی فشار بود. جوان های ما توجیه نمی شدند که چرا باید این افراد در فهرست ما باشند. اما بحث ما همان منافع ملی و ائتلاف فراگیر بود. این خیلی روشن بود و ما می دانستیم که برخی از این افراد در هنگام انتخاب رئیس حتما به ما رای نمی دهند و درواقع به ازای هر یک نفر از آنها ما دو رای از دست می دادیم؛ چون یک رای از ما کم می شد و یک رای به رقیب ما اضافه می شد. اما در ابتدا با آگاهی از همه این مسائل به خاطر توجهی که به ضرورت نزدیکی بیشتر نیروهای اعتدالی داشتیم آنها را در فهرست خود قرار دادیم. در ادامه هم برای اینکه تعامل داشته باشیم چند نفر از نمایندگان مجلس نهم را مشخص کردیم که به شکل رسمی تر تعامل کنیم. الگوی ما هم الگوی مجلس پنجم و دولت اصلاحات بود. در آن زمان، در همان روزهای نخست تشکیل دولت اصلاحات، آقای خاتمی کارگروهی برای تعامل با مجلس پنجم تشکیل دادند و این کارگروه دستاورد خیلی ارزشمندی داشت. ما اغلب موارد را در آن کارگروه مطرح می کردیم و به جمع بندی می رسیدیم و بعد در دولت یا مجلس درباره آن تصمیم گیری می کردیم. ما برای مجلس دهم هم برای تعامل با فراکسیون رقیب و تعامل با دولت همان الگو را در نظر داریم. اما به هر حال به دلیل مشغله های دوستان یا ملاحظاتی که داشتند ما تا امروز جوابی نگرفته ایم. البته همان قبل از مرحله دوم که ما این پیشنهاد را دادیم، مطالبی هم مطرح شد و در رسانه ها هم خیلی برجسته نشد و محتوایش این بود که گفته بودند مثلاچون ما به آن طیف دیگر اصولگرایان مثل جبهه پایداری و طیف های نزدیک به آنها وقت نداده ایم، به شما هم وقت نمی دهیم که حرف وحدیثی پیش نیاید. خوب ما هم گله نکردیم و الان هم برای اولین بار است من این مسائل را می گویم. الان هم گله نداریم و همچنان آماده و علاقه مند برای تعامل هستیم و این را بخشی از ذات اصلاح طلبی می دانیم. به هرترتیب در دو هفته باقی مانده یا آنها به این پیشنهادات پاسخ مثبت می دهند و مسئله اداره مجلس با تعامل و تفاهم به نتیجه می رسد، یا همچنان مانند همین یک ماه گذشته از آمدن به سمت تعامل خودداری می کنند و ترجیح می دهند با شکل گیری فضای دوقطبی در مجلس، تکلیف اداره مجلس را در آن دو قطبی سازی و وزن کشی مشخص کنند. شما گفتید که اگر حالت اول اتفاق بیفتد مکانیسم پیشنهادی فراکسیون امید برای تعامل چیست. اما اگر حالت دوم اتفاق بیفتد، درنهایت یا شما یا آقای لاریجانی در یک رقابت به عنوان رئیس مجلس انتخاب می شوید. برنامه شما برای گام بعد از این دو حالت چیست و بعد از رقابت در فضای دوقطبی چگونه می خواهید آن مدل مشارکتی و تعاملی را پیش ببرید؟ اولااگر دوقطبی شدن به معنای رقابت معمول و دموکراتیک باشد امری ارزشمندی است. نه نظام ما و نه انتخابات ما تک حزبی نیست و اگر قرار بود تک حزبی و تک صدایی باشد که اصلاانتخابات های ما این طور پرشور نمی شد.بنابراین باید این دو جریان اصیل و اختلاف نظرهایشان را با رعایت اخلاق و ارزش ها و عقلانیت، بپذیریم و بدانیم این یک پدیده ارزشمند است. ثانیا ما هنوز امیدواریم کسانی که با لوگوی ائتلاف امید به مجلس آمده اند، بیایند در داخل فراکسیون امید و آنجا با مکانیسم های دموکراتیک تصمیم گیری کنیم. تصمیم گیری ما در فراکسیون امید قطعا مبتنی بر خرد جمعی اعضای فراکسیون است و تحت تاثیر هیچ عاملی خارج از فراکسیون نخواهد بود. خواهش جدی ما هم از همه نهادهای خارج از مجلس این است که در امور مجلس دخالت نکنند و بگذارند خود مجلس درباره امورش تصمیم گیری کند. مشورت چیز خوبی است و همان طور که رسانه ها در این امور نظر می دهند، افراد هم حق نظردادن دارند، اما برخی از نهادها نباید هیچ دخالتی در این زمینه بکنند؛ ازجمله این نهادها، به طور مشخص، دولت و نهادهای امنیتی هستند. افرادی که در این جایگاه ها قرار دارند، می توانند به عنوان فرد نظر بدهند. اما بگذارند مجلس در راس امور بماند و بپذیریم این 290 نفر را مردم به عنوان نماینده خود انتخاب کرده اند و اینها «قیم» نمی خواهند. اینها به گفته امام (ره)، عصاره فضائل ملت هستند و اگر خودشان تشخیص بدهند در موارد لازم مشورت می کنند. من نمی خواهم مسائلی که متاسفانه در این سه هفته اتفاق افتاده را باز کنم؛ مسائلی پیش آمد که در شان نظام جمهوری اسلامی، مجلس شورای اسلامی و نمایندگانی مجلسی نیست که قرار است در راس امور باشد. من به دلیل ارتباطی که هم با اصولگرایان و اصلاح طلبان و هم با همه نهادهای حکومتی دارم، از این مسائل اطلاع دقیق دارم اما بنا ندارم آنها را باز کنم و به صورت کلی می گویم که با وعده و وعید و این طور رفتارها نباید فضا را برهم زد و باید اجازه دهند که این دو هفته هم با آرامش که شعار ماست و همچنین با توجه به منافع ملی در شرایط فعلی منطقه، تصمیم گیری آرام و منطقی در مجلس صورت بگیرد.ما دوست داریم این تصمیم گیری در کمال آرامش و عقلانیت و با تکیه بر سازوکار دموکراتیک در داخل فراکسیون امید انجام شود. اما اگر این گونه نشد هم هیچ اشکالی ندارد. ما می توانیم در کمال رفاقت و صمیمیت، تکلیف برخی از پست ها را در صحن علنی با رای نمایندگان مشخص کنیم و این هم از نظر ما هیچ ایرادی ندارد. به هرحال من ایشان را از سال 60 که قائم مقام آقای توکلی در وزارت کار بود، می شناسم و ایشان هم من را خوب می شناسد. ولی الان بحث پشت نکردن به رای و خواست مردم است و قطعا بعد از انتخابات درونی مجلس، برنامه های تعاملی و همکاری مان را در همه سطوح برای کمک به دولت و کشور به پیش خواهیم برد. فردای این رقابت، اگر اداره مجلس برعهده شما قرار بگیرد، حداقل یک سال و حداکثر چهارسال، ممکن است به دلیل آن فضای دوقطبی ایجادشده، شما همواره درگیر چالش هایی از بیرون و درون مجلس باشید و این فضا می تواند تاثیر مخربی روی بازده و خروجی کلی مجلس دهم بگذارد و این مجلس را وارد یک فرایند فرسایشی کند. شما چگونه می توانید این فضا را سامان دهید. خب من اول باید فرض ابتدایی شما را اصلاح کنم و بگویم که ما هنوز امید به تعامل داریم. من در سوالاتی که درباره فهرست مطرح کردید هم گفتم اگر بنای ما این بود که فقط کار و تفکر خودمان را پیش ببریم، در تهران و برخی از شهرهایی که نمی خواهم نام ببرم، به نحو دیگری عمل می کردیم. ما آن زمان چنین کاری نکردیم. من آدم ناشناخته ای نیستم و سابقه و روش مدیریتی من روشن است. شما به گذشته برگردید و ببینید مدیریت دانشگاه تهران در زمان من چطور بود. در آن زمانی که حاکمیت جناح چپ بود، یکی از معاونان من یک جناح راستی خیلی راست بود. در دولت اصلاحات و در وزارت پست و تلگراف آن زمان هم باز یکی از معاونان ما از چهره های شاخص جناح راست بود. من به طور کلی نگاهم این طور است و تا زمانی که در این کشور حکومت و دولت حزبی نداریم و تحزب بر کشور حاکم نشده، ما اعتقاد به تعامل حداکثری داریم. ما تا جایی که با اصول و برنامه هایمان ناسازگاری نداشته باشد، کوتاه می آییم و همراهی می کنیم تا این اجماع به وجود بیاید. ما حقیقتا احساسمان این است که مجلس دهم باید الگویی برای همبستگی ملی باشد، اما شرط تحقق این امر این است که همه پیام مردم را درک کنند. پیام مردم در دو مرحله انتخابات مشخص است و انتظار داریم نه تنها لیست امید، بلکه همه نمایندگان منتخب مردم، این پیام را درک کنند تا بتوانیم با هم جلو برویم. در فضای فعلی برخی نظرات دیگر هم از سوی برخی تحلیلگران اصلاح طلب مطرح شده که لازم است نظر شما را هم درباره آنها بدانیم. یکی از مهم ترین مواردی که مطرح می شود این است که حالامردمی که رای داده اند، از منتخبانی که حاصل رای اصلاح طلبان بوده اند و از شما به عنوان سرلیست اصلاح طلبان انتظار اقدام عملی برای رفع برخی مشکلات دارند. الان این سوال مطرح می شود که آقای عارف در جایگاه رئیس مجلس قرار است همچنان ازبرخی محدودیت ها ابراز تاسف کند یا قرار است برای حل این مسائل که در سخنرانی های انتخاباتی هم از سوی مردم به عنوان مطالبه مطرح می شد، به عنوان رئیس مجلس یا حتی رئیس فراکسیون امید، کاری کند؟ من شخصا راه حل این مشکلات را داخلی می دانم و علاقه ای به رسانه ای کردن آنها ندارم. مثلادر همین موردی که برای خانم خالقی پیش آمد، من خودم چندده ساعت زمان گذاشتم اما هیچ چیزی را رسانه ای نکردم. چون فکر می کنم از راه تعامل و گفت وگو خیلی راحت تر می توانیم مسئله را حل کنیم. برخی فکر می کنند با طرح برخی مسائل در فضای رسانه ای، رقیب را تضعیف می کنیم. اما من معتقدم از راه گفت وگو بهتر می شود این مسائل را حل کرد. من الان خودم را نه تنها نسبت به مطالباتی که مردم در این انتخابات مطرح می کردند، بلکه نسبت به مطالباتی که در سال 92 از آقای روحانی مطرح می شد و نسبت به شعارهای خودم در سال 92 هم متعهد می دانم. چون آن حرف هایی که من در سال 92 زدم، حرف فردی نبود و حرف گفتمان ما بود و آقای روحانی هم همان حرف ها را زد و همان وعده ها را داد. در سال 94 هم ما همین را گفتیم و اینها جزء تعهدات ماست و در حد توان خودمان در داخل نظام باید اینها را حل کنیم. خیلی از مسائل را نباید رسانه ای کرد و باید کار را جلو برد و درنهایت نتیجه عملکرد را به مردم ارائه کرد.این روش یک آسیب دارد که نقد برخی از اصلاح طلبان به ریاست احتمالی شما هم از همین منظر است. آنها می گویند اگر شما در جایگاه ریاست باشید و این وعده ها محقق نشود، نوعی سرخوردگی در بدنه اجتماعی ایجاد می شود و به همین دلیل ممکن است برخی از مخالفان تفکر ما، اتفاقا برای ایجاد همین سرخوردگی، انگیزه بیشتری پیدا کنند که به هر شکلی از تحقق وعده های شما جلوگیری کنند و این در کل به ضرر اصلاحات خواهد بود. اما اگر رئیس نباشید، چون کمتر مسئولیت دارید، می توانید در مقابل تامین نشدن مطالبات بگویید که ما در همین حد توان داشتیم.اگر از دوستانی که این مطالب را مطرح می کنند، بپرسید که گزینه موردنظر شما برای حل این مشکلات چه کار خواهد کرد، چه پاسخی دارند؟ این دوستان معتقدند گزینه موردنظرشان به حاکمیت نزدیک تر است و بهتر می تواند درباره برخی از مسائل رایزنی کند. خوب بگویند که تابه حال کجا از این تعامل و نزدیکی برای تامین مطالبات بدنه اجتماعی ما استفاده شده است؟ می گویند اگر او رئیس شود، مسئولیت از ما ساقط است و مردم از ما انتظار حل مشکل ندارند. این منطق، خلاف اصول سیاست ورزی مسئولانه و اصلاح طلبانه است. اگر این طور به مسئله نگاه کنیم که کلاباید از عرصه کنار بکشیم و برویم دنبال زندگی خودمان. انتهای این تفکر به جایی می رسد که ما کلابگوییم هیچ جا نباید وارد شویم و به هیچ چیز هم نباید کاری داشته باشیم و مطالبه ما مثلابشود اینکه دو حزب فعال داشته باشیم و با ما کاری نداشته باشند و ما هم با کسی کاری نداشته باشیم. اگر قرار است به این سطح برسیم، آیا می توانیم بگوییم به ما اعتماد کنید، ما یک گفتمان هستیم و برای کشور برنامه داریم؟ اینها با هم تناقض دارد. شما همان مصادیقی که در سوال قبل درباره نمونه ای از مطالبات مطرح شد را از جایگاه رئیس مجلس یا رئیس فراکسیون امید، قابل پیگیری می دانید. من نمی خواهم خیلی از مسائل را باز کنم. درباره همان مسائل در سال 92 پیگیری های زیادی شد و به نقطه خوبی هم رسیدیم. اگر یادتان باشد، در مردادماه سال 92 یک موضع گیری کردم و گفتم نباید جوری رفتار کنیم که این مسئله به بازی برد و باخت تبدیل شود و این طور وانمود شود که پایان آن به معنای پیروزی ما و شکست طرف دیگر است. آن مسئله داشت حل می شد اما برخی موضع گیری هایی کردند که مانع شد. این مسائل باید برد – برد باشد تا حل شود، نه اینکه کسی بخواهد در این ماجراها امتیازگیری کند. من برای این مسائل، تعبیر استخوان لای زخم را به کار برده بودم و الان می گویم این زخم در حال عفونی شدن است و همه باید کمک کنیم تا حل شود. شما معتقدید در مجلس دهم این مسائل حل می شود؟ اگر به لحاظ قانونی بخواهیم درباره جایگاه مجلس در ساختار نظام حرف بزنیم، این امور در حیطه اختیارات مجلس نیست. اما با جایگاهی که ما برای رئیس و دیگر نمایندگان مجلس متصور هستیم، می گویم که بله، ما باید این مسائل را حل کنیم و اصلاراهی جز حل کردنش نداریم. راه حلش هم این است که بازی را برد – برد کنیم. ما در انتخابات هم همین رویکرد را داشتیم و برای اینکه امروز انتخابات سالم برگزار شود و دیگر بحث تقلب مطرح نباشد، چند سال کار کردیم. من در سال 91 در دانشگاه شریف صحبت هایی کردم؛ شما الان می توانید مرور کنید و ببینید آیا ما همان مسیر را رفتیم یا نه. این طور نبوده که عارف هوس کرده بیاید یک شورایی درست کند و در انتخابات شرکت کند. ما با برنامه حرکت کردیم و در مسئله انتخابات به نتیجه ای رسیدیم که هم برای خودمان و هم برای نظام، برد محسوب می شود و درباره حل آن معضلات هم چنین نگاهی داریم. نقد دیگری که مطرح می شود، معطوف به آرامش شخصی شما و چالش هایی است که احتمالابا استفاده از این ویژگی شما توسط برخی تندروها در مجلس ایجاد خواهد شد. دراین باره چه نظری دارید؟ من هم این مدت چنین مطالبی را گاهی در برخی از رسانه ها دیده ام البته من قبل از واردشدن به عرصه، پیش بینی می کردم که چنین فضایی شکل بگیرد اما اعتقاد دارم باید راه را ادامه دهم و برای نهادینه شدن این گفتمان اصلاح طلبی اگر قرار است جایی هزینه بدهیم، در این مقاطع است. اما فضای کلی اصلاح طلبان و انتظار بزرگان اصلاحات، حضور جدی من در این عرصه است وگرنه من به تنهایی تصمیمی نمی گیرم. موضوع دیگری که برخی از اصلاح طلبان مخالف ریاست شما مطرح می کنند، این است که اگر ما این اندازه با لاریجانی اختلاف نظر داریم، چرا باید از ابتدا او را در فهرست خودمان قرار می دادیم؟ من در پاسخ به سوالات قبلی هم گفتم که وجود دو جریان سیاسی اصیل در کشور ما یک واقعیت است که از اول انقلاب هم بوده و نمی توانیم آن را انکار کنیم. هر دو تفکر ریشه در انقلاب دارد و درعین حال اختلاف نظر دارند. زمانی این اختلاف نظر درباره نگاه اقتصادی بود که الان این اختلاف تقریبا رفع شده. اما در خیلی از مسائل دیگر نظیر مسائل فرهنگی و حقوق مردم، اختلاف نظر وجود دارد. اما اینکه چرا با وجود این اختلافات ما نام برخی از افراد را در فهرست خودمان گذاشتیم، این مربوط به بحث عقلانیت است. ما شرایط کشور را درک کردیم و می خواهیم برای رسیدن به همگرایی حداکثری پیش قدم باشیم. ما برای این همگرایی دست خودمان را به سوی طرف مقابل دراز کرده ایم و خیلی وقت هم هست دستمان را به طرف آنها دراز کرده ایم و جوابی نگرفته ایم و به قول معروف آن قدر این دست را در این حالت نگه داشته ایم و جواب نگرفته ایم که خیلی ها از ما می پرسند خسته نشدید؟ پاسخ ما این است که خیر، ما خسته نشده ایم و این راه را ادامه می دهیم. چون اعتقاد داریم که راه رسیدن به منافع ملی همین است و این آخرین انتخابات ما نبوده است. ما از سال 92 روندی را شروع کرده ایم که معتقدیم حداقل برای 10 سال باید ادامه پیدا کند تا عقلانیت و اخلاقی که مدنظر ماست، بر نظام ارزشی ما حاکم شود و برای رسیدن به این هدف، همه باید کمک کنند. ما شروع کردیم و امیدوار هستیم دوستانمان هم به این فضا بیایند و همراه هم شویم. ما در بستن فهرست ها با همه فشاری که تحمل کردیم و همه احتمالاتی که وجود داشت، این کار را کردیم و الان چند حزب اصلاح طلب ما در تهران از ما گله دارند و گله آنها بحق است. آنها می گویند کاندیداهای حزبی ما را کنار گذاشتید، به سمت کاندیداهای ائتلافی رفتید و حرفشان هم درست است و من هم از آنها عذرخواهی کردم. اما هدف ما چیز فراتری بود و به همین دلیل به قول دوستان، کسی را که می دانستیم در انتخاب رئیس به ما رای می دهد، از فهرست کنار گذاشتیم و به جای او نام کسی را در فهرست قرار دادیم که می دانستیم به رقیب ما رای خواهد داد. این واقعیتی است که ما برای حاکمیت گفتمانی که آن را درست می دانیم و در سال های گذشته ضربه خورده، باید هزینه بدهیم. بین ما و بخشی از حاکمیت یک شکاف تحمیل شده و ما می خواهیم این را مرمت کنیم.
                