سه‌شنبه ۲۵ خرداد ۱۳۹۵
-----------------------------------------
سرمقاله
-----------------------------------------
افزایش دما کم بارشی و فقر منابع آب
-----------------------------------------

                    دوره پایش های آبی و کشاورزی در ایران و بیشتر کشورهای جهان به ترتیب با عناوین پذیرفته شده سال آبی یا سال زراعی در همه پژوهش های مرتبط استفاده و به آنها استناد می شود. این دوره از ابتدای مهر هر سال آغاز می شود و در پایان شهریور سال بعد خاتمه می یابد. در این یادداشت برآنیم تا شرایط بارش ها و دمای کشور را از ابتدای مهر 94 تا پایان اردیبهشت 95 بررسی کنیم و مروری نیز بر پیش بینی شرایط مذکور در چهار ماه باقی مانده سال آبی جاری داشته باشیم.1- پاییز سال آبی جاری با بارش های خوبی همراه بود، به طوری که در مهر با وجود کم بارشی در بخش هایی از جنوب غرب و غرب کشور، کل کشور شاهد بارش 46درصدی بیش از نرمال بلندمدت در دوره مشابه بود. این پربارشی به برکت بارش های بسیارخوب آبان به 134 درصد در پایان آبان رسید و تغییرات بارشی در تمام استان ها نسبت به دوره مشابه بلندمدت مثبت شد. اما شرایط در آذر به تدریج تغییر کرد و با کم شدن بارش ها از میزان پربارشی کل کشور کاسته شد و استان یزد به عنوان اولین استان، کم بارشی 44درصدی را به ثبت رساند. این روند در ماه دی نیز ادامه داشت و باعث شد پربارشی کل کشور از 134 درصد در آبان به 27 درصد در پایان دی کاهش یابد و استان های خراسان جنوبی و رضوی هم به جمع استان های کم بارش بپیوندند. خشکی شدید ماه بهمن وضع را از این بدتر کرد و باعث شد 13 استان کشور شاهد بارش کمتر از نرمال باشند؛ به گونه ای که بارش کل کشور به حد یک درصد بالای نرمال رسید. با آنکه کشور در اسفند شاهد بارش هایی در برخی بخش ها بود، اما بارش کل کشور تا پایان اسفند به شش درصد کمتر از میانگین بلندمدت خود در این دوره سقوط کرد. در فروردین 95 به کمک بارش های بسیارخوبی که در کشور رخ داد، بخشی از کم بارشی جبران و میزان انحراف از میانگین بلندمدت بارش کل کشور مثبت شد و به حدود دو درصد بالاتر از نرمال رسید. در اردیبهشت، اما بارش ها کمتر از حد انتظار بود؛ به گونه ای که درمجموع جایگاه بارشی کشور را در مقایسه با میانگین بلندمدت با سه درصد نزول به حدود یک درصد کمتر از نرمال رساند.2- در مهرماه تمامی استان ها شاهد افزایش دما نسبت به نرمال بلندمدت خود بودند؛ به طوری که دمای کل کشور به میزان 1،2 درجه سلسیوس نسبت به شرایط طبیعی در دوره مشابه بیشتر بود. این روند در ماه های آبان و آذر تغییر کرد؛ به نحوی که در آبان در شرایط نرمال قرار گرفت و در آذر دمای کل کشور به 0.6 درجه سلسیوس کمتر از نرمال رسید. در مجموع میانگین دمای کشور در فصل پاییز در حد نرمال باقی ماند. اما در ادامه، زمستان چهره گرمی از خود نشان داد. میانگین دمای استان ها و کل کشور در ماه دی نسبت به حد نرمال در مدت مشابه افزایش یافت و در کشور، رقم 1.8 درجه سلسیوس بالاتر از نرمال بلندمدت را به ثبت رساند. در بهمن اگرچه استان های جنوبی کشور دمای در حد نرمال داشتند اما استان های زنجان، کردستان، مرکزی، البرز و قزوین دمای میانگین بیش از دو درجه سلسیوس بالای نرمال را تجربه کردند. در این ماه، دمای میانگین کل کشور نسبت به شرایط بلندمدت، یک درجه سلسیوس بیشتر بود. افزایش دما نسبت به نرمال در ماه اسفند به اوج خود رسید؛ ماه اسفند بسیار گرم بود...در این ماه، استان های کشور در مقایسه با بلندمدت، افزایش دمای بین 1.5 درجه سلسیوس در هرمزگان تا 4.5 درجه سلسیوس در خراسان رضوی را تجربه کردند و دمای میانگین کل کشور در این ماه نسبت به دوره مشابه بلندمدت، 3.3 درجه سلسیوس رشد نشان داد. در مجموع برای کل کشور، زمستان 94 با افزایش دمای دو درجه سلسیوس نسبت به نرمال، زمستان گرمی بود. در فروردین با فعالیت سامانه های جوی ورودی به کشور، روند افزایش دمای زمستان تغییر کرد و در اکثر استان ها شاهد خنک ترشدن شرایط دمایی در مقایسه با دماهای موردانتظار فروردین بودیم. میانگین دمای فروردین کل کشور نیز حدود 0.2 درجه سلسیوس کمتر از میانگین بلندمدت دمای فروردین کل کشور به ثبت رسید. این وضعیت اما چندان تداوم نداشت به طوری که در اردیبهشت 95 همه استان ها دمای بالاتری از مقادیر میانگین بلندمدت دمای خود داشتند. کل کشور نیز حدود 1.6 درجه سلسیوس گرم تر از شرایط طبیعی اردیبهشت بود. 3- بر اساس پیش بینی فصلی صادرشده از پژوهشکده اقلیم شناسی، تا پایان شهریور 95 به استثنای مناطق بسیار محدودی از جنوب شرق کشور که بارش های بیشتر از حد طبیعی خود خواهند داشت، مابقی مناطق کشور دریافت بارشی در حد نرمال و حتی در مناطق گسترده ای از نیمه شمالی کشور، کمتر از نرمال خواهند داشت. این پیش بینی فصلی درباره دمای هوا، تا پایان شهریور 95 نیز حاکی از آن است که تا پایان شهریور 95، دما در همه استان ها حدود نیم تا یک درجه بالاتر از نرمال خود خواهد بود. 4- با توجه به شرایط بارشی موجود و پیش بینی فصلی صادرشده و همچنین با توجه به اینکه بیشتر نقاط کشور در تابستان بارش قابل توجهی دریافت نمی کنند، انتظار می رود تا پایان سال آبی جاری استان های یزد، سیستان وبلوچستان، خراسان جنوبی و اصفهان در برخی بخش های خود با کم بارشی بالای 30 درصد روبه رو باشند. 5- در نگاه کوتاه مدت که شامل حداکثر یک سال آبی است، خوشبختانه به استثنای تعدادی از استان ها، شرایط کلی کشور بد و نگران کننده نیست. بارش های کشور الان در مقایسه با بلندمدت در حول وحوش میانگین خود است. در مناطق غربی کشور، استان هایی را داریم که حتی تا 60 یا 70 درصد از میانگین بلندمدت خود جلو هستند که در جای خود محل شکرگزاری است. ولی در وجه بلندمدت، کم بارشی های انباشته شده در بسیاری از مناطق کشور وجود دارد که از حافظه طبیعت پاک نشده است. نگاهی به نقشه های بلندمدت مبین آن است که حتی در استان هایی که در کوتاه مدت، «ترسال» هستند، دریافت بسیارکمی را در بلندمدت داشتیم و به نوعی با «کم بارشی بلندمدت» درگیر هستیم؛ این موجب بروز خشک سالی بلندمدت از نظر هواشناسی و اقلیم شناسی شده است که اثرش را بر منابع آب و دسترسی پایدار به منابع آبی خواهد گذاشت. در کنار این کم بارشی و فقر منابع آب، افزایش دمای هوا منجر به افزایش میزان تبخیر و تعرق خواهد شد که به نوبه خود موجب افزایش نیاز آبی و مصرف آب در مجموعه کشور خواهد شد. بنابراین همچنان ملزم به رعایت الگوهای بهینه مصرف منابع آب و به طور کلی تر، درنظرداشتن جدی ظرفیت های اقلیمی و طبیعی کشور در هر نوع فعالیت روزمره و همچنین هر نوع اقدام توسعه ای کوتاه یا بلندمدت در کشور هستیم.* رئیس مرکز ملی خشک سالی و مدیریت بحران سازمان هواشناسی کشور
                