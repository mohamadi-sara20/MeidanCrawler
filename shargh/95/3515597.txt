یک‌شنبه ۲۴ بهمن ۱۳۹۵
-----------------------------------------
گزارش
-----------------------------------------
شمشادهای نشئه وسط بزرگراه
-----------------------------------------

                    گروه جامعه: درست وسط اتوبان همت، کجایش فرقی نمی کند، همان وقتی که در ترافیک بی پایان اتوبان همت گیر کرده اید، اگر در لاین تندرو باشید آنها را می بینید. حالاحضورشان از پیش بیشتر به نظر می رسد. شمشادهای وسط بلوار اتوبان همت چیده شده و آنها زندگی شان را با رانندگانن لاین تندرو قسمت می کنند. گله به گله نشسته اند. کله شان را زیر پلاستیک چپانده اند و سیگار بهمن و زر دود می کنند؛ معتادهای اتوبان همت که انگار جزئی از اتوبان شده اند مثل شمشادها، مثل گاردریل و.... راننده ها بی خیال از کنارشان رد می شوند، گاهی مزه ای هم می پرانند و می روند. اما تجربه زیسته آنها دیگر با بلندترین اتوبان شهری عجین شده. آنها بی خیال ماشین ها دوا می زنند و نشئه می شوند یا خماری می کشند، راننده ها هم بی خیال پایپ های توی دست آنها، ترافیک کش دار همت را رد می کنند. یک مددکار که سال هاست در این حوزه کار کرده پیشنهاد داده یک بعدازظهر میهمان کارتن خواب های اتوبان همت باشیم. بی دعوت قرار گذاشته ایم، مطمئن نیستیم اصلااجازه عکاسی می دهند یا نه، به فکرمان هم نمی رسد با پریدن از روی نرده ها هم کاسه می شویم، غذا می خوریم و حرف می زنیم؛ از بسم الله افغانستانی تا امیر دنیرو، خوش تیپ بلوار همت، با خنده های گل و گشاد قبولمان می کنند، توی دوربین عکاس، وقت شیشه کشیدن ژست می گیرند و ما مات و مبهوت به حرف های آدم هایی گوش می دهیم که این زندگی را دوست دارند. از خروجی کردستان گشت زنی را شروع می کنیم، سپیده اول از نرده ها می پرد و بهشان نزدیک می شود؛ از صورتشان معلوم است ایرانی نیستند. سپیده علیزاده، روان شناس و مدیر موسسه مددکاری نورسپید هدایت که نشانی آنها را به ما داده، جلوتر می رود و خیلی گرم و بی خیال سلام می کند، بعد می گوید قرار است درباره زندگی شان بنویسیم و تحقیق کنیم، می گویند بفرمایید. دو تا پیت حلبی می گذارند زیر پایمان، می نشینیم و چرتشان می پرد؛ بسم الله و سلیم، 25 و 27 ساله. از افغانستان آمده بودند برای کار. 10 سال پیش، تا پنج سال پیش همه چیز خوب پیش می رفته، اما معتاد می شوند؛ بسم الله می گوید: «ما آمدیم اینجا کار کنیم اما زمین گیر شدیم. از هرات تا اینجا همه اش بدبختی بود...» سلیم اما بی خیال چرت می زند، سرش پایین است و خجالت زده، بسم الله اما کاغذ فویل را که رویش هروئین آمده است، با ژست جلویمان می گیرد، زیر کاغذ فندک می کشد، دوای سیاه شده آب می شود و روی کاغذ می دود و بسم الله به جان می کشد. سلیم اما پایپ را این دست و آن دست می کند، معذب است و خجالت زده. می پرسم زن دارید؟ بسم الله می گوید: «ها. من دارم. سلیم نه. زندگانی هرات است. اینجا تنهایم...». حالاشب ها همین جا هستند، موادشان هم تامین می شود. کسی با ماشین می آید و دوا را تامین می کند. همه چیز می کشند، هرچه که باشد. سلیم خجالتش کم شده، پایپ را جلوی دهانش می گیرد، زیرش را روشن می کند و به جان می کشد، داخل لوله پر از دود می شود، دود توی لوله می چرخد، سلیم به جان می کشد و در چشمان ما فوت می کند و همه چیز محو می شود.... کمی جلوتر گروه دیگری نشسته اند، یک گروه سه نفره. نان و پنیر می خورند و دوا می زنند. سلام می کنیم و چهارزانو کنارشان می نشینیم. یکی شان ریش پرپشتی دارد و نگاهی نافذ، اسمش امیر است، لقبش هم دنیرو. امیر دنیرو همین الان، با همین هیبت و لباس های کثیف هنوز زیباست و سرپا. لقمه ای نان و پنیر برمی دارم و دیگر همسفره می شویم و رفیق. هر کدامشان بالای هفت سال است کارتن خواب هستند. اینجا همه ضایعات جمع می کنند و می فروشند، پیت حلبی و پلاستیک و آشغال از زباله ها جدا می کنند، به اندازه ای که خرج موادشان دربیاید. اسم یکی دیگرشان مظفر است، 42 ساله با اورکتی ارتشی و هیکلی لاغر؛ بی خیال جمع شیشه می کشد، بعد شروع به حرف زدن می کند و می گوید: «معتاد که می شی، اولش که کارتن خوابی نیس. اما یواش یواش شوما خودتم تو خونه معذبی. نمی شه که مثلاآبجیت تو اتاق بغلی باشه شوما تو اتاقت تل بزنی یا دوا بزنی. اولش یه شب می زنی بیرون، بعد یکی، دو روز، که لباسات بی ریخت شد دیگه نمی ری. اصلاقاعده است». می پرسم: «هیچ وقت دروازه غار نبودید؟» می گوید: «نع. ما بچه های اینوریم، خونه زندگیامون اینورا بوده، همین جا هم هستیم...» دوباره می پرسم: «خب چرا نمی رید گرمخونه؟» می گوید: «گرمخونه چیه؟ هااااا شلتر رو می گی؟ شلتر دوره، خاوران تا اینجا کلی راهه. بعدم سخته، اینجا بهتره. رفیقام اینجان. دوا هم که می رسه، ساقی پره این اطراف...» کجا می خوابید؟ این را که می پرسم هر سه نفرشان نگاهم می کنند و می گویند: «ما که نمی خوابیم. شیشه که بزنی خواب نداری...» بعد نوبت امیردنیروست، سرش را بالامی آورد و به عکاس می گوید: «ببین یه جوری عکس بگیر صورتامون معلوم نباشه. از منم اصن عکس نگیر...». سپیده علیزاده می پرسد: چرا به ما اعتماد کردید و دنیرو می گوید: «خب شما خاکی هستید. نون و پنیر خوردید بی ادا و اطوار... رفیق شدیم دیگه..» امیر دنیرو 38 ساله است و حالا10 سال است کارتن خواب است، پیش از اینها ساکن ولنجک بوده و برای خودش برو بیایی داشته. می گوید: «من الکل زیاد مصرف می کردم. تریاک کشیدم که الکل رو بذارم کنار، بعد شیشه و بعدم تموم. مامان و بابام توی تصادف مردن و من حالم ریخت به هم. کلی هم پول مونده بود برام، آن قدر که فکر نمی کردم تموم شه. اما راستشو بخوای تموم شد. دیگه سراغ بقیه نرفتم. زن و بچه رو گذاشتم و زدم بیرون. الان یه دختر 13 ساله دارم...» می پرسم دلت برای زنت تنگ نمی شه؟ می گوید: «من دو تا چیز رو هیچ وخت نفهمیدم، یکی سیری، یکی هم عشق...». می گویم: «یعنی عاشق دخترت هم نیستی؟» آرام می گوید: «اون فرق می کنه...» سپیده می پرسد که امیر چقدر درس خوانده و او می گوید فارغ التحصیل داروسازی است. نمی دانم باید باور کنم یا نه... می گویم: ترک نمی کنی؟ می خندد و می گوید: «اولاکه ترک کردن انگیزه می خواد، بعدم ترک کنم که چی بشه؟ شما اینجا که هستی فکرت فقط غذاست و مواد. همین قدم پول بسه. دیگه دغدغه نداری. ببین اعتیاد اون قدرا هم که فک می کنی بد نیست. من نمی دونم چرا هی میگن مواد بده. خیلی هم خوبه...». با امیر دنیرو می رویم سراغ یک گروه دیگر. یک گروه که بینشان یک زن جوان هم هست. یکی از مردها تا دوربین و عکاس را می بیند فرار می کند. زن رویش را برمی گرداند و می گوید: «امیر بگو برن. اگه نمیرن من پاشم برم...». جلو می روم و می گویم بگذار کمی با هم حرف بزنیم. انگار همه ژست هایش یادش می رود. می گوید بنشینم. اسمش مهری است. 28 ساله، سه سال است کارتن خوابی می کند. می گوید: «رفیقم معتاد بود، منم کشیدم. الان هفت ساله معتادم، اما سه ساله زدم بیرون». مهری می گوید مادرش نمی داند که خیابان خواب شده، می گوید: «نمی دونه دیگه. فک می کنه با دوستام خونه گرفتم اونجام. قهریم با هم آخه. هروقت دلم تنگ بشه میرم از دور تماشاش می کنم و میام». می گویم غذا و مواد از کجا تامین می کنی؟ پکی محکم به سیگار می زند و می گوید: «بچه ها که غذا میارن. مواد هم هست. با ماشین میارن می خریم. یک بسته برای مصرف صبح تا شب 15 تومن». امیر دنیرو می گوید الان مینا می رسد. مینا که می گوید، انگار از همه قشنگ تر است. بعد می گوید: «اگه بتونید باهاش حرف بزنید کلی خوبه. یه ابهتی داره این دختر که حد نداره...».نشسته اند روبه روی برج های ونک پارک، توی شمشادهایی که بریده شده تا کارتن خواب ها استتار نشوند، حالااستتار نیستند، مواد می کشند. مهری دود شیشه را به حلق می کشد، کودکی توی ماشین پژویی که از بزرگراه می گذرد دستانش را چسبانده به پنجره و نگاهشان می کند. بعد امیر دنیرو زبانش را که برای بچه درمی آورد، بچه انگار که جن دیده باشد کله اش را زیر صندلی پنهان می کند. از مهری می پرسم خرجش را از کجا درمی آورد. چیزی می گوید که مودبانه اش می شود پدرسوختگی... می پرسم تن فروشی هم می کند و او می گوید: «اوایل خیلی. الان نه. به هواش میرم قرار میذارم، بعد پول رو پیش پیش می گیرم و در میرم، اینام (به مردهای دورش اشاره می کند) هوام رو دارن. توی یک ظرف پلاستیکی ماکارونی دارد. درش را باز می کند و شروع به خوردن می کند. می گویم ترک نمی کنی؟ می خندد... توی کیفش پر است از سالنامه. می پرسم اینها چیست؟ با دهن پر می گوید که دفتر خاطراتش است و می نویسد. یکی را باز می کنم و می خوانم: «خسته ام، زندگی خسته کننده، آدم ها خسته کننده، هوا بوی گند می دهد، خمارم، جانم درد می کند، از دست پلیس ها فرار کرده ام. دوباره بند کرده اند به جمع آوری، مثل آشغال ها جمعمان می کنند، بعد طرح تمام می شود، دوباره پرتمان می کنند وسط شهر... درد دارم، گرسنه ام و دلتنگ. حس دلتنگی احمقانه... خسته ام، لعنتی ها خسته ام.... سیگار، سیگار بوی گند ادرار شب مانده. دلم می خواست همین الان تمام می شد. چی؟ نمی دانم...». مهری شماره ام را می گیرد، می گیرد برای روز مبادا، برای وقت ترک کردن، توی همان دفتر خاطراتش با یک مداد ابرو شماره ام را یادداشت می کند، هردویمان مطمئنیم که زنگ نمی زند.... دختری قدبلند از روبه رو می آید، مانتوی سدری رنگی به تن دارد و روسری اش را پشت گردنش گره زده. صورتش تروتمیز است و بینی عمل کرده ای دارد. هنوز صورتش به هم نریخته و همان میناست. مینای قشنگ و باجذبه. امیر دنیرو می گوید: «مینا اینا رفیقامن. می خوان باهات صحبت کنن». مینا وراندازمان می کند، دست می دهیم و می گوید: «دوا آوردن. برم بگیرم و بیام...». می رود به سمت ماشینی آن طرف اتوبان. باید منتظرش بمانیم... کنار لاین تندرو، میان ترافیک با امیر دنیرو قدم می زنیم تا برایمان تعریف کند: «شیشه رو برعکس کنی میشه حشیش. واسه همین اسمش رو گذاشتن شیشه. چون همه چیش برعکسه. با حشیش به کره خوری می افتی، با شیشه هیچی نمی خوری. حشیش خواب میاره، شیشه بی خواب می کنه. شیشه برای ما بهتره، چون از خواب بی نیازمون می کنه. من اصلایادم نمیاد آخرین باری که خوابیدم کی بوده...». از امیر دنیرو می پرسم اگر دکترلازم بشوند چه می کنند و او می گوید: «ما اصلامریض نمی شیم. تا وقتی تو خونت مورفین داری، مریض نمیشی. واسه همینه که وقتی ترک می کنند سرما خورده ان، چون سرماخوردگی تو تنشون بوده و نشون نمی داده خودش رو...». بعد می گوید: «می دونی چیه؟ من خیلی خوردن برام مهمه. صبح رفتم دو کیلو دانمارکی خریدم خوردم، ظهرم با بچه ها مرغ زدیم. بازم گشنمه. من اگر پول داشته باشم که باهاش بتونم یا غذا بخرم یا دوا، قطعا غذا می خرم...». امیر دنیرو ضایعات هم جمع نمی کند، این کارها به کلاسش نمی خورد، سیگاری می گیراند و می گوید: «شما معتاد باشی مغزت واسه پول درآوردن قد احتیاجت راه می افته. من یه بار ترک کرده بودم، از خونه بابابزرگم زدم بیرون، روم نمی شد برم از نونوایی یه دونه نون مفتی بگیرم، اما مواد که بزنی مغزت جور دیگه ای فرمان میده...». کنار ایستگاه اتوبوس اتوبان همت، نرسیده به شیخ بهایی، کنار اتوبان تپه پردارودرختی است، منتظریم مینا بیاید تا حرف بزنیم، امیر از تپه بالامی رود و چنددقیقه بعد با یک بسته هروئین می آید پایین. پلاستیک هروئین را باز می کند، رنگش قهوه ای است و خیس، مثل یک تکه گل. ما می پرسیم چرا خیس است و او می گوید: «واسه اینکه سنگین تر بشه. کلاه ورداریه دیگه...». می پرسم مینا نمیاد؟ امیر می گوید: «گمون نکنم دیگه. فک کنم پیچید...». از امیر می پرسم دلت برای دخترت تنگ نشده؟ می گوید: «ببین چندوقت پیشا زنگ زدم خونه، گوشی رو برداشت، من هیچی نگفتم، هی گفت الو، من جواب ندادم، بعد گفت بابا... گفتم از کجا فهمیدی منم؟ گفت منتظر بودم زنگ بزنی...، اما با همه اینا من راحت ترم اینجا. آخرش هم همین جا می میرم و چالم می کنن. عوضش دغدغه ندارم. با دغدغه نمیشه زندگی کرد. خرین شماها بابا...».
                