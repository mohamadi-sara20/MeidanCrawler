یک‌شنبه ۵ اردیبهشت ۱۳۹۵
-----------------------------------------
type_unknown
-----------------------------------------
چه کسی 2میلیارددلار را به آمریکایی ها داد
-----------------------------------------

                    گروه اقتصاد: ماجرای پرداخت دو میلیارددلار غرامت از دارایی های بلوکه شده ایران در آمریکا به تازگی دستاویزی برای مخالفان دولت شده تا نشان دهند برجام نتوانسته موفقیت آمیز باشد. ادعای ارتباط بلوکه شدن دو میلیارددلار دارایی ایران از همان ابتدا توسط مقامات ارشد دولت و بانک مرکزی رد شد. دیروز ولی اله سیف برگی دیگر از این ماجرا را رو کرد که نشان می دهد باز هم پای دولت احمدی نژاد در میان است. رئیس کل بانک مرکزی در واکنش به توقیف بیش از دو میلیارددلار از دارایی های کشورمان با حکم دیوان عالی آمریکا به بهانه واهی مشارکت ایران در انفجار پایگاه تفنگداران دریایی آن کشور در بیروت، گفت: متاسفانه در دولت گذشته، هنگام خرید اوراق بهادار و سرمایه گذاری های دلاری، سهل انگاری شده و دقت کافی و احتیاط های لازم صورت نگرفته است. به گزارش روابط عمومی بانک مرکزی، سیف با اشاره به اینکه مبادلات دلاری (U-Turn) با جمهوری اسلامی ایران به صورت یک استثنا بر رژیم تحریم های دلاری آمریکا علیه ایران مجاز دانسته شده بود اظهار کرد: «متاسفانه دقت و احتیاط لازم در این مورد انجام نشده است». رئیس کل بانک مرکزی با تاکید بر اینکه مسئولان دولت قبل باید این موضوع را مدنظر قرار داده، احتیاط لازم را به عمل می آوردند، افزود: «متاسفانه در دولت گذشته باوجود هشدارهای دلسوزانه کارشناسان و مدیران بانک مرکزی مبنی بر پرهیز از سرمایه گذاری روی اوراق بهادار دلاری و اینکه این رفع ممنوعیت دائمی نیست، این اوراق را خریداری کردند و این گونه زمینه تضییع حقوق ملت ایران را پدید آوردند».گویا در تمام سهل انگاری ها و تخلف ها همیشه باید نام دولت های احمدی نژاد بدرخشد و کوتاهی هم در این زمینه صورت نگیرد؛ آن گونه که سیف درخصوص برقراری مجدد ممنوعیت مبادلات دلاری گفت: «هشدارهای کارشناسان صحیح بود و متاسفانه در سال 1387 مجددا قانون ممنوعیت مبادلات دلاری با ایران برقرار شد و بانک های آمریکایی از نقل وانتقال وجوه دلاری و تبادلات دلاری با ایران منع شدند؛ علاوه براین دستور اجرائی 13599 که مبنی بر توقیف دارایی های ایران در آمریکا بود نیز در سال 1391 صادر شد».وی در پاسخ به پرسشی که در اذهان در مورد علت وجود دارایی های بانک مرکزی در ایالات متحده آمریکا با وجود قطع رابطه ایران و آمریکا افزود: «اگر این اوراق بهادار دلاری در آن زمان با کارگزاری آمریکایی ها خریداری نمی شد وجهی وجود نداشت که آمریکایی ها بتوانند آن را توقیف کنند». رئیس کل بانک مرکزی با انتقاد از نحوه عملکرد دولت گذشته در مواجهه با این اقدام گفت: «علاوه براین، متاسفانه در همه این سال ها، دولت و دستگاه دیپلماسی هیچ تلاشی برای مبارزه و مقابله با این روند انجام ندادند؛ کم کاری و رفتار منفعلانه دولت قبل در اظهاراتی از این دست که قطع نامه های شورای امنیت را کاغذپاره می نامید، مشهود است. این رفتار، منجر به اقدامات تخاصمی دیگر از سوی ایالات متحده آمریکا شد و در سال 1391بانک مرکزی مشمول این دستور قرار گرفت؛ برهمین اساس، دارایی های مزبور از آن زمان به دارایی های بلوکه شده تبدیل شد».به گفته سیف، توقیف قضائی دارایی ها از سال 1387 و توقیف اجرائی و بلوکه شدن آن در سال 1391 اتفاق افتاده است و آخرین میخ بر تابوت دارایی های ایران، وضع قانون «حقوق بشر و کاهش تهدیدات سوریه و ایران» در سال 1391 بود که مهم ترین اقدام کنگره در مورد دارایی های ایران محسوب می شود.رئیس کل بانک مرکزی با تاکید بر سهل انگاری ها در دولت احمدی نژاد گفت: «با توجه به این اطلاعات، مشخص است که همه این روند غیرقانونی و غیرمنصفانه توسط آمریکایی ها در دولت قبل انجام شده است؛ یعنی در همان شرایطی که وضع تحریم ها علیه کشورمان کم اثر و گاه بی اثر دانسته می شد و اگر در آن زمان جلو هرکدام از این اقدامات به طریقی گرفته می شد این اتفاق نمی افتاد».به گزارش «شرق»، هنوز سه ماه از برجام نگذشته که هجمه ها علیه دولت از سوی مخالفان برجام در کشور شروع شد. بانک مرکزی هم به عنوان صندوق دارایی های ایران سیبل حمله های مخالفان شد. چندی پیش بود که سفر رئیس کل بانک مرکزی به آمریکا برای شرکت در نشست بهاره صندوق بین المللی پول و بانک جهانی، بهانه ای شد تا مخالفان داخلی، سخنان سیف مبنی بر عدم پایبندی آمریکایی ها به تعهداتشان در برجام را دوباره دست مایه ای برای حمله به دولت کنند. هرچند عراقچی، معاون وزیرخارجه ایران و رئیس ستاد اجرائی برجام، سخنان سیف را خطاب به مخاطب آمریکایی برآورد کرد اما این اظهارنظر ها نیز از هجمه به دولت نکاست تا اینکه بانک مرکزی نسبت به این ادعاها که باز هم از سوی مخالفان برجام به ماجرای سوییفت گره می خورد، واکنش نشان داد. حالاهم ماجرای رای دادگاه آمریکایی برای پرداخت غرامت از دارایی های بلوکه شده ایران را بهانه کرده اند که این اتفاق ماحصل ناموفق بودن برجام است و ایران را شکست خورده ترسیم کردند؛ امری که مدیر اداره بررسی های حقوقی بانک مرکزی آن را رد و تاکید کرد رای دیوان عالی آمریکا با ادعای پرداخت غرامت به خانواده های آمریکاییان کشته شده در حملات سال 1983 به پایگاه نیروهای تفنگداران دریایی آمریکا در بیروت ربطی به برجام ندارد. حمید قنبری تاکید کرده بود که این تصمیم ایالات متحده آمریکا تخلفی آشکار است و این کشور با این تصمیم، خود را به عنوان یکی از ناامن ترین کشورها برای نگهداری ذخایر ارزی بانک های خارجی نشان داده است. حالادر واکنشی تازه، سیف از سهل انگاری دولت قبل خبر می دهد که دو میلیارددلار دارایی ایران را دود کرد مانند پول های دیگری که جزء دارایی های ایران بودند و دود شدند. 700 میلیارددلار منابع نفتی در هشت سال دوره محمود احمدی نژاد که تماما صرف واردات شد، نمونه بارزی از تلف شدن منابع ارزی کشور است. چندی پیش هم طیب نیا، وزیر اقتصاد، از بدهی 380 هزار میلیاردتومانی دولت گذشته خبر داده بود که آن نیز از اتلاف منابع در دولت های نهم و دهم خبر می دهد. بابک زنجانی هم حدود 8،5 هزار میلیاردتومان پول نفت را با رانتی که در دولت گذشته به دست آورده بود برد و پس نداد و امیدی به بازگشت پول ها نیست. بسیارند از این منابع که در دولت گذشته تلف شدند و هر دم برگی از تلف شدن پول ها رو می شود.
                