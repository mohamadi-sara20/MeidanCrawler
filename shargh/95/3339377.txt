دو‌شنبه ۲۳ فروردین ۱۳۹۵
-----------------------------------------
یادداشت
-----------------------------------------
چالش فناوری هراسی در محیط زیست
-----------------------------------------

                    از هنگام برداشت اولین محصول برنج تراریخته جهان توسط دکتر «محمدرضا عارف»، معاون اول رئیس جمهور در دولت هشتم در سال 1383، مخالفت های جهت دار با این فناوری در ایران وارد مرحله جدیدی شد. به طور خلاصه، محصولات تراریخته با استفاده از پیشرفته ترین فناوری های ژنتیک برای بهبود کیفیت و قطع مصرف سموم شیمیایی تولید می شوند.به این ترتیب علاوه بر دستیابی به محصول عاری از سم و ارزان تر، محیط زیست سالم تری را هم به ارمغان می آورد؛ محیطی که موجوداتی مثل ماهیان و سایر جانوران هم بتوانند در آن به زندگی خود ادامه دهند. حمایت مالی از این جریان مخالف با محصولات تراریخته را واردکنندگان سموم شیمیایی و انواع برنج های خارجی و امپراتوری بین المللی دروغ و در راس آن گروه موسوم به Green Peace یا صلح سبز برعهده گرفت. برنامه فناوری هراسی صلح سبز (گروهی که متاسفانه در ایران فعال است) تنها منحصر به ایران نبوده و در اروپا، آفریقا و به ویژه هندوستان نیز فعال بوده است. برهمین اساس دولت هند با مشاهده هزینه کرد دو میلیارددلاری مداخله گرانه این گروه، هرگونه فعالیت صلح سبز و دریافت پول از آن را رسما ممنوع کرد. یکی از دروغ های بزرگ صلح سبز که متاسفانه در ایران نیز پراکنده شده است، خبر خودکشی 300هزار پنبه کار تراریخته در هندوستان(!) است. البته این خبر کذب به جز از طریق ایادی این گروه ازجمله خانم «واندانا شیوا»، آیکون بین المللی فناوری هراسی صلح سبز در جایی به تایید نرسیده و دولت هندوستان -که درحال حاضر بیش از 12 میلیون هکتار از اراضی خود را به کشت پنبه تراریخته اختصاص داده- آن را رسما تکذیب کرده است.در دولت اصلاحات مخالفت با توسعه فناوری مهندسی شکست خورد و وزارت جهاد کشاورزی به عنوان مرجع ملی ایمنی زیستی (موضوع ماده 19 پروتکل ایمنی زیستی کارتاهنا) تعیین و ماموریت تولید محصولات تراریخته را برعهده گرفت؛ با روی کارآمدن دولت نهم و با وجود مخالفت این دولت با تولید ملی محصولات تراریخته، واردات انبوه این محصولات اما شدت گرفت. بنابراین برای بازدارندگی نسبت به توسعه ملی این محصولات دیگر نیازی به فضای رسانه ای از نظر مخالفان احساس نمی شد. به همین دلیل بود که ضمن محاکمه پژوهشگران، بذور تراریخته ملی در اقدامی غیرقانونی در انبار متروکه ای در رشت به زنجیر کشیده و فاسد شدند. موج دوم فناوری هراسی در ایران اما با استقرار دولت تدبیر و امید و حمایت رئیس جمهور آغاز شد؛ دولتی که علاوه بر انتصاب دوباره مرجعیت ملی ایمنی زیستی، حمایت از تولید برنج و پنبه تراریخته را در برنامه ششم توسعه در دستور کار قرار داده است.این بار رسانه های دلواپس مخالف دولت «احساس تکلیف» می کنند! با توجه به رونمایی پنبه تراریخته از سوی وزیر جهاد کشاورزی و اعلام رئیس پژوهشکده بیوتکنولوژی کشاورزی مبنی بر رهاسازی پنبه و برنج تراریخته پس از طی مراحل قانونی در سال 1395، جریان فناوری هراسی فعالیت خود را به اوج رسانده است. این جریان مخالف با صرف غیرقانونی کمک 750هزاردلاری پروژه توانمندسازی ایمنی زیستی به سازمان حفاظت از محیط زیست (بدون مصوبه شورای ملی ایمنی زیستی) و با وجود مخالفت انجمن های علمی، وزارت علوم، مرجع ملی ایمنی زیستی و سایر دستگاه های ذی ربط، تنها به پراکنش شایعات و متاسفانه نوعی جنگ روانی مبادرت کرده است. ازاین رو ضمن تکذیب رسمی تمامی مطالب مورد ادعای آقای «حیات غیب» در جریده وزین «شرق» مورخ 16 فروردین 1395 آنها را فاقد اعتبار علمی و تکرار ادعاهای بی اساس صلح سبز و «واندانا شیوا» اعلام می کنم. درحالی که خبر بی مبنای تراریخته بودن 47 درصد برنج های ایرانی پیش از این نیز علاوه بر مرجع ملی ایمنی زیستی، از سوی وزارتخانه های بهداشت، درمان و آموزش پزشکی و جهاد کشاورزی رسما تکذیب شده است، تکرار این ادعای کذب از سوی مدیر سازمان حفاظت محیط زیست قابل تامل و پیگرد قانونی است. متاسفانه ویژگی موج جدید هراس افکنی، هم داستانی برخی از مدیران این سازمان (که علاوه بر حقوق خود ماهانه چندین هزاردلار تحت عناوین حق مشاوره و حق مدیریت از پروژه توانمندسازی ایمنی زیستی برداشت می کنند) با جریان فناوری هراس مخالف دولت در رسانه های دلواپس است. درحال حاضر، محصولات تراریخته در بیش از 186 میلیون هکتار از اراضی ده ها کشور جهان ازجمله در اتحادیه اروپایی، اسپانیا، پرتغال، جمهوری چک، رومانی، آمریکا، کانادا، برزیل، آرژانتین، هندوستان، ژاپن، چین و پاکستان کشت شده و در بیش از 200 کشور جهان از جمله اروپا، آمریکا، روسیه و ایران به صورت قانونی عرضه و مصرف می شوند.اگرچه سازمان بهداشت جهانی رسما اعلام کرده است که «محصولات تراریخته ای که امروزه در بازار جهانی یافت می شوند مورد بررسی های مختلف و ارزیابی ریسک قرار گرفته و تایید شده اند و خطری برای سلامتی انسان ندارند»، اما دولت به تبعیت از سیاست های کلی اقتصاد مقاومتی ابلاغی مقام معظم رهبری (درونزادی و دانش بنیانی)، مصمم است تا سهمی از واردات سالانه پنج میلیارددلاری محصولات تراریخته را که در 10 سال گذشته هرگز مورد اعتراض آقای «حیات غیب» و رسانه های دلواپس مخالف دولت تدبیر و امید قرار نگرفته است توسط کشاورزان ایرانی تولید کند. فراموش نکنیم در دنیای علم و فناوری، نمی توان از راهکارهای سلبی سخن گفت و یافته های بشری و تلاش هایی را که با تکیه بر رهیافت علمی به نتیجه رسیده نادیده گرفت. برای به چالش کشیدن یک پدیده، راحت ترین کار تکیه بر آمارسازی یا وارونه نمایی است و حداقل این نوع رفتار، زیبنده جامعه علمی کشور نیست.
                