شنبه ۱۱ اردیبهشت ۱۳۹۵
-----------------------------------------
type_unknown
-----------------------------------------
احمد توکلی مطرح کرد: دلایل شرعی و قانونی برای ردصلاحیت احمدی نژاد
-----------------------------------------

                    گروه سیاست: احمد توکلی، نماینده اصولگرای تهران در مجلس نهم با انتشار مطلبی در کانال تلگرام خود نوشت: «آمدن یا نیامدن احمدی نژاد مسئله اصلاح طلبان است نه اصولگراها. به قدر کفایت دلیل شرعی و قانونی برای ردصلاحیت رئیس جمهور سابق وجود دارد». این گفته توکلی مبنی بر استقبال اصلاح طلبان از ردصلاحیت احمدی نژاد درحالی است که اصلاح طلبان از قضا از مخالفان ایده ردصلاحیت هستند. محمدرضا خاتمی اخیرا در گفت وگو با جماران با تاکید بر اینکه «باید برخورد منطقی با این موضوع داشته باشیم»، گفته بود: «به نظر من، آقای احمدی نژاد حق دارد بیاید، شورای نگهبان اگر مستندات قانونی قوی دارد او را رد یا تایید کند و آخر هم مردم حرف خود را بزنند». نایب رئیس مجلس ششم افزود: «اگر آقای احمدی نژاد در انتخابات شرکت کند برای همیشه تکلیف یک ادعای موهوم و خیالی مشخص خواهد شد و برای ما درسی خواهد بود که چگونه چالش هایی را که داریم بدون تنش های سیاسی و با روندهای دموکراتیک حل کنیم».انتقاد به بازگشت احمدی نژاد در شرایطی در میان بخشی از اصولگرایان شدت گرفته است که برخی معتقدند که ممکن است احتمال بازگشت احمدی نژاد کم باشد، اما احتمال بازگشت رویکرد «احمدی نژادیسم» زیاد است؛ احتمال بازگشت این جریان پوست اندازی شده با چهره هایی جدید که در دورانی به احمدی نژاد بسیار نزدیک بوده یا حتی هنوز هم تا حدی هستند. این ایده یعنی بازگشت احمدی نژاد یا احمدی نژادیسم اتفاقا بعد از انتخابات هفتم اسفند و شکست اصولگرایان در تهران بیش از گذشته و همراه با فعال شدن دوباره احمدی نژاد، سفرها و سخنرانی های انتقادی اش دوباره مطرح شده است. عبدالرضا داوری از نزدیکان او استقبال از احمدی نژاد در آمل را به «قیام آمل» تشبیه کرده و برخی نزدیکان احمدی نژاد هم در پیش بینی انتخابات سال آینده و مقایسه شرایط با دوم خرداد 76 گفته بودند که سونامی دوم خردادی از جنس عدالت خواهند ساخت.به نظر می رسد برخی اصولگرایان که از شکست تهران ضربه سختی خورده اند و پیروزی روحانی در انتخابات بعدی ریاست جمهوری را ضربه دیگری بر جریان خود تلقی می کنند بی تمایل به بازگشت احمدی نژاد یا جریان او نیستند؛ چراکه در شرایطی که اصولگرایان جریان یا چهره ای برای رویارویی با جریان اعتدالی- اصلاح طلب ندارند، معتقدند فعال شدن احمدی نژاد پتانسیل خوبی در شکستن این فضا به ضرر روحانی دارد، حتی اگر آمدنش چندان جدی نباشد. اینها درحالی است که احمدی نژاد پرونده درخشانی از گذشته خود برجای نگذاشته است تا جایی که حتی اصولگرایان هم قادر به دفاع از این گذشته نیستند و برائت می جویند. از ماجرای محکومیت رحیمی و بازداشت بقایی یاران غار احمدی نژاد به اتهامات مختلف که بگذریم، تازه ترین ماجرای دولت قبلی که این روزها داغ شده است، بلوکه شدن دو میلیارد دلار اموال ایران در آمریکاست. اوراق قرضه ای که زمان احمدی نژاد خریداری و در بانک های آمریکایی نگهداری می شد. اما دفتر احمدی نژاد حتی بابت این اشتباه خود هم پاسخ گو نیست. دفتر او در نوعی فرافکنی تقصیر را به گردن دولت فعلی انداخت که چرا به آمریکایی ها اعتماد کرده و با آنها مذاکره می کند و انتظار داشته پول ها را بلوکه نکنند. اما نگفته که ما (دولت قبلی) به چه اعتمادی همین پول را در آمریکا باقی گذاشتیم! از همین رو است که این روزها زمزمه هایی مبنی بر محاکمه احمدی نژاد دوباره به گوش می رسد تا جایی که برخی اصولگرایان هم خواستار آن شده اند. برخی اصولگرایان از محاکمه او سخن گفته اند، این درحالی است که احمدی نژاد پرونده گشوده ای در دادگاه دارد که البته آن طور که سخنگوی قوه قضائیه گفته بعد از سه سال همچنان در حال رسیدگی است.احمد کریمی اصفهانی، دبیرکل جامعه اصناف و بازار اخیرا با اشاره به بی تدبیری های دولت احمدی نژاد گفته است: «چطور امکان دارد در کشور ما با این همه دانش و مطالعاتی که صورت می گیرد یک نفر این مقدار به ملت ایران ظلم کند؟ بنابراین حتی اگر همه موارد آقای احمدی نژاد را کنار بگذاریم و صرفا همین یک موضوع سوءمدیریت ایشان را پیگیری کنیم برای محاکمه ایشان در پیشگاه قانون و ملت ایران کافی است». ناصر ایمانی هم در پاسخ به این سوال که محاکمه احمدی نژاد چه ضرورتی دارد و آیا به نفع نظام است، به فرارو گفته است: «بله. به نفع نظام است و هیچ اشکالی ندارد. این موضوع نشان دهنده استحکام یک نظام سیاسی است و در کشورهای دیگر هم این اتفاق می افتد. ازاین رو هر مسئولی در حیطه وظایف خود تخلفی کرده باشد باید محاکمه شود».
                