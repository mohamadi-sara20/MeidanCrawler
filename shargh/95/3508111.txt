دو‌شنبه ۱۱ بهمن ۱۳۹۵
-----------------------------------------
یادداشت
-----------------------------------------
ققنوس های عاشق
-----------------------------------------

                    امروز صبح از خانه که بیرون آمدم، سر قرقاولی تصویر «حسین سلطانی» با دیدگانی مهربان بر دیوار نمایان بود. آتش نشانی که جان باخت، آتش جانش را ستاند تا مردمان را جان بخشد. کنار خانه اش همسایه ها گل ها گذاشته بودند، نامه ها و.... حسین سلطانی، یک شن از ده ها شنی بود که بی بیم مرگ به درون آتش رفت تا آتش خاموش شود، شعله شوق و عشقی که در جان حسین و همدلانش بود، بر صحیفه تاریخ نقشی رقم زد جاودانه و ماندگار.... ما در ایران بر خود می بالیم که چنین فرشتگانی پرورده و فرزندان ایران با افتخار و سرفراز سر به آسمان می سایند و سفر آسمانی آنان از خاک به افلاک آغاز می شود و این دلیران چونان ستارگانی بر سپهر و آسمان میهن ما به روزگاران می درخشند. آنان بی پروای سوختن، پروانه وار پر گشودند، سوختگانی که چونان ققنوس از خاکسترشان شور زندگی و نغمه و موسیقی حیات سر دادند.بر خود می بالم که بر زبر این زمین سبز و زیر آسمان آبی می زی ام. به احترامشان از جا برمی خیزم و با همدلی و همراهی هزاران جان شیفته، در تشییع پیکر پاکشان شرکت می جوییم تا جهان دریابد و مردمان بنگرند ما را با عشق پیمانی است، ما را با عاشقان عهدی است. ققنوس های عاشق: سفر به خیر، آخرین سفر به خیر...
                