پنج‌شنبه ۲۹ مهر ۱۳۹۵
-----------------------------------------
سرمقاله
-----------------------------------------
از فساد خرد تا فساد کلان
-----------------------------------------

                    ساعت 9 صبح یک روز غیرتعطیل، مقابل فروشگاهی، منتظر بازشدن مغازه است و برای فراموشی انتظار، اطراف را نگاه می کند. کمی آن طرف تر، زیر سایه درخت کنار جوی خیابان، واکسی دوره گرد بساط جعبه واکسش را روی زمین چیده است و کفش های عابران را سبک سنگین می کند. مرد با نگاهی به کفش هایش آنها را به واکسی می دهد تا انتظار کوتاه تر شود. واکسی شروع نکرده، با صدای موتور به خیابان می دود. در امتداد حرکت واکسی، مرد شاهد صحبت او و موتورسوار است. چه می خواست؟ هفتگی اش را دادم، 50 هزار تومان. از بساطی ها و دوره گرد ها بنا به وسعت بساط و میزان فعالیت، بین 20 تا صدهزار تومان جیره هفتگی دریافت می کند. اینکه خیلی بی انصافی است... چاره ای نیست... زن و بچه نان می خواهند. واکسی آهی می کشد و نگاهی به آسمان می کند و برای تسلی خودش و مرد می گوید مهم نیست، این پول ها خوردن ندارد. تقاص سنگینش را چندین برابر می دهد. مرد می پرسد، می دهد؟ یا همه تقاص می دهیم؟ واکسی می گوید همه تقاص می دهیم یعنی چه؟ مرد تاملی می کند و می گوید، حکمت الهی است و گریزناپذیر؛ واکسی هم با تاملی بله می گوید و باسکوت، کفش واکس زده را به مرد می دهد.برخلاف روش معمول، این بار، قصه جانسوز طاعون و وبای فساد را از خرد شروع کردم تا به اقتصاد کلان و قاعده تجمیع برسم. داستان اول به یک نهاد عمومی ارتباط پیدا کرد، اما غرضی در کار نبود و فقط برای طرح مسئله بود. روایت فوق را در خیلی از ادارات می توان مشاهده کرد و انگشت اشاره به سوی یک نهاد خاص نیست. به قول رئیس جمهور محترم، موضوع دیگر زیرمیزی نیست و رومیزی است. بعضی از موارد خرد آن که مشهور است و به ذهن می رسد عبارت اند از: تغییر نوبت رسیدگی به پرونده ها در خیلی از واحد ها و ادارات قوه مجریه و قوه قضائیه، دسترسی و کپی برداری از محتویات پرونده های موردنظر، جواب گیری سریع تر مراجعه کنندگان به سازمان آب، اداره برق، مرکز تلفن، ثبت اسناد و ثبت احوال، تسریع در اخذ پروانه و جواز پایان کار ساختمان، ترخیص سریع تر کالادر گمرک، رسیدگی سریع تر به پرونده های مالیاتی و...، انجام این موارد گاهی مستلزم پرداخت هایی است که می توان آنها را حق حساب (کدام حساب!)، شیرینی، پول چای، هدیه، حرمت، محبت، لطف، تشکر، آشنایی، جیره هفتگی، ماهانه، رشوه و... نامید.در سطح درشت فساد هم مطلع و غوغای آن بسیار است؛ سپاس از دولتمردان و رسانه ها که با وجود محدودیت ها و کندی ها، خوشبختانه مواردی از آنها در مراجع ذی ربط گوناگون بررسی یا به دادگاه ها ارجاع می شود. بعضی از مثال های بزرگ عبارت اند از: فساد هشت هزار میلیاردتومانی صندوق فرهنگیان، فساد معروف سه هزار میلیاردتومانی بانکی، چک 2،5 میلیاردیورویی و پرونده ب.ز، ماجرای دخالت چند بانک در تشدید بحران ارزی سال 1390 و سوءاستفاده مالی از امکانات تبدیل ارز، گم شدن دکل نفتی، ماجرای فساد بیمه و سوءاستفاده مقامات رده بالای دولت دهم از آن، استفاده از وجوه فساد بیمه برای اثرگذاری بر انتخابات و دیدگاه ها و تصمیمات بعضی از مقامات و نمایندگان مجلس، مبحث تخلف دوهزارو 200 میلیاردتومانی واگذاری املاک شهرداری، قربانی شدن شعار بسیار زیبا، دوست داشتنی و درست شهرداری تهران «آسمان آبی و زمین پاک» و خلق فاجعه بزرگ زیست محیطی ترمیم نشدنی در شهر تهران.همچنین مجوز های نادرست ساخت وساز در کوچه باغ های باریک و معابر تنگ شهر برای کسب درآمد آسان و تامین هزینه های شهر -که نمونه مشهور اخیر ساخت مجتمع تجاری اطلس مال با مشارکت نظام بانکی بحران زده! در مقابل بوستان نیاوران است- تخلف چند بانک در جذب سپرده ها یا منابع مالی دیگر با نرخ های بالاتر از مصوب و توان اقتصاد ایران برای ادامه حیات خود و چشم پوشی بانک مرکزی از آن و درنتیجه گروگان گیری کل رشد اقتصادی کشور با قبول نرخ بهره بالابه عنوان نرخ بهره تعادلی!، پذیرش خارج از ضوابط سه هزار دانشجو برای دوره دکترا، بالاخره فساد سکوت و همراهی کارشناسان آگاه در زمینه های مختلف اقتصادی، اجتماعی، سیاسی و فنی و... و حتی مشارکت در تهیه گزارش های توجیهی نادرست برای اجرای طرح های بزرگ عمرانی.متاسفانه براساس دامنه همین فسادهای ریزودرشت در بخش عمومی است که بنا بر گزارش سازمان بین المللی شفافیت در سال 2015، ایران با نمره پاکی 27 از 100، در رتبه 130 در میان 167 کشور قرار دارد. نمره پاکی دانمارک 91 و رتبه اول در میان 167 کشور است. سومالی در رتبه آخر 167 است. موقعیت بحرین، اردن، لبنان، پاکستان، مصر و حبشه در رتبه بندی، از ایران خیلی بهتر است.در علم اقتصاد بنا بر قواعد تجمیع عنوان می شود ضرورتا آثار آنچه درباره یک فرد یا یک سازمان مصداق دارد، در صورت شیوع و همگانی شدن آن برای همه نه تنها مصداق ندارد، بلکه می تواند برای همه در جهت مخالف عمل کند. این موضوع یکی از مباحث کلیدی تفکیک تحلیل های اقتصاد خرد و کلان است.در همین راستا در موضوع فساد نیز می توان گفت فارغ از حرمت فساد و رشوه به جهات ارزشی و مبانی مذهبی، به جهت بحث اقتصاد خرد شاید فساد ریزودرشت به جهت فرد یا سازمان ذی نفع در نگاه اول، فرد یا بنگاهی را منتفع کند، اما اگر جامعه یا حتی بخشی از آن متوسل به فساد شوند، به جهت بحث اقتصاد کلان به احتمال بالا، همگان و حتی ذی نفع اولیه فساد، تاوان سنگینی را خواهند پرداخت. با اشاعه فساد، اولاهر دریافت کننده ای در موقعیت دیگر، پرداخت کننده است. پس آنچه پیش می آید در بهترین شرایط، تغییر توزیع در کل اقتصاد و نه افزایش درآمد است. ثانیا فساد موجب افزایش هزینه های تولید است. چراکه مستلزم انجام مجموعه ای از فعالیت هاست که در تولید ناخالص ملی منظور نمی شود. ثالثا راشی و مرتشی به دنبال نوآوری و تولید بهینه نیستند، بلکه فقط به دنبال کسب درآمد شخصی در کوتاه مدت از مسیر فساد اقتصادی هستند که نتیجه آن کاهش درآمد و تولید کل اقتصاد است. رابعا مسری بودن فساد آثار القایی گسترده تر و هم افزایی را در موارد فوق به همراه دارد. در نتیجه در ادبیات رشد اقتصادی، فرایند فساد و جریان القایی آن؛ به معنای کاهش بهره وری و کاهش رشد اقتصادی است. شدت فساد می تواند موجب رشد منفی اقتصاد، کاهش تولید، کاهش اشتغال و خالی ترشدن سفره ها برای نسل فعلی و نسل های آتی شود؛ تولید ازدست رفته ای که دیگر تکرار نخواهد شد. به بیان صریح تر، فساد افراد در نهایت فساد و نابودشدن کل اقتصاد است. راه حل مقابله با طاعون فساد، بحث گسترده ای را طلب می کند که در این مختصر نمی گنجد و مجال دیگری طلب می کند. شفافیت و انتشار اطلاعات، آزادی رسانه ها و تبعیت از قانون از محورهایی است که می تواند موردتوجه باشد. موانع بررسی موارد کشف شده یا احتمالی فساد در مراکز ذی ربط و کندی رسیدگی در این مراکز و دادگاه ها به نوبه خود موجب اشاعه فساد و آثار سوء القایی آن در کشور است.
                