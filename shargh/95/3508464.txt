سه‌شنبه ۱۲ بهمن ۱۳۹۵
-----------------------------------------
یادداشت
-----------------------------------------
سرمایه خفته
-----------------------------------------

                    سالانه حدود 270 میلیارد مترمکعب گاز طبیعی در کشور تولید می شود که حدود صد میلیارد مترمکعب آن در مصارف خانگی تجاری و نیروگاهی به هدر رفته و بقیه عمدتا صرف مصارف گرمایشی و تولید برق می شود. از این میزان گاز می توان محصولات ارزشمندی در حوزه پتروشیمی و پالایشگاهی تولید کرد. با وجود این، حجم گازی که در صنایع پتروشیمی استفاده می شود، حدود پنج درصد از گاز تولیدی کشور است و در بهترین حالت، در 10 سال آتی به 10 درصد می رسد. از گاز طبیعی می توان با استفاده از تکنولوژی GTL محصولات ارزشمندی از قبیل بنزین، گازوئیل یورو 4، نفتا و ال پی جی تولید کرد. کشور قطر در پروژه بزرگ «مروارید» با همکاری شرکت «شل»، گاز طبیعی خود را به میلیون ها تن از این محصولات گران بها تبدیل کرده و در بازارهای جهانی به فروش رسانده و درآمدهای سرشار ارزی را به خزانه خود واریز کرده است. می دانیم در کشورمان در سال های گذشته، خط لوله صلح با هزینه زیاد تا نزدیکی چابهار کشیده شده اما به دلیل پایبندنبودن پاکستان و هند به تعهداتشان موضوع صادرات به این کشورها به نتیجه ای نرسیده است. به باور نگارنده، بهترین راهکار برای تبدیل این تهدید به فرصت و پیروزی بزرگ آن است که یک یا دو واحد GTL با ظرفیت پنج تا 10 میلیون تن محصول در چابهار احداث شود. با احداث این واحد سودآور و استراتژیک، چابهار به دور از شعارهای بدون پشتوانه فنی و اقتصادی به قطب سوم انرژی ایران تبدیل می شود و ایران قادر خواهد شد با کاهش شدید کرایه حمل محموله های گازوئیل و بنزین موردنیاز مناطق شرقی کشور و همچنین کشورهای پاکستان و افغانستان و بخشی از هندوستان را تامین کند. دوم، با استفاده از نفتای حاصل از فرایند GTL یک واحد الفین بزرگ در منطقه احداث شود. همچنین با استفاده از مخزن ذخیره LPG واحد GTL، یک واحد الفین با خوراک LPG راه اندازی شود. بخشی از خوراک نیز به وسیله کشتی از عسلویه در مخزن ال پی جی که در هر صورت نیاز پروژه است، ذخیره می شود. به این ترتیب اهداف دولت و نظام برای توسعه سواحل مکران و تبدیل چابهار به قطب سوم انرژی کشور در یک فرایند جذاب برای سرمایه گذاران داخلی و خارجی محقق می شود. در شرایط کنونی به دلیل افزایش واحدهای تولید متانول، آمونیاک و اوره و دامنه مصرف این محصولات، احداث واحدهای جدید از این نوع که خوراک گاز طبیعی مصرف می کنند، چندان مورد توجه سرمایه گذاران نیست. با گاز طبیعی نمی توان به صورت مستقیم واحدهای پلیمری راه اندازی کرد، اما با استفاده از تکنولوژی GTO و GTPP می توان واحدهای الفینی ایجاد کرد.مشکل آنجاست که حجم سرمایه گذاری این گونه پروژه ها بالاو برای کشوری که اتان و پروپان کافی دارد، از توجیه اقتصادی کمتری نسبت به واحدهای الفینی با خوراک اتان و پروپان برخوردار است. به همین دلیل چنانچه به امید احداث واحدهای متانول و آمونیاک اوره بخواهیم چابهار را قطب انرژی کنیم، ممکن است در کوتاه مدت مقدور نباشد، بنابراین احداث واحد GTL و صنایع جانبی یادشده، جذابیت مناسبی برای سرمایه گذاران در آن منطقه به نظر می رسد. درباره اهمیت و میزان تولیدات و اشتغال زایی پروژه GTL به یک مورد عملی که در همسایگی ما انجام شده، توجه کنید طرح GTL مروارید به صورت بالادستی و پایین دستی اجرا شده است، به این معنی که 66،1 میلیارد فوت مکعب (حدود 47 میلیون مترمکعب) گاز به وسیله شل از حوزه گازی گنبد شمالی که با پارس جنوبی حوزه مشترکی را تشکیل می دهد، تولید و پس از پالایش کامل گاز متان برای مصرف در این مجتمع به کار گرفته و 140 هزار بشکه در روز گازوئیل، نفتا، نفت سفید، پارافین و روغن پایه تولید می شود. 120 هزار بشکه در روز هم میعانات گازی (LPG و کاندنسیت) و اتان از این عملیات به دست می آید. اولین محموله های گازوئیل این مجتمع در ماه ژوئن 2011 به بازارهای جهانی فرستاده شد. 52 هزار کارگر و کارمند از 60 کشور جهان در این طرح که پنج سال طول کشید به کار گرفته شدند و 500 میلیون ساعت کار برای طراحی و ساخت این مجموعه که بزرگ ترین پالایشگاه جهان است، صرف شده است. همه سرمایه حدود 19میلیارددلاری این طرح از سوی شل تامین شده است. این مجتمع در محلی به مساحت 250 هکتار احداث شد. ارزش فروش مایعات گازی و فراورده های نفتی این مجتمع در سال حدود 11 میلیارد دلار است و در آمد آن، حدود 3.7 میلیارد دلار برآورد شده است. واحد دیگری بین دولت قطر و شرکت EXXONMOBIL توافق شده که ظرفیت آن 150 تا 180 هزار بشکه و مصرف گاز آن 1.5 میلیارد فوت مکعب و سرمایه گذاری هفت میلیارد دلار خواهد بود. با اجرای طرح بزرگ GTL در ایران علاوه بر اشتغال زایی مناسب، درآمد شرکت گاز بابت فروش خوراک گاز به این واحد افزایش درخور توجهی خواهد یافت. نکته مهم این است که واحدهای GTL از گاز به عنوان خوراک استفاده می کنند و برای تولید 10 میلیون تن GTL در سال حدود 15 میلیارد مترمکعب گاز مصرف می شود. پس درآمد شرکت گاز نیز از محل فروش گاز به این واحدهای بزرگ افزایش چشمگیری خواهد یافت و از این منظر حمایت از اجرای این پروژه ملی منافع سرشاری برای دولت به دنبال دارد. تفاوت فروش 15 میلیارد مترمکعب گاز به مصارف خانگی با فروش به این واحد صنعتی حدود پنج هزار میلیارد تومان در سال خواهد بود. در واحدهای GTL طیف متنوعی از فراورده ها قابل تولید است که وضعیت بازدهی واحد بستگی به نوع کاتالیست، سرعت عبور جریان گاز از کاتالیست، درجه حرارت و... دارد. جالب است حتی فراورده های سنگین تر حاصله، نیز از مرغوبیت و درنتیجه ارزش اقتصادی بالایی برخوردارند.برای مثال، استانداردهای کشور آمریکا پارافین حاصله را قابل استفاده برای مصارف خوراکی دانسته اند یا روغن پایه حاصله به قدری مرغوب است که می تواند جایگزین مواد افزودنی در روغن های مشابه پالایشگاهی شود. در کل ترکیب محصولات واحدهای GTL نسبت به پالایشگاه های نفت خام بسیار مطلوب تر و فاقد فراورده های سنگین با ارزش اقتصادی پایین مانند نفت کوره است. نمودار شماره 3 در انتهای این یادداشت این تفاوت را نشان می دهد. وزارت نفت و شرکت های سرمایه گذار در حوزه انرژی می توانند با بررسی و مطالعه عمیق، از این ظرفیت نهایت بهره را ببرند. حمایت از سرمایه گذاری در احداث واحدهای GTL می تواند نقش ویژه ای در توسعه اشتغال، افزایش درآمد ملی و توسعه اقتصادی کشور ایفا کند.
                