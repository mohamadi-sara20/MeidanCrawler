پنج‌شنبه ۶ آبان ۱۳۹۵
-----------------------------------------
type_unknown
-----------------------------------------
در انتظار 3 وزیر
-----------------------------------------

                    گروه سیاست: سه وزیر پیشنهادی حسن روحانی، حال و روز متفاوتی در بهارستان دارند. نه مانند اولین باری که هریک از آنها به مجلس نهم معرفی شده بودند، با مجلسی از مخالفان روبه رو هستند و نه می توانند از رای آوردن خود اطمینان صددرصدی داشته باشند. اما در این خوف و رجا هم، حال این سه نفر یکسان نیست. رضا صالحی امیری، که روحانی او را برای وزارت فرهنگ و ارشاد به مجلس دهم معرفی کرده، برخلاف روزهایی که برای وزارت ورزش به مجلس نهم معرفی شده بود، نگرانی های پیچیده ای برای گرفتن رای اعتماد از مجلس دهم ندارد. او دیروز هم به فراکسیون زنان رفت و در جلسه یک ساعته با زنان مجلس، به سوالات آنها پاسخ داد و با چهره ای که حکایت از رضایت داشت، از این جلسه خارج شد تا به اتاق مجاور، یعنی محل فراکسیون امید برود. در فراکسیون امید هم در کنار چهره هایی همچون حجت الاسلام مازنی و حجت الاسلام شیخ که اعضای کمیسیون فرهنگی مجلس هستند، چند نفر دیگر از امیدی ها منتظر حضور صالحی امیری بودند تا مطالبات خود از وزارتخانه ای را که او قرار است در مصدر وزارتش بنشیند را بیان کنند و برنامه های وزیر پیشنهادی را بشنوند. در راهروهای پارلمان هم می شد از میان سخنان نمایندگان میانه رو و حتی اصولگرا به راحتی فهمید که صالحی امیری کار دشواری برای گرفتن رای اعتماد از این مجلس ندارد و اگرچه تجربه نشان داده که نتیجه رای اعتمادها را تا آخرین لحظات نمی توان پیش بینی کرد، اما تا اینجای کار از او با عنوان شانس بالاترین رای بین سه گزینه معرفی شده نام می برند. وزن کشی با دانشاما اتاق فراکسیون امید، ساعتی قبل از حضور صالحی امیری میزبان یکی دیگر از وزرای پیشنهادی بود. کسی که در زمان حضورش، تعداد بیشتری از نمایندگان به فراکسیون آمده بودند؛ چراکه میهمان آنها، فخرالدین دانش آشتیانی، گزینه پیشنهادی برای وزارت آموزش وپرورش بود. وضعیت او تقریبا مبهم ترین وضعیت بین سه گزینه پیشنهادی است. دانش آشتیانی از حمایت صددرصدی فراکسیون امیدی ها برخوردار است، اما در میان دیگر نمایندگان دو طیف پیش روی او قرار دارند: یکی آنهایی که هنوز به جمع بندی کامل برای رای دادن به او نرسیده اند و دوم طیف تندرویی که برای به وزارت نرسیدن دانش آشتیانی، هم قسم شده اند و از حالادوباره بازار اکران فیلم های مربوط به سال 88 را داغ کرده اند تا در روز رای اعتماد، همان صحنه های دو سال قبل را اجرا کنند. وقتی که دانش آشتیانی برای جانشینی فرجی دانا به مجلس معرفی شده بود، هرچه از برنامه های خود برای وزارت علوم سخن می گفت، از تریبون های مخالفان شعارهایی درباره سال 88 به گوش می رسید و نمایندگان نیز رای به نظر مخالفان دادند. اما این روزها که «تغییر» نمایندگان، انتظارات را از بهارستان تغییر داده، مخالفان هرچه در توان دارند به میدان آورده اند، فقط برای اینکه بگویند در، هنوز بر همان پاشنه می چرخد و برای مخابره این پیام به جامعه، هدف دانش است. این گونه است که جدی ترین صف آرایی در روز رای اعتماد، بر سر رای دادن یا ندادن به دانش آشتیانی شکل خواهد گرفت و او که به جای نجفی برای تصدی وزارت آموزش وپرورش معرفی شده بود، حالاتبدیل به ترازوی وزن کشی درون پارلمان شده است. دیروز و در حاشیه جلسه علمی مجلس، یکی از نمایندگان اصولگرا که معتقد بود دانش آشتیانی در این وزن کشی، نمی تواند پیروز شود، آرای دانش را 120 رای تخمین می زد و این درحالی بود که فراکسیون امیدی ها، همچنان در تکاپو برای بالابردن آرای گزینه مورد حمایتشان در صحن بودند.در شرایطی که تجربه انتخابات های درون پارلمانی در سه ماه گذشته، نشان از توانایی فراکسیون امید در جلب آرای صحن را نشان داده، اما قطعا داستان رای اعتماد، آن هم به دانش آشتیانی، پیچیده تر از انتخابات های درون پارلمانی خواهد بود. به همین دلیل است که هیچ نماینده ای نمی تواند با قطعیت درباره نتیجه رای اعتماد گزینه پیشنهادی وزارت آموزش وپرورش اعلام نظر کند. اما حامیان دانش آشتیانی می گویند بدنه میانه روها و مستقلین، که تحت تاثیر فضاسازی های مخالفان تندرو نیستند، برای رای دادن به دنبال شناخت برنامه ها و نظرات آقای دانش آشتیانی هستند و او دراین زمینه دست پری دارد. به همین دلیل است که با همه ابهام ها درباره سبد رای دانش آشتیانی، امید موافقان او به رای آوری اش، بیش از امید تندروها برای کشیدن ترمز دانش است. داستان متفاوت سلطانی فراما متفاوت ترین وضعیت را در بین سه وزیر پیشنهادی روحانی، مسعود سلطانی فر دارد. اولین وزیر پیشنهادی روحانی برای وزارت ورزش و جوانان، حالادوباره برای همین وزارتخانه به مجلس معرفی شده و ناهمگن ترین موافقان و مخالفان را دارد. در بین موافقانش هم اصلاح طلب و هم اصولگرا دیده می شود و در بین مخالفانش نیز.ازیک سو گفته می شود که تندروها همه توان خود را روی بستن راه دانش آشتیانی متمرکز کرده اند و برای مخالفت با دو وزیر دیگر برنامه سنگینی ندارند و ازسوی دیگر برخی از نمایندگان استانی، که انتظار معرفی وزیر ورزش از چهره های منتسب به خود را داشتند، هنوز گلایه هایی از معرفی سلطانی فر دارند. اما از دهان نمایندگان دولت، اخباری به گوش آنها رسیده که در صورت رای اعتماد مجلس به سلطانی فر، قرار است یک گزینه منسوب به آنها، جانشین سلطانی فر در سازمان گردشگری شود. شاید این خبر، خیال سلطانی فر را از بابت مخالفت آنها آسوده کند، اما همچنان مخالفان دیگری نیز وجود دارند؛ حتی در میان اصلاح طلبان مجلس هم برخی ها معتقدند که بعد از حدود سه سال تجربه کاری سلطانی فر در میراث و گردشگری، اکنون زمان نتیجه گیری از این تجارب است نه بردن او به جایی دیگر، آن هم در شرایطی که چهره های دارای سابقه در مدیریت ورزشی، به تعداد کافی موجود هستند؛ اما در کنار اصولگرایان و اصلاح طلبان، ضلع سوم معادله سلطانی فر را اعتدال و توسعه ای هایی تشکیل می دهند که قصد دارند از او حمایت کنند. چهره هایی که هم در بین فراکسیون های اصولگرا و هم در بین فراکسیون امیدی ها، افرادی را دارند و به اتکای همین افراد، به سلطانی فر اطمینان داده اند که رای لازم برای وزارت او را از صحن خواهند گرفت. احتمال رای آوری هر 3 وزیردر نهایت آنچه تا پایان وقت دیروز از راهروهای مجلس به نظر می رسید، این بود که احتمال رای آوری هر سه وزیر پیشنهادشده در جلسه رای اعتماد، زیاد است؛ احتمالی که اگر تا روز رای اعتماد برخی از متغیرهای بیرونی، مانند آنچه بر معرفی نشدن نجفی تاثیر گذاشت، بر آنها اثر نگذارد، می تواند به واقعیت تبدیل شود یا در بدترین حالت، به رای اعتماد دو نفر از سه گزینه معرفی شده منتهی شود.
                