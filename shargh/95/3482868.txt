دو‌شنبه ۲۹ آذر ۱۳۹۵
-----------------------------------------
حرف اول
-----------------------------------------
چرا مردم آسوده به شمال نروند؟
-----------------------------------------

                    چندی قبل، یادداشتی با عنوان «سودآور ترین راه آهن محبوس شده در ایران» از نگارنده در «شرق» منتشر شد که پاسخ یکی از کارشناسان اقتصادی را در پی داشت. راه آهن امن ترین و مناسب ترین وسیله حمل ونقل بار و مسافر در جهان است. طبق آمار روزانه 49 نفر در تصادفات جاده ای کشته و صدها نفر زخمی و روانه بیمارستان ها می شوند اما تعداد کشته ها و زخمی های حمل ونقل ریلی در ایران در 10 سال به هزار نفر نیز نمی رسد. جان، آرامش و آسایش مردم چقدر ارزش دارد؟این سوال مهمی است که از زوایای مختلف پاسخ آن بااهمیت است. طبق آمار موجود، سالانه بیش از صد میلیون مسافرت به استان های شمالی انجام می شود که بسیاری از این سفرها در ایام تعطیلات و زیر بار ترافیک جاده ها تحقق می یابند. میزان مصرف سوخت بابت این سفرها حدود یک میلیارد لیتر است که دولت بابت هر لیتر آن حدود هزار تومان یارانه پرداخت می کند. یعنی بابت این سفرها به ازای هر سال حدود هزار میلیارد تومان یارانه بنزین و گازوئیل پرداخت می شود. تردد میلیون ها خودرو در مسیر تهران- شمال منجر به آلودگی هوا در طول مسیر و خصوصا در ورودی و خروجی شهرهای مبدا و مقصد می شود و این آلودگی هوا ده ها بیماری به دنبال دارد و عده ای به دلیل آلودگی هوای ناشی از ازدحام خودروها به بیماری های سخت گرفتار می شوند. اما چنانچه خط آهن پرسرعت تهران- آمل راه اندازی شود و نصف این مسافران از طریق این خط آهن مسافرت کنند، ضمن صرفه جویی 500 میلیارد تومان در سال بابت یارانه سوخت، از بیماری های روبه گسترش ناشی از آلودگی هوا و هزینه های سنگینی که این بیماری ها بر اقتصاد خانواده ها و اقتصاد ملی وارد می کنند، کاسته خواهد شد. هزینه اجرای این خط آهن حدود پنج هزار میلیارد تومان است. آمار و ارقام به عنوان معیارهای اصلی محاسبات اقتصادی نشان از آن دارند که تعداد مسافرت های تهران-شمال بیش از صد میلیون مسافرت در سال است. حال وزارت راه و سرمایه گذار باید بررسی کنند که آیا راه اندازی این قطار سریع السیر در مسیر تهران-شمال برای استفاده حدود 20 میلیون نفر ساکن در شهر های تهران، کرج و شهرهای اقماری از جمله پردیس، رودهن، دماوند و... منجر به 10 میلیون مسافرت و 20 میلیون سفر رفت وبرگشت در این مسیر خواهد شد؟ چنانچه جواب مثبت است، این سرمایه گذاری سودده است. میلیون ها ساکن شهرهای یادشده به دنبال راه تنفسی می گردند که اواخر هفته از تهران خارج شوند و وقتی بتوانند در یک ساعت به سواحل زیبای شمال با آسایش و امنیت بروند، انتظار منطقی این است که استقبال بسیار بیشتر از اینها باشد. اما هزینه این سرمایه گذاری چگونه تامین شود؟ پیشنهاد نگارنده این بوده و هست که این سرمایه گذاری از سوی یک شرکت سرمایه گذار ایرانی با حمایت وزارت راه انجام شود؛ این گونه که شرکت سرمایه گذار از طریق منابع مالی خارجی (فاینانس) هزینه های پروژه را تامین کند و پروژه به صورت EPCF یا BOO انجام شود. وزارت راه به بانک یا شرکت تامین کننده منابع مالی خارجی این تعهد را می دهد که اصل و فرع سرمایه گذاری را ضمانت می کند و از طرف دیگر کل درآمد پروژه در گروه وزارت راه خواهد بود که اگر سرمایه گذار در پرداخت اقساط وام خود مطابق قرار داد تاخیر کرد، از محل درآمد این خط آهن اقساط پرداخت شود. شرکت سرمایه گذار دست کم 15 درصد منابع مورد نیاز پروژه را تامین و تمام مراحل جذب سرمایه گذار را نیز اجرا می کند، همچنین ضمانت نامه های لازم را در اختیار وزارت راه برای تضمین بازپرداخت وام ارزی دریافتی قرار می دهد؛ درباره کرایه نیز باید به این سوال پاسخ داد که کرایه تاکسی بین قم و تهران چند تومان است؟ کرایه تاکسی بین شمال تا جنوب و شرق تا غرب شهر تهران چند تومان است، هزینه جابه جایی خانواده سه یا چهار نفره بین تهران و شمال با خودرو شخصی با درنظرگرفتن ترافیک مسیر و استهلاک خودرو و سایر هزینه های جانبی سفر چند تومان است، با وجود این کرایه 50 تا 70 هزار تومان (حسب نوع قطار و زمان سفر) بین تهران و آمل با قطار سریع السیر که مسافران را در یک ساعت با آرامش، امنیت و سرعت به مقصد می رساند، زیاد است؟ فراموش نکنیم هزینه اجاره واحد مسکونی صد متری در تهران بین سه تا چهار میلیون تومان است، درحالی که این رقم در شهرهای شمالی، کمتر از نصف این مبلغ است. قطار های مورد نظر در پروژه قطارهای برقی هستند و هیچ آلودگی ای برای تهران و شهرهای مقصد ندارند، برق در نقاط دوردست کشور به وسیله نیروگاه های آبی، فسیلی، بادی و خورشیدی تولید و وارد شبکه سراسری می شود، همچنین قیمت برق از ساعت 10 شب تا هشت صبح ارزان تر است که در این ساعات هزینه تردد قطارها کمتر می شود. معمولادر این گونه سرمایه گذاری ها بخشی از زمین های مسیر پروژه در اختیار سرمایه گذار قرار می گیرد تا پروژه های مرتبط را در طول مسیر اجرا کند که از این بابت نیز پشتوانه مالی مناسبی برای سرمایه گذار ایجاد می شود. از طرف دیگر غالبا سرمایه گذاری در این حوزه ها از سوی شرکت های کاملاخصوصی انجام نمی شود، شرکت های زیرمجموعه صندوق ها یا بانک ها و نهادهای عمومی این سرمایه گذاری های کلان را انجام می دهند و از درآمد آن ده ها سال بخشی از حقوق بازنشستگان را تامین می کنند. فراموش نکنیم 10 میلیارد تن Co2 در طول سال فقط در تهران تولید می شود که ابتلابه برخی امراض را افزایش داده است و حمل ونقل ریلی، تنها راه مواجهه با گسترش این پدیده به جاده های پررفت وآمد کشور است. به هرحال در کشورهای توسعه یافته، زیرساخت های ریلی و حمل ونقل عمومی با برنامه ریزی دقیق، توسعه پیدا می کند و در ازای آن، افزایش عوارض از سوی شهروندان، با کمال میل پذیرفته می شود. این عوارض برای مسیری مانند تهران- شمال بیش از صد هزار تومان است؛ بنابراین پس از راه اندازی مترو در این مسیر، یا باید عوارض جاده ای، واقعی شود یا بخشی از درآمد حاصل از صرفه جویی در مصرف سوخت، به سرمایه گذار خط متروی این مسیر تعلق گیرد.
                