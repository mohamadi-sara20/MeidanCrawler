چهار‌شنبه ۸ اردیبهشت ۱۳۹۵
-----------------------------------------
یادداشت
-----------------------------------------
سدسازی؛ اسکار یا تمشک طلایی مهندسی
-----------------------------------------

                    وقوع سیلاب های اخیر در کشور که تضاد موافقان و مخالفان سدها در کشور را بیشتر نمایان کرد، نشان داد سدسازان فقط در نوآوری در مهندسی بدنه و تاسیسات و روش های مهار آب همواره جایزه اسکار می گیرند و در تعامل با جامعه پیرامونی و طبیعت، تمشک های طلایی زیادی به خود اختصاص می دهند.واقعیت این است که دیگر در ایران تقریبا رودخانه دست نخورده ای باقی نمانده، حتی سدهایی با ظرفیت مخزن 30 میلیون مترمکعب آن قدر اهمیت دارند که با حضور مقامات در سطح معاون رئیس جمهور افتتاح می شوند. خلاصه اینکه ماموران اجرای ماموریت هیدرولیکی که از نیم قرن قبل با اجرای اصل چهار ترومن در ایران گماشته شدند، با قدرت به کار خود ادامه می دهند. بنابراین استدلال ساختن و نساختن سد در سطح یک روزنامه کثیرالانتشار مشکلی را شاید حل نکند و ممکن است به جدل منتهی شود. بنابراین نگارنده ترجیح می دهد طرز تفکری را به چالش بکشد که به سد رودخانه ها علاقه وافری دارد. برای این کار بررسی محتوای مستند «مادرکشی» ساخته کمیل سوهانی را انتخاب می کند. داستان فیلم به طورکلی نقد توهم توسعه است. توسعه ای که نه تنها پیام آور رفاه نیست بلکه زایل کننده آن است. توسعه ای که فقط بسط است و گسترش فیزیکی. فیلم، داستان توهم بزرگ شدن است که برای آن به منابع آبی نیاز است که یا از سد رودخانه ها حاصل می شود یا از برداشت از آب زیرزمینی. کلابلندمرتبه سازی برای انسان این عصر یک پیروزی به حساب می آید. برای مثال نمادهای تهران؛ میدان آزادی، برج میلاد و اخیرا پل طبیعت همه به نحوی بلند و باابهت هستند. سدها از این نظر می توانند بسیاری از «ترین»های مورد علاقه انسان تکنولوژیک را در خود جای دهند و اسکار مهندسی را در موارد زیادی به خود اختصاص دهند. برای همین سد اصولامایه افتخار روسا است: سد «حافظ» اسد در سوریه، دریاچه «جمال عبدالناصر» در پشت سد اسوان مصر، کمال آتاتورک در ترکیه، حبیب بورقیبه در تونس، سد شاه عباس (زاینده رود فعلی)، سد طلال در اردن (طلال نام پدر حسین شاه سابق اردن) و.... این علاقه به نام گذاری مربوط به کشورهای به اصطلاح در حال توسعه نیست. در غرب نیز رایج بوده است. برای مثال سد رودخانه الوا در شمال غربی ایالت واشنگتن یکی از معروف ترین سدهای تحت نظر «دفتر عمران اراضی آمریکا» و از جهاتی از اهمیت نمادین و تاریخی برخوردار بود. در سال 1923 برای این سد یک مهندس کانادایی به همین نام، علاوه بر سرمایه، 20 سال از عمر خود را نیز صرف کرد تا ضمن خرید زمین های اطراف و بالادست مخرن بنایی ماندگار به نام خود به ثبت رساند. این علاقه به سدسازی تا حد پرستش پیش رفته است! نهرو جمله معروفی دارد که طرح های بزرگ آبی هند را معابد جدید هندوها نامیده است.بنابراین اگر این گفته را پرستش این سازه ها بدانیم سخنی به اغراق نگفته ایم. سد در حلقه های سیاسی ایران نیز جایگاه ویژه ای یافته و همان طور که در فیلم هم اشاره شده است نمایندگان مجلس از سال های دور به دنبال سد در حوزه انتخابیه خود بوده اند. زمانی یک روزنامه هندی نوشت: ساخت یک سد را قول بدهید، یک انتخابات را برنده شوید. آب-فن سالاران قائل به مصادره همه جانبه طبیعت بوده و غلبه بر خشم طبیعت را با راهکارهای سازه ای دنبال می کنند. آنها همان هایی هستند که طرفدار ایده «گلستان کردن بیابان ها به وسیله توسعه منابع به خاطر پیشرفت و توسعه» هستند. این تفکرات که به آن هیدروکراسی هم می گویند، باعث شده و می شود که نه تنها ارزش های طبیعت بلکه گذشته درخشان همه ملل نیز نادیده گرفته شود. شاهد این ماموریت علاوه بر سدسازی در ایران اکنون با طرح های جدید انتقال آب به میدان آمده است؛ انتقال آب خزر به خلیج فارس یا انتقال آب از خلیج فارس به مرکز ایران، طرح انتقال آب فلات مرکزی و راه حل های زنده کردن دریاچه ارومیه و.... بنابراین بیش متعهد سازی رودخانه ها و منابع آب (چه به داخل حوضه و چه به خارج از آن) در ترکیب با وقایع شوک آور هیدرولوژیکی (مثل خشک سالی) دیگر جایی برای حقوق دیگر بازیگران آسیب پذیر (نظیر کشاورزان و محیط زیست) باقی نگذاشته است و باعث به وجودآمدن این مشکلات می شود که نمونه آن در فیلم نمایش داده شد، حمله به خط لوله آب یزد از زاینده رود، جالب است بدانید همین کشاورزان سال های قبل با دریافت مبالغ قابل توجهی از دولت اجازه عبور خط لوله را از میان زمین هایشان صادر کرده بودند. در این میان دو دسته سوال از طرف سدپرستان مطرح است: آیا شما می خواهید ما به دوران قنات برگردیم؟ چیزی قابلیت جواب گویی نیاز آبی این جمعیت ده ها میلیونی را ندارد! سوال دوم: آیا احتمالاطرفداران فیلم با توسعه تکنولوژی و یکی از نمادهای برجسته آن در ایران یعنی سد سازی مخالفند؟ اولامبنای علمی و استدلال آنان که می گویند تکنولوژی های سنتی فقط برای موزه آب خوب است، کیفی است و بر مبنای حسابداری آب. از این رو نمی تواند استدلال جامعی باشد. اینکه بازطراحی مثلایک قنات یا یک سامانه سنتی جواب گوست یا خیر، به این راحتی امکان پذیر نیست. نمی دانم مثال یکی از شهرهای ایتالیا مثال خوبی است یا نه، ولی سامانه آب رسانی شهر لوکا در این کشور همچنان از 200 سال قبل بدون تغییر (چه در منابع برداشت و چه در سامانه انتقال) در حال سرویس دهی است. از این گذشته حرف فیلم و سنت گرایان این نیست که به گذشته برگردیم و بالفرض با داس کشاورزی کنیم! بلکه باید به گذشته نگاه کرد، حتی اگر دیدگاه مهندسی سودمندگراست. یعنی بررسی کنیم که ارزش های مهندسی ما در گذشته چگونه در خدمت جامعه بوده که اکنون (به قول فیلم) در حال خیانت به جامعه است. شهوت توسعه را کنترل کنیم؛ یعنی به همان تونل سازان بگوییم بیایید قنات را احیا کنید؛ قنات هم یک تونل است که تونل های آلپ در اتریش از روی آنها الگو برداری شده است. بنابراین دستگاه تی بی ام حفاری تونل که اکنون در تونل انحراف آب سد ایکس کار می کند را می توانیم در این راستا نیز به خدمت بگیریم. از این رو هرچند به قول آن پژوهشگر سوئدی «هیچ رودخانه دست نخورده ای در دنیا وجود ندارد»، فیلم با سد سازی به طورکلی مخالف نیست بلکه با سدپرستی مخالف است! شاید بهتر است این سوال به این نحو اصلاح شود که مخالفان تا چه حد با سد سازی مخالفند؟ به عبارت دیگر چه میزان دانایی کم داریم؟ سوالی که در مستند نیز به آن اشاره شده بود. اینکه مهندسان در گذشته با وجود داشتن مهارت سدسازی (که نمونه آن را همه دیده یا شنیده اید) سد را علاوه بر روی زمین در جاهای زیادی در زیرزمین نیز ساخته اند یعنی چه؟ (مثلاسد زیرزمینی وزوان که دکتر صفی نژاد در مورد آن کتابی نیز نوشته اند). اینان از چه مهارت و طرز تفکر مهندسی حاصل شده است؟ به نظرم ساده انگاری است اگر تصور کنیم کسانی که سد وزوان، قنات قصبه گناباد، شهر زیرزمینی کیش، قنات 120 کیلومتری زارچ یزد و راه قدیم قاجار (که دقیقا همین مسیر اتوبان تهران - قم است) را ساخته اند، غافل بوده اند که مثلامی توان در دره زاینده رود یا دز سدی عظیم علم کرد. کسانی که این قدر توانا بوده اند که نسق تسهیم آب زاینده رود را نوشته اند که هنوز با تغییراتی پابرجاست چطور از ساخت سد غافل شده اند؟ نکته اینجاست دانایی ای که آنها داشته اند در سال های اخیر وجود نداشته است. خب این دانایی از کجا می آید؟ از سواد آبی. قدما، دانشمندان برجسته و نخبه را برای حل مشکلات انتخاب می کردند. البته منظورم سواد مهندسی هیدرولیک نیست، چراکه حداقل الان به لطف مدل های آزمایشگاهی بزرگی به ابعاد سد کرخه و 15 خرداد آن را خوب یاد گرفته ایم و قطعا جزء پنج تای برتر دنیا هستیم بلکه منظور سواد علوم متصل به آب است. اینکه اراده حل مشکلات هست ولی توان و امکانش فراهم نمی شود یا راه حل های متفاوت و یک سویه ای ارائه می شود، ناشی از کم سوادی است. بنابراین برای این سواد آبی باید برنامه ریزی کرد. سیاست گذاران آب باید از میان نخبگان باشند. ما نیاز داریم تصمیم گیری را از به اصطلاح سیستمی به شبکه ای ارتقاء دهیم. از این طریق به عنوان یک مهندس سدساز یا طراح سد به بلوغی خواهیم رسید که ربط عناصر طبیعت را درک کنیم. 
                