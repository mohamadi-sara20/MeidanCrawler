دو‌شنبه ۲۳ فروردین ۱۳۹۵
-----------------------------------------
type_unknown
-----------------------------------------
احمد توکلی: دولت قبل 105هزارمیلیارد گرفت و پس نداد
-----------------------------------------

                    شرق: بالاخره لایحه برنامه و بودجه کشور در صحن علنی مجلس بررسی شد و مخالفان و موافقان به ایراد سخنان خود پرداختند که البته در نهایت به تصویب کلیات بودجه سال 95 ختم شد؛ اما نکته جالب ماجرا آنجایی بود که در میان سخنان نمایندگان باز هم ردپایی از خطاهای فاحش محمود احمدی نژاد به چشم می خورد. احمد توکلی، نماینده اصولگرای مجلس شورای اسلامی که در قامت موافق این لایحه به ایراد سخنانی پرداخت با اشاره به رفتار دولت قبل در برداشت های مکرر از صندوق توسعه ملی، گفت: «زمانی در دولت قبل 150 هزار میلیارد تومان از صندوق توسعه ملی برای تهیه دارو قرض گرفته شد اما صرفا 45 هزار میلیارد تومان آن را پس دادند و بقیه را صرف خرید ساختمان و قرض دادن به برخی نهادهای دولتی و مقداری را نیز صرف امور رفاهی کارکنان کردند». توکلی تاکید کرد به همین دلیل بود که در بودجه 95 جلوی دست اندازی ها به صندوق ذخیره ارزی را گرفتیم. حذف یارانه پردرآمدها گام مثبت بودجهنماینده مردم تهران همچنین گرفتن یارانه توسط پردرآمدها را هدردادن منابع ملی توصیف کرد و گفت: در بودجه سال جاری قدم مثبتی در حذف یارانه 24 میلیون نفر از پردرآمدها برداشته شده است. توکلی که با عنوان موافق کلیات لایحه بودجه 95 کل کشور سخنرانی می کرد با بیان اینکه سیاست های مالی به وسیله بودجه پایه گذاری می شود و وقتی قوانین مرتبط و قواعد علمی در آن به کار گرفته شده باشد باعث بودجه ریزی صحیح می شود، افزود: درغیراین صورت سرمایه گذاری کم شده و رکود افزایش می یابد. وی ادامه داد: اگر سیاست های مالی با سیاست های پولی هماهنگ باشد برنامه ریزی خوبی خواهد شد. این نماینده مجلس با اشاره به ویژگی بودجه سال جاری کشور ادامه داد: در لایحه بودجه سال جاری قدم مثبتی در زمینه هدفمندی یارانه ها برداشته شد و چند سال بود که می گفتیم باید یارانه پردرآمدها حذف شود که امسال این موضوع حل شد و استادان دانشگاه، نمایندگان مجلس و مدیران دولتی که حدود 24 میلیون نفر می شوند از دریافت یارانه نقدی حذف خواهند شد. توکلی با انتقاد از سخنان رئیس جمهوری که گفته بود سرکشی به حساب افراد مجاز نیست زیرا حریم خصوصی است، ادامه داد: سخن رئیس جمهوری حرف ناصوابی است. درست است که حریم خصوصی است اما برخی محرم هستند مانند قاضی، دادستان و مامورین پول شویی که باید به حساب های افراد سر بزنند.عضو کمیسیون برنامه، بودجه و محاسبات گفت: گرفتن پول یارانه توسط افراد پردرآمد، هدردادن منابع ملی است. انتقاد از رفتار احمدی نژادی دولت یازدهمتوکلی با انتقاد از خواسته دولت برای افزایش قیمت ارز و تسعیر آن ادامه داد: وظیفه بانک مرکزی حفظ ارزش پول ملی است و جیب دولت نیست. در زمان احمدی نژاد دولت پیشنهاد داد به مجلس که درآمدهای نفتی ذخیره در توسعه ملی را به عنوان بدهی خود به بانک ها پرداخت کند که مجلس با آن مخالفت کرد اما احمدی نژاد شورای پول و اعتبار را دور زد و دست در جیب بانک مرکزی برد و پول ها را در بازار آزاد خرج کرد. وی اضافه کرد: دولت یازدهم نیز تا کنون دو بار است که همان درخواست احمدی نژاد را به مجلس ارائه کرده و کمیسیون تلفیق آن را رد کرده است. این نماینده مجلس گفت: من به وزیر امور اقتصادی و دارایی گفتم این کار درست نیست زیرا ارز، ابزار سیاست گذاری است و افزایش قیمت ارز در کشور باعث ایجاد تورم می شود. خرید 2 ساختمان به جای واردات دارو در دولت قبلتوکلی با ابراز تاسف از اینکه در بانک ها فساد بسیار زیاد است، خواهان حل این معضل شد و اظهار کرد: در روزهای پایانی دولت پیشین شورای عالی امنیت ملی مصوبه ای داشت که 2،5 میلیارد دلار برای واردات دارو و کود اختصاص داده می شد اما شرکت جهاد سبز آن را هزینه خرید دو ساختمان در تهران کرد درحالی که باید شش ماهه آن را پرداخت می کردند. وی گفت: همچنین 721 میلیارد تومان نیز ذی حساب یکی از وزارتخانه ها هزینه رفاهی پرسنل خود کرده است و هنوز این پول به خزانه بازنگشته است. آنچه به صورت کلی از برآیند سخنان موافقان و مخالفان لایحه بودجه 95 برمی آمد، تاکید موافقان بر توزیع منابع و اعتبارات براساس نیازها در بودجه و اصرار مخالفان بر کسری واقعی بودجه در سال 95 بود. رئیس سازمان مدیریت و برنامه ریزی کشور با حضور در صحن علنی مجلس گفت: بودجه سال 1395 کل کشور براساس اهداف اقتصاد مقاومتی تنظیم شده و نرخ رشد اقتصادی پنج درصدی، تورم 10.5 تا 11درصدی و نرخ بی کاری 9درصدی در آن پیش بینی شده است. به گزارش خبرگزاری ها، نوبخت در جلسه بررسی کلیات لایحه بودجه سال 1395 که در مجلس شورای اسلامی برگزار شد، افزود: برای اطمینان از بودجه سنواتی می توان از شاخص های حقوقی قانون محاسبات کمک گرفت. سند بودجه سال جاری براساس دقت در پیش بینی برنامه ها و صحت در مسیر مصارف تنظیم شده است. نوبخت گفت بودجه سال 1395 نسبت به بودجه سال 1394 دارای رشد 13درصدی است؛ باوجود آنکه نرخ تورم سال 1394 بین 10 تا 11 درصد بود؛ بنابراین تنظیم این سند غیرواقع بینانه نیست. افزایش 35هزارمیلیاردی بودجه عمومی دولت در سال 95محمدرضا پورابراهیمی، سخنگوی کمیسیون تلفیق بودجه 95، پس از اظهارات موافقان و مخالفان کلیات بودجه امسال از افزایش 35 هزار میلیاردتومانی بودجه عمومی دولت در سال جاری خبر داد. پورابراهیمی گفت: منابع بودجه عمومی دولت را بدون احتساب درآمدهای اختصاصی در کمیسیون تلفیق از 267 هزار میلیارد تومان به 294 هزار میلیارد تومان افزایش دادیم؛ البته درآمدهای اختصاصی هم افزایش یافته است. وی افزود: مجموع منابع بودجه عمومی دولت از 300 هزار میلیارد تومان به 335 هزار میلیارد تومان افزایش یافته که اینها مجموعه منابع دولت است. سهم صندوق توسعه ملی از درآمدهای نفت و گاز 20 درصد تعیین شدپورابراهیمی در ادامه با اشاره به اختلاف نظر دولت و مجلس درخصوص صندوق توسعه ملی گفت: کمیسیون معتقد بود مبنای تصمیم دولت از فروش نفت، سیاست های مقام معظم رهبری است. بنابراین دولت اعلام کرد که هماهنگی انجام شده تا سهم صندوق توسعه ملی و فروش نفت از 30 درصد به 20درصد کاهش یابد، اما مجوزی به کمیسیون ارائه نشد.وی افزود: اخیرا اطلاع پیدا کردیم در دیدار اخیر سران قوا با رهبری این بحث مطرح شده است و شخص رئیس جمهور مجوزی را از رهبری برای کاهش سهم صندوق از فروش نفت یعنی 30 درصد به 20 درصد کسب کرده است. بنابراین با این اقدام، برداشت دولت از صندوق توسعه ملی سه ساله شد.
                