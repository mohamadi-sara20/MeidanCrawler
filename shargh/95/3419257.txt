شنبه ۶‌شهریور ۱۳۹۵
-----------------------------------------
type_unknown
-----------------------------------------
تهدید به افشاگری
-----------------------------------------

                    گروه اقتصاد: دو یا سه نفت کش؟ پیوند نفت کش ها به دکل های گمشده را وزیر نفت هم تایید می کند و از قضا آن را در ادامه ماجرای دکل گمشده می داند. بیژن نامدارزنگنه در نشست خبری اش در جریان بازدید از فازها و مجتمع های پتروشیمی در عسلویه وقتی از او درباره تناقض درباره تعداد این نفت کش ها می پرسم، مکثی می کند و می گوید: «تعداد آن را رئیس صندوق بازنشستگی کشور بهتر می داند».اما او در توضیح آنچه رخ داده، می گوید: در دولت گذشته یک نفر یونانی با روش های عجیب و غریبی قرار بود با نام خودش، هشت نفت کش برای ایران خریداری کند. او پول این نفت کش ها را از ایران گرفته، اما در جریان مشکلی در تحویل آنها، پول را پس نداده است. به گفته او، این متهم یونانی با ترفندهایی به ایران آمد و سرانجام بازداشت شد. متهم یونانی مدعی شدوزیر نفت در پاسخ به «شرق» درباره اینکه برخی مسئولان آگاه خبر از دست داشتن این فرد در معاملات دیگر نفتی هم می دهند، از بهانه متهم یونانی خبر می دهد: در پرونده نفت کش ها نیز از آنجا که پول نفت کش خریداری شده از پول نفت تامین شده بود، هم اکنون از شرکت ملی نفت طلبکاریم که البته بدهی ما به این شرکت نیز از این پرونده جداست. گرچه فرد یونانی مدعی شده بود گناهی نداشته و در زمان خرید نفت کش ها در فهرست تحریم های آمریکا قرار داشته است، اما بالاخره بخشی از پول ها را برده و مرتکب تخلف شده بود. ریزش پول نفت در دوران تحریماو با همین بهانه به ریزش های پولی ایران در جریان معاملات در دوران تاریک تحریم ها اشاره می کند: پول های بسیاری به این طریق از این کشور خارج شده. به عنوان نمونه می توان به ریزش هایی که برای انتقال پول بین کشور ها اتفاق می افتاد، اشاره کرد. در جریان معاملات به ما اعلام کردند برای جابه جایی پول به کره جنوبی با 17 درصد و در چین 10 درصد ریزش رخ می دهد، اما مسئله اینجاست که این ریزش ها به چه معنی است و دقیقا مشخص نبود چه فرایندی اتفاق می افتد که این ریزش ها صورت می گیرد. به عبارت دیگر، اینکه این پول ها که به میلیارد ها دلار می رسید، به جیب چه کسانی می رفت و چرا چنین اجازه ای داده شده که این هزینه ها به راحتی به کشور تحمیل شود، هنوز هم مشخص نیست. البته زنگنه به این هم اشاره می کند که پس از تحریم این هزینه های اضافی از معاملات ایران کنار رفت و ایران موفق شد جلوی ریزش پول را بگیرد. البته او از پایداری ریزش ها در معاملات چین هم یاد کرده و اظهار امیدواری می کند در جریان مذاکرات با مقامات چینی این مشکل را هم مرتفع کنند. پای عامل خارجی در میان نیستزنگنه همچنین درباره پرسش دیگر «شرق» مبنی بر اینکه ماجرای ورود وزارت اطلاعات به پرونده های ادامه دار آتش سوزی در مجتمع های پتروشیمی به کجا رسید، می گوید: هنوز وزارت اطلاعات، اطلاعات دقیقی در این زمینه به ما نداده است، اما تا اینجا با بررسی ها در مجتمع بوعلی به این نتیجه رسیدیم دخالت عامل خارجی در میان نبوده است. نام و خانواده کسانی که کشور را ناامن جلوه می دهند اعلام می کنممی گوید فشار بر ما خیلی زیاد است. عیال واریم و بناست 80 میلیون نفر را تامین کنیم. نمی توانیم کار و زندگی خود را رها کنیم و جواب عده ای را بدهیم که می خواهند کاری از پیش نبریم. خطاب مشخص او به منتقدان قراردادهای نفتی است که عرصه را برای اجرای این قراردادها و جذب سرمایه گذاران خارجی تنگ کرده اند. به گزارش خبرنگار اعزامی «شرق» به عسلویه، زنگنه، از هر فرصتی برای اشاره به منتقدانی که سد راه ورود سرمایه گذاران خارجی به کشور می شوند، استفاده می کند. او در پاسخ به پرسش یکی از خبرنگاران درباره سرمایه گذاری خارجی، در کلامی تهدیدآمیز خطاب به افرادی که جو کشور را ناامن جلوه می دهند، می گوید: برخی با اعلام اینکه زنگنه خائن است، با حمله به من القای عدم امنیت می کنند. سرمایه گذاری در هر کشوری نیاز به امنیت دارد، ولی برخی رسانه ها و افراد خاص هر روز بمب خبری درست می کنند که ایران کشوری بی ثبات است. اگر لازم باشد اسم و خانواده آنها را معرفی می کنم و می گویم به کجا وصل هستند؛ چراکه اینان با ناامن جلوه دادن ایران می خواهند کاری کنند که در ایران سرمایه گذاری انجام نشود. قراردادهای جدید نفتی بیع متقابلی جدید استزنگنه در پاسخ به پرسش درباره آخرین وضعیت قراردادهای نفتی نیز می گوید: این مصوبه شرایط عمومی الگوی قراردادی یا بیع متقابل جدید است، بنابراین اگر قرار بود به همان شیوه مدل قدیمی هم اجرا شود باید به تصویب رسیده و فرایندهای لازم طی می شد.شرایط عمومی این قراردادها باید به تصویب دولت برسد و وزارت نفت اجازه دارد که برای امضای قراردادها اقدام کند که البته اجرای این مدل جدید قراردادها نیاز به پیش نویس دارد که به زودی عملیاتی می شود و پس از مذاکره و مناقصه باید یک نسخه محرمانه از قراردادها به مجلس ارسال شود.زیان عقب ماندگی در اجرای قراردادهای نفتیاو همچنین با بیان اینکه تاخیر در اجرای قراردادها، زیان بسیاری برای ما به همراه دارد، می افزاید: ایران تاکنون هزار میلیارد مترمکعب گاز از پارس جنوبی برداشت کرده، درحالی که میزان برداشت طرف مقابل(قطر) دوهزارو 400 میلیارد مترمکعب بوده است و گرچه در پایان امسال از نظر برداشت روزانه با قطر برابر می شویم، اما از نظر تجمعی نمی توانیم به آن برسیم؛ چراکه حتی اگر ارزش آن را حدود 10 سنت به ازای هر مترمکعب محاسبه کنیم، حدود 240 میلیارد دلار ارزش آن چیزی است که در سال های گذشته از دست داده ایم و این کشور از آن استفاده کرده است. همچنین به عنوان مثال فازهای 15 و 16 پارس جنوبی حدود 26 میلیون بشکه تولید میعانات گازی دارند که اگر حدود 50 دلار آن را محاسبه کنیم، به مبالغ بالایی می رسیم. یک چهارم بدهی های بابک زنجانی تامین شدبابک زنجانی هم که هربار در زمره سوالات خبرنگاران در نشست های زنگنه است. او درباره آخرین وضعیت بدهی بابک زنجانی و نحوه بازپس گیری آن اعلام می کند: آن چیزی که در اختیار داریم، بخش اموال بابک زنجانی است که هزارو 600 میلیارد تومان ارزش گذاری و 79میلیون دلار نیز به صورت نقدی تامین شده است که سرجمع به حدود دوهزار میلیارد تومان می رسد که دادستانی آن را اعلام کرده است. همین مقدار نیز کمتر از یک چهارم بدهی بابک زنجانی است. فروختن اموال زنجانی کار سختی است و برخی خریداران هم از فرصت استفاده کرده و به دنبال مرده خوری اموال او هستند.کارت سوخت حذف نمی شودوزیر نفت درباره حذف کارت سوخت که در مجلس به تصویب رسید، گفت: مجلس تصمیم گیری برای حذف کارت سوخت را به دولت واگذار کرده که در این راستا کارت سوخت بنزین حذف می شود، اما برای نفت گاز این اتفاق نخواهد افتاد. در مورد افزایش قیمت بنزین هم فعلاتصمیمی نداریم.بدهی 50 میلیارددلاری وزارت نفتاو در این نشست اشاره ای هم به برخی از پرونده های فسادی می کند که روی دست وزارت نفت باقی مانده است: پرونده ای از فسادها و تخلفات صورت گرفته در دولت گذشته در وزارت نفت گم نشده و همچنان به دنبال پیگیری پرونده ها هستیم. از جمله این پرونده ها می توان به پرونده بابک زنجانی، خرید دکل از چین و گم شدن آن اشاره کرد که به قوه قضائیه ارسال شده است. یکی از پرونده های موجود در این زمینه مربوط به فروش قیر بوده است که ارزش آن معادل 300 میلیارد تومان ارزیابی شد، اما باوجود پیگیری ها، پولی به خزانه دولت پرداخت نشده است.او البته ادامه می دهد: نمی توان همه تخلفات گذشته را فساد نامید چراکه بسیاری از آنها بی انضباطی بوده است که بسیاری از آنها زمینه ساز فساد شدند و همین عامل سبب شد تا امروز وزارت نفت بیش از 50 میلیارد دلار بدهکار باشد که حاصل پرداختی های بی حساب وکتاب در فاصله زمانی کوتاه گذشته بوده است. چراکه در گذشته بدون هیچ اصولی به پیمانکاران بهای کاری که انجام نداده اند را پرداخت می کردند. تولید اولین لایه نفتی پارس جنوبی پس از 12سالزنگنه همچنین از تولید اولین لایه نفتی پارس جنوبی در آینده نزدیک خبر می دهد: این خبر خوبی است، اما پس از 12 سال از بسته شدن قرارداد آن، برای این کار خیلی دیر شده است و باید هرچه سریع تر عمل کنیم تا عقب ماندگی های گذشته را جبران کنیم. تهدید زنگنه به مجتمع های پتروشیمی ناامنزنگنه درخصوص وضعیت ایمنی مجتمع های بخش خصوصی هم می گوید: مجتمع هایی که عمدتا زیر نظر بخش خصوصی یا نهادهای عمومی هستند، از نظر ایمنی، بهداشت و محیط زیست (HSE) سطح پایینی دارند، اما در این زمینه وزارت نفت اختیار و ابزاری برای اعمال نظارت ندارد. بارها توصیه و پیگیری کردیم که مدیران این مجتمع ها صاحب صلاحیت باشند، سیستم ها و سامانه های قوی برای ایمنی داشته باشند و آموزش و تجهیزات مناسب برای افزایش ضریب ایمنی داشته باشند، اما اینکه بتوانیم کاری کنیم که چنین مسائلی را رعایت کنند از نظر قانونی در حیطه اختیارات ما نیست و ابزاری برای اعمال آن نداریم.وی می افزاید: در این زمینه مسائل بسیاری را دنبال کرده ایم تا بتوانیم سیستم رگولاتوری را از طریق شورای رقابت به تصویب برسانیم و پس از تصویب در هیات دولت بتوانیم بر این موضوع نظارت کنیم، اما ازاین پس هر مجتمعی که دستورات ایمنی را رعایت نکند و تولید آن خطرساز شناخته شود، دستور می دهم تا خوراک آن را قطع کنند. اگرچه این کار در ظاهر درست نیست و نباید تولید را متوقف کرد، اما تولیدی که خطرساز باشد، نباشد بهتر است.در اجلاس الجزایر شرکت می کنموزیر نفت درباره حضور خود در اجلاس الجزایر نیز می گوید: اجلاس IEF روزهای هفتم و هشتم مهرماه در الجزایر برگزار می شود که در این اجلاس در سطح وزیر شرکت می کنیم، چراکه ایران از هر اقدامی برای مدیریت بازار حمایت می کند.
                