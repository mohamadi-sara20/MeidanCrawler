چهار‌شنبه ۱۱ اسفند ۱۳۹۵
-----------------------------------------
سرمقاله
-----------------------------------------
هنر، سیاست مداران را کارگردانی می کند
-----------------------------------------

                    قطره ای کز بحر وحدت شد سفیر/ هفت بحر، آن قطره را باشد اسیر (مولانا)در تاریکی صحنه، نفس در سینه ها حبس شد؛ چه آنان که در مجلس حضور داشتند و چه آنان که هزاران کیلومتر این سوتر ناظر مراسم بودند. مطمئنم آن لحظه که نام کارگردان ایرانی، آقای اصغر فرهادی، زمزمه شد، جمله ایرانیان حتی آنان که مغرضانه دل خوشی از این مراسم و برگزارکنندگانش ندارند، برای کسری از ثانیه، عداوت هایشان را فراموش کردند....فقط ازآن رو که ایرانی اند و «ایرانی بودن» سن و جنس و مقام و منصب و حب و بغض نمی شناسد، از صمیم قلب خوشحال شدند و تنها وقتی که به خود آمدند و دوباره افکار خرد و کوته بینانه به سراغشان آمد، سعی کردند این حادثه را به نمایشی سیاسی تقلیل دهند. البته من هم بر آنم که این نمایش کاملاسیاسی بود! ولی از آن جنس سیاست ورزی هایی که فقط از یک کارگردان زبده برمی آید و نه یک سیاست مدار و نه یک وزیر امور خارجه و نه حتی یک رئیس جمهور. مراسم اسکار، آن مجلسی است که در آن، همه کارگردانان که تا پیش ازاین پشت دوربین و ناظر صحنه بودند، خود همچون هنرپیشگان روی صحنه می آیند و به دیگران فرصت می دهند که کوچک ترین رفتار و گفتارشان را زیر نظر گیرند و حتی قضاوت کنند. کارگردانانی که می پذیرند در این مراسم روی صحنه روند، تلویحا پذیرفته اند که برای مدت کوتاهی خود بازیگر شوند و در مقام یک بازیگر جایزه شان را دریافت و پیامشان را قرائت کنند؛ ولی آقای فرهادی نشان داد با تمام وجود یک کارگردان است و قصد کرده از فرصت اسکار نیز بهره ببرد و فیلم خودش را بسازد. او مدبرانه با انتخاب مناسب ترین لوکیشن و در بهترین زمان و از همه مهم تر با چیدن بهترین هنرمندان، توانست سکانسی بی بدیل و فراموش نشدنی بسازد. مسلما بنیادی ترین هنر کارگردان تاثیرگذاری در انتقال پیام است؛ اوست که می تواند ورای مشخصات ظاهری انسان ها، استعدادها و توانایی های باطنی شان را برای ایفای نقش در موقعیتی که برازنده آنهاست تشخیص دهد. بسیار پیش آمده که هنرمندان در سکانس های دراماتیک یک فیلم، توانایی هایی از خود بروز داده اند که خودشان نیز غافلگیر شده اند چراکه تا پیش ازاین خود را چنین نشناخته بودند. به نظر بنده، انوشه انصاری یا فیروز نادری، هرقدر پیش ازاین درزمینه شغلی و علمی موفق بوده و کارنامه درخشانی داشته اند، باز هم حضور در مراسم اسکار، قرارگرفتن در آن موقعیتی بود که احتمالاخودشان نیز تصور نمی کردند تا این اندازه برازنده آن باشند و ما شاهد بودیم که این دو فرد، ورای فضانورد میلیونر یا مدیر ناسا، توانستند از ماموریتی که «ایرانی بودن» به ایشان محول کرده بود نیز سربلند بیرون آیند و خود را در دل ایرانیان و حتی جهانیان جای دهند. در سکانس دو شب گذشته، حتی قدرتمندترین سیاست مداران و رسانه هایی که با اتکای به جهل جاهلان و فریب کاران، عادت کرده اند کارگردانان صحنه جهان باشند و هر زمان با ژست ها و رفتارهای پیش بینی ناپذیر دیگران را غافلگیر کنند، تبدیل به بازیگر شدند؛ آن هم بازیگر نقش های کمدی! اگر مردم جهان، سیاست مداران، رسانه ها و... در این مدت در برابر رفتارهای دونالد ترامپ سرگردان و منفعل بودند، در چنین موقعیت هایی که فرهنگ و هنر صحنه گردان می شود، ترامپ و نظایر او، منفعل می شوند و دم فرومی بندند و منفعلانه سعی می کنند همه چیز را نادیده بگیرند. همه اینها یعنی آقای فرهادی با کارگردانی این سکانس، یک کار بزرگ سیاسی انجام داده است. دونالد ترامپ پیش از انتخابات ریاست جمهوری ساز مخالفت با برجام را کوک کرد؛ مهم ترین بهانه او این است که برجام ایران را در موقعیتی قرار می دهد که بمب های اتمش را منفجر کند؛ ولی با وجود خواسته او ایران یکی از بمب هایش را شب گذشته در کشور او منفجر کرد؛ بمبی که به جای خرابی، آبادانی به بار می آورد و به جای دشمنی، باب دوستی و مودت می گشاید و به جای گازهای مسموم، عطر خوش در هوا پخش می کند و به نظر بنده بمب هایی ازاین دست همان چیزی است که آقای ترامپ و هم قطارانش در همه جهان، ازاین پس، بیشتر باید نگران و منتظر انفجار آن باشند.
                