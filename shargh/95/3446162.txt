شنبه ۲۴ مهر ۱۳۹۵
-----------------------------------------
سرمقاله
-----------------------------------------
وزارت وزیرکش؟
-----------------------------------------

                    اگر علی جنتی هم نتواند به سیاق برخی دیگر از وزرای ارشاد، تا آخر دوره چهارساله خود وزیر بماند، آینده «فرهنگ» بسیار مبهم تر خواهد شد. رئیس دولت اصلاحات، چندی پیش از ریاست جمهوری اش، مقام وزارت ارشاد را تا آخر دوره تاب نیاورد. صفارهرندی هم نتوانست تا آخر یک دوره سر کار خود بماند. مهاجرانی نیز سه سال بیشتر دوام نیاورد و سرانجام از سمت خود کناره گرفت. اگر در چشم اندازی به وسعت چند دهه، این وزیران را نماینده تفکر گروه یا جناحی مسلط و سراسر متفاوت در سیاست ایران در نظر بگیریم، خواهیم دید که وضعیت «فرهنگ» و جایگاه وزارتخانه ای منتسب به فرهنگ، تا چه حد در پرده انکار و ایهام مانده است. مرور سردستی بر تاریخ وزارت فرهنگ و ارشاد چند دهه اخیر با تمرکز بر این شخصیت ها، نشان می دهد که این وزارتخانه کلیدی بیش از همه به محل برخورد جناح ها یا به بیان بهتر به محل تسویه حساب جناح های سیاسی با هم بدل شده است. انگار وزارت مستعجل ارشاد تقدیری جز استیضاح و استعفای ناگزیر وزرایش ندارد. جنتی نیز یکی از اهالی همین قافله است. قافله ای که معلوم نیست به چه دلیلی به مقصد نمی رسد و در میانه راه بازمی ماند. خبر استعفا و کناره گیری علی جنتی، در شرایطی که تنها چند ماه از ریاست جمهوری روحانی مانده است، این زنجیره دنباله دار را به خاطر می آورد و از روندی پرده برمی دارد که وزارت ارشاد از دوران پیش از اصلاحات تاکنون با آن مواجه بوده است. اما رفتن علی جنتی به هر دلیل که باشد از شخصی تا سیاسی سویه دیگری نیز دارد که شاید او را در میان این قافله، یکه می کند. علی جنتی را می توان تنهاترین وزیر دولت اعتدال خواند. وزیری که از ابتدای روی کارآمدنش و از اوان دولت، زیر حملات جناح اصولگرا و دلواپسان بود و هنوز سر کار نرفته بود که این مخالفان از نزدیکی و نسبت او با جناح دیگر سخن گفتند و او را با چهره های سرشناس اصلاحات مرتبط دانستند. مخالفان حتا از پرشدن جای خالی یک قاب عکس روی دیوار وزارتخانه هم دست برنداشتند و به نصب دوباره عکس مهاجرانی، که به دلیل گرایش های سیاسی و فکری اش در دولت نهم و دهم از دیوار وزارت ارشاد حذف شده بود، انتقاد کردند. از این رو مسئولیت او در این جایگاه و در چینش شرایط حساس دوچندان می شود.اما جایگاه مبهم وزارت فرهنگ در تمام دولت های این سی سال اخیر، مسئله ای است که با کناره گیری وزیر دولت اعتدال، بیشتر به چشم می آید. حسن روحانی در آستانه انتخابات پیشین که به ریاست جمهوری او ختم شد، مدام از اعتدال سخن گفت، از میانه روی و تدبیر. اما رادیکال ترین شعارها را در حوزه فرهنگ مطرح کرد. دوران تاریک فرهنگ در دولت نهم و دهم شاید، روحانی را به شعارهای تند کشانده بود. گرچه در آن دوره اقتصاد و سیاست خارجی از اولویت های دولت محسوب می شد و وضعیتی به مراتب بحرانی تر از فرهنگ داشت. روحانی از حذف سانسور خاصه در مورد کتاب سخن گفت، از اینکه سازوکار مجوزدادن به کتاب ها برای انتشار، تغییر بنیادی خواهد کرد.خود وزیر فرهنگ نیز زمانی که روی کار آمد از «وضعیت نگران کننده فرهنگ و مصائب حوزه نشر» گفت و از اینکه دولت به تنهایی نمی تواند وضعیت فرهنگ را کنترل کند. اما او تنها ماند. در معرض تندترین حملات مخالفان قرار گرفت و از سوی دولت نیز چندان حمایت قاطعانه ای نشد و ازآنجاکه برخلاف برخی دیگر از چهره های سیاسی جایگاه و پایگاه چندانی هم در میان اهالی فرهنگ نداشت، هیچ اتفاق منسجم و درخور جمعی نیز در دوران وزارت او ازسوی اهالی ادبیات و هنر رخ نداد که او بتواند به پشتوانه آن راه به جایی ببرد. مذاکرات هسته ای پیش رفت، درگیری های سیاسی شدت و حدت گرفت، مسائل اقتصادی رفع ورجوع شد، اما نوبت به فرهنگ نرسید. وزارت ارشاد نتوانست آن طور که جنتی گفته بود و می خواست پای مجوزهایش بایستد؛ فیلم هایی از اکران بازماند، کتاب هایی پشت سد ممیزی ماند و کنسرت هایی لغو شد و سرانجام تعدادی از اندک چهره های بزرگ مانده در فرهنگ و هنر ما، ترک وطن کردند. گرچه روند مجوز کتاب ها تسهیل شد و اندکی از زمان دورودراز بررسی کتاب ها کاسته شد، اما این تغییرات جزئی با آنچه در شعارهای روحانی و خود جنتی بود، فاصله بسیار داشت. با خیزی که روحانی در شعارهای خود درباره فرهنگ برداشته بود، جنتی می توانست به سکوی پرش دولت روحانی بدل شود، در عین حال می تواند پاشنه آشیل روحانی باشد. اینک، درست زمانی که یک سال بیشتر از پایان دوره اول دولت نمانده است و اهالی فرهنگ و دیگران منتظر شتاب گرفتن اقدامات و وعده های دولت اند، وزیر ارشاد مترصد است تا سمت خود را ترک کند و آن طور که از گفته ها و ناگفته ها پیداست، محقق نشدن وعده ها و درماندن از مقاومت در برابر حملات مخالفان این تصمیم را رقم زده است. در دورانی که نیروهای کنترل گر در سمت ها و جایگاه های مختلف برآنند تا با «شبیه سازی های حقوقی»، خودسرانگی ها و اعمال و خواست های فراقانونی را جامه معقول بپوشانند، کناره گرفتن وزیر ارشاد بیش از همه راه را برای این خلط بحث باز می کند. برکناری زودتر از موعد جنتی او را در مظان اتهام قرار می دهد: از یک طرف در برابر مخالفانی که در روزهای مانده ریاست جمهوری از هیچ اتفاق خرد و درشتی برای انتقاد و ناکارآمد جلوه دادن دولت نمی گذرند، و از طرف دیگر کسانی که منتظر ایستادگی وزیر و دولت در برابر اعمال فراقانونی بودند، چه بسا از دولت چشم امید ببندند. مخالفان با برکنارکردن وزیر از طریق اعمال فشار راه را برای سازمان یابی مضاعف هموار می کنند. آن ها علاوه بر استفاده از نیروهای خود، جا خالی کردن یکی از اعضای کابینه را نشانه خواهند رفت. با این اوصاف، علی جنتی به هر نیت خیرخواهانه ای هم که تن به کناررفتن داده باشد، باز هم نقش خاطی را خواهد داشت که مخالفان برای فشار به دولت از جایگاه او استفاده کرده اند. اکنون شاید وقت آن رسیده است تا دولت و اصلاح طلبان درون و بیرون دولت، به ایده اصلاحات که همان «توسعه سیاسی» است، بازگردند و مسیر توسعه و تغییر در عرصه فرهنگ را از اینجا پی بگیرند، همان مسیری که در دوران اصلاحات آغاز شد و در دوره دوم به دلیل فشارهای خارج از دولت ناتمام ماند. اینک موقعیت خطیری پیش روی روحانی است. آیا او ناگزیر به تصمیمی خواهد شد که هاشمی رفسنجانی سالیانی پیش در برابر استعفای وزیر ارشاد دولتش اتخاذ کرد.
                