یک‌شنبه ۲۶ دی ۱۳۹۵
-----------------------------------------
حرف اول
-----------------------------------------
در سوگ تو، آتش به نیستان افتاد
-----------------------------------------

                    اگرچه آفتاب این سرزمین با رفتن او غروب نخواهد کرد، اما آفتاب عقلانیت و مهر مدارا کم فروغ تر خواهد شد.آیت الله هاشمی اگرچه خود جریان ساز و بازی ساز انقلاب بود و با روحیات انقلابی نیمه دوم قرن بیستم وارد گردونه قدرت و مدیریت عالی کشور شد، اما به سرعت توانست با واقع بینی چارچوب های انقلاب را با واقعیات جهان خارج هماهنگ کند و با طراحی نوعی دیپلماسی هوشمند، کشور را از دل بحران ها بگذراند. برخورداری آیت الله هاشمی از شخصیتی آرام و مطمئن، استعداد شگرف و هوش استراتژیک و قدرت تفکر بالاو همچنین تجربیات عمیق در حوزه های مختلف از او چهره ای اسطوره ای در هدایت کشور و مدیریت بحران های بزرگ ساخته بود و او را بسان سیاست مداری «حداقل بی بدیل در خاورمیانه» در کلاس سیاست مداران بزرگ و به یادماندنی جهان معاصر که دارای توانایی نظام سازی (استیت بیلدینگ) باشند، نشانده بود. اگرچه عملکرد آیت الله هاشمی چون هر سیاست مدار بزرگ دیگری نمی تواند عاری از اشتباهات باشد، اما در کنار حجم فداکاری ها و راه حل هایی که آن مرد سترگ در حل بحران های بزرگ داخلی و خارجی ایران در حوزه های مختلف ارائه کرد و تلاش و ممارست و دستاوردهایی که در مدیریت بحران نفس گیر جنگ تحمیلی و خاتمه عزتمندانه آن و تلاش در جهت تثبیت موقعیت کشور در مناسبات و تعاملات جهانی و کاهش تشنج منطقه ای و متعاقبا ساخت ریل های قطار توسعه کشور و ترویج نگاه علمی و حرفه ای به مدیریت کلان کشور به خرج داد این قبیل اشتباهات قابل اعتنا نبود، اما او هرگز بر تکرار اشتباهات مصر نبود و از هر حرکت، درسی می آموخت و به همراهان می آموزاند و چنین بود که هاشمی 1395 هرگز در اندازه های، هرچند قابل اعتنا در مقایسه با دیگران، هاشمی 1357 باقی نمانده بود. رحلت آیت الله هاشمی در این زمانی که دنیا و خاورمیانه آبستن حوادث و بحران های بزرگ است، یکی از اصلی ترین راهبران گذر از بحران ها را از کشور گرفت و البته فقدان این امیرکبیر، جای خالی و پرنشدنی او را در سال های آینده بیشتر نشان خواهد داد. اگرچه در دو دهه گذشته متاسفانه از تمام ظرفیت آیت الله هاشمی حسن استفاده به عمل نیامد و تلاش در جهت کاهش حضور و نقش آفرینی آیت الله هاشمی در گردونه سیاست گذاری کلان داخلی و خارجی کشور بود.عظمت شخصیت و نفس حضور او و سهم بزرگ او از قدرت غیررسمی در کشور و اعتماد ملی به قدرت تفکر و برنامه ریزی او و تلاش در حفظ ارتباط با مقامات تاثیر گذار و بالاتر از همه خواست و عنایت خداوند قسمتی از این کم لطفی ها را ابتر کرد و او توانست حتی در سال های آخرین عمر و با وجود افزایش بی رحمانه این حملات و با وجود همه محدودیت ها، نقش های بی بدیل بر پرده سیاست های راهبردی کشور بگذارد. او انسانی وارسته و باورمند، مردی بزرگ و بزرگوار، فرماندهی شجاع و واقع بین، سیاست مداری سترگ و تاریخی و سیاست گذاری آگاه، عاقل و متعهد به منافع ملی و منافع عمومی مردم بود. اگرچه جسم هاشمی بعد از این در میان ما نخواهد بود، اما یاد او و منش او و خاطره خدمات او چون خاطره امیرکبیر در تاریخ ایران نامیرا باقی خواهد ماند. او پتانسیل آن را دارد که بتواند موجب آشتی تاریخی نسل های آینده ایران با تاریخ و بزرگان خود در جهت گذشتن از جامعه دوره گرا به جامعه تسلسل گرا باشد. خداوند روح او را قرین آرامش، علو درجات و رحمت واسعه خود قرار دهد و راه و روش و منش و سعه صدر او را در راه ایجاد حکمرانی خردورز و خردپذیر فراراه سیاست مداران و مدیران کشور در جهت نیل به اهداف اولیه امیدبخش و آزادی بخش و عدالت گستر انقلاب و راهبردهای توسعه ای کشور بنماید.آمین یا رب العالمین
                