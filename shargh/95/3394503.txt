یک‌شنبه ۲۷ تیر ۱۳۹۵
-----------------------------------------
حرف اول
-----------------------------------------
هر کودک ایرانی فرزند ما است...
-----------------------------------------

                    خبر کوتاه بود، «نخستین جلسه محاکمه مدیر و دو آشپز یک مدرسه غیرانتفاعی در تهران به اتهام آزار جنسی دانش آموز کلاس اول، در دادگاه کیفری استان تهران برگزار شد». اما رنج حاصل از خبر این فاجعه تا سال ها در جان آدمی باقی می ماند.با توجه به اینکه خشونت ورزی و خشونت پذیری ذاتی انسان نیست و تابعی است از شرایط اجتماعی، تعاملات گروهی و حتی آموزه های فراگیر که به نحوی مرتبط با یادگیری و آموزش هستند و از تمامی کانال ها و مسیرهای آموزش و جامعه پذیری قابلیت جذب دارند؛ با نگاهی مسئولانه و بر پایه تجارب جهانی می توانیم به پیشگیری و مهار این قبیل مسائل اجتماعی که ریشه بسیاری از مشکلات هستند، اهتمام بورزیم.اینجا ذکر دو نکته اهمیت دارد:یکم اینکه، در برابر آزارگران و آزاردید گان به یک اندازه مسئول هستیم و باید فرایند این رخداد ها را پیگیری کنیم و راه های برون رفت از این بحران ها را با بهره گیری از آموزش و مطالعه راه های پیشگیرانه بیابیم. دوم اینکه، اگرچه قربانیان خشونت و آزاردیدگان از هر سن و جنس برای جامعه و مدیریت کلان اهمیت دارند اما دراین میان کودکان آسیب پذیرترین گروه اجتماعی هستند که باید بیش از سایرین به آنها توجه شود. درباره کودک آزاری، به ویژه آزار جنسی آنها، به نظر می رسد حساسیت مسئله به حدی است که از مفاهیم و داده های کیفی باید ردپاهای آسیب را جست و واقعا زمان آن نیست که فقط به دنبال آمارها، دفعات مراجعه، شکایت ها، امواج رسانه ای و تبلیغاتی باشیم. نباید موضوع مهم آزار جنسی کودکان را به هوای اینکه محدود است یا شیوع ندارد، از دستور کار و اقدام ملی خارج یا حذف کنیم. چراکه خصوصا آزار جنسی کودکان به دلایلی نظیر ناآگاهی کودک از حقوق خود، آگاه نبودن والدین و مربیان و معلمان از وضعیت کودک و مهم تر از همه مسائل فرهنگی که گرایش به پنهان کاری دراین باره را تشویق، ترغیب و تقویت می کنند، باعث دسترسی نداشتن به اطلاعات دقیق و شفاف دراین زمینه می شوند. کودکان شایان توجه بیشتری هستند، چراکه مخاطرات کودکی آثار جبران ناپذیر فردی و اجتماعی را به دنبال دارد. در بسیاری از جوامع توسعه یافته در برنامه ریزی ها برای مقابله با کاهش آسیب های اجتماعی، بیشترین توجه و بودجه را معطوف به این گروه می کنند. لازم به ذکر است در مقام مدیریتی و حاکمیتی منظور و مقصود از کودکان، همه فرزندان ایران از هر جنس، رنگ، نژاد، قومیت، مذهب و طبقه اجتماعی هستند و حتی آنجاکه پای کودکان در میان است به اتباع غیرایرانی ساکن نیز همیشه و همواره باید توجه شود. اگرچه روزی نیست که در رسانه ها خبرهای ناگواری حاکی از آزار کودکان منعکس نشود؛ اما محرز است که اخبار با توجه به گستردگی و پوشش رسانه ای، بعید نیست بسیاری از کودکان در نقاط دورافتاده و محروم را از قلم بیندازند. طرح مسئله کودک آزاری، آن هم آزار جنسی، این روزها برای هیچ کس ناآشنا نیست؛ اما واقعیتی که از آن غفلت شده این نکته است که مسئولیت اجتماعی افراد و مسئولان اجتماعی و خانواده ها باید معطوف به این مهم شود که دوران کودکی بیش از گذشته پررنگ و بااهمیت جلوه کند و به آن زوایای ایمنی و سلامت جسم و روان پرداخته شود. چرا که انواع برخورد خشونت آمیز با کودکان در همه دنیا منسوخ شده و آزار جنسی کودکان با کمترین آسیب وارده به طور مشخص و در هر شرایطی عملی غیرانسانی بوده و بی چون و چرا جرم محسوب می شود و قانون به شکلی جدی با آن مقابله می کند. فارغ از سیاست گذاری ها، باید با مسئله کودکان با توجه افزون تری مواجه شود، چراکه نیازمند همیاری و حمایت های ملی، مردمی و نهادی هستیم تاجایی که هر یک از ما بنابر مسئولیت فردی و اجتماعی مان، هر کودک ایرانی را فرزند خود بدانیم و برای سلامت و کاهش آسیب هایی که به وی مترتب است، بکوشیم.
                