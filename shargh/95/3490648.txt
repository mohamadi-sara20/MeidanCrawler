یک‌شنبه ۱۲ دی ۱۳۹۵
-----------------------------------------
یادداشت
-----------------------------------------
خدمت و خیانت کشاورزان
-----------------------------------------

                    زنده یاد جلال آل احمد کتابی درباره خدمت و خیانت روشنفکران نوشته است. فارغ از اینکه روشنفکر را دقیقا تعریف نکرده و مخاطبش معلوم نیست و فارغ از نقدهایی که به کتاب وارد است، می توان گفت باب جدیدی در نقد نحله های فکری است. صدالبته اگر جرئت و جسارت باشد، می توان این «خدمت و خیانت» را به گروه های دیگر فکری یا اجرائی بسط داد و آن وقت خدمت ها و خیانت ها شفاف می شود. هرچند نمی توان به ضرس قاطع «خدمت» و «خیانت» را دقیقا برشمرد، زیرا اصولابسیاری از کارها به اصطلاح صفر و صد نیست و بیشتر خاکستری است. در این مقوله می خواهیم این بسط و تعمیم را درباره پدیده ای به کار گیریم که از هرسو که بنگریم حسن و ملاحت از آن می بارد. کشاورزی چه از منظر دینی و چه از منظر استدلالی و حتی احساسی، امری پسندیده و حیات انسان به آن وابسته است. در احادیث دینی ما، بر انجام آن تاکید شده و ابواب فقهی مزارعه و مساقات نیز در فقه مفتوح شده است و نیز امام راحل و مقام معظم رهبری هم به حق در رشد و گسترش آن تاکید کرده اند.اما این سوال مطرح است که اگر امری مستحسن باشد آیا حدود و ثغوری بر آن مترتب نیست؟ برای مثال، اگر خوردن و آشامیدن مستحسن و بلکه واجب است، آیا هر اندازه غذا خورده شود باز هم خوب است؟چند روز پیش رئیس جمهور محترم و وزیر جهاد کشاورزی، در مراسمی باشکوه ضمن تقدیر از کشاورزان در جشن حدنصاب جدید تولید کشاورزی شرکت کردند و صدالبته سخنان درست، بی نقص و تشویق کننده ای بر زبان آوردند. همچنان که با تحفظ، از بیان سخنانی که می توانستند در جهت رشد و توسعه واقعی کشاورزی بیان کنند، خودداری کردند. در این نوشتار بر آنم با طرح چند سوال، چشم انداز آینده کشور و کشاورزی مان با سیاست ها، روش ها و ویژگی های کشاورزی جاری مجسم کنم. روی صحبت نگارنده با کشاورزان کشور نیست، بلکه با کسانی است که سیاست های کلان کشور را طراحی و اجرا می کنند و طبعا حسب فرمایش شیخ شیراز که «الناس علی دین ملوکهم»، قاطبه کشاورزان از آن تبعیت می کنند.طبیعی است عناصر آب، خاک، بذر، کود و اقدامات مکانیکی مانند کاشت، داشت، برداشت از جمله این عناصر هستند و باید ببینیم سرنوشت هرکدام در رهگذر تولید فعلی چیست و در کجا خدمت و در کجا خیانت می شود. هرچند ممکن است خدمتی بزرگ از نگاه دیگر خیانتی قلمداد شود و مرز بین خدمت و خیانت بسیار ظریف است.سوال اول- این تولید کشاورزی با کدام آب به ثمر نشسته و ضریب تبادل آب- محصول چگونه است؟ اگر نسبت آن در مقایسه با کشاورزی های مناسب و خوب قانع کننده نیست، چه اقداماتی برای بهبود آن انجام شده است؟سوال دوم- در مناطقی که از آب زیرزمینی استفاده می شود تا چه زمانی تولید کشاورزی ادامه خواهد یافت. بالاخره پایین رفتن آب ها حد یقفی دارد و سرانجام آبی در ژرفای چاه نخواهد بود. آن هنگام درخت ها خشک، زمین سترون و کشاورزی صفر خواهد شد. در مناطقی که به زور پمپ برقی آب را به ارتفاعات برای کشاورزی می برند، وضع خاک و هزینه برق و برداشت محصول تا چه موقع ادامه خواهد یافت؟سوال سوم- فرسایش خاک که مسئله مهمی در کشاورزی است و به لطف کودهای شیمیایی آلوده کننده آب و سرطان زا جبران می شود، چه سرنوشتی را برای کشور رقم می زند؟سوال چهارم- دریاچه ها و تالاب های کشور رو به خشکی و بعضا خشک شده است و مهم ترین آنها دریاچه ارومیه است که حسب نظر متخصصان، خشک شدن نهایی آن (و حتی درحال حاضر) کانون تولید ریزگردهای نمکی می شود و اراضی شرق آن یعنی حتی تا قزوین و زنجان را به زمین های نمکی تبدیل می کند و این خشک شدن به حقابه های کشاورزی و حفر چاه های کشاورزی غرب دریاچه بستگی دارد. آیا تداوم کشاورزی با این شرایط خدمتی است در تولید محصولات یا خیانتی است به سرزمین های حاصلخیز و سبز شرق دریاچه ارومیه؟با شرایط فعلی هرچه به کشاورزی فشار وارد و بیشتر تولید کنیم، به خود کشاورزی لطمه وارد و به سرزمین مان خیانت کرده ایم. آیا کشاورزی خیانت است؟ خیر، ولی بر قاعده لاضرر و لاضرار، وقتی کشاورزی باعث ضرار شود طبعا نکوهیده است.سوال اینجاست؛ آیا باید کشاورزی را تعطیل کرد؟ پاسخ این سوال روشن و عقلانی است. کشاورزی مایه حیات، استقلال و تغذیه مردم است و حتما باید به آن پرداخت، اما پرداختی که باعث ضرار نشود. یعنی به صورت انقلابی باید سیستم کشاورزی را اصلاح کرد و شاید نادانسته و ناخواسته وقتی اسم جهاد کشاورزی بر این وزارتخانه اطلاق شد، چنین معنایی را در بر داشته است. می دانم برای برخی این حرف ها غریب است و برخی هم بلافاصله می گویند چرا درباره صنعت این حرف بیان نمی شود؟ مثلاصنعت سیمانی که گردوخاک آن باعث بیماری مردم می شود. پاسخ این است نه تنها صنعت که هر حرفه دیگری که باعث ضرر و ضرار شود باید حساسیت ها را برانگیزاند؛ از جمله موضوع اتومبیل شخصی و مصرف بی حدوحصر بنزین. همه دادوفغان راه می اندازند که تهران در تسخیر اتومبیل است، هوای تهران آلوده و کشنده است و خودروهای تک سرنشین زیاد است؛ اما همچنان دولت بنزین وارد می کند، کارت سوخت را باطل می کند، قیمت سوخت را ثابت نگه می دارد، به هرکس هرچه می خواهد بنزین می فروشد و وزارت بهداشت هم که مسئولیت مشترک در تصمیمات دولت دارد، در برابر این مسمومیت جانکاه مردم یعنی استنشاق هوای آلوده که رکن اساسی بیماری زایی است، بی اعتناست. شاید هوا با وزیدن نسیمی یا بارش بارانی، تلطیف موقت شود هرچند به هرحال، با گازهای گلخانه ای و ازدیاد آنتروپی زمین درنهایت در جهان شاهد تخریب محیط خواهیم بود؛ اما زمین و آب در کشورمان قابل احیا نخواهد بود و این چه بدمیراثی است که به آیندگان واگذار خواهیم کرد که صدالبته دامن نسل قبلی را نیز خواهد گرفت. کاش نقش اجرائی دولت در برنامه ششم فقط به اصلاح کشاورزی و آب و خاک منحصر می شد تا از میان اهداف متعدد غیرقابل حصول دولت به این یک مورد حیاتی می پرداخت و آن را به دست می آورد.
                