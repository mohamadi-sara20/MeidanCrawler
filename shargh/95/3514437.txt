شنبه ۲۳ بهمن ۱۳۹۵
-----------------------------------------
حرف اول
-----------------------------------------
هدف ترامپ ایران است
-----------------------------------------

                    قوانین آمریکا یا در مجالس این کشور - سنا و کنگره - تصویب یا به صورت فرمان اجرائی از سوی رئیس جمهور صادر می شود. فرمان های اجرائی رئیس جمهور تابع تشریفات نیست، به همین اعتبار است که دونالد ترامپ، چهل وپنجمین رئیس جمهور آمریکا، هنوز وارد کنگره یا مجلس سنا نشده، فرامین قانونی صادر کرده است. دو فرمان بحث بر انگیز رئیس جمهور جدید آمریکا؛ یکی کشیدن دیوار در مرز آمریکا و مکزیک و دیگری ممنوعیت ورود اتباع هفت کشور مسلمان از جمله ایران به کشور آمریکا به مدت سه ماه است. او عنوان کرده است پس از آن، این روند تغییر خواهد کرد اما نباید به چنین سخنانی توجه کرد. کشیدن دیوار بین آمریکا و مکزیک موضوع نخست است.ایالات جنوبی آمریکا زمانی جزء خاک مکزیک بودند، ایالاتی مانند نیومکزیکو، آریزونا، تگزاس و کالیفرنیا. این ایالات یا با جنگ از این کشور جدا شدند یا مانند ایالت کالیفرنیا از مکزیک خریداری شدند. مردم مکزیک به چشم متجاوز به آمریکا نگاه می کنند، حتی ورود آمریکا به جنگ جهانی اول هم ناشی از ترس آمریکاییان از کمک آلمان به مکزیک و بازپس گیری ایالت های جنوبی بود. وقتی جنگ اول جهانی در اروپا شروع شد، رئیس جمهور آمریکا «وود ویلسون» بود، او وقتی برای دومین بار خود را کاندیدای ریاست جمهوری کرد، شعار انتخاباتی اش این بود: «او ما را از جنگ دور کرد». آمریکاییان با شعار خانه آمریکایی قصد آن را داشتند که خود را درگیر منازعات اروپاییان نکنند. اما تلگرافی از وزیر امور خارجه وقت آلمان «زیمرمن» خطاب به سفیر آلمان در مکزیک، «فون اکهارت» که اشتباها به وزارت امور خارجه انگلیس فرستاده و در آنجا رمزگشایی شده بود، همه چیز را عوض کرد. در آن پیام، وزیر امور خارجه آلمان اظهار امیدواری کرده بود که آمریکا کماکان از جبهه جنگ دور باشد و به کمک اروپا نیاید، در عوض آلمان با مکزیک متحد شود تا جبهه جنگ در قاره آمریکا علیه آمریکا گشوده شود و با پیروزی آلمان و مکزیک بر آمریکا، ایالات ازدست رفته از جمله کالیفرنیا، نیومکزیکو، آریزونا و تگزاس به کشور مادر یعنی مکزیک ملحق شوند. این تلگراف سروصدایی عجیب به پا کرد و ویلسون گریزان از جنگ به وسیله سنا مجبور شد وارد جنگ شود. سال 1917 در جنگ اول سال مهمی است در اروپا. روسیه به دست بلشویک ها افتاد و در آمریکا با کشف این تلگراف شور ملی به پا شد و آمریکا وارد جنگ با آلمان شد و دو سال بعد با شکست و تسلیم آلمان، جنگ اول خاتمه یافت. با پایان یافتن جنگ معلوم شد که تلگراف زیمرمن جعلی بوده و از طرف وزیر دریاداری وقت وینستون چرچیل برای کشاندن پای آمریکا به جبهه جنگ اروپا، جعل شده است. منظورم این است که سابقه تاریخی منازعه بین آمریکا و مکزیک به گذشته های دور برمی گردد و هر حرکت آمریکا بر زندگی مردم مکزیک اثر می گذارد. جوانان مکزیکی برای کار به آمریکا می روند و عمدتا کارگران غیرمتخصص هستند. ایالت کشاورزی کالیفرنیا در همه سال پذیرای میلیون ها کارگر مکزیکی است که عمدتا فاقد ویزای کار هستند و از مرز سه هزارکیلومتری بین آمریکا و مکزیک خود را به بازار کار آمریکا می رسانند. بخش عمده درآمد مردم مکزیک همین پولی است که کارگران مکزیکی برای خانواده های خود می فرستند. البته بخشی از قاچاق مواد مخدر آمریکا از طریق مرزهای مکزیک به وسیله باندهای قاچاق مکزیکی – آمریکایی وارد این کشور می شود. ترامپ با موقع شناسی مناسب، فرمان احداث دیوار در مرزهای مشترک آمریکا با مکزیک را صادر کرد. این فرمان در بین خانواده هایی که یکی از اعضای خود را در جنگ با مافیای قاچاق از دست داده بودند، با واکنش مثبت روبه رو شد و ترامپ با لحنی دلسوزانه خانواده ها را به اسم خطاب می کرد که فرزند فلانی که اگر زنده بود حالا21ساله بود، به وسیله قاچاقچیان مکزیکی کشته شد. او در فضایی پر از اندوه فرمان خود را امضا کرد و کاسب کارانه هم گفت هزینه احداث را از مکزیک با اضافه کردن 20 درصد مالیات بر کالاهای ساخت مکزیک کسب خواهد کرد! برابر آمار سالانه 60 میلیارد دلار صادرات مکزیک به آمریکاست و اگر 20 درصد مالیات را اخذ کنند، این دیوار به سرعت ساخته خواهد شد. اما دومین فرمان ترامپ صرف نظر از وسعت دامنه آن که هفت کشور را دربر می گیرد، هدفی بالاتر را دنبال می کند و آن اسلام هراسی است.ترامپ در ایام فعالیت انتخاباتی خود از بین مسائل زیادی که مطرح می کرد، به دو موضوع مهم بیشتر توجه داشت؛ نخست اخراج مهاجران غیرقانونی که عمدتا همین مکزیکی ها هستند و دوم اخراج مسلمانان و ممانعت از ورود آنها به داخل خاک آمریکا. او وعده انتخاباتی خود را که خیلی ها فکر می کردند تنها شعار انتخاباتی است، به گونه ای ظریف اجرا کرد و برای اینکه باعث خشم جامعه مسلمانان نشود، محدودیت را فعلابه هفت کشور شامل عراق، سوریه، لیبی، سومالی، سودان، یمن و ایران خلاصه کرد. عنوان این فرمان «محافظت از ملت در برابر حملات تروریستی اتباع خارجی» است و رئیس جمهور آمریکا مدعی شده است این کشورها تعداد زیادی تروریست دارند. نکته درخورتوجه این است که از این دولت ها خواسته شده است در 60 روز از ابلاغ این فرمان، همکاری خود را با آمریکا آغاز کنند و اطلاعات خواسته شده از اتباع خود را در اختیار آمریکا قرار دهند در غیراین صورت، اتباع این کشورها تا زمانی که دولت هایشان اطلاعات خواسته شده آمریکا را به این کشور ارائه نکنند، از ورود به آمریکا منع خواهند شد. شش کشور از هفت کشور جزء کشورهای عربی هستند. عراق و لیبی مستقیما مورد حمله آمریکا قرار گرفتند و حتی برای عراق فرماندار آمریکایی انتخاب کردند. داعش در سوریه با حمایت آمریکا با استناد به خاطرات هیلاری کلینتون متولد شد و سوریه را به خاک و خون کشید و موج مهاجران اجباری را روانه اروپا و آمریکا کرد. در یمن این سلاح های آمریکایی است که بر سر مردم فقیر و بی دفاع آن کشور ریخته می شود. بیشترین اسلحه در چند سال گذشته از سوی آمریکا به عربستان فروخته شده که در یمن آزمایش می شوند. وضع سومالی و سودان و نقش آمریکا در نابسامانی این دو کشور بر کسی پوشیده نیست. قصه پرغصه دارفو و نسل کشی این منطقه و سرانجام تقسیم سودان به دو کشور به وسیله سازمان سیا را فراموش نکرده ایم. تنها کشور مستقل بین این هفت کشور ایران است که نزدیک به 40 سال است با سیاست های آمریکا در جدال است. ایران قبل از انقلاب محل حضور نزدیک به 60 هزار مستشار آمریکایی بود که هزینه نگهداری آنان را کشور ایران تامین می کرد. به باور نگارنده، فرمان منع مهاجرت به آمریکا جدای از اسلام هراسی هدف نهایی دارد و آن ایران است. طنز گزنده این محرومیت و ممنوعیت این است که اگر هدف فرمان ترامپ «محافظت ملت در برابر حملات تروریستی اتباع خارجی» است، یک نمونه تاریخی از شرکت ایرانیان در وقایع تروریستی در داخل و خارج از آمریکا را اعلام کنند. برعکس ایرانیان مقیم آمریکا در همه عرصه ها حضوری انکارناپذیر دارند. چهره هایی که حتی درون اتاق بیضی شکل کاخ سفید رسما حضور دارند. اگر ایرانیان حاضر در ناسا را از این مجموعه علمی بگیرند، اگر تعطیل نشود، حتما دچار رکود خواهد شد. ایرانیان مقیم آمریکا حتی تا آن سوی فضا هم نام خود را تثبیت کرده اند و ستاره ای به نام فیروز نادری دانشمند فضایی نشانگر این توفیق است. ممکن نیست به مرکزی دانشگاهی و علمی وارد شوید و چند تا از پست های کلیدی را در اختیار ایرانیان نبینید. جمعیت پزشکان متخصص ایرانی مقیم نیویورک از خیلی از شهرهای ایران بیشتر است. جمعیت ایرانی مقیم آمریکا جمعیتی مولد و علمی است. این ایران هراسی پیام خوبی نخواهد داشت. برخی جریان های داخلی که شیدای به قدرت رسیدن ترامپ و رای نیاوردن هیلاری کلینتون بودند، از این پس خواهند دید دنیا با ترامپ خطرناک خواهد بود. نیات شیطانی او نسبت به ایران را باید جدی گرفت. هدف ترامپ ایران است و باید با دقت رفتار ترامپ را رصد کرد و تصمیم عجولانه نگرفت.
                