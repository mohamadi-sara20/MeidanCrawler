چهار‌شنبه ۱۲ خرداد ۱۳۹۵
-----------------------------------------
type_unknown
-----------------------------------------
هیات رئیسه در حلقه امید
-----------------------------------------

                    شرق: 12 سال پس از پایان آخرین مجلسی که اصلاح طلبان در هیات رئیسه آن حضور داشتند، روز گذشته یک بار دیگر اصلاح طلبان وارد ترکیب یک ساله هیات رئیسه پارلمان شدند تا مجلس دهم در امتداد رای آوری لیست امید و تشکیل فراکسیون امید، در انتخابات هیات رئیسه نیز نشانه های بازگشت خود را به رخ رقیب بکشند.آخرین باری که اصلاح طلبان بر این کرسی ها نشسته بودند، 22 خرداد 83 بود و آن روز مهدی کروبی، سیدمحمدرضا خاتمی و بهزاد نبوی به عنوان رئیس و نایب رئیس اول و دوم و محمدرضا تابش، مرحوم احمد بورقانی فراهانی، غلامرضا گرزین، محمد قمی، سهیلاجلودارزاده، ناصر خالقی، سیدابراهیم امینی، اسماعیل جبارزاده و محمد نعیمی پور بودند. از آن جمع، امروز محمدرضا تابش و سهیلاجلودارزاده در مجلس دهم حضور دارند که اولی برای انتخابات هیات رئیسه نامزد نشد و دومی در انتخابات روز گذشته با وجود کاندیداتوری، موفق به اخذ رای لازم نشد تا هیات رئیسه مجلس دهم نیز مانند سه مجلس اصولگرای هفتم و هشتم و نهم، از حضور زنان خالی باشد. تایید همه اعتبارنامه ها، حتی قاضی پوراما آنچه قبل از انتخابات هیات رئیسه در دستور کار جلسه علنی دیروز قرار داشت، قرائت گزارش شعب پانزده گانه از بررسی اعتبارنامه منتخبان بود. گزارش هایی که برخلاف رویه ادوار قبل، با تصمیم هیات رئیسه به صورت گروهی خوانده شد، در ادوار گذشته تایید اعتبارنامه هر نماینده به صورت جداگانه اعلام می شد و او قیام می کرد و بعد از اعلام رئیس مجلس، می نشست. رویه ای که دیروز چند نفر از نمایندگان از جمله تابش و لاهوتی و کواکبیان نسبت به اجرانشدنش تذکر دادند، ولی لاریجانی اعلام کرد با توجه به تایید همه اعتبارنامه ها و اینکه هیچ اعتراضی به اعتبارنامه ها نشده، نیازی نیست وقت مجلس گرفته شود و قرائت کلی گزارش و قیام دسته جمعی همه افرادی که در یک شعبه به اعتبارنامه شان رسیدگی شده، کافی است. اما نکته مهم در این میان، انتظاری بود که برای اعلام نظر شعبه یک درباره اعتبارنامه قاضی پور وجود داشت و با قرائت تایید اعتبارنامه او، ناکام ماند. اینکه هیچ نماینده ای روی اعتبارنامه قاضی پور اعتراض نکرده بود تا در شعبه یک این اعتراض بررسی شود، موضوعی عجیب بود. بعد از پایان جلسه علنی هم زمزمه هایی که از برخی نمایندگان شنیده می شد، حاکی از این بود که قاضی پور تهدید کرده اگر به اعتبارنامه اش اعتراض شود، به اعتبارنامه هر 30 منتخب تهران اعتراض خواهد کرد. کاری که اگر انجام می شد، همه نمایندگان تهران از نامزدی در انتخابات و رای دادن در انتخابات هیات رئیسه محروم می شدند و بخش قابل توجهی از موفقیت به دست آمده در هیات رئیسه، از دست می رفت. این گونه بود که قاضی پور هم مانند بقیه منتخبان از مرحله بررسی اعتبارنامه ها عبور کرد و حالاتنها چهار منتخب مرحله دومی تبریز و منتخب مرحله دوم اهر که آرای آنها در حال بازشماری است، تنها نمایندگانی هستند که باید اعتبارنامه شان پس از تایید آرا، بررسی شود. زمزمه های توصیه برای حذف یک نفربه هر ترتیب پس از تایید همه اعتبارنامه ها نوبت به انتخابات هیات رئیسه رسید. انتخاباتی که اولین مرحله آن یعنی انتخاب رئیس، بسیار ساده بود. علی لاریجانی به تنهایی نامزد این انتخابات شد و البته مصطفی کواکبیان هم در اقدامی عجیب و برخلاف تصمیم فراکسیون امید، اعلام کاندیداتوری کرد. هرچند دقایقی بعد کواکبیان با شنیدن نظر و انتقاد برخی از هم فراکسیونی ها، از کاندیداتوری اعلام انصراف کرد، اما لاریجانی گفت رای گیری آغاز شده و امکان انصراف نیست. در نهایت آرا جمع آوری شد و لاریجانی با 237 رای به عنوان رئیس مجلس دهم در سال اول انتخاب شد. 28 رای سفید و 11 رای کواکبیان هم تغییری در جایگاه لاریجانی ایجاد نکرد. پس از این مرحله نامزدهای احراز پست نایب رئیسی اعلام شدند. همان چهارنفری که روز یکشنبه نیز کاندیدا شده بودند؛ یعنی دهقان و حاجی بابایی از طرف اصولگرایان و پزشکیان و مطهری از طرف فراکسیون امید. پس از نواب هم نامزدهای دبیری هیات رئیسه اعلام شدند. سبحانی فر، جلودارزاده، یوسف نژاد، وکیلی، علیرضا رحیمی و عبدالکریم حسین زاده نامزدهای لیست امید بودند و در سوی مقابل هم مانند روز یکشنبه، امیرآبادی فراهانی، کاتب، رنجبرزاده، موسوی لارگانی، قاضی زاده هاشمی و عباس پاپی زاده از طرف اصولگرایان نامزد شده بودند. برای انتخاب نظار هیات رئیسه هم از طرف فراکسیون امید، محمد قسیم عثمانی، مهدی شیخ و پروانه مافی و از طرف اصولگرایان نیز بهروز نعمتی، محمد آشوری و حجت الاسلام ناصری نژاد معرفی شده بودند. پس از جمع آوری همه آرا و هم زمان با انتظار برای اعلام نتایج، گمانه زنی ها درباره انتخاب نواب رئیس و دبیران هیات رئیسه هم به اوج رسید. در این میان آنچه بیش از همه شنیده می شد، پیام هایی بود که در فاصله یکشنبه تا سه شنبه به نمایندگان رسیده بود و محتوای آن، اعلام نارضایتی برخی افراد نسبت به حضور دو چهره اهل تسنن در ترکیب هیات رئیسه بود. زمزمه هایی که خبر از احتمال کاهش رای حسین زاده به دلیل همین اخبار پیرامونی می داد، چراکه به هرحال عثمانی چهره ای متمایل به اصولگرایی اما موردحمایت فراکسیون امید و حسین زاده دارای گرایش اصلاح طلبی بود و حالابرای تصمیم گیری بین این دو، اصولگرایانی بودند که حاضر به رای دادن به عثمانی می شدند و راحت تر از کنار نام حسین زاده می گذشتند. حلقه شادی امیدی ها در بهارستاندر میانه همین گمانه زنی ها بود که لاریجانی اعلام کرد، شمارش آرای نواب رئیس به پایان رسیده است. نفس ها در سینه حبس شده بود تا معلوم شود پس از نام پزشکیان که تقریبا کسب بالاترین رای توسط او محرز بود، لاریجانی نام چه کسی را به عنوان نایب رئیس دوم اعلام خواهد کرد. لاریجانی با اعلام 158 رای برای مسعود پزشکیان و133 رای برای علی مطهری از مجموع 273 رای اخذشده، باعث شد تا صدای تکبیر و صلوات و موج تبریک در فضای مجلس درهم بیامیزد. لحظاتی بعد، دسته ای از نمایندگان به دور صندلی مطهری حلقه زده بودند و دسته ای دیگر هم صندلی پزشکیان را احاطه کرده بودند. دو نایب رئیس فراکسیون امیدی مجلس، در میان جمع انبوهی از نمایندگانی که آنها را دوره کرده بودند به زیر جایگاه خبرنگاران آمدند و محمدرضا تابش، در کنار محمود صادقی و دکتر عارف نیز برای تبریک پیش آنها آمدند. آرای دو نامزد اصولگرایان برای کرسی نایب رئیسی هم به این ترتیب بود که حاجی بابایی که روز یکشنبه 122 رای آورده بود و چهارم شده بود، این بار با 123 رای، سوم شد و دهقان که در روز یکشنبه با 136 رای به عنوان نایب رئیس موقت دوم انتخاب شده بود، با کاهش 18 رای و کسب 118 رای به مقام چهارمی در این رقابت چهارنفره رسید. در جایگاه هیات رئیسه کار شمارش آرای دبیران و نظار ادامه داشت و علی لاریجانی هم از نمایندگانی که در انتهای صحن به دور مطهری و پزشکیان حلقه زده بودند خواست که به صندلی های خود بازگردند. اما حلقه شادی ادامه داشت و لاریجانی به شوخی خطاب به جمع گفت: «خسته می شوید، بفرمایید روی صندلی هایتان که این معانقات برایتان مشکل ایجاد نکند». او خطاب به مطهری هم گفت: «آقای مطهری بفرمایید بنشینید. من نگران حالتان هستم. جواب همشیره تان را نمی دانیم چه بدهیم!» پس از این شوخی لاریجانی نوبت به قرائت نتیجه انتخابات نظار هیات رئیسه رسید که این بار هم مانند روز یکشنبه، بهروز نعمتی، محمد آشوری و محمدقسیم عثمانی توانستند آرای لازم را به دست بیاورند و مافی و شیخ و ناصری نژاد از راهیابی به هیات رئیسه بازماندند. سهم هر طیف از هیات رئیسهآخرین نتایجی که اعلام شد هم مربوط به دبیران هیات رئیسه بود. براساس اعلام لاریجانی، در این قسمت غلامرضا کاتب با 146 رای، سیدامیرحسین قاضی زاده هاشمی با 146 رای، اکبر رنجبرزاده با 140 رای، علی اصغر یوسف نژاد با 135 رای، احمد امیرآبادی فراهانی با 125 رای و محمدعلی وکیلی با 124 رای و از مجموع 275 رای ماخوذه توانستند اکثریت آرا را به دست آورند. به این ترتیب شش کرسی دبیری هیات رئیسه به نسبت مساوی بین جبهه پایداری، اصولگرایان نزدیک به لاریجانی و فراکسیون امید تقسیم شد. یوسف نژاد و وکیلی از فراکسیون امید، قاضی زاده و امیرآبادی از منسوبان جبهه پایداری و کاتب و رنجبرزاده از اصولگرایان نزدیک به لاریجانی، بر این کرسی ها نشستند. آرای بقیه نامزدهای این بخش هم به این شرح بود:سیدناصر موسوی لارگانی 121 رای، علیرضا رحیمی 122 رای، عباس پاپی زاده 110 رای، سهیلاجلودارزاده 107 رای، علی و سبحانی فر 105 رای. عبدالکریم حسین زاده هم که روز یکشنبه با 131 رای به عنوان یکی از دبیران موقت هیات رئیسه انتخاب شده بود، با 106 رای از راهیابی به هیات رئیسه بازماند تا شایعات درباره توصیه های خاص برای عدم ورود او به هیات رئیسه قوت بگیرد. به این ترتیب در پایان ماراتن وزن کشی هیات رئیسه، اصولگرایان نزدیک به لاریجانی با کسب کرسی ریاست، دو کرسی دبیری و دو کرسی از نظار هیات رئیسه، پنج صندلی از 12 صندلی هیات رئیسه را به خود اختصاص دادند. فراکسیون امید هم با دو نایب رئیس، دو دبیر و یک ناظر، هم پای طیف لاریجانی موفق به کسب پنج کرسی از هیات رئیسه شد و دیگر اصولگرایان که با جبهه پایداری در یک طیف جمع شده اند نیز موفق به کسب دو کرسی دبیری از مجموع 12 کرسی هیات رئیسه شدند. ادای سوگند هیات رئیسه دائم، آخرین بخش مراسم انتخابات هیات رئیسه بود؛ انتخاباتی که سال آینده در همین روزها و این بار هم زمان با ایام انتخابات ریاست جمهوری، دوباره تکرار خواهد شد.
                