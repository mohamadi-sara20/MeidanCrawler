سه‌شنبه ۲۶ مرداد ۱۳۹۵
-----------------------------------------
type_unknown
-----------------------------------------
کسی برای هاشمی نامه نمی فرستد
-----------------------------------------

                    گروه سیاست: دعوت نامه هایی که به مقصد نمی رسند. هفته آینده جلسه جامعه روحانیت مبارز با حضور شش عضو جدید آن برگزار می شود؛ درحالی که چهار نفر از قدیمی ترین اعضایش یعنی «ناطق نوری»، «هاشمی رفسنجانی»، «امامی کاشانی» و «حسن روحانی» مدت هاست جامعه را ترک کرده اند و حتی معلوم نیست دعوت نامه شرکت در جلسات هم به دستشان برسد. «غلامرضا مصباحی مقدم» سخنگوی جامعه روحانیت مبارز دیروز به ایلنا گفت: «هر جلسه برای آقای روحانی و هاشمی دعوت نامه ارسال می شود. این دو نفر عضو ثابت جامعه روحانیت هستند و درصورتی که تمایل داشته باشند، می توانند در جلسات حضور داشته باشند اما مدتی است که به این جلسات نیامده اند». اما از آن طرف، هم روابط عمومی مجمع تشخیص مصلحت نظام و هم دفتر هاشمی رفسنجانی نسبت به دریافت چنین دعوت نامه هایی اظهار بی اطلاعی می کنند. «محمد هاشمی» رئیس دفتر هاشمی رفسنجانی با اشاره به اینکه ماجرا را باید از دبیرخانه مجمع تشخیص مصلحت پیگیری کرد، اجازه می خواهد تا دراین باره از مسئول مربوطه سوال کند. او بعد از پرس وجو به «شرق» می گوید که ارسال دعوت نامه شرکت در جلسات جامعه روحانیت مبارز در گذشته های دور مرسوم بود اما حالامدت هاست که هیچ دعوت نامه ای از جامعه روحانیت مبارز دریافت نشده است. «غلامرضا مصباحی مقدم» در پاسخ به این سوال «شرق» که آیا ارسال دعوت نامه رسمی در گذشته بوده یا الان هم رایج است؟ آیا شما از ارسال آن برای آقای هاشمی مطمئن هستید و اینکه نحوه ارسال آن به چه شکل است؟ پیک یا فردی به صورت حضوری آن را می برد، فکس می شود یا...، گفت: «بله مطمئن هستم که دعوت نامه ها ارسال می شود. احتمالافکس می شود که جزئیات آن را دبیرخانه در جریان است». جامعه روحانیت مبارز اخیرا شش عضو جدید به خود اضافه کرده است. در غیبت دائمی آن چهار نفر و فوت دو نفر دیگر یعنی آیت الله مهدوی کنی، دبیرکل جامعه روحانیت مبارز و محسن دعاگو، امام جمعه شمیرانات، جذب اعضای جدید دور از انتظار نبود. مصباحی مقدم چندی قبل گفته بود ما در شورای مرکزی 24 عضو داریم و درصدد افزودن تعداد اعضای شورای مرکزی هستیم. آن طور که مصباحی مقدم گفته بود از حدود 20 فردی که عضویت آنها در دست بررسی بود، شش نفر یعنی حجت الاسلام والمسلمین محمدتقی رهبر، امام جمعه اصفهان، حجت الاسلام والمسلمین منتظری، دادستان کل کشور، حجت الاسلام والمسلمین محمدی عراقی، نماینده مردم کرمانشاه در مجلس خبرگان، آیت الله محسن قمی، نماینده مردم تهران در مجلس خبرگان، آیت الله آل هاشم، امام جمعه تبریز و حجت الاسلام والمسلمین دین پرور، مدیر بنیاد نهج البلاغه بیشترین رای را کسب کردند. مصباحی مقدم گفته بود که اعضای جدید در اولین جلسه جامعه روحانیت در هفته آینده شرکت خواهند کرد.غیبت متمادیدلایل حضورنیافتن این چهار نفر در جلسات متفاوت است. اگرچه جعفر شجونی از طیف مخالفان هاشمی در جامعه گفته است که جامعه روحانیت همچنان بر این باور است که به تبعیت از آیت الله مهدوی کنی باید درباره این حضورنیافتن، سیاست سکوت پیشه کرد. یکی از اعضا در پاسخ به این پرسش که آیا جذب اعضای جدید به معنای حذف آن چهارنفری است که ترک جلسات کرده اند، گفته است: «خیر، آقایان هاشمی، ناطق، روحانی و امامی کاشانی اعضای هیات موسس جامعه روحانیت مبارز هستند و حذف شدنی نیستند، همچنان عضو جامعه روحانیت مبارز هستند و هر زمان خواستند تشریف می آورند، هر زمان هم که نخواستند به جلسات نمی آیند. اساسنامه جامعه روحانیت تصریح دارد که موسسان حذف شدنی نیستند. منتها آنها هر زمان تمایل پیدا کردند، تشریف می آورند». ماجرای بی مهری ناطق نسبت به جامعه روحانیت به دوران احمدی نژاد و به ویژه بعد از مناظره های سال 88 بازمی گردد که احمدی نژاد اتهاماتی را متوجه خانواده ناطق در صداوسیما کرد. ناطق از اینکه اصولگرایان و به ویژه اعضای جامعه به حمایت از احمدی نژاد دربرابر این تهمت ها سکوت کردند و از او دفاعی نکردند، از جامعه دلخور شد و اکنون هفت سال است که آن را ترک کرده است. اگرچه قطعا دلخوری ها ریشه در پیش از آن انتخابات داشت و برخی خبرهای غیررسمی حکایت داشت که علی اکبر ناطق نوری در آخرین جلسه جامعه روحانیت مبارز- قبل از انتخابات 88- با انتقاد شدید از احمدی نژاد، اعلام کرده بود که در انتخابات آینده قطعا به او رای نخواهد داد. همچنین شنیده شده بود که در کشاکش انتخابات 88 او با اعتراض به اعلام حمایت برخی از اعضای این تشکل از احمدی نژاد به نام جامعه روحانیت و مطرح شدن پیشنهاد رای گیری مجدد برای اعلام حمایت از رئیس سابق دولت می گوید چنانچه جامعه روحانیت بخواهد دوباره رای گیری کند، از این تشکل کناره گیری می کند. بعد از آن، همه پادرمیانی ها برای بازگرداندن او بی نتیجه ماند تا جایی که تقریبا تمامی اعضا از بازگشت او ناامید شده اند. غیبت هاشمی در جامعه روحانیت اما از ناطق هم قدیمی تر است. او از سال 84 یعنی دقیقا مصادف با آمدن احمدی نژاد و چرخیدن اصولگرایان به سمت او، دیگر در جلسات شرکت نکرده است. سخنگوی جامعه درباره غیبت های هاشمی گفته است: «ایشان مطرح نکرده اند که شرکت نمی کنند، بلکه می گویند به دلیل رعایت مسائل امنیتی، جلسات در مجمع تشخیص مصلحت نظام تشکیل شود تا من هم بتوانم در آن شرکت کنم. تا قبل از سال 84 هم بسیاری از جلسات در مجمع یا شورای نگهبان که نزدیک مجمع است و رعایت مسائل امنیتی در آن مشابه مجمع است، برگزار می شد. یک بار هم ایشان به دفتر آیت الله مهدوی کنی آمدند که باعث دلخوری مرحوم آقای مهدوی کنی هم شد، چون نیروهای حفاظت آقای هاشمی آمدند و دفتر ایشان را مهروموم کردند. البته آقای هاشمی از قبل گفته بود که حضور من باعث زحمت شما می شود و آقای مهدوی کنی هم بعدا گفتند که بله باعث زحمت شد، اما بعد از سال 84 دیگر جلسات در مجمع تشکیل نشد». درباره غیبت روحانی هم اگرچه به مشغله های دوران ریاست جمهوری او اشاره می کنند اما حضورنیافتن او هم بسیار قدیمی است. شیخ جعفر شجونی همان سال 88 غیبت امامی کاشانی و روحانی را هم به انتخابات آن سال مربوط دانسته و گفته بود: «حسن روحانی و امامی کاشانی بعد از انتخابات در جلسات جامعه روحانیت شرکت نمی کنند». غیبت هاشمی، ناطق نوری و روحانی تنها یک غیبت ساده نیست، آنها در واقع مهم ترین اعضای جامعه روحانیت مبارز هستند که غیبتشان خود به محلی برای چالش درون گروهی و طیف بندی های درون جامعه روحانیت منجر شده است. طیف معتدل تر جامعه به هاشمی، روحانی و طبیعتا ناطق نوری گرایش دارند. اما طیف دیگر مخالف آنها هستند. کشمکشی که بر سر قرارگرفتن نام هاشمی در فهرست جامعه روحانیت مبارز در انتخابات اخیر خبرگان هم خود را نشان داد. همچنین زمانی که بحث حمایت مجدد اصولگرایان سنتی از حسن روحانی در سال 96 مطرح شد، مصطفی پورمحمدی و غلامرضا مصباحی مقدم دو عضو این تشکل اعلام کردند حمایت از روحانی محتمل است؛ موضوعی که شجونی یا سالک درباره آن توضیح دادند و آن را نظر شخصی گوینده تفسیر کردند. شجونی گفت: «در آخرین جلسه این دو عضو اعلام کردند نظر شخصی شان را مطرح کرده و از طرف جامعه سخن نگفته اند؛ ضمن اینکه بعید است جامعه روحانیت مبارز از روحانی حمایت کند».
                