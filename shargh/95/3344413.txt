سه‌شنبه ۳۱ فروردین ۱۳۹۵
-----------------------------------------
سرمقاله
-----------------------------------------
اختلاف دیدگاه درباره تاثیر برجام
-----------------------------------------

                    این روزها در دفاع یا انتقاد از برجام و اینکه توافق هسته ای تا چه میزان موثر بوده است و آیا اثر اقتصادی محسوسی بر اقتصاد و زندگی مردم داشته یا خیر، مباحث مختلفی مطرح می شود. منتقدان برجام بر بی اثربودن این توافق در وضعیت اقتصادی کشور، رفع تحریم بانک ها و مکانیسم پیام رسانی سوییفت متمرکز شده و سعی در تخریب دولت و عملکردش دارند. از سوی دیگر موافقان برجام بر موثربودن توافق مذکور در رفع تحریم های سیستم بانکی، راه اندازی مجدد سوییفت، امکان گشایش انواع اعتبار اسنادی ال سی (LC)، مهیاشدن شرایط برای رونق گرفتن اقتصاد کشور و... تاکید دارند. درهمین راستا دولت هم با متوسل شدن با یک سری آمار درست یا غلط سعی در اعلام موثربودن این توافق دارد. دراین میان، مهم میزان صحت وسقم اظهارات دو گروه و اندازه تاثیرگذاری توافق مذکور بر فعال شدن و رونق اقتصادی کشور است.واقعیت آن است که اقتصاد ایران به دلیل بانک محوربودن آن، در شرایط بحران های مالی، اقتصادی و سیاسی، به شدت تحت تاثیر قرار می گیرد. در زمان اعمال تحریم ها، کشورهای غربی و اتحادیه اروپا با آگاهی از این موضوع و با تحریم بانکی توانستند گلوگاه اقتصاد ایران را در دستان خود قرار دهد. بدون اغراق می توان ادعا کرد در وهله اول سیستم بانکی کشور بیشترین تاثیر منفی از تحریم ها را پذیرا شده و به تبع آن به علت بانک محوربودن اقتصاد ایران، بخش های صنعت، تولید، بازرگانی و... تماما تحت تاثیر عواقب تحریم ها قرار گرفتند؛ در نتیجه از آنجا که تحریم بانک ها اولین مولفه منفی تاثیرگذار بر اقتصاد بوده، پس رونق اقتصادی کشور در شرایط پس از توافق نیز باید پس از برطرف شدن تحریم های بانکی شروع شود، وگرنه برداشتن تحریم های شرکت ها کمک شایان توجهی به اقتصاد ایران نخواهد کرد. سوالی که در اینجا مطرح می شود، این است که این تحریم ها چگونه اثر منفی بر سیستم بانکی داشته است؟ پاسخ این سوال ریشه در ماهیت فعالیت بانک ها دارد. سیستم های بانکی به دلیل داشتن کالای پرریسکی به نام پول و نیز حجم درخور توجه تعهدات در قبال مشتریان خود، عموما به سختی به یکدیگر اعتماد می کنند؛ درعین حال این اعتماد، با کوچک ترین بحرانی به راحتی از بین می رود؛ یعنی بانک ها برای ایجاد اعتماد فی مابین و روابط متقابل و پذیرش تعهدات یکدیگر نهایت دقت و بررسی های فنی و ساختاری را انجام می دهند و بسیار محافظه کارانه عمل می کنند؛ در نتیجه به محض احساس خطر یا پیشامد بحران برای طرف مقابل، روابط خود را به حالت تعلیق درمی آورند و هیچ گونه ریسکی دراین باره نمی پذیرند؛ چراکه در صورت پذیرش این گونه ریسک ها، اعتبار و منافع بالقوه آنها به خطر افتاده و به دلیل وجود ریسک سیستمی در نظام بانکی، بلافاصله ساختار مالی آنها با مشکل مواجه می شود که تبعات سنگینی برای آنهاست؛ بنابراین می توان نتیجه گرفت با توجه به ماهیت محافظه کارانه بانک ها در برقراری ارتباطات بین بانکی و اجتناب از پذیرش ریسک های حاصل از بحران های سیاسی، اقتصادی و... برای طرفین، در صورت رفع بحران ها، برقراری روابط عادی و پذیرش تعهدات یکدیگر، با احتیاط و وسواس بیشتری انجام می شود. تحقق این موضوع با این فرض است که تمام آثار بحران برطرف شده باشد. در غیر این صورت ایجاد اعتماد مجدد ممکن است سال ها طول بکشد. سیستم بانکی کشورمان نیز از این موضوع مستثنا نیست.زمانی که تحریم ها اعلام رسمی شد، بانک های بزرگ و معتبر در کشورهای غربی صرف نظر از اینکه کدام بانک های ایران مشمول تحریم هستند، ارتباطات کاری خود را با سیستم بانکی ایران قطع کردند و در ادامه به تبعیت از این بانک های معتبر، تقریبا تمام بانک های دنیا، همه بانک های ایرانی را در فهرست بلاک شده خود قرار دادند.نکته حائز اهمیت دراین میان این است که تحریم سوییفت و تحریم بانک ها دو مقوله مرتبط، ولی متفاوت هستند. سوییفت یک کانال ارتباطی بین بانک ها برای اطمینان از صحت محتوا و مسیر ارسال پیام های آنهاست؛ بنابراین با تحریم سوییفت عملاکانال ارتباطی پیام رسانی بین بانک های ایرانی و بانک های بین المللی از بین رفت. از طرفی صرف نظر از وجود یا نبود این کانال ارتباطی، تمایل نداشتن بانک های خارجی به ادامه همکاری با بانک های ایرانی حائز اهمیت بیشتری بود؛ به طوری که با مروری بر روند تحریم ها مشاهده می شود، حتی قبل از تحریم سوییفت، بسیاری از بانک های بین المللی حاضر به ادامه همکاری با بانک های ایرانی نبودند؛ بنابراین تحریم سوییفت موضوعی مرتبط ولی متفاوت با همکاری نکردن و تحریم فعالیت های بین بانکی از سوی بانک های خارجی است.بعد از توافق هسته ای، مکانیسم سوییفت برای سیستم بانکی ایران مجددا راه اندازی شده و در نتیجه بانک های ایرانی می توانند پیام های خود را به سایر بانک ها، چه داخلی و چه خارجی، ارسال کنند؛ ولی براساس آنچه گفته شد، موضوع مهم تر، اعتماد مجدد بانک های خارجی به ایران و بانک های ایرانی و تمایل همکاری آنهاست.در شرایطی که قریب 10 سال، تحریم مشکلات عدیده ای را برای زیرساخت های اقتصادی کشور و بانک ها ایجاد کرده و حدود پنج تا شش سال است که ارتباط سیستم بانکی ایران با بانک های خارجی قطع است، باعث ایجاد تغییرات بسیار در ساختار مالی بانک ها و تنوع تعهدات آنها شده و رفتار سیاسی کشور نیز به دلایل مختلف هنوز ثبات کافی ندارد، انتظار ارتباط و همکاری بین بانک های داخلی و خارجی در چند ماه پس از اعلام توافق، به تبع ماهیت احتیاطی بانک ها، دور از انتظار است.از سوی دیگر باید توجه داشت در ایجاد روابط کارگزاری و همکاری بین بانک ها، شرط لازم ثبات سیاسی و اقتصادی کشورها و شرط کافی ساختار بهینه و مناسب مالی بانک هاست. بسیاری از بانک های خارجی درحال حاضر در حال رصد رفتار سیاسی ایران بعد از برجام هستند. از طرفی انتخابات آمریکا و رفتارها و گفتارهای کاندیداها و همچنین برخی تحرک های ضدبرجام در داخل کشور، تماما می تواند بر این شرط لازم، تاثیر بگذارد. حتی اگر فرض شود این شرط لازم (ثبات سیاسی و اقتصادی) محقق شده و هیچ تغییر عقیده ای در طرفین توافق ایجاد نشده و همه موافق تحقق شرایط برجام باشند، اجرای شرط کافی (ساختار مالی مناسب و بهینه بانک ها) در برخی موارد ماه ها طول می کشد؛ چراکه با نگاهی به ساختار مالی بانک های کشور، مشاهده می شود بسیاری از بانک ها از ساختار مالی نامناسبی برخوردارند و بانک های بزرگ دنیا حاضر به همکاری با این بانک ها نخواهند بود. در این شرایط انتظار برقراری رابطه کارگزاری با بانک های بین المللی و معتبر، در زمان بسیار کوتاه بعد از توافق بسیار دور از انتظار است.نتیجه آنکه رونق اقتصادی یک تصمیم لحظه ای نیست؛ بلکه پروسه ای چندین ساله است که تابع تحقق بسیاری از فاکتورهاست و ایجاد شرایط مناسب برای این متغیرها به منظور دستیابی به سطح اقتصادی معقول با درنظرگرفتن رفتارهای سیاسی و شرایط استراتژیک کشور، ممکن است چندین سال طول بکشد. واقعیت این است که اگر هیچ اتفاق سیاسی منفی ای نیفتد، مدت ها زمان نیاز دارد تا شاهد آثار مثبت و دلخواه برجام بر اقتصاد کشور باشیم.بنا بر آنچه گفته شد به خوبی روشن است که نه نقدهایی که بر برجام می شود درست است و نه انتظاراتی که برخی از مسئولان دولتی در دفاع از برجام ایجاد می کنند، در عمل و در کوتاه مدت، تحقق پیدا خواهد کرد.
                