سه‌شنبه ۱۴ دی ۱۳۹۵
-----------------------------------------
type_unknown
-----------------------------------------
گاز، تمام خواهد شد
-----------------------------------------

                    درحال حاضر روزانه 700 میلیون مترمکعب گاز در کشور تولید می شود که حدود 500 میلیون مترمکعب آن از پارس جنوبی تامین می شود. عمده گاز تولیدی کشور در بخش خانگی مصرف می شود، یعنی در فصل سرما بین 60 تا 80 درصد گاز تولیدی در بخش خانگی مصرف می شود. پنج سال پیش مصرف گاز کشور حدود 500 میلیون مترمکعب در سال بود. مصرف گاز خانگی ایران با رشد عجیب و کم نظیری در جهان هر سال رو به افزایش است. در فصل تابستان نیز مصرف گاز بسیار بالاست. حدود 450 میلیون مکعب گاز در نیروگاه ها برای تولید برق مصرف می شود که برق تولیدی در سیستم سرمایشی به ویژه کولرهای گازی مصرف می شود. بخش زیادی از گاز تولیدی به نیروگاه های حرارتی با بهره وری 35 درصد تحویل می شود و این یعنی بخش عمده گاز تولیدی در نیروگاه ها هدر می رود. چنانچه قیمت گاز تحویلی به نیروگاه ها مانند شرکت های پتروشیمی بر پایه قیمت های جهانی تعیین شود، قیمت تمام شده هر کیلووات ساعت بالغ بر 200 تومان خواهد شد. وزارت نفت، گاز را به قیمت حدود 130 تومان بر مترمکعب به نیروگاه ها می فروشد، اما به سختی قادر است بخشی از قیمت فروش را دریافت کند، چراکه وزارت نیرو، برق را به قیمت اندک به مصرف کنندگان خانگی می فروشد و این چرخه معیوب و پرهزینه مانند گلوله برفی در سرازیری هر سال قطورتر می شود. مردم گاز زیادی در خانه ها مصرف می کنند؛ چون گاز ارزان است و با گاز ارزان، فرهنگ مصرف گرایی و اسراف در سال های گذشته بین مردم جا افتاده و نهادینه شده است. مردم در اوج سرمای زمستان در خانه ها لباس تابستانی می پوشند و دمای خانه ها را به حدی افزایش می دهند که مجبور می شوند پنجره ها را برای خنک کردن خانه باز کنند؛ درحالی که در کشورهای توسعه یافته و مترقی در مصرف انرژی به صورت جدی صرفه جویی می شود.مردم زمستان ها در خانه ها لباس گرم می پوشند تا ناچار به مصرف انرژی گران نباشند. ملت ما کدام بخش از فرهنگ غربی را آموخته و از آن تقلید می کند؟ میزان اسراف گاز در فصل سرما حدود 40 درصد است، یعنی از حدود 600 میلیون مترمکعب گاز مصرفی روزانه حدود 240 میلیون مترمکعب آن در خانه ها هدر می رود که ارزش آن در ماه برابر دو هزار میلیارد تومان است. مردم به اشتباه تصور می کنند گاز برای همیشه موجود است درحالی که این توهمی دروغین و خسارت بار بیش نیست. توهمی که ریشه در تصورات غلط رایج در ایران دارد که برخی بی توجه به همه هشدارها آن هم در عصر رسانه و ارتباطات، به منافع ملی و منافع فرزندان و بازماندگان خودشان در آینده نیز کاملابی تفاوت و کرخت شده اند.در پنج تا هفت سال آینده تولید گاز میدان پارس جنوبی روند نزولی را آغاز خواهد کرد و در 12 تا 15 سال آینده میزان تولید میدان گازی پارس جنوبی 40 تا 50 درصد کاهش خواهد یافت و در 20 سال آینده تولید این میدان به حدود 300 میلیون مترمکعب در سال خواهد رسید. دولت و ملت در 10 تا 20 سال آینده با این واقعیت چگونه مواجه خواهند شد؟ چگونه می توان فرهنگ اسراف و وابستگی به مصرف گاز را که در سال های گذشته نشر داده ایم، به یکباره اصلاح کرد؟ آیا در آن زمان با بحران مواجه نخواهیم شد؟ وزارت نفت برای ایجاد تاخیر در افت تولید میدان گازی پارس جنوبی باید بین 30 تا 50 میلیارد دلار هزینه کند، اما وزارت نفت چنین درآمدی ندارد. درواقع با سپردن بار سنگین تامین یارانه ها به وزارت نفت و پرداخت نشدن مطالبات وزارت نفت از سوی وزارت نیرو و قیمت یارانه ای گاز تحویلی به مصارف خانگی و نیروگاه ها، توانی برای وزارت نفت برای سرمایه گذاری های ضروری و اساسی که لازمه استمرار بیشتر تولید و کاهش سرعت افت مخزن است، باقی نمانده است. چنانچه به جای پرداخت ماهانه حداقل سه هزار میلیارد تومان یارانه انرژی، سالانه چند صد میلیارد تومان صرف فرهنگ سازی مصرف عاقلانه و منطقی یارانه در مصارف خانگی می شد، اکنون شاهد این شرایط نیستیم. مسابقه ویرانگر ایران و قطر در برداشت سریع از ذخایر ارزشمند میدان گازی پارس جنوبی درواقع تاراج سرمایه نسل های آینده است و در تضاد با منافع بلندمدت دو کشور و در راستای تهیدست کردن کشورهای منطقه و منافع بلندمدت قدرت های برنامه ریز و زیاده خواه جهانی است. انعقاد تفاهم نامه مدیریت و برنامه ریزی تولید میدان بزرگ پارس جنوبی ضرورتی فوری و اجتناب ناپذیر است. چنانچه به چند توصیه علمی و فنی گفته شده کم توجهی شود، مصرف لجام گسیخته و خسارت بار گاز در مصارف خانگی و نیروگاه ها کنترل نشود و برای کاهش مصرف گاز در کشور برنامه ریزی، فرهنگ سازی و اصلاحات ساختاری و تغییر الگوهای مصرف انجام نشود و همچنین تفاهم نامه برنامه ریزی و مدیریت تولید گاز پارس جنوبی بین ایران و قطر منعقد و اجرائی نشود، خوانندگان این یادداشت در 10 سال آینده خسارت های جبران ناپذیر و سهمگین این کم توجهی را به عینه و با حسرت و اندوه شدید ناظر خواهند بود.
                