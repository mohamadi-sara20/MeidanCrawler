شنبه ۷ اسفند ۱۳۹۵
-----------------------------------------
type_unknown
-----------------------------------------
مهر تایید دوباره آژانس
-----------------------------------------

                    گروه سیاست: اولین گزارش مدیرکل آژانس بین المللی انرژی اتمی در سال 2017 که دیروز در اختیار 35 عضو شورای حکام قرار گرفت، مهر تایید دیگری بر پایبندی ایران به تعهدات برجامی خود بود. یوکیا آمانو سال قبل نیز در همه گزارش های خود از اینکه ایران به تعهدات خود عمل کرده است، سخن گفت.این اولین گزارش آژانس بین المللی انرژی اتمی بعد از روی کارآمدن دونالد ترامپ در آمریکاست و بر اساس آن، میزان ذخایر اورانیوم کم غنای ایران کمتر از محدوده تعیین شده در برجام است.یوکیا آمانو، مدیرکل آژانس بین المللی انرژی اتمی، پیش از ارائه این گزارش در آخرین اظهاراتش درباره برجام و مخالفت ها با آن در آمریکا به روزنامه فایننشیال تایمز گفته بود: اطمینان دارد آمریکا این توافق را لغو نخواهد کرد.او تاکید داشت که برجام – توافقی که دونالد ترامپ از آن به عنوان بدترین توافقی که تاکنون دیده یاد می کند- از آنچه انتظار می رفت، باثبات تر است. به گفته آمانو، تا زمانی که طرف ها برجام را اجرائی کنند، این توافق از آنچه بسیاری فکر می کنند، پایدارتر است. مدیرکل آژانس بین المللی انرژی اتمی دیروز در گزارش خود بار دیگر پایبندی ایران را به این توافق اثبات کرد. رضا نجفی، سفیر و نماینده دائم ایران نزد سازمان های بین المللی، نیز در وین درباره این گزارش گفته است: «به طور کلی بیشتر گزارش مشابه گزارش قبلی است و فقط تحولات فنی از زمان گزارش قبلی تا حال اضافه شده است. مهم ترین تحول ذکر شده در گزارش، تزریق گاز به سانتریفیوژ آی آر 8 (IR8)است که تاییدی بر ادامه فعالیت های تحقیق و توسعه هسته ای کشورمان بر طبق برنامه درازمدت اعلام شده از سوی ایران است». او با بیان اینکه این تحول و دستاورد فنی جدید را به دانشمندان هسته ای ایران تبریک می گوییم، خاطرنشان کرد: «اشاره به سندهای مصوب کمیسیون مشترک و اجرای آنها و تکمیل اقدامات فردو که قبلااعلام شده بود، از بندهای جدید دیگر گزارش است». نماینده دائم ایران نزد سازمان های بین المللی در وین افزود: «راستی آزمایی از محموله آب سنگین ارسال شده به خارج کشور که قرار است به خریداران خارجی فروخته شود، از موارد دیگر است». نجفی تصریح کرد: «واردکردن اولین محموله پنج کیلوگرمی از اورانیوم 20 درصد غنی شده برای استفاده در رآکتور تهران و پذیرش بازرسان جدید که جایگزین بازرسان خارج شده از فهرست ایران شده اند، نیز در گزارش ذکر شده است».
                