سه‌شنبه ۹‌شهریور ۱۳۹۵
-----------------------------------------
سرمقاله
-----------------------------------------
حاکمیت اراده در دولت
-----------------------------------------

                    حاکمیت اراده در دولت دولت یازدهم به دلایلی و با اهدافی که شاید طرح آن در اینجا باعث سوءتعبیر شود، کمی بیش از اندازه در مقابل مخالفان ناشکیبایی نشان می دهد. نقش و وظیفه مخالفان، به شماره انداختن نفس دولت است تا خود بر ارابه قدرت سوار شوند؛ بنابراین حتی به فرض عبور محافظه کاران از نقد سازنده و ورود به مرزهای تخریب، نباید دولت را به انفعال بکشاند. مهم آن است که خود دولت که بر منابع مادی و معنوی مسلط است و اهرم هایی برای تنظیم امور جامعه در دسترس دارد، پیکره ای واحد برای برنامه ریزی، طراحی و مدیریت صحنه سیاسی کشور داشته باشد. متاسفانه دولت یازدهم در پی دو آزمون فیش های حقوقی و کنسرت، تا حدی انفعالی رفتار کرده است. با نگاهی نقادانه و بی طرف به تلاش های سه ساله این دولت نمی توان نفی کرد که مجموعه سیاست گذاری ها، برنامه ها و اقدامات اجرائی دولت در کنار عملکردی که در زمینه سیاست خارجی و امنیت روانی جامعه داشته، روند روبه رشدی را نشان می دهد؛ هرچند همچنان با اشکالات، کمبودها و مشکلاتی نیز روبه رو است که بخشی ساختاری، قسمتی مربوط به میراث دولت گذشته و قسمتی هم به ناهماهنگی های درونی دولت و نداشتن نظریه جامع برای رویارویی با مشکلات و تحولات کشور بازمی گردد. وجود افراد غیرموثر در دولت نیز یکی دیگر از این کاستی هاست. البته رفع این نواقص فقط از سوی دولت به عنوان قوه مجریه امکان پذیر نیست و باید مجموعه نهادهای نظام سیاسی کشور برای رفع این کاستی ها کمر همت ببندند. دولت یازدهم می توانست در ابتدای استقرار، یک تصویر صحیح از شرایط بغرنجی که کشور را تحویل گرفته بود، به مردم ارائه دهد. همچنین در استفاده از نیروهای گذشته که قائل به ماموریت های اصلی این دولت، یعنی حاکمیت اراده و حضور مردم در بطن تحولات نبودند، تا حدی مماشات کرد. مهم ترین سرمایه هر دولت، بدنه حامی آن دولت است؛ ولی متاسفانه مسئولان و مشاوران دولت یازدهم گویا توجه نکرده اند که مردم بعد از سپری کردن دوران سخت دولت دهم به این دولت امید بسته اند. آنان با همین امید در دو انتخابات اخیر کشور در سال های 92 و 94 پای صندوق های رای آمدند و از سیاست ها و برنامه های دکتر روحانی حمایت کردند؛ اما به دلیل مشکلاتی که به آنها اشاره شد، مخالفان هر روز شدت تهاجم خود را افزایش داده اند. وقتی اعضای دولت گاهی به شکل علنی به یکدیگر هشدار می دهند یا در قضیه کنسرت ها، وزیری نه فقط از مواضع خود، بلکه از وظایف و ماموریت اصلی وزارتخانه متبوعش این گونه چشم پوشی می کند، چگونه می توان از مدیران استانی انتظار داشت بر سر اجرای وظایف، تحقق قانون و جایگاه نمایندگی دولت ایستادگی کنند؟! عملکرد برخی اعضای دولت است که ضعف را تداعی کرده و زمینه ملوک الطوایفی عمل کردن برخی افراد در خارج دولت را فراهم می کند. نگارنده از روی دلسوزی عرض می کند از ابتدای تشکیل دولت یازدهم فقدان راهبرد و خاستگاه سیاسی، نداشتن نظریه و نظریه پرداز، بافت غیرهمگن و نگاه برخی به دولت به عنوان «شرکت سهامی»، نداشتن ساختار تعریف شده منسجم بین بخش های مختلف دولت، وجود حفره های سیاسی- اجرائی در دولت، بسنده کردن به طیف خاص و محدود و بدتر از همه خوش خیم و بدخیم کردن نیروهای سیاسی کشور از راه های مختلف، از سوی برخی دلسوزان گوشزد شده بود؛ اما کمتر به آنها توجه شده است. اینکه فلان مسئول در دفتر رئیس جمهوری با یک موضع در توییتر بگوید کسانی که سعی در به هم زدن رابطه دولت- ملت دارند، آب در هاون کوبیدن است، راه حل مشکل در دنیای واقعی نیست.
                