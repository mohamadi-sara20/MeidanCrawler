یک‌شنبه ۲۳ آبان ۱۳۹۵
-----------------------------------------
type_unknown
-----------------------------------------
شرکای زنجانی در تهران
-----------------------------------------

                    شرق: بعد از مدت ها بی خبری، در روزهای اخیر دوباره نام بابک زنجانی در رسانه ها مطرح می شود. وکیل مدافع بابک زنجانی می گوید: «شرکای خارجی موکلش به تهران آمدند اما کسی با آنها ملاقات نکرده است». رسول کوهپایه زاده در گفت وگو با «تسنیم» گفت موکلش بعد از انجام عمل جراحی از نظر جسمی وضعیت خوبی دارد اما از لحاظ روحی در شرایط خوبی نیست. وکیل مدافع بابک زنجانی با اشاره به ماده 242 قانون آیین دادرسی کیفری و لزوم تبدیل قرار بازداشت موکلش گفت: «همه ما تا زمانی مشروعیت و مصونیت داریم که در چارچوب قانون حرکت کنیم. با وجود صراحت ماده 242 قانون آیین دادرسی کیفری، موکل با قرار بازداشت موقت در زندان به سر می برد». کوهپایه زاده با بیان اینکه هیچ مصلحتی بالاتر از اجرای قانون نیست، ادامه داد: «به عنوان کسی که هم دنبال استیفای حقوق موکل هستم، هم دغدغه بازگشت پول به کشور را دارم و هم شرایط شرکای خارجی زنجانی را می دانم، به نظر می رسد تنها راه قانونی ممکن که هم تضمین برگشت پول ها و هم موجب رعایت قانون باشد، تبدیل قرار بازداشت موکل به قرار وثیقه است». وکیل مدافع بابک زنجانی اضافه کرد: «شرکای خارجی بابک زنجانی نیز اعلام آمادگی کردند که در صورت تبدیل قرار بازداشت به قرار وثیقه، مبلغ وثیقه را پرداخت کنند». کوهپایه زاده با اشاره به اعلام آمادگی شرکای خارجی بابک زنجانی برای پرداخت مبلغ وثیقه گفت: «شرکای خارجی زنجانی رسما به مرجع قضائی در این خصوص نامه دادند اما دیدیم زیاد افاقه نمی کند بنابراین شخصا از شرکای خارجی موکل درخواست کردم به ایران بیایند و مطلب را حضوری به دستگاه قضائی منتقل کنند». وکیل مدافع بابک زنجانی توضیح داد: «به مراجع مختلف مراجعه و درخواست کردیم که با توجه به حضور شرکای خارجی موکل در تهران، اجازه ملاقات بدهند اما استقبال نشد و کسی آنها را ملاقات کرد؛ جز اینکه توانستیم شرکای خارجی زنجانی را به یک مرجع ذی صلاح قضائی که شان قانونی عالی هم دارد، ببریم و این مرجع حرف های دوستان را استماع کرد». کوهپایه زاده افزود: «شرکای خارجی زنجانی را قبل از اینکه ایران را ترک کنند، به یکی از دفاتر اسناد رسمی تهران بردم و به تعهد شرکای خارجی مبنی بر پرداخت مبلغ وثیقه در صورت تبدیل قرار بازداشت، رسمیت بخشیده شد. این سند رسمی را که در دفترخانه اسناد رسمی امضا شده بود، به مراجع ذی صلاح قضائی ارجاع کردم اما باز هم پاسخی دریافت نکردیم». کوهپایه زاده پیش از این گفته بود که دو ماه است اجازه دیدن موکلم را ندارم و ممنوع الملاقات شده است. کوهپایه زاده در پاسخ به این سوال که علت ممنوع الملاقات شدن متهم نفتی چیست، گفته بود: «بارها به دادستانی مراجعه کرده و علت را جویا شدم که متاسفانه پاسخی نداده اند». نمی خواستیم نامه زنجانی به دادستان علنی شودماجراهای زنجانی در روزهای اخیر حاشیه هایی نیز همراه خود داشت. چندی پیش، «بی بی سی فارسی» فایلی صوتی از او منتشر کرد که در آن به نامه ای اشاره شده بود که این متهم به دادستان تهران نوشته بود. روز گذشته وکیل زنجانی درباره نامه منتشرشده زنجانی به دادستان تهران توضیحاتی ارائه داد. رسول کوهپایه زاده در گفت وگو با «مهر» در پاسخ به این سوال که چند وقت پیش بی بی سی فارسی نامه ای را که به نقل از بابک زنجانی به دادستان تهران ارسال شده بود، منتشر و در آن اعلام کرده بود که زنجانی با نام بردن از پرونده برخی از افراد سرشناس، خواهان ارائه دادرسی به طرز دیگری بوده است، این نامه مورد تایید شماست یا خیر؟ گفت: «حضور رسانه های بیگانه و دخالت آنها در پرونده موکل و دیگر پرونده ها نه تنها موجه نیست بلکه بیانگر این است که آنها به دنبال امیال سیاسی خود هستند و من هیچ ارتباطی با این رسانه ها نگرفتم».او افزود: «کسی که این نامه را منتشر کرده، به هیچ وجه کار درستی انجام نداده است». کوهپایه زاده تصریح کرد: «زنجانی خواهان انتشار این نامه نبوده است و انتشار این مطالب به نفع موکلم نبود و کسی که آن فایل را منتشر کرد، مورد تایید ما نیست». وکیل مدافع متهم نفتی با بیان اینکه این نامه را نه تایید و نه تکذیب می کنم، گفت: «قرار بر انتشار آن صحبت ها و نامه ها نبود». کوهپایه زاده با اشاره به اینکه بابک زنجانی همواره با مقامات قضائی و مسئولان در حال نامه نگاری است، افزود: «هر کسی با هر انگیزه ای این نامه را منتشر کرده، به دنبال اهداف دیگری بوده است».
                