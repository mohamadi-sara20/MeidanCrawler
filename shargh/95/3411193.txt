یک‌شنبه ۲۴ مرداد ۱۳۹۵
-----------------------------------------
type_unknown
-----------------------------------------
شرط باهنر برای رفع حصر
-----------------------------------------

                    گروه سیاست: «محمدرضا باهنر»، دبیر کل جبهه پیروان خط امام و رهبری بالاخره کانالی پیدا کرد که پیامش را به «میرحسین موسوی» در حصر برساند. او بدون اشاره به اینکه چگونه و از طریق چه کانالی با او در ارتباط است، گفته: «برای آقای مهندس موسوی پیغام فرستادم که اعلام کند در صورتی که آزاد شود تا سال ها فعالیت سیاسی انجام نخواهد داد؛ اما گویا وی نپذیرفت... یک موقع آقایان می گویند ما می خواهیم زندگی مان را بکنیم و کاری هم نداریم؛ اما یک موقع هم هست که می خواهند بیایند بیرون هجمه راه بیندازند! معلوم است که در این مورد نظام اجازه چنین کاری را به آنها نمی دهد». «باهنر» مرداد سال گذشته به «شرق» گفته بود: «درباره آقای مهندس موسوی، من نمی خواهم از تعبیر های خاص استفاده کنم. من با مهندس موسوی از زمان دولت دومشان مشکل داشتم...اگر هم دستتان به ایشان رسید، این را بگویید و سوال کنید». پاسخ خبرنگاران «شرق» به این سوال او این بود که «آیا فکر می کنید دست ما به ایشان می رسد؟». او بدون اینکه پاسخی به این گمانه زنی خود بدهد در ادامه گفته بود: «من از مجلس دوم با ایشان در دو طیف سیاسی مختلف بودم، همان چند ماه اول مجلس، مهندس موسوی فهمید من ایشان را قبول ندارم و من هم همین طور».«محمدرضا باهنر» که تاکنون اظهار نظرهای متفاوتی درباره ماجرای حصر و میرحسین موسوی داشته، دیروز به ایلنا گفته است: «بهترین وضعیتی که می تواند ادامه پیدا کند همان حصر است. اگر قرار باشد دادگاهی برای این افراد برگزار شود، حکم اجرائی درمورد آنها خیلی سخت است و نتیجه رای این دادگاه، هم به ضرر اصلاح طلبان و هم به ضرر خود این افراد خواهد بود». دبیر کل جبهه پیروان خط امام و رهبری در پاسخ به اینکه آیا تاکنون پیگیری درمورد مسئله حصر انجام داده اید؟ گفت: «ممکن است پرسیده شود حالاکه این عده محاکمه نشدند چرا آزاد نمی شوند در پاسخ باید گفت در دنیا کسی را پیدا نمی کنیم که علیه یک نظامی اقدام بکند و آزاد باشد. یک زمانی کسی علیه حزب ما حرف می زند و این طبیعی است؛ اما گاهی هم کسی اپوزیسیون نظام می شود، اپوزیسیون نظام در هیچ جای دنیا اجازه تلاش و فعالیت ندارد، مثل این است که به کسی بگوییم تو اجازه انقلاب داری». او فروردین 92 هم در یک نشست خبری درباره از حصر خارج شدن موسوی و کروبی پیش از انتخابات ریاست جمهوری گفته بود: «این امر به رفتار خودشان بستگی دارد، خود این افراد باید بیایند و بگویند که ضدنظام حرف نمی زنیم». او در پاسخ به این سوال که شما نیز شرط توبه را مطرح می کنید، افزود: «باید رفتار این دو در چارچوب قوانین کشور باشد». باهنر در پاسخ سوال دیگری مبنی اینکه آیا حصر خانگی در چارچوب قانون است، گفت: «بله، اگر این افراد محاکمه شوند که وضعشان خیلی بدتر است». «باهنر» همان فردی است که پیش از انتخابات 88 همان نامه محرمانه معروف را نوشت؛ خیلی ها گفتند باهنر در آن نامه از پیروزی موسوی در انتخابات خبر داده است؛ خودش دراین باره به فارس گفته است: «بنده قبل از انتخابات به مقام معظم رهبری نامه شخصی و محرمانه ای نوشتم و حرف شما را تایید می کنم؛ اما هنوز هم فکر می کنم در نگارش آن نامه به رهبر انقلاب به وظیفه خودم عمل کردم. من ننوشتم که حتما مهندس موسوی پیروز می شود، بلکه احتمال پیروزی آقای موسوی را مطرح کردم. در آن نامه به رهبری از احتمال تکرار دوم خرداد نوشتم، این جزء وظایف شرعی بنده بود. این نامه را به شخص مقام معظم رهبری تقدیم کردم؛ اما متن و لحن نامه نه تنها بوی حمایت از موسوی را نمی داد، بلکه یادآوری و تذکری بود که برخلاف میل اصولگرایان اگر موسوی پیروز شد، چه کنیم». او همین طور گفته بود: «چند روز بیشتر از آغاز تبلیغات نامزدهای ریاست جمهوری نگذشته بود که بنده به آقای علی اصغر زارعی گفتم هوشیار باشید کروبی و موسوی جلو می روند. شما باید در مقابل آنها تدابیری اتخاذ کنید تا رای احمدی نژاد بالابکشد که رای احمدی نژاد بعد در نظر مردم بالاکشید». باهنر طبق گفته خودش به موسوی رای نداده است؛ اما این به معنای رای دادنش به احمدی نژاد هم نبوده، خودش به فارس گفته به محسن رضایی رای داده است. متهم به ساکت فتنه«باهنر» از جمله اصولگرایانی است که در همان ماه های بعد از خرداد 88 از سوی تندروها به «ساکت فتنه» مشهور شد. گفته است: «آنها می گویند بنده هم باید مثل آنها از همان روز اول شعار مرگ بر موسوی سر می دادم و از طرفی هم درود بر مخالفان موسوی می گفتیم؛ اما بنده با این نظر موافق نبودم. معتقد بودم تا زمانی که ناامید نشده ایم باید از موسوی برای پیوستن به ملت دعوت می کردیم. ممکن است برخی ها بگویند آقا چگونه فتنه را مدیریت کرد که در جواب باید گفت وظیفه آقا یک چیز است و وظیفه ما یک چیز دیگر. شما ببینید یک ماه بعد از انتخابات چقدر از شخصیت های مهم کشور با آقای موسوی دیدار کردند و در این دیدارها چه به آقای موسوی گفتند. من هم به دیدار آقای موسوی رفتم، نمی توانستم بگویم آقای موسوی تو خائن، منافق و ضدانقلاب هستی؛ اما بیا به جبهه انقلاب برگرد. به طور طبیعی به ایشان گفتم شما نخست وزیر امام بودید، سرمایه اجتماعی دارید و از سوی شورای نگهبان تایید شده اید، باید با انقلاب رفتار متناسب داشته باشید و از خر شیطان پیاده شوید...؛ من در جلسه ام با آقای موسوی 10 تعریف از ایشان ارائه کردم. نه اینکه فقط من این طور باشم، هرکس پیش آقای موسوی می رفت همین گونه بود؛ اما اینکه برخی ها امروز بیایند تعاریف آن روزهای من را پیدا کنند و بگویند نظر باهنر درباره موسوی این است، منصفانه نیست. آقایان به کسانی که بعد از انتخابات تلاش می کردند دست موسوی را بگیرند و به آغوش انقلاب بازگردانند می گویند ساکت فتنه».بهمن ماه 90 نیز گفته بود: «برخی از دوستان می گفتند؛ موسوی و کروبی را فورا باید اعدام کنیم، که من به آنها گفتم، اینکه این دو نفر را در میدان قیام اعدام کنیم مشکل حل نخواهد شد و بنده همین الان هم می گویم که این روش را قبول نداشتم چراکه این گونه نمی شود مملکت را اداره کرد. همه ما می فهمیدیم و می دانستیم که برای محدودیت خانگی آقای موسوی و کروبی آخرین نفری که راضی شد، حضرت آقا بود. قوه قضائیه شش ماه زودتر می خواست این دو نفر را محدود کند، اما آقا موافق نبود. متاسفانه برخی دوستان تندروی ما می گفتند برای حصرکردن موسوی و کروبی باید فشار بیاوریم که آقا راضی شود اما گفتیم که فشار به رهبری خط قرمز ماست». او همچنین گفت: «به نظر من کسانی که می گویند ما چهار، پنج ماه قبل از انتخابات می دانستیم موسوی خائن است، دعوای اصلی اش با شورای نگهبان است...در انتخابات 88، مقام معظم رهبری، شورای نگهبان و مجموعه نظام مخالفتی با کاندیداتوری موسوی نداشتند و حتی شورای نگهبان صلاحیت آقای موسوی را تایید کرد. یعنی اینکه شورای نگهبان تایید کرد که آقای موسوی رجل مذهبی سیاسی، مدیر و مدبر است». او گویا فقط متهم به ساکت فتنه نشده است بلکه در ماجرای ممنوع التصویرشدن رئیس دولت اصلاحات هم نقطه نظراتش با انتقاد هم جناحی هایش روبه رو شده است. تیرماه 94 به «اعتماد» گفته بود: «من دراین باره... با دوستان تند خودم هم بحث کردم. من رئیس دولت اصلاحات را... آقای هاشمی را جزو سران فتنه نمی دانم... الان نمی خواهیم این بحث دوباره از قول من باز شود». باهنر و نخست وزیر«باهنر» که بیشترین عمر خود را بعد از انقلاب، در مجالس قانون گذاری گذرانده است، درباره رابطه خود با آخرین نخست وزیر گفته است: «در مجلس دوم، بنده بیشترین درگیری ها را با مهندس موسوی داشتم. اصلانطقی که بنده در روز تحلیف آیت الله خامنه ای کردم مشهور است. لذا بنده از ابتدای انقلاب آقای موسوی را می شناختم و به نسبت به ایشان خطراتی را نیز احساس می کردم. و منهای تمام اتفاقاتی که بعد از انتخابات به وجود آمد، اصولاایشان را صالح برای اداره کشور نمی دانستم». او یک خاطره به قول خودش خیلی قدیمی هم از میرحسین موسوی دارد که در گفت وگو با عصر ایران مطرح کرده است: «روزی که آقای مهندس موسوی قرار بود برای بار دوم در مجلس رای بیاورد و نخست وزیر شود، در مجلس دوم بود. ما تصمیم گرفتیم به ایشان رای ندهیم، نظر حضرت امام این بود که رای بدهیم. شب قبل روزی که رای اعتماد بود (که آن زمان رای تمایل می گفتند) آقای منتظری که خدا انشالله رحمتشان کند و خدا از سر تقصیرات همه ما بگذرد، آن موقع قائم مقام رهبری بودند، باخبر شدند و ما را احضار کردند. ما سه نفر بودیم که از تهران به قم رفتیم. من و آقای بادامچیان و نفر سوم یادم نیست. آقای منتظری خیلی صریح گفت فردا می خواهید چه کنید، من خودم آقای موسوی را قبول ندارم اما چون آقا گفته (به حضرت امام آقا می گفت) باید مهندس موسوی را انتخاب کنید. ما گفتیم حرفی نداریم. اما من یک سوال دارم. شما می خواهید آقای مهندس موسوی با 270 رای نخست وزیر شود یا می خواهید نخست وزیر شود؟ گفت 270 رای می خواهد چه کار؟ نخست وزیر شود. گفتم بنابراین من به او رای نمی دهم به شما می گویم ایشان بین 160 تا 170 رای می آورد. اگر یک مقدار آدم هوش داشته باشد تحلیل می کند. مهندس موسوی با 167 رای نخست وزیر شد. با آنکه مجلس دوم اولین تجربه من بود و من 30ساله بودم، با یک مقدار هوش می شود تشخیص داد». او در ادامه گفته است: «رای آوردن مهندس موسوی واجب کفایی بود. یعنی تشخیص ما این بود. واجب عینی نبود. چون اگر واجب عینی می شد، برای انقلاب خیلی بد می شد، چون یکباره در دنیا مطرح می شد که 270 نفر در مجلس به مهندس موسوی رای دادند. این برای دموکراسی بد بود. ما همین استدلال را برای آقای منتظری آوردیم. الان هم فرض می کنیم حضرت آقا دوست داشته باشند یک لایحه در مجلس تصویب شود، اگر من مطمئن باشم که تصویب می شود، رای خودم مهم نیست. اما اگر شک کنم که با یک رای من ممکن است رای بیاورد یا نیاورد، باید رای بدهم». شهریور94 هم در گفت وگو با ایلنا از پیش بینی خود درباره رای آوری میرحسین در سال 92، آن هم براساس مکالمه ای که بین او و میرحسین درگرفته بود خبر داد: «سال 88 ٬ پنج روز بعد از انتخابات، پیش موسوی رفتم حرف هایی که به او زدم در حد دو یا سه جمله بود. در گذشته هم مخالف دولت موسوی بودم، به او گفتم مهندس 20 سال است در سیاست نبودی. یک سال است که آمدی و 13 میلیون به شما رای دادند. این 13 میلیون خیلی باید غنیمت باشد. به او گفتم با این 13 میلیون کار کن قطعا در دوره آینده رئیس جمهور خواهی بود. بعد گفتم هر دولتی نیاز به اپوزیسیون دارد. شما هم اپوزیسیون این دولت شوید اما نظام اپوزیسیون نمی خواهد. اساسا هیچ نظامی اپوزیسیون خود را تحمل نمی کند. به او گفتم اگر اپوزیسیون نظام باشی خیلی خوش شانس باشی، نهضت آزادی می شوی. موسوی عصبانی بود می گفت ستادهای او را گرفتند و تعطیل کردند. به او گفتم اگر اپوزیسیون نظام شوی، خودت را هم می گیرند اما اگر اپوزیسیون دولت بشوی قطعا من در حزب شما نمی آیم و رقیب من خواهید بود. اما من از تریبون های مختلف حتی در صداوسیما دفاع خواهم کرد».
                