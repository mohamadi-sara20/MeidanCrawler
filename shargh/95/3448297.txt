سه‌شنبه ۲۷ مهر ۱۳۹۵
-----------------------------------------
حرف اول
-----------------------------------------
قصه پرغصه پسته ایرانی
-----------------------------------------

                    پسته محصول بومی کشور ایران است که به همین نام در دیگر کشورها شناخته می شود. تا پیروزی انقلاب، کشور ما عمده ترین تولید کننده پسته در جهان بود و کشور آمریکا هم بزرگ ترین وارد کننده پسته ایران به قیمت مناسب به شمار می رفت. پسته تولیدی ایران و عرضه گسترده به بازار آمریکا انگیزه ای برای کشاورزان آمریکایی باقی نمی گذاشت که در این رشته فعالیت کنند. پسته خوش طعم و مرغوب و ارزان ایران هرساله وارد بازار آمریکا می شد و سرانه مصرف پسته در آمریکا برابر آمار با دیگر کشورها مقایسه شدنی نبود. اما این همه، مانع نمی شد که در آمریکا هم انگیزه تولید پسته وجود نداشته باشد؛ ظاهرا اولین بار یکی از کارشناسان کشاورزی همراه هیات اصل 4 ترومن که بعد از جنگ جهانی دوم در ایران فعالیت می کرد، به پسته علاقه مند شد و درصدد برآمد این محصول را در آمریکا گسترش دهد.برابر آمار اتحادیه تولید کنندگان پسته کالیفرنیا مجموعه باغات پسته قبل از انقلاب اسلامی ایران در آمریکا درخورتوجه نبود اما در دهه 1980 میلادی نگاه ویژه ای را به احداث باغات پسته مشاهده می کنیم. آب فراوان، خاک حاصلخیز و هوای مناسب ایالت کالیفرنیا بر سرعت احداث باغات پسته افزود و چون دانشگاه «دیویس» لس آنجلس مدت ها قبل از انقلاب، به صورت علمی روی پسته فعالیت کرده بود و گونه ای تلفیقی از پسته وحشی و پسته اهلی را به عنوان پایه انتخاب کردند -گونه ای که سرعت رشد آن با پسته ایران مقایسه کردنی نبود- همین موضوع باعث شد مدت زمان بهره وری پسته در آمریکا به نسبت ایران کوتاه شود. به بیان دیگر اگر سرمایه گذاری احداث باغ پسته در ایران به زمان هفت ساله و بیشتر برای ثمردهی نیاز داشت، با کار ترویجی که در دانشگاه های آمریکا صورت گرفته بود، این زمان به چهارسال کاهش یافت و همین موضوع سرمایه گذاری روی پسته را اقتصادی کرد. پس از آن به سرعت دره های حاصلخیز کالیفرنیا پذیرای کشت پسته شد. در بازه زمانی چهارساله کشاورزان کالیفرنیایی توانستند بخش عمده نیاز بازار پسته آمریکا را برآورده و سرمایه گذاری در بخش پسته را سودآور کنند؛ بهره کم وام بانکی، آب فراوان از سرشاخه های سد هوور، بازار تشنه پسته همه و همه دست به دست هم داد و در کمتر از 10 سال، تولید پسته آمریکا به مرحله ای رسید که علاوه بر تامین نیاز داخلی بازار آمریکا، صادرات این محصول به خارج از مرزهای آمریکا در دستور کار قرار گرفت. وقوع جنگ تحمیلی در ایران و جبهه بندی دشمنان انقلاب علیه ایران در اروپا این فرصت را به کشاورزان آمریکایی داد تا بازار اروپا را وادار کنند سخت گیری بیشتری نسبت به پسته ایران اعمال کنند.از طرفی نظارت نکردن دولت در ایران بر نحوه صادرات پسته این فرصت طلایی را به باغ داران آمریکایی داد تا مسئله بهداشت را درباره پسته ایران بهانه قرار دهند و با تاسف عملکرد غلط چند تاجر بی مسئولیت باعث شد به بهانه وجود قارچ افلاتوکسین -که وجود آن در خشکبار امری طبیعی است و باید کنترل شود تا میزان آن از حد مجاز تجاوز نکند - پسته ایران را غیربهداشتی و دارای قارچ افلاتوکسین به بازار اروپا معرفی کنند. امروز پسته ایران در عرصه رقابت بین المللی خصوصا در رقابت با آمریکا بدون پشتوانه است. علاوه بر تحریم دولت آمریکا به بهانه پرداخت یارانه دولتی به تولید کنندگان پسته در ایران، تعرفه ای 300درصدی برای پسته وارداتی ایران اعمال شده است. اتحادیه تولید کنندگان پسته کالیفرنیا مدعی شد در دنیای رقابت قادر نیست با تولید کننده ایرانی به لحاظ اینکه از یارانه دولتی استفاده می کند، رقابت کند. این ادعا شاید در دهه 70 تا اندازه ای پذیرفتنی بود. از زمان حذف یارانه در ایران که قرار بود ما به التفاوت درآمد حاصل از حذف یارانه ها بخشی به صورت نقدی مستقیما به مردم و بخش دیگر آن به منظور حمایت از تولید کننده در اختیار آنان قرار گیرد؛ بخش اول یعنی حذف یارانه ها کاملااجرائی شد و بخش دوم یعنی تزریق درآمد حاصل از حذف یارانه ها به بخش صنعت و کشاورزی و دیگر بخش ها حداقل در بخش کشاورزی عملیاتی نشد. اگر روزگاری باغ دار ایرانی از سوخت یارانه ای استفاده می کرد و مثلاگازوئیل را لیتری 160 ریال و هر مقدار که نیاز داشت تامین می کرد، امروزه با گازوئیل هزارو 650 ریالی روبه روست که با تاسف با بوروکراسی حاکم بر دوایر مربوطه امکان ندارد باغ دار بتواند گازوئیل سهمیه ای به میزان نیاز و مصرف ماشین آلات مزرعه خود تامین کند و مجبور است نیاز اولیه مزرعه خود را به گازوئیل از بازار آزاد و آن هم به قیمت سه هزارو 500 ریال تهیه کند.برق مصرفی با افزایش افسانه ای، کمر کشاورزی را شکسته است. اگر قبل از حذف یارانه ها فیش مصرفی برق کشاورزی که دوماهه صادر می شد، کمتر از صد هزار تومان بود، امروزه فیش برق مصرفی یک ماهه و با اعداد نجومی بالای دو میلیون تومان صادر می شود.متاسفانه در بخش ماشین آلات کشاورزی با تولیداتی روبه رو هستیم که لیسانس قبل از انقلاب را دارند و همان خط تولید ادامه دارد، با این تفاوت که قیمت ها در واقع افسانه ای شده اند. اگر روزگاری نه چندان دور با حدود سه میلیون تومان می شد تراکتوری ساخت داخل را خریداری کرد، امروزه چهار حلقه لاستیک همان تراکتور ساخت 20،30 سال قبل، از این مبلغ بیشتر است. ماشین آلات مزارع و باغات ایران اکثرا فرسوده هستند و با توجه به هزینه بالای نگهداری و مصرف سوخت بالاتوجیه اقتصادی ندارند. حمل ونقل قصه پرغصه ای است که بیشترین هزینه را بر عرضه محصولات کشاورزی به بازار به خود اختصاص داده است.کامیونت هایی که برای حمل محصولات استفاده می شوند، متعلق به نسل قبل از انقلاب هستند. ایران که در صنعت اتومبیل سازی خود را صاحب تکنولوژی می داند -اما ما هنوز به تولید ماشین ملی به عنوان آرزو نگاه می کنیم- نتوانسته در حد همین ماشین های سواری تولید داخل، وانتی تولید کند که جواب گوی حمل ونقل بخش کشاورزی باشد.صیفی جات جنوب کرمان که در مناسب ترین فصل سال وارد بازار می شوند، کمترین بهره را برای تولید کننده ندارند، زیرا هزینه حمل ونقل با توجه به محدودیت هایی که در این عرصه وجود دارد، عمده قیمت محصول را به خود اختصاص می دهد و کشاورز از قیمت بالای محصولات در بازار مصرف سهمی نمی برد. قصه پرغصه تولید محصولات کشاورزی در ایران پرآب چشم تر از آن است که در یک نوشته بگنجد.در این آشفته بازار که عوامل مختلف به وجود آورده اند، پسته از مظلومیت مضاعفی رنج می برد که آینده تولید کنندگان پسته سرگردان تر از امروز است؛ صنعتی که بیش از دو میلیارد دلار ارزآوری دارد؛ صنعتی که بیش از 500 هزار هکتار باغ را در رزومه خود دارد که حداقل در کشور خشک ایران کاربرد جنگل های خدادادی را دارد. باید مسئولان، دست اندرکاران، سیاسیون، اقتصادیون خلاصه همه وهمه به عنوان عضوی کوچک از خانواده قدیمی و پراولاد پسته که چندین استان کشور را زیرمجموعه خود دارد و هرساله با تولیدی بیش از دو میلیارد دلار ارز می تواند به کمک اقتصاد بدون نفت بیاید، هشدار داده شود مانند فرزندان نااهل ثروت پدری را در معرض نابودی قرار ندهند. پسته، بیمار روبه موتی است که عملکرد مسئولان او را در بستر مرگ نشانده است. آیا می دانید قبل از آنکه در اسفندماه سال 1391 معاون اول دولت احمدی نژاد، ناباورانه تصمیم به ممنوعیت صادرات پسته گرفت، باعث جشن پسته کاران آمریکایی شد. پسته در بازار جهانی هر کیلو 12/5 دلار قیمت گذاری می شد و امروزه بعد از پنج سال از آن تصمیم نابخردانه که نفرین هزاران تولید کننده پسته را پشت سر تصمیم سازان آن دارد، کمتر از هشت دلار قیمت گذاری می شود. حال اینکه هزینه های تولید در این پنج سال به ویژه در بخش سوخت و حمل ونقل ده ها برابر شده است. ختم کلام اینکه وزیر محترم کشاورزی خود پسته کار است و اتفاقا پسته کاری نمونه، زخم وارده بر پیکر باغ داران پسته را باید ببیند؛ زخمی که امثال من با گوشت و پوست و استخوان خود حس کرده ایم. برای خدا هم که شده به داد پسته ایران برسید.
                