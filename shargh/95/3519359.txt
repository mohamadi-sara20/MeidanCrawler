یک‌شنبه ۱ اسفند ۱۳۹۵
-----------------------------------------
type_unknown
-----------------------------------------
آخرین ملاقات، آخرین گفت وگو
-----------------------------------------

                    شرق: «...پاسدار ما نیز در حیاط بود کنار حوض. غروب بود و هوا تاریک شده بود. پاسدار از پشت شیشه می بیند که آقای هاشمی با یک نفر دیگر گلاویز شده اند. من در را که باز کردم و این صحنه را دیدم. رفتم داخل. آن مرد چند بار به صورت آقای هاشمی زده بود و صورت او سیاه شده بود. بعد نفر دوم منافقین با اسلحه وارد اتاق شد. اول فکر کردم که یکی از پاسدارها برای کمک آمده. اما دیدم نه، این آدم غریبه است. پریدم جلو. آقای هاشمی را پرت کردم روی زمین. یادم آمد که منافقین به سر آقای مطهری شلیک کرده بودند. خودم را انداختم روی آقای هاشمی و دست هایم را دور سر او گرفتم. این پدرسوخته نیز هیچ ابا نکرد. دستش را زیر دست من آورد و دو تا تیر پشت سر هم خالی کرد. یک تیر هم زد به دیوار اتاق و دررفت...» این بخشی از یادمانده های دختر حجت الاسلام سیدمحمد صادق مرعشی و نتیجه آیت الله العظمی سیدمحمدکاظم طباطبایی یزدی صاحب کتاب عروه الوثقی است از شب چهارم خرداد 1358. روزی که اکبر هاشمی رفسنجانی ترور شد. عفت مرعشی در سال 1337 با مهریه «مقداری باغ پسته» به همراه «آب» با علی اکبر هاشمی رفسنجانی ازدواج کرد و تا واپسین دم، در کنار و همراه او ماند. اکنون که 40 روز از درگذشت آیت الله هاشمی گذشته، فرصتی کوتاه دست داد که با او که قریب شش دهه در تمامی فراز و فرودهای آیت الله هم قدم او بود، به گفت وگو بنشینیم. خبر درگذشت آقای هاشمی چگونه به شما رسید؟من عصر روز یکشنبه تنها در منزل بودم، محسن ناگهانی به خانه آمد و گفت حال پدرش خوب نیست و او را به بیمارستان برده اند، کم کم بقیه بچه ها هم آمدند و یاسر خبر فوت آقای هاشمی را به من داد که شوکه شدم. در نبودن آقای هاشمی این روزها را چگونه سپری می کنید؟خیلی برایم سخت است، خیلی. شاید اگر این همه لطف و هم دردی مردم، آن تشییع جنازه بی نظیر و همراهی مردم نبود نمی توانستم این داغ را تحمل کنم و قد خمیده ام خمیده تر می شد؛ اما با دیدن هم دردی و همراهی مردم داغ جگرم تسکین پیدا می کند.وقتی تنها می شوم همه غم های عالم به سراغم می آیند؛ اما باز وقتی به خاطر می آورم که آقای هاشمی آرام کنار امام خوابیده است، تسلی پیدا می کنم. در هر صورت، نمی توانم جالی خالی اش را در منزل ببینم. آیا هیچ گاه فکر می کردید زندگی را بدون ایشان ادامه دهید؟اصلا. حتی یک بار هم به ذهنم نمی رسید که من زنده باشم و آقای هاشمی نباشد، با این مریضی هایی که داشتم و از غصه مهدی امسال ماه رمضان تا پای مرگ رفتم و با تلاش فرزندان و جراحی دکتر سروش به زندگی برگشتم. همیشه فکر می کردم قبل از آقای هاشمی خواهم رفت و هنوز هم هرچه فکر می کنم نمی فهمم حکمت این کار خدا که من باشم و آقای هاشمی برود در چه بوده است. البته می دانم که آقای هاشمی چه زجری می کشید و چه داغی در سینه اش بود. وقتی همه ما به ایشان گلایه و شکایت می کردیم، آقای هاشمی فقط سکوت می کرد و ما را آرام می کرد؛ اما خود او بیشتر از همه فشارها را متحمل می شد و در خودش می ریخت؛ فشار 20 سال تهمت و دروغ و تخریب برای یک فرد چقدر دشوار است، به خصوص اینکه برخی از هم رزمان و دوستان را هم در ردیف تهمت زننده ها ببینی، برای من خیلی سخت بود، حتما برای آقای هاشمی خیلی سخت تر بوده و حالااو راحت شده است و آرام خوابیده....  آشنایی شما با آقای هاشمی چگونه بود که منجر به ازدواج شد؟من در خاطراتم که بخش مربوط به قبل از انقلاب آن با نام «پابه پای سرو» منتشر شده است به صورت مفصل توضیح داده ام که علاقه مندان می توانند به آن کتاب مراجعه و مطالعه کنند. کدام یک از ویژگی های آقای هاشمی برای شما جذاب بود؟مشکل است از یک ویژگی نام ببرم، چراکه ایشان اخلاق عجیب و منحصربه فردی داشت که اگر از نزدیک نمی دیدید باورکردنی نبود یک انسان می تواند این گونه زندگی کند؛ اما دو خصوصیت ایشان که برای ما به عنوان خانواده ایشان هم همیشه مثال زدنی بود، یکی سعه صدر و جوانمردی ایشان با همه حتی با مخالفانش بود. آقای هاشمی راضی نمی شد حتی درباره کسانی که علیه اش بدترین حرف ها را می زدند، بدگویی بشنود و ناراحت می شد و تذکر می داد.دومی هم ساده زیستی و قناعت ایشان بود؛ برخلاف همه دروغ ها و تهمت هایی که درباره زندگی اشرافی ایشان می گفتند، آقای هاشمی بسیار ساده زیست بود، در اوج مسئولیت های مهم در زمان امام و ریاست جمهوری وقتی به منزل می آمد، چایی درست می کرد، اگر غذا آمده نبود و من نبودم یا بیمار بودم، غذایی ساده فراهم می کرد. ما در منزل خدمتکاری نداشتیم. ایشان کارهایی که شاید خیلی از مردهای معمولی هم انجام نمی دادند بدون هیچ ناراحتی و گلایه ای انجام می داد. وقتی ایشان رئیس جمهور شده بود، خودش قبا و لباسش را در صورت پاره شدن می دوخت؛ اما در عین ساده زیستی و قناعت از زهدفروشی و ریا متنفر بود و معتقد بود باید با مردم صادق بود و هرچه را بود در خاطراتش می نوشت. آخرین مکالمه و دیدار شما چگونه بود؟ چه حرفی بین شما ردو بدل شد؟صبح روز یکشنبه و سر صبحانه برای بار آخر با ایشان حرف زدم، خیلی بشاش و سرحال بود. درباره وضع مهدی به ایشان گلایه کردم، چون همه دغدغه من وضعیت مهدی بود که مظلومانه در زندان بود؛ آقای هاشمی گفت اخبار خوبی ممکن است برسد و اعاده دادرسی و مطالبی که قضات نوشته اند مثبت است. گفت اگر طبق این نظرات عمل شود، امکان آزادی مهدی فراهم می شود و بعد بلند شد و با من خداحافظی کرد و رفت. این مدت همیشه صحنه آخر در ذهنم می آید. آیا فکر می کردید جمعیتی عظیم در مراسم تشییع ایشان شرکت کنند؟البته با توجه به علاقه اقشار مختلف مردم به ایشان، انتظار داشتیم جمعیت زیادی در تشییع و تدفین ایشان شرکت کنند؛ اما نه به این اندازه. پارسال در انتخابات خبرگان تهران ایشان دو و نیم میلیون رای آورد و امسال هم این جمعیت بی نظیر برای بدرقه اش آمدند. من اعتقاد دارم دل های مردم دست خداست و چون آقای هاشمی دلش با خدا بود، خدا دل های مردم را به او متوجه کرد، وگرنه با این همه تهمت و دروغی که به آقای هاشمی بستند، اگر خدا اراده نکرده بود، نمی شد این جمعیت بی نظیر برای ایشان بیایند. چه انتظاری از مردم ایران و دوستداران آقای هاشمی دارید؟این را بگویم که آقای هاشمی هیچ انتظاری از مردم نداشت، از زمان مبارزه و پیروزی انقلاب و دوره جنگ و بعد آن همیشه می گفت مردم کارشان را کردند و حالااین وظیفه ما و مسئولان است که برای مردم کار کنیم و به خاطر همین شب و روز به فکر مردم و حل مشکلات مردم بود. برای همین هم مردم او را دوست داشتند.من فکر می کنم مردم خودشان بهتر می دانند؛ جوان های ما امروز تحصیل کرده اند و مردم دیگر متکی به حرف های رسمی نیستند، آگاه هستند و می دانند هدف هاشمی چه بود و راهش را ادامه می دهند. آقای هاشمی می خواست آرزوهایش برای مردم و کشور عملی شود، الان هم هرکسی به آقای هاشمی علاقه دارد، راه و هدف آقای هاشمی را دنبال کند.
                