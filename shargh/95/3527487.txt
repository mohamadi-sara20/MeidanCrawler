دو‌شنبه ۱۶ اسفند ۱۳۹۵
-----------------------------------------
حرف اول
-----------------------------------------
کارگردان فراملیتی و بدون مرز
-----------------------------------------

                    در دورانی به سر می بریم که درخشش فرزندان سرزمین مان در حوزه های علم، هنر، ورزش، سینما و دیگر حوزه های حیات و زیست انسانی، چیزی بیش از موفقیت یا کسب یک جایزه به نظر می رسد. کسب دومین جایزه اسکار از سوی آقای فرهادی بیانگر این واقعیت است که مردم سرزمین های دور و نزدیک، به زبان خود و زبانی متفاوت از با زبان سیاست مداران شان با یکدیگر گفت وگو و ارتباط برقرار می کنند. بیانیه مشترک فرهادی با پنج کارگردان کاندیدای جایزه اسکار برای بهترین فیلم غیرانگلیسی، بیانگر این واقعیت است که این مرزهای جغرافیایی مصنوع دست سیاست مداران هستند که در برابر اندیشه ها و کنش های فرامرزی انسان ها کم می آورند. آنها در بیانیه مشترک خود با تقبیح مرز پرستی های کور، با تاکید و تمرکز بر شان انسان، جایزه اسکار را به تمام مردم، هنرمندان، کنشگران و روزنامه نگارانی اهدا کرده اند که ماورای مرزهای جغرافیایی، برای حفظ ارزش های انسانی، وحدت و درک متقابل تلاش می کنند. آنها تفکیک و به حاشیه راندن های قومی، نژادی، جنسیتی و مذهبی به بهانه ترس و دفاع از مرزها را دلیل نابودی فرصت های رشد انسان ها در پرتو پذیرش تنوع فرهنگ ها و مانع غنی شدن نظام اندیشه انسان با چیزی که به ظاهر خارجی می نماید، می دانند.آنها به صراحت اعلام می کنند: ما معتقدیم چیزی به نام بهترین کشور، جنسیت، مذهب و رنگ پوست وجود ندارد. وحدت ملت ها و آزادی، حق مردم جهان است؛ چیزی نیست که آن را تقاضا کنید و به سادگی برای همه وجود دارد. فرهادی این حق را پاس می دارد و در کنار میلیاردها جمعیتی می ایستد که به بهانه تروریست بودن و به مخاطره افکندن خاطر مردمان خوشبخت تحت سلطه نظام سرمایه و سود، به حاشیه رانده شده اند. چنان که فرهادی سال هاست در فیلم هایش جانب زنان را گرفته است که قربانیان اصلی و اولیه گفتمان غالب مردانه ای هستند که از فرط تمامیت خواهی به خودخوری دچار شده اند. در فیلم های فرهادی زنان با وجود آنکه در جامعه حضور پررنگی دارند؛ اما در اصل تحت انقیاد قدرت مردانه ای هستند که به طور تاریخی، کنش ها و تصمیمات آنها را تحت کنترل و انقیاد خود در می آورد. زنان فیلم های فرهادی بین دوراهی انتخاب خود انسانی شان و خود اجتماعی شان سرگردان و آواره اند. در فیلم های فرهادی تن زنان در مقام مادر، دختر و همسر، جایگاه و جولانگاه آشوب ها، اضطراب ها، تحقیر ها و... است که بر آنها تحمیل شود؛ چنان که تن سیاه پوستان، مسلمانان، فلسطینی ها و یمنی ها جولانگاه آشوب ها، اضطراب ها، تحقیر ها و تجاوزات قدرت جهانی سود و سرمایه واقع شده است. امروز حتی قدرت های سرمایه دار مبانی قدرت سرمایه را در فراملیتی بودن آن تعریف می کنند. فرهادی و کارگردانان فراملیت و بدون مرز، بر آن شده اند تا با دعوت به وحدت و اتحاد فرامیهنی، بدن های زنان و مردان آواره فلسطینی، سوری، افغانی و عراقی را که به جرم فلسطینی یا عراقی، سوری و افغانی بودن، سرکوب می شوند، متحد و قدرت بی قدرتان را که در اتحاد و وحدت آنان نهفته است، برابر چشم آنان آشکار کنند. یقینا هر ملتی از طریق تاریخ، فرهنگ و زبان مشترک، بدن و پیکر واحدی برای خود می سازد؛ اما انسان بودن مقدم بر مرزها، ملیت و پیشتاز شکل گیری آن است. در فیلم های فرهادی که جهان به احترام آنها برخاسته، از زن به مثابه موجودی محروم از قدرت و به حاشیه رانده شده، دفاع شده است. این همان چیز شگفت آوری است که به سادگی در فیلم های فرهادی نشان داده می شود. آوارگی، سرگردانی، اضطراب، تحقیر نظام زور و سرمایه که در فیلم فرهادی با آوارگی و بی پناهی زنان و تحقیر شده در برابر قدرت مسلط مردانه همذات پنداری می کند. منشا طبقه بندی و کنترل زیست انسانی از سوی دولت ها از طریق تفکیک آدم ها، ترس است. ترسی که جناب فرهادی و دیگر کارگردانان فراملیت و بدون مرز جهان در بیانیه شان جهانیان را متوجه آن کرده اند. ترس های زنان و آوارگان اما از جنس ترس تدافعی و مقولات دیگر است.
                