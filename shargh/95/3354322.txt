یک‌شنبه ۱۹ اردیبهشت ۱۳۹۵
-----------------------------------------
type_unknown
-----------------------------------------
تولدی دیگر
-----------------------------------------

                    شرق: دیروز روز تعیین سرنوشت اصولگرایانی بود که در مجالس هشتم و نهم پرچم میانه روی برافراشتند و با فهرست «امید» به مجلس آمدند و در لحظه تصمیم گیری به جمع اصولگرایانی پیوستند که تا پیش از انتخابات نمی توانستند با آنها بر سر یک لیست واحد در انتخابات به توافق برسند. اما این روزها موضوع حفظ کرسی ریاست برای میانه روهای جریان اصولگرایی آن قدر اهمیت دارد که همه امکانات را برای آن بسیج کنند و در چنین شرایطی برگزاری همایش منتخبان مجلس دهم به میزبانی «رئیس مجلس نهم» معنایی دیگر داشت و حاشیه هایی پررنگ تر از متن. ساعت 8:30 صبح بود که هم زمان با ورود منتخبان جدید به صحن مجلس قدیم، اجازه حضور خبرنگاران در صحن نیز داده شد. عارف و لاریجانی در صندلی های اولین ردیف و روبه روی جایگاه نطق کنار یکدیگر نشسته بودند و نمایندگان بعد از ورود برای سلام و احوالپرسی در صف دیدار نفر اول تهران و نفر دوم قم می ایستادند. دقایقی بعد همه در صندلی های خود نشسته بودند و ردیف اول صندلی ها در اختیار تیم اصولگرایانی بود که تدارک راه اندازی فراکسیون اصولگرایان را برعهده داشتند؛ حاج بابایی، نقوی حسینی، امیرآبادی فراهانی و حجت الاسلام سالک مهم ترین این چهره ها بودند و در کنار آنها کوهکن نیز نشسته بود تا عارف را حلقه ای از اصولگرایان احاطه کنند. آنچه بیش از هرچیز به چشم می آمد، غیبت برخی چهره ها بود. در آغاز جلسه، 16 نفر از زنان مجلس نهم در صندلی های خود نشسته بودند و دقایقی بعد از شروع جلسه، با ورود زهرا ساعی، عدد زنان حاضر در جلسه به 17 رسید اما هیچ گاه به 18 نرسید. تماس خبرنگاران با مینو خالقی هم پاسخی جالب به همراه داشت: «من برای جلسه صبح دعوت نشده ام و فقط آقای عارف برای جلسه فراکسیون امید از من دعوت کرده است». اما همچنان چشم ها در میان حاضران به دنبال چهره هایی می گشت که بتوان از حضورشان معنایی خاص برداشت کرد. علی مطهری، مهم ترین چهره ای بود که غیبتش در جلسه احساس می شد و به جز او در آغاز جلسه تا پایان بخش اول که ساعت 11 بود، از کاظم جلالی هم خبری نشد. جلالی اما در قسمت دوم برنامه حضور داشت ولی دیگر اصولگرای لیست امید تهران یعنی بهروز نعمتی به جلسه نیامد. هنوز ساعتی از شروع مراسم نگذشته بود که خبری بهت آور، فضا را تحت تاثیر قرار داد. حسین زاده، منتخب جدید مراغه و عجبشیر که در روزهای گذشته انتشار ویدئویی از سخنان خارج عرف او در فضای مجازی خبرساز شده بود، در مسیر حرکت به سمت تهران برای شرکت در این همایش دچار سانحه رانندگی شده و از دنیا رفته بود. اما همه این حواشی، در کنار آنچه در میان سخنرانی ها به وقوع می پیوست و تحرکاتی که زیر پوست این جلسه به ظاهر آرام، جریان داشت، کوچک بود. به نام مجلس به کام لاریجانیاولین حاشیه سخنرانی های دیروز در همان اولین دقیقه برنامه اتفاق افتاد. هرچند در ظاهر، میزبان مراسم روابط عمومی مجلس بود، اما وقتی علی لاریجانی به عنوان اولین سخنران همایش پشت تریبون ساختمان مجلس قدیم قرار گرفت تا به حاضران خوشامد بگوید، با نام بردن از میهمانان همایش دوروزه نظیر دکتر جهانگیری، دکتر ظریف، دکتر طیب نیا، دکتر قاضی زاده هاشمی، دبیر شورای عالی امنیت ملی (شمخانی)، وزیر اطلاعات و البته فرمانده سپاه قدس (سردار قاسم سلیمانی)، این جمله را بیان کرد: «از این بزرگواران تشکر می کنم که دعوت «این حقیر» را پذیرفتند». او در فاصله چندمتری صندلی عارف که روبه روی جایگاه نطق قرار داشت، خود را میزبان و دعوت کننده میهمانان معرفی کرد تا به صورت تلویحی، وزن خود را به رخ کسی بکشد که گمان می کند در راه رسیدن به صندلی ریاست، رقیبش است. پس از لاریجانی هم آیت الله استادی به سخنانی در باب موعظه منتخبان جدید پرداخت و پس از او نوبت به سخنرانی اسحاق جهانگیری رسید. معاون اول رئیس جمهور در ابتدای کلام خود، با تعابیری مانند شجاع و فداکار، از عملکرد لاریجانی در تصویب برجام تقدیر کرد و از او به عنوان بانی این جلسه تشکر کرد تا همه چیز به نام مجلس و به کام لاریجانی آغاز شود. جهانگیری در ادامه از بدهی 380 هزار میلیاردی دولت گفت و گله کرد که مجلس نهم به دولت اجازه نداده تا با انتشار اوراق قرضه، این بدهی را جبران کند. او از بدحسابی های گذشته دولت ها با بخش خصوصی نیز گلایه کرد و از لزوم اعتمادسازی و کمک گرفتن از بخش خصوصی سخن گفت و در نهایت تریبون را به ظریف واگذار کرد تا او هم سخنانی درباره وضعیت اجرای برجام و وضعیت ایران در منطقه بگوید. روایت ظریف از ایران بدون برجامظریف در بین سخنان خود به بیان شرایط قبل از برجام و سرنوشت کشور در صورت ادامه تحریم ها پرداخت. او گفت برجام یک «ضرورت تاریخی» بود و در شرایط «ویژه» کشور با هدایت رهبری به انجام رسید. ظریف تصریح کرد: «الان در تمام دنیا نمی توانید کسی را پیدا کنید که بگوید ایران در برجام ضرر کرد. شرایط ویژه ای را که کشور در آن قرار داشت در نظر بگیرید، فروش نفت هر چند ماه، 20 درصد کاهش پیدا می کرد و در صورت تصویب قطع نامه های بعدی که آماده تصویب بودند، می توانست به صفر برسد. سرمایه گذاری در کشور ممکن نبود و امکان دریافت دارایی ها هم وجود نداشت. تنها پول نقدی که توانستیم به صورت ارز قبل از برجام وارد کشور کنیم، پول هایی بود که بعد از توافق ژنو وارد کشور شد و اینها چیزهایی نیست که قابل فراموش کردن باشد». وزیر خارجه با بیان اینکه ما مجبور بودیم از فاینانس «یک به یک» استفاده کنیم توضیح داد: «ما مجبور بودیم بیش از پولی که نیاز به فاینانس داشتیم در بانک های خارجی سپرده بگذاریم تا به ما با مبلغی کمتر فاینانس بدهند، اما الان در وضعیتی هستیم که بدون سپرده گذاری به ما اعتبار فاینانس می دهند و دوستان باید بدانند برجام در چه شرایطی محقق شد». او البته بر این نکته هم تاکید کرد که در مجامع بین المللی باید ما اصرار و پافشاری کنیم تا اطمینان پیدا کنیم که تعهدات انجام می شود. زمانی برای کارشکنیبه هر ترتیب، بخش اول برنامه با سخنرانی ظریف پایان یافت و نوبت به پذیرایی میان وعده رسید. در این لحظه، عارف و تابش جلسه را ترک کردند و به سمت مسجد سلمان که قرار بود تا ساعتی بعد میزبان منتخبان لیست امید باشد، حرکت کردند. مسجدی در محوطه نهاد ریاست جمهوری است که کمتر از صد متر با ساختمان مجلس قدیم فاصله دارد. اما در غیاب این دو چهره سرشناس فراکسیون امید و درحالی که بقیه منتخبان لیست در قسمت دوم جلسه مجلس هم حضور داشتند، جلسه با سخنرانی قاضی زاده هاشمی، وزیر بهداشت آغاز شد. در همین بین پیامک های مشکوکی به برخی از نمایندگان رسید که مدعی لغو شدن برنامه فراکسیون امید بودند. پس از آمار مفصل وزیر بهداشت درباره بودجه های درمانی و خدماتی که در این دولت ارائه شده و تنگناهای مالی که دولت برای تداوم خدمات درمانی با آنها مواجه است، نوبت به حجت الاسلام امیری، از معاونان رئیس قوه قضائیه رسید تا آماری از وضعیت جرم و قوانین مربوط به این حوزه و انتظارات قوه قضائیه از قوه مقننه بیان کند، اما پیش از آغاز سخنان او و زمانی که وزیر بهداشت قصد خروج از جلسه را داشت، حلقه ای از پرچمداران فراکسیون اصولگرایان، نظیر سالک و نقوی حسینی و دهقانی نقندر و امیرآبادی او را تا در خروجی همراهی کردند. درحالی که سخنان معاون قوه قضائیه ادامه داشت، تحرکات این چند نفر نیز آرام آرام معنادارتر می شد. حالادیگر کاظم جلالی هم وارد جلسه شده بود و پس از گفت وگوی با امیرآبادی، نماینده اصولگرای قم، شروع به توزیع برگه هایی بین برخی نمایندگان کرد. برگه هایی که بالای آنها نام منتخبان اصولگرا و مستقل به تفکیک درج شده بود و متن آن، همان متن دعوت نامه ای بود که به صورت پیامکی در دو روز گذشته بیش از هفت بار برای نمایندگان ارسال شده بود: دعوت آیت الله موحدی کرمانی از منتخبان برای حضور در جلسه ای در همین ساختمان مجلس قدیم در ساعت 15. مخاطبان نامه یک به یک از سوی سالک و زاهدی و امیرآبادی فراهانی شناسایی می شدند و نامه های خود را دریافت می کردند، اما ناگهان اتفاق دیگری افتاد. غلامرضا تاجگردون در نزدیک در خروجی مشغول گفت وگو با امیرآبادی شد، روند توزیع نامه ها متوقف شد، اصولگرایان به همراه تاجگردون و عبدالکریم حسین زاده دقایقی به بیرون از صحن رفتند و وقتی برگشتند امیرآبادی فراهانی به سراغ لاریجانی آمد و از او که حالاکاظم جلالی هم کنارش نشسته بود، نظر خواست و در نهایت به همراه یوسفیان ملاو تاجگردون، نامه ای را که قبلاتهیه شده بود آماده کردند و اقدام به گرفتن امضا از نمایندگان زیر آن نامه کردند. چند دقیقه بعد مشخص شد نامه مذکور، توافقی است بین اصولگرایان و فراکسیون امید برای لغو هر دو جلسه بعدازظهر. باورکردنش عجیب بود که عارف در مسجد سلمان منتظر میهمانان بعدازظهر فراکسیون امید باشد و یکی از منتخبان سرشناس لیست مشغول جمع آوری امضا برای لغو برنامه. خبر به سرعت به مسجد سلمان رسید و هم زمان با اعتراض محمود صادقی به تاجگردون برای این کار، تماس تلفنی عارف با تاجگردون، او را از ادامه کار بازداشت. در زمانی که این اتفاقات درحال رخ دادن بود، سخنرانی معاون قوه قضائیه به پایان رسید و عباس آخوندی، به عنوان آخرین سخنران مشغول بیان نکات مربوط به حوزه وزارتخانه خود بود. با پایان یافتن سخنان آخوندی، منتخبان برای اقامه نماز و صرف ناهار از صحن خارج شدند و حالادر مسجد سلمان نهاد ریاست جمهوری، انتظار برای ورود منتخبان لیست امید آغاز شده بود. انتظاری مشابه انتظار اصولگرایان در ساختمان مجلس قدیم، برای حضور اعضای فراکسیونشان در جلسه ای که قرار بود ساعت 15 برگزار شود. ناکامی اصولگرایان و رونق جلسه امیددر مسجد سلمان نهاد ریاست جمهوری همه چیز برای پذیرایی از منتخبان مهیا بود. به جز یک مورد اخلال که مسبب آن رئیس مرکز ارتباطات، اطلاعات و تبلیغات دفتر رئیس جمهوری بود و باعث شد هیچ عکاسی نتواند وارد محوطه برگزاری مراسم شود، مشکلی نبود و تنها سوال این بود که چه تعداد از نمایندگان این جلسه را به جلسه اصولگرایان ترجیح خواهند داد. مراسم طبق برنامه ریزی راس ساعت 14:30 با تلاوت قرآن آغاز شد و پس از آن محمدرضا تابش، سخنان مقدماتی را بیان کرد. در این زمان، تعداد منتخبانی که پس از پرکردن فرم اعلام حضور در مراسم و امضای آن وارد مسجد شده بودند از 120 نفر گذشته بود. منتخبانی که در میان آنها مینو خالقی هم حضور داشت. خالقی هم زمان با ورود عارف به محوطه مسجد و در جمع اولین منتخبان وارد شده به مراسم بود، اما ورود منتخبان به مسجد همچنان ادامه داشت و در پایان سخنان تابش، علی مطهری که در جلسه صبح مجلس حاضر نشده بود، صد و چهلمین منتخبی بود که وارد محل برگزاری مراسم شد. ساعتی بعد و درحالی که جلسه اصولگرایان در یک ساعت ابتدایی غیر علنی بود و در اولین دقایق علنی شدن، با احتساب برخی از کارمندان مجلس که روی صندلی ها نشسته بودند، اندکی بیش از صد نفر در صحن مجلس قدیم حاضر بودند، تعداد منتخبانی که با امضای فرم، حضور خود در جلسه فراکسیون امید را اعلام کرده بودند، به عدد 156 رسید. این درحالی بود که خوش بینانه ترین آمارها از محل جلسه اصولگرایان از حضور نزدیک به 130 نماینده ای خبر می داد که حدود 30 نفر از آنها در هر دو جلسه حاضر شده بودند. تقدیر از فداکاری عارف و اعلام حمایت از اودر ادامه مراسم فراکسیون امید، هاشم زائی که به عنوان رئیس سنی جلسه در جایگاه ریاست و در کنار دو منتخب زن و جوان لیست امید قرار گرفته بود، از حجت الاسلام موسوی لاری به عنوان سخنران بعدی دعوت کرد. موسوی لاری در سخنان خود، روند انتخاب نامزدهای لیست امید در تهران و شهرستان ها را تشریح کرد و از کار بزرگی که باید این نمایندگان در مجلس دهم و برای ادامه راه آغاز شده انجام دهند، سخن گفت و تصریح کرد: «چهره های تاثیرگذار در انتخابات 92 با رایزنی و تعامل و اکتفاکردن به حداقل ها، نتایجی را رقم زدند که با خواست عمومی ملت همراه بود و منجر به خروج ملت از شرایط سخت هشت سال گذشته شد. گذشت داوطلبانه دکتر عارف و بیانات جهت دار آقای روحانی و همراهی همه گروه ها و احزاب باعث شد به سمتی حرکت کنیم که دورنمای تحول، خود را نشان دهد و دولت با میثاقی که با مردم بسته بود حرکت کرد و در عرصه بین المللی با تدبیر، بزرگ ترین معادله ایران را حل کرد». وزیر کشور دولت اصلاحات گفت: «در این مسیر اصلاح طلبان نیز طی جلسات زیادی با احزاب و نهادهای مختلف، مثل شورای هماهنگی اصلاح طلبان و با تشریک مساعی به یک نقطه رسیدند که تجربه سال 92 را در سال 94 تکمیل کنند». اما تقدیر از فداکاری عارف در سال 92، محدود به سخنان موسوی لاری نشد و وقتی هاشم زایی از الیاس حضرتی خواست تا برای تشریح اساسنامه فراکسیون در جایگاه سخنران قرار گیرد، او نیز سخنان خود را با اشاره به انتخابات خرداد 92 به عنوان نقطه عطفی در فعالیت های سیاسی کشور آغاز کرد و با ستودن حرکت دکتر عارف در آن مقطع و با اشاره به رای خیره کننده عارف در تهران، از او خواست مسئولیت ریاست فراکسیون امید را بپذیرد. این سخن حضرتی با تشویق منتخبان حاضر در جلسه همراه شد و پس از آن او به صراحت اعلام کرد: «ما در اینجا از آقای عارف خواهش کردیم برای مدیریت مجلس پا پیش بگذارند. این به معنای نقض زحمات لاریجانی نیست. ایشان در ارتباط با برجام جانفشانی و تلاش کردند ولی مجموعه آرای ملت و کارنامه دکتر عارف و رای اول ایشان در تهران این تکلیف را به ما می کند که در این مقطع از ایشان به عنوان مدیر کمک بگیریم». این جملات حضرتی بار دیگر با تشویق حاضران در جلسه همراه شد تا پیام حمایت از ریاست عارف، از مسجد سلمان به ساختمان مجلس قدیم مخابره شود. وقت کشی برای رسیدن به عدد کمی آن سوتر از ساختمان محل برگزاری جلسه اصلاح طلبان، اصولگرایانی که حالالاریجانی را حمایت می کنند و چهره هایی نظیر کاظم جلالی هم با آنها همسو شده اند، ابتدا نزدیک به یک ساعت پشت درهای بسته به سخنان آیت الله موحدی کرمانی گوش سپرده بودند، برای شنیدن سخنان لاریجانی آماده می شدند. اجازه حضور خبرنگاران در جلسه بعد از پایان سخنان موحدی کرمانی صادر شد و علی لاریجانی در سخنان خود که حدود یک ساعت به طول کشید از هر دری سخنی و خاطره ای گفت تا در نهایت یوسفیان ملابه عنوان نماینده لاریجان و چهره نزدیک به لاریجانی، پشت تریبون بیاید و اعلام کند در مجموع 157 نفر در جلسه اصولگرایان حاضر شده اند و بقیه افراد هم با تماس تلفنی از لاریجانی حمایت کرده اند. با حساب یوسفیان ملاتعداد حامیان ریاست لاریجانی به عدد 181 رسیده بود که این عدد با تعداد حاضران در جلسه اصولگرایان و همچنین تعداد منتخبانی که فرم حضور در جلسه فراکسیون امید را امضا کرده بودند، تفاوت آشکاری داشت. پدربزرگ های سیاسی و میزبان اصولگرایانیکی از نکات جالب توجه در سخنان طولانی لاریجانی در جلسه اصولگرایان، بیان این جمله بود: «ما نیازی به سایه گروه های سیاسی نداریم. چه نیاز است ما پدربزرگ های سیاسی داشته باشیم که بیرون از مجلس به ما چیز یاد بدهند». این جمله را لاریجانی در جلسه ای بیان می کرد که با دعوت آیت الله موحدی کرمانی، دبیرکل جامعه روحانیت مبارز تهران و برای هم اندیشی با نمایندگان اصولگرا برگزار شده بود. از سوی دیگر علیرضا رحیمی، منتخب جانباز لیست امید در تهران، در حاشیه جلسه فراکسیون امید در گفت وگو با «شرق»، ضمن اشاره به موضوع برگزاری هم زمان جلسه اصولگرایان و تلاش هایی که برای برهم خوردن برنامه لیست امید به عمل آمده بود، با کنایه خطاب به اصولگرایان گفت «لازم است بدانند که فرد دعوت کننده از آنها برای جلسه فراکسیون اصولگرایان، آیت الله موحدی کرمانی است که خود ایشان هم در لیست امید تهران توانستند به مجلس خبرگان راه پیدا کنند؛ بنابراین معلوم است که همچنان نیازمند منتخبان لیست امید هستند». بخش پایانی جلسه امیدجلسه اصولگرایان در حالی به پایان رسید که جلسه فراکسیون امید همچنان ادامه داشت. پس از سخنان محمدرضا عارف که تصریح کرد رای ما نتیجه اعتماد مردم و تلاش بزرگان اصلاح طلب بوده و باید به عهد خود با مردم وفادار بمانیم، مراسم رونمایی از پیش نویس اساسنامه فراکسیون با حضور منتخبانی که از خانواده های شهدا و جانباز و آزاده بودند برگزار شد. پس از آن هاشم زایی از ظریف به عنوان «قهرمان ملی» نام برد و او را به جایگاه سخنران دعوت کرد. رئیس سنی جلسه، قبل از آغاز سخنان ظریف تصریح کرد: «ظریف در جبهه خارجی با 1+5 و در جبهه داخلی با افراطیون مخالف برجام طرف بود و دومی سخت تر بود؛ اما ما قول می دهیم در این چهار سال به او کمک کنیم». پس از این مقدمه محمدجواد ظریف از ملزومات اجرای برجام به تفصیل سخن گفت و بعد از او هم طیب نیا، وزیر اقتصاد به تشریح وضعیت اقتصادی کشور و مسائل پیش رو پرداخت. در ادامه نیز مجید انصاری و شهین دخت مولاوردی، به عنوان معاونان رئیس جمهور به سخنرانی در مراسم فراکسیون امید پرداختند. انصاری در بخشی از سخنان خود با اشاره به مطرح شدن سه هزارو 529 سوال تا حدود یک ماه پیش از وزرای دولت روحانی توسط مجلس نهم، پرسید: «آیا این تعداد سوال نیاز قوه مقننه بوده است که از قوه مجریه بپرسد؟» همچنین مولاوردی هم در سخنان خود پیشنهاد کرد: «در مجلس دهم نام فراکسیون زنان به فراکسیون زنان و خانواده تغییر پیدا کند و نمایندگان مرد شورای اسلامی ازجمله روحانیون نماینده در آن فراکسیون حضور داشته باشند تا بتوانند با یک نگاه فراجنسیتی قوانین مناسبی برای بهبود وضعیت زنان در ایران تثبیت کنند».اما بخش آخر برنامه فراکسیون امید، جلسه ای غیر علنی و پشت درهای بسته بود. جلسه ای که در آن هریک از منتخبان به بیان نظرات خود پرداختند و محمدرضا تابش هم در گزارشی از برگزاری مراسم، ضمن اشاره به حضور 156 منتخب در جلسه امید، اعلام کرد براساس اطلاعی که به دست آورده، تعداد واقعی حاضران در همایش اصولگرایان 105 نفر بوده است. او همچنین اعلام کرد هزینه مراسم اصلاح طلبان حدود دو میلیون تومان و هزینه برگزاری مراسم اصولگرایان بالغ بر صد میلیون تومان برآورد می شود. در خاتمه جلسه غیرعلنی نیز از منتخبان خواسته شد تا با مطالعه پیش نویس اساسنامه فراکسیون، نظرات خود را در جلسه روز پنجشنبه برای اصلاح و نهایی کردن اساسنامه ارائه دهند. دوستان نیمه راه لیست امیددر میان چهره هایی که در جلسه بعدازظهر اصولگرایان حاضر شدند، حضور چهره هایی نظیر کاظم جلالی و علیرضا منادی که به عنوان حامی دولت به مجلس آمده اند، در جمع اصولگرایان حامی لاریجانی چیز عجیبی نبود. هرچند در بین این طیف هم بهروز نعمتی ترجیح داد تا در هیچ یک از برنامه ها حاضر نشود و خود را از حاشیه ها فارغ کند؛ اما چهره هایی نظیر علوی، نماینده لامرد (فرزند وزیر اطلاعات) و دامادی، نماینده ساری، حتی مانند برخی از همکاران خود به هر دو جلسه نرفتند و تنها در جلسه اصولگرایان حاضر شدند. ادامه حمایت های خاص از لاریجانیدر پایان برنامه های دو فراکسیون در روز گذشته، خبری هم دهان به دهان پیچید. خبری که حکایت از حمایت های بیرون مجلسی از لاریجانی داشت. محتوای خبر این بود که قرار است شامگاه دوشنبه برنامه ای با اجرای رامبد جوان در برج میلاد اجرا شود. این برنامه که به صورت زنده از صداوسیما پخش خواهد شد درباره موضوع «ان جی او»ها و جوانان است اما یک میهمان ویژه به نام علی لاریجانی نیز خواهد داشت. ضیافت شام، پایان یک روز پر هیاهونقطه آخر همه هیاهو های دیروز هم، حضور همه منتخبان اصلاح طلب و اصولگرای مجلس دهم در ضیافت شام ریاست جمهوری بود. حسن روحانی در این مراسم با تبریک به همه منتخبان این دوره مجلس، حل وفصل مشکلات کشور را در گرو «تدبیر مشترک» دولت و مجلس دانست و تاکید کرد انتظار مردم، همسوبودن دولت و مجلس برای رفع مشکلات و تحقق رونق پایدار اقتصادی است. او همچنین بار دیگر تعداد زنان مجلس دهم را 18 نفر اعلام کرد و راهیابی 18 نفر از بانوان به مجلس و رکوردشکنی دراین زمینه را به همه بانوان کشور تبریک گفت. رئیس جمهوری با تاکید بر اینکه «به مجلس دهم خیلی امیدوارم»، از تلاش های مجلس نهم نیز قدردانی کرد. عارف: مجلس باید خود را در پیشرفت و توسعه کشور شریک دولت بداند«محمدرضا عارف»، منتخب اول مردم تهران در مجلس دهم، سخنران بعد از رئیس جمهوری بود.او که به نمایندگی از منتخبان مجلس دهم در سخنانی با تقدیر از حضور حماسی ملت ایران در انتخابات دهمین دوره مجلس و رهنمودها و تدابیر رهبر معظم انقلاب، گفت: «مجلس باید خود را در پیشرفت و توسعه کشور شریک دولت بداند و درعین حال از اختیارات قانونی خود در مسیر این توسعه استفاده کند». او با انتقاد از اینکه هنوز نتوانسته ایم در مسیر تحقق سند چشم انداز 20ساله کشور، گام های اساسی برداریم، ادامه داد: «مجلس دهم در شرایطی شکل می گیرد که مردم حاکمیت تدبیروامید را در کشور انتخاب کردند و ما به عنوان نمایندگان ملت، موظفیم دنباله رو آنها بوده و نظر و رای آنان را پیگیری کنیم». عارف با بیان اینکه باید برای سامان یافتن اشتغال در کشور درزمینه جذب سرمایه ها تلاش کنیم، گفت: «سند چشم انداز به عنوان میثاق ملی در برابر ما قرار دارد و ما باید با تلاش و استفاده از امکانات کشور و جذب سرمایه هایی که پس از توافق برجام می توانیم در کشور جذب کنیم، پاسخ گوی خاص به مردم باشیم».همچنین «علی لاریجانی»، رئیس مجلس، نیز در سخنانی ضمن تقدیر از رئیس جمهوری و هیات وزیران به خاطر حضور فعال در نشست های منتخبان دهمین دوره مجلس، با اشاره به اینکه شرایط کشور زمانی می تواند از مناسبات مطلوبی برخوردار باشد که مبتنی بر پایه رعایت ادب در رفتارها باشد، گفت: «نهادهای مختلف باید شئونات خود را حفظ کنند و این بستری برای گسترش هم افزایی در کشور است». او با اشاره به اینکه با تلاش و همت مذاکره کنندگان هسته ای مشکلی که غربی ها جلوی پای ملت ایران گذاشته بودند به خوبی و داهیانه حل وفصل شد، گفت: «نظام جمهوری اسلامی، تصمیم سنجیده و بهنگامی را در توافق با 1+5 گرفت و توانست این سنگ را از جلوی پای ملت بردارد و این فرصت و فضای جدیدی برای کشور از لحاظ سرمایه گذاری، توسعه و مراودات دیپلماتیک فراهم کرده است». او افزود: «نباید به این توافق با تلخ کامی و نگاه منفی نگریست».حاشیه های ضیافت شامآن گونه که از بعضی روایت های حاضران در جلسه برمی آید، در هنگام سخنرانی عارف در ضیافت شام، یکی از روحانیونی عضو فراکسیون اصولگرایان شروع به انتقادکردن از سخنان عارف کرده است. این نماینده اصولگرا، نقدهای عارف نسبت به عملکرد مجلس نهم را برنتابید و لب به انتقاد از رئیس فراکسیون امید مجلس گشود.
                