دو‌شنبه ۱۰ خرداد ۱۳۹۵
-----------------------------------------
یادداشت
-----------------------------------------
«نه» به اشتباهات مجالس گذشته
-----------------------------------------

                    به آینده روابط بین المللی و اوضاع جهان نمی توان چندان امیدوار بود. نه روند تحولات منطقه ای، آینده خوبی خواهد داشت و نه اوضاع داخلی از جهت اقتصادی و فرهنگی و در یک کلام، چسبندگی اجتماعی موردنیاز برای رویارویی با تحولات داخلی و خارجی روند مطلوبی دارد. ایران یکی از کشورهایی است که بیشترین تاثیر را از چنین تحولاتی خواهد پذیرفت؛ بنابراین اصلاح طلبان باید نقش محوری خود را در تحولات تاریخی بازیابند و به ندای مردم برای تغییر مناسبات نامناسب و رایج سیاسی اجتماعی پاسخ مثبت دهند. آنها نباید اجازه دهند مردم از خواسته های خود و دل بستن به صندوق رای و امید به مردم سالاری برای اصلاح روند مدیریت کشور دل زده شوند. این در حالی است که در سطح جهانی به نظر می رسد آمریکا بی میل نیست برای کنترل روند و جهت تحولات بین المللی، شیوه جدیدی از جنگ سرد محدود و نوین به راه افتد. اگرچه این امر خود نیازمند بررسی جداگانه است اما خوشبختانه هنوز اجماع نظر در این زمینه و نظریه پردازی های تحقق آن در غرب وجود ندارد. حداقل اروپا به دلیل آسیب پذیری و مخصوصا آلمان ها به دلیل آنکه روند توسعه اقتصادی به تاخیر می افتد، هنوز با آمریکا همراه نیستند. شاید هم شکل گیری این جنگ سرد نوین به این دلیل است که آمریکایی ها چندان علاقه مند به قوی شدن آلمان ها (سیاسی و اقتصادی) و قدرت پیداکردن روس ها و اروپایی ها در صحنه بین المللی نیستند. این تضادها تاثیرات خاص خود را بر مسائل منطقه ای و ازجمله ایران خواهد داشت. در چنین اوضاعی در حالی که روابط ایران با سایر کشورهای قدرتمند منطقه به هر دلیلی وضعیت مطلوبی ندارد، متاسفانه در سطح بین المللی نیز نقش آینده تحولات داخلی آمریکا و نقش آتی این کشور در جهان و منطقه مبهم است. توازن قوا بین آمریکا و روسیه نیز به شدت شکننده است. از طرفی اروپا ظرفیت ها و مشکلات درونی خاص خود را دارد و روس ها همچون خرس خفته ای هستند که به نظر می رسد تازه بیدار شده است. در این اوضاع و احوال، اگر بازی داخلی و خارجی ما نادرست باشد، از قدرت مانور ایران کاسته می شود و باید هزینه سنگینی برای ایفای نقش بپردازیم که معلوم نیست در آینده بتوان چنین منابعی را فراهم و مصرف یا این هزینه های غیرضروری را توجیه سیاسی یا اقتصادی کرد. در این فضا، روند و حجم مسائل و مشکلات پیرامونی ایران و نیازهای راهبردی نیز تحت تاثیر تحولات فوق است. بنابراین به شرایط درونی آرام، قوی، منسجم و آماده برای پذیرش و هضم چنین تحولاتی و همچنین حل سریع تر مشکلات گذشته داخلی ازجمله سروسامان دادن به مسائل اقتصادی و معیشتی، مبارزه با فساد سیاسی، اجتماعی، فرهنگی و اقتصادی و کهنگی نظام اداری کشور نیاز داریم تا ضمن توجه به کرامت انسانی شهروندان و ایجاد رفاه نسبی، درجه انسجام ملی را به منظور تحقق اهداف و برنامه های کشور افزایش دهیم.برای حصول به این امر، باید به اوضاع سیاسی اجتماعی خاورمیانه و اثرات آن بر امنیت داخلی و منطقه ای ایران، توازن قوا در سطح بین المللی و منطقه ای ناشی از انتخابات آمریکا و تعاملات نیروهای فرامنطقه ای و قدرت های تاثیرگذار منطقه ای و قانونمندکردن رفتارهای سیاسی اجتماعی در تمامی سطوح شهروندان، دولت و حاکمیت برای ازبین بردن اقدامات هیجانی و از عکس العمل درآوردن کلیه اقدامات و تحرکات توجه کرد. این مستلزم آن است که دولت به معنای واقعی، شفاف و پاسخ گو و کل دستگاه ها، مشکل گشا و همراه مردم باشند. با توجه به این ویژگی ها، مسئولان به مردم اطمینان می دهند که به سیاست ورزی به معنای اعم آن و رعایت اصول سیاست و اخلاق بها داده می شود و راست گویی، شفافیت و توجه به منافع و مصالح ملی از اصول حاکم بر سیاست و حکومت است. در این صورت می توان از مردم نیز چنین انتظاری داشت و از آنها خواست با برنامه و بر اساس اصول مدون در یک فضای مدنی با یکدیگر و با سایر دستگاه ها و دولت تعامل مثبت و سازنده داشته باشند. در چنین حالتی مردم نه تنها قانون ستیز یا قانون گریز نخواهند بود بلکه قانون گرایی و بازی قانونمند، وجه مهمی از جامعه ایرانی خواهد شد. برای نیل به این مقصود و قانونمند کردن رفتار سیاسی اجتماعی مردم، که یکی از نیازهای ضروری جامعه کنونی ایران است، «نه» چهارم را نمایندگان مجلس به عنوان دستگاهی حاکمیتی باید به تداوم مناسبات غلط درونی مجلس، زدوبند مرسوم سیاسی و بده بستان های ناصواب و آلوده کننده بگویند. «نه» به تداوم ایفای نقش چنین اندیشه ای در سازماندهی، کارکرد و مدیریت کمیسیون ها و مجلس گفته شود تا قوه مقننه بتواند از طریق روند تقنین و نظارت جدید، قوانین غیرضروری، دست وپاگیر و متناقضی که در دو مجلس گذشته تصویب شده و کشور را با برخی مشکلات جدی روبه رو کرده، به حالت عادی برگرداند. بنابراین مردم از نمایندگان مجلس فقط انتظار تغییر افرادی را که خود جزئی از مشکل و مسبب همین وضعیت مملکت هستند، ندارند بلکه آنها از نمایندگانی که از مردم برای تغییر رای گرفته اند، می خواهند اراده جمعی را برای حاکمیت اندیشه اصلاح طلبی به کار بگیرند تا بتوانند بر مشکلات کنونی کشور فائق آیند و به حل هرچه سریع تر آنها بپردازند.
                