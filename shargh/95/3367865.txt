سه‌شنبه ۱۱ خرداد ۱۳۹۵
-----------------------------------------
یادداشت
-----------------------------------------
درباره اصلاحات اعتدال و برجام
-----------------------------------------

                    روز گذشته بخش نخست یادداشت «درباره اصلاحات، اعتدال و برجام» به عنوان سرمقاله «شرق» منتشر شد. بخش دوم این یادداشت را در ادامه می خوانید. ذکر این توضیح ضروری است که این یادداشت به قلم آقای حسین پایا نوشته شده که به اشتباه در شماره روز قبل، علی پایا درج شده بود. از نویسنده محترم و مخاطبان، پوزش می خواهیم.برای اصلاح طلبان، برجام خروج از بحران کشور و به تبع آن جامعه مدنی است و مخالفت با برجام در مسیر انسداد جامعه مدنی و تضعیف بیشتر و بازگشت و تشدید بحران احمدی نژاد محسوب می شود. با این آینده نگری، اصلاح طلبان درباره ریاست مجلس و انتخابات ریاست جمهوری سال 96 و نگرانی درباره آینده برجام چه برآورد و تحلیلی دارند؟ هرچند این سه مسئله کاملابا یکدیگر ارتباط دارند ولی گمانه زنانه می توان گفت برای اصلاحات آینده داربودن برجام از هر چیز دیگر مهم تر است؛ بنابراین مطلوب، حمایت قوا، ازجمله مجلس دهم از برجام برخلاف مجلس پیشین است. دو گزینه لاریجانی و عارف برای تکیه زدن بر ریاست مجلس با توجه به دفاع هر دو آنان از برجام، یک مسئله داخلی مجلس به شمار می آید. به این معنا که هرکدام از آنان، چه از طریق توافق یا رای نمایندگان به کرسی ریاست می رسیدند، گزینه اصلاح طلبان محسوب می شدند. مسئله اصلی، تعیین رئیس مجلس موافق با برجام است که هر دو رقیب ریاست، شایستگی این جایگاه را داشتند. به یک اعتبار انتخاب ریاست مجلس جدید، مسئله ای راهبردی نبوده و نیست؛ اما درباره انتخابات سال 96 با قطعیت رای اصلاح طلبان به دکتر روحانی تعلق می گیرد.دکتر روحانی مدافع و پیش برنده و به نتیجه رساننده برجام با کمک ارکان «نظام تدبیر» بوده است. هیچ بدیلی از بابت نمایندگی برجام به شایستگی و مقبولیت دکتر روحانی نیست. دکتر روحانی نماد اجماع داخلی و خارجی پیرامون تاریخی ترین توافق پس از صلح با عراق در موافقت نامه 598 سازمان ملل، یعنی توافق نامه برجام است. توفیقی کمیاب که در خطیرترین شرایط به دست آمد.هیچ کاندیدای دیگری از سرمایه نمادین دکتر روحانی در خروج از اضطرار کشور و عادی سازی مناسبات با جامعه جهانی برخوردار نیست. سرمایه نمادین دکتر روحانی امیدبخش و تحرک بخش جامعه مدنی ایران است. این همان مقصد و مقصود اصلاح طلبان است. مهم ترین مسئله و پراهمیت تر از دو مسئله پیشین، آینده برجام است. برجام بر حسب آنکه ارکان نظام از آن پشتیبانی و حمایت کردند و دولت مجری وفادار و کوشای آن بود و تنها روزن برای خروج از بن بست تنش با قدرت های بزرگ جهان بود و همچنین توافقی است که ایران بدون میانجی و مستقیما در رویارویی با قدرت های جهانی به ویژه آمریکا که قبلامحال به نظر می رسید، وارد مذاکره شد و به توافقی دست یافت که با دشواری و نزدیک به معجزه حاصل شد؛ بنابراین به نظر می آید برگشت و ابطال آن ناممکن است. شرایط بسیار زیان بار در به هم زدن توافق برای طرفین توافق، اصل توافق را استحکام می بخشد. مخالفت ها و تبلیغات در ایران و خارج از ایران هرچقدر پرهیاهو، راه به جایی نمی برد؛ اما نگرانی جدی برای اصلاحات وجود دارد. با آنکه برجام پابرجا خواهد بود و می تواند دوامش توام با بازی برد- برد باشد که آن را «برجام خوب» می نامیم؛ اما درعین حال می تواند به بازی باخت- باخت نیز منجر شود که آن را «برجام بد» نام می گذاریم.برای اصلاح طلبان برجام بد یک دغدغه و نگرانی جدی است. پیشی گرفتن اجرای بد برجام بر اجرای خوب عبارت است از اینکه ایران به تعهداتش عمل می کند؛ اما با مداخلات غیرمسئولانه مخالفان برجام که بر دولت تحمیل می کنند، پیام های متناقضی ارسال می شود و موجب می شود بهانه به دست کسانی بیفتد که از این توافق ناراضی و عصبانی اند؛ ازجمله جناح نئومحافظه کار در آمریکا که با نماینده شدن ترامپ به عنوان کاندیدای منتخب حزب جمهوری خواه، خطر بهانه گیری و باج خواهی را بیشتر می کند. به یاد داریم در زمان جورج بوش باوجود کمک های موثر ایران به آمریکا در افغانستان بر ضدطالبان، بوش ایران را محور شرارت خواند.این بهانه گیری و تهدید با ترامپ افزایش می یابد. همچنین عربستان سعودی که به شدت از مذاکرات ایران با آمریکا متغیر و پریشان است تا می تواند از پول فروش نفت های بی حسابش برای به جنگ کشیدن ایران و تحریک کشورها در حمایت از حمله به ایران و پشتیبانی مخفی از داعش برای خراب کاری و ایجاد نا امنی فروگذار نمی کند.از سویی رژیم اسرائیل که از موهبت احمدی نژاد برای مظلوم نمایی محروم شد و از یک ایران فعال در جامعه جهانی که افشاگر ظلم و تبعیض های آپارتایدمآبانه این رژیم است، هراس دارد، در پی دستاویزهایی است که ایران را خطرناک ترین کشور که مخل صلح جهانی است، نشان دهد و اجماعی بر ضد ایران به وجود آورد. اجرای بد برجام مانع حضور فعال و موثر ایران در جامعه بین المللی در دستیابی به منافع حقه اش، دست کم در دریافت دانش و تکنولوژی و سرمایه گذاری در این حوزه ها می شود که مضارش نیاز به شرح ندارد.نمونه کوچکش سوءاستفاده کشور کوچک قطر از منابع مشترک گازی و نفتی با ایران است. ایران به علت دسترسی ندا شتن به تکنولوژی و فقدان سرمایه گذاری از سهم خودش بی بهره مانده است. متاسفانه زیان به منابع و سرمایه های مادی خام ختم نمی شود و این کشور سرمایه های انسانی و متخصصان داخلی را نیز مانند منابع زیرزمینی جذب و هضم خود می کند. اجرای بد برجام در داخل نیز میدان وسیعی برای پوپولیسم از نوع و سنخ احمدی نژاد باز می کند. پوپولیسم، احمدی نژادهای تازه با نوع جدید و البته زیان بارتر به حال جامعه مدنی می زاید. اصلاحات با درک خطر تهدید اجرای بد برجام می کوشد با دفاع و حمایت تمام قد از دولت روحانی و بهبودبخشی آن، حضور او را در دور دوم ریاست جمهوری تقویت کند و نشان دهد سرمایه نمادین روحانی بی بدیل است.استراتژی اجرای خوب برجام برنامه استراتژیک اصلاحات است؛ اصلاح طلبان می دانند با تحقق این برنامه است که بنیه از دست رفته مدنیت به جامعه باز می گردد.دفاع اصلاحات از برجام خوب و سرمایه نمادین دکتر روحانی به عنوان مهم ترین «تفکیک» و اولویت، اعتدال را بر اضطرار چیره می کند؛ اعتدالی که حیات جامعه مدنی و ادامه اصلاحات در گرو آن است.
                