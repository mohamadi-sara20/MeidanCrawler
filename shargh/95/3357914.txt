شنبه ۲۵ اردیبهشت ۱۳۹۵
-----------------------------------------
یادداشت
-----------------------------------------
چرا دکتر عارف؟
-----------------------------------------

                    پیش از هر چیز باید در نظر داشت که در دولت گذشته لطمات و خسارات جبران ناپذیری به کشور وارد شده است. به ندرت کسی می تواند روند گذشته و واقعیات موجود را نادیده انگاشته یا تکذیب کند؛ به همین دلیل روندی مشخص برای تغییر بر مبنای تحول، نوسازی و بازسازی سیاست ها، در روابط خارجی و جهت گیری و مدیریت های داخلی و اولویت های اقتصادی و اجتماعی از سال 1392 شکل گرفته است. پیام اکثریت قاطع ملت در انتخابات 24 خرداد 92 و انتخابات هفتم اسفند 94 واضح و روشن است. در این پیام صدای زنگ درخواست ملت برای تغییر، اصلاح و نوسازی و بازتنظیم سیاست گذاری و اجرا به گوش می رسد. قطعا تحقق چنین تغییری مستلزم تجدیدنظر، تغییر و بازآرایی دو قوه انتخابی مقننه و مجریه است.دراین میان بخش مهمی از مدیریت این تغییر، بر عهده روسای این دو قوه است؛ بنابراین اگر مبنا و معیار این تغییر را اراده ملت و نیاز ملی بدانیم، باید بپذیریم که ریاست مجلس به عهده کسی باشد که عزم و آهنگ تغییر دارد؛ کسی که برآمده از پیام تحول خواهی ملت باشد و دکتر عارف نماد و چهره شاخص تحول خواهی ملت و حائز همه ویژگی ها و شرایط لازم در این برهه است. دکتر محمدرضا عارف، یکی از کلیدهای اصلی فرایند تحول و مظهر ازخودگذشتگی و تقدم منافع ملی بر منافع جناحی و فردی در گام اول بود؛ وقتی که در فرصتی شایسته، در اقدامی شجاعانه، برای تحقق خواست ملت و انبوه جوانان اصلاح طلب، در کنار آقای دکتر روحانی ایستاد و اکنون محور و نماد تکمیل فرایند تغییر و اصلاح در گام دوم است. معاون اول دولت اصلاحات، در برابر مردم، به عنوان رکورددار رای در کشور و نماینده اول تهران و سرلیست امید و نماد گفتمان اصلاحات و اعتدال، مسئولیت پاسخ گویی دارد و نمی تواند در برابر خواسته ملت پاسخ گو نباشد. به هرحال ایشان برای تحقق خواست ملت و خواست اکثریت جدید نمایندگان ملت و حمایت از رئیس جمهور، دکتر روحانی، باید بتواند سکان هدایت مجلس را در دست داشته باشد و منشا تغییر خواسته شده شود و در انتخابات آتی بسیج رای مردم را در میدان رقابت برعهده بگیرد. باید بتواند با قدرت به عملکرد یک ساله لیست امید و مقایسه بیلان کار در سیستم قانون گذاری و نیز تحقق وعده های انتخاباتی خود اشاره کند و به رای دهندگان پاسخ گو باشد. از طرف دیگر نمی توان گفت که مجالس هشتم و نهم، با آنچه نیک و بد و زشت و زیبای دولت آقای احمدی نژاد بوده، بی ارتباط بوده است. علاوه براین، آقای دکتر عارف با یک رای بی سابقه، نماینده اول تهران، شمیران، شهرری و اسلام شهر شده است.منتخبان ملت به ویژه نمایندگان مستقل و لیست امید و صاحب نظران اعتدال و اصلاحات فراموش نکنند که شرایط اقتصادی کشور به شدت محتاج پویایی و تحرک مجلس است و انتخابی به غیر از خواست مردم برای تغییر به معنای توقف تغییرات ضروری مجلس خواهد بود. مبادا ترس از مخالفت عده ای قلیل از دلواپسان منجر به تسلیم همه ظرفیت ها و دستاورد دولت و ملت برای برون رفت از بحران و حصول به شکوفایی اقتصاد ملی شود. مبادا تصور کنیم همه وظیفه مجلس و دولت دفاع از توافق نامه برجام است. برجام شرط لازم برای منافع ملی و شکوفایی اقتصاد کشور است اما شرط کافی نیست. برجام زمانی ارزشمند است که زمینه لازم برای بهره مندی از فرصت های پسابرجام فراهم شود و سیاست ها و برنامه های درستی تدوین و به درستی اجرا شوند.نیروهای مستقل و میانه که با مساعدت لیست امید اینک در بهارستان جای گرفته اند، شایسته است به عهد و وظیفه اخلاقی، سیاسی خود پایبندی نشان دهند و خواسته مردم و ضرورت های ملی را فراموش نکنند. چراکه ریاست هر سه قوه در جای خود مهم است.
                