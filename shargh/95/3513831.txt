پنج‌شنبه ۲۱ بهمن ۱۳۹۵
-----------------------------------------
type_unknown
-----------------------------------------
سیدحسن خمینی: هدف انقلاب را گم نکنیم
-----------------------------------------

                    گروه سیاست: حجت الاسلام سیدحسن خمینی در دیدار وزیر، معاونان و کارکنان وزارت ارشاد و جمعی از هنرمندان و اهالی رسانه، گفت: در رابطه با انقلاب شکوهمند اسلامی جمله معروفی وجود دارد که می گویند انقلاب ما فرهنگی است. وجه تمایزهایی بین انقلاب ما و دیگر جنبش های سیاسی و اجتماعی جهان وجود دارد که می توان انقلاب ما را فرهنگی و با ابزار و اهداف فرهنگی معرفی کرد. سیدحسن خمینی یادآور شد: علاوه بر امام، بقیه رهبران انقلاب ایران نیز در رده های مختلف فرهنگی هستند. شهید مطهری، شریعتی، بهشتی، باهنر، مفتح و همه کسانی که تاثیرگذار هستند، عناصر دانشگاهی و فرهنگی هستند و یک حرکت نظامی چریکی و یک رهبر نظامی تفنگ به دست نمی بینید. در انقلاب اسلامی حرکت مبتنی بر سلاح نیست؛ بلکه مبتنی بر سخن و ارشاد و مخاطب قراردادن دل هاست.او تاکید کرد: اگر به «علت مادی» انقلاب، یعنی عنصر اجتماعی توجه کنیم، بی هیچ تردید انقلاب ما مردمی ترین انقلاب تاریخ است و این از مواردی است که متاسفانه کمتر به آن توجه شده است.یادگار امام گفت: در خاطرات یکی از وزیران شاه می خواندم که گفت معاونم استعفا داد و وقتی که علت را از او پرسیدم، گفت من می خواهم صادق باشم. من شب ها الله اکبر می گویم و زن و بچه من هم در تظاهرات شرکت می کنند. این نمونه ای از نقش تاثیرگذار دین در جامعه است. داستان میرزای شیرازی و نهضت تنباکو نیز در همین زمینه معروف است که ناصرالدین شاه وارد اندرونی می شود و می بیند همه قلیان ها را شکسته اند. او می گوید چه کسی گفته این کار را انجام دهید؟ می گویند همان کسی که ما را به عقد تو درآورده است. او با تاکید بر اینکه توفندگی مردمی مشابه ندارد، افزود: این حرکت یک سیل جمعیتی است که به خصوص از عید فطر سال 56 شروع می شود و در عاشورا شهر و کشور را در می نوردد و مختص گروهی نیست که مانند یک حزب مردم را رهبری کنند و به مردم بگویند کجا جمع شوند. آیت الله موسوی اردبیلی (ره) یک بار نقل می کردند که دانشجوها در کانون توحید از من پرسیدند که چه شعاری بگوییم؟ ما گفتیم مرگ بر شاه نگویید و حرکت را تند نکنید. در همان حین یک نفر آمد و گفت چه نشسته اید که مجسمه شاه را پایین آوردند. سیدحسن خمینی ادامه داد: در برهه انقلاب کسی منتظر سخن حزب و سردمداران و تشکیلات نبود. انقلاب ایران اختصاص به یک طبقه و گروه ندارد؛ بنابراین بعد از انقلاب هیچ کس منتی بر سر مردم نداشت و هیچ چیز جز یک اراده ملی نیست و مردم پیروز شدند. او با اشاره به «علت صوری» انقلاب اسلامی، گفت: هیچ جایی سابقه ندارد که انقلابیون بر سر تفنگ سرباز گل بگذارند. این ایده از اینجا برمی خیزد که سرباز فرزند این ملت است. رضاشاه سال 20 در بازدیدی به افسر بلژیکی آموزش می گوید این ارتش چند روز می تواند مقاومت کند؟ افسر گفت از «چند ساعت» صحبت کنید. وقتی به او گفتند چرا تلخ جواب دادی؟ گفت خیلی شیرین جواب دادم، باید می گفتم از «چند ثانیه» صحبت کنید. یادگار امام گفت: ارتشی که ریشه در خانه مردم داشته باشد، در مقابل آنان نمی ایستد. در کودتای نوژه امام تعبیر زیبایی دارد که خطاب به کودتاچیان می گویند هواپیمای شما بالاخره باید جایی بر زمین بنشیند؛ آن گاه با مردم چه می کنید؟ سیدحسن خمینی تاکید کرد: اگر مردم با یک انقلاب باشند، همه حوادث هم که پیش بیاید، هیچ اتفاقی نمی افتد. او گفت: هدف انقلاب، پیاده کردن اخلاق در جامعه بود. اینکه چقدر نزدیک شدیم، بحث دیگری است؛ اما هدف همان است که پیامبر (ص) فرمود «إنی بعثت لاتمم مکارم الاخلاق». این غایت انقلاب است و برای اینکه توفیق انقلاب را هم بسنجیم، باید با میزان توسعه این هدف بسنجیم. او تاکید کرد: انقلاب کار بسیار بزرگی است که به ذره ذره آن افتخار می کنیم. این کار نه جبر تاریخ؛ بلکه امری اختیاری، صحیح و درست در زمان خودش بود؛ اما باید مراقب باشیم هدف انقلاب را گم نکنیم. سیدحسن خمینی ادامه داد: هدف انقلاب توسعه اخلاق در جامعه است تا همه «بهتر» شویم.یادگار امام در ادامه گفت: فضای عمومی فرهنگی جامعه ما و متصدیان و هنرمندان از مهم ترین عوامل شکل گیری یک جامعه اخلاقی است. اگر همه عوامل سعادت فراهم باشد؛ اما اخلاق نباشد، جامعه از درون تهی می شود.
                