پنج‌شنبه ۲۸ مرداد ۱۳۹۵
-----------------------------------------
سرمقاله
-----------------------------------------
تعارفات دیپلماتیک با انگلیس
-----------------------------------------

                    1. برجام نه یک قرارداد، بلکه رویکردی در سیاست خارجی ایران است که در قدم اول توانسته با شوک درمانی، قلب سیاست خارجی را به تپش درآورد تا به وظیفه اصلی که پمپاژ خون به تمامی نقاط بدن است، بپردازد و در قدم بعدی با به کارانداختن ریه، در واقع برای سیاست خارجی فضای تنفسی به وجود آورد.2- در اجرای سیاست خارجی و تعاملات بین دو کشور و در چارچوب نظریه ها و عملیات های اجرائی روابط بین المللی و برقراری معادلات توازن قوا برای کسب منافع حداکثری و رعایت مصالح ملی در سطح منطقه ای و جهانی، همه امور به تصمیم و نوع فهم پدیده های خارجی از سوی بازیگران حقیقی و حقوقی داخلی، سیاست مداران و مردم یک کشور برنمی گردد؛ به ویژه کشوری مهم و تاثیرگذار مانند ایران با الگویی جدید در سیاست و حکومت در معادلات منطقه ای و بین المللی در کنار موقعیت ویژه و ژئوپلیتیک، رعایت اصول و ضرورت های ساختاری داخلی که نمی تواند بدون توجه به الزامات و اقتضائات خارجی تصمیم گیری، برنامه ریزی و اجرای سیاست کند. برجام درصدد است متغیرهای یادشده را در یک معادله جاسازی کند و این هنر دست اندرکاران سیاست خارجی است که بتوانند این معادله را با متغیرهای کمتر و از درجه پایین تر بنویسند تا راحت تر هم حل شود.3- تعاملات انسانی مانند ارتباطات اعم از ملاقات ها و یا تماس های تلفنی یا مکاتبات ایمیلی در دنیای امروز سطح اولیه روغن کاری روابط دو کشور در ابعاد مختلف هستند. این اقدامات در سطوح بالابه دیپلمات های کشورها این اجازه را می دهد تا با خلق فضای مناسب در زمینه های طراحی شده و مورد علاقه مقامات خود به تبادل نظر، نظریه پردازی، گفتمان سازی و پیداکردن راه های اجرائی توسعه روابط دو کشور بپردازند. با سه مقدمه بالابه اقدام خانم «ترزا می»، نخست وزیر جدید انگلیس، در تماس تلفنی با آقای رئیس جمهور نگاهی می اندازیم. برجسته کردن بخشی از مطالب مطرح شده در مکالمه تلفنی از سوی هر طرف، فضا را برای تجزیه و تحلیل حساسیت های هریک از طرفین آماده کرد، درحالی که طرف ایرانی، بیشتر روی نکات مثبت آن، همکاری های دو و چندجانبه که به طور تلویحی بر نیازهای ایران در اطلاع رسانی تاکید می کرد، تمرکز کرد؛ اما دفتر نخست وزیر انگلیس اطلاعیه ای مطبوعاتی و جامع با اشاره به تمامی موارد مطرح شده در مکالمه و ازجمله آزادی شهروندان دوتابعیتی مانند خانم نازنین زاغری صادر کرد و وظیفه تفسیر و گزینش را به رسانه ها سپرد که تاکید کنند هدف اصلی از ابتکار عمل و تماس خانم نخست وزیر، پیگیری آزادی این شهروند ایرانی- انگلیسی بوده است.اگرچه خانم «ترزا می» در همین روز با پوتین نیز در زمینه همکاری های مشترک و مسائل مورد علاقه از جمله تروریسم و امنیت هوانوردی تماس تلفنی داشت و همین امر باعث نشان دادن یک امر روتین و دیپلماتیک شد؛ اما نحوه اطلاع رسانی فارسی و انگلیسی دفتر رئیس جمهور باعث شد این مکالمه که در سوابق روابط دو کشور کمتر دیده شده نیز خیلی از سوی محافل سیاسی دنیا جدی تلقی نشود. برای تجزیه و تحلیل وزن سایر نکاتی که در این مکالمه از سوی طرفین در زمینه برجام و مسائل اجرائی و مالی وابسته به آن، همکاری در زمینه مسائل منطقه ای و جهانی از جمله گسترش تروریسم و... مطرح شد و اینکه آیا چنین مسائلی آرزوهای دو طرف است یا تعارفات دیپلماتیک یا ایجاد امیدواری برای توسعه زمینه های گسترش روابط دو کشور، شاید توجه به نکات زیر خالی از لطف نباشد:1- فرازونشیب روابط ایران و انگلیس، سوابق تعامل دو کشور در دهه اخیر، رویکردهای متفاوت دو کشور در مقوله سیاست خارجی، منافع و نگاه هریک از دو طرف به مسائل و مشکلات منطقه ای و جهانی و از همه مهم تر بی اعتمادی و ظن به یکدیگر، زمینه مناسبی برای اجرائی کردن نکاتی را که در مکالمه مطرح شده، نشان نمی دهد، مگر اراده جدیدی بر روابط دو کشور حاکم شده باشد.2. ایران و انگلیس مشکلات ساختاری و مفهومی در درک متقابل نیازها و عناصر سیاست خارجی یکدیگر دارند و برای ایجاد فهم مشترک راهی بس طولانی در پیش دارند.3. انگلیسی ها روان شناسی ویژه ای دارند و طراحی مدل های مذاکراتی با آنها و بازکردن گارد دیپلمات های انگلیسی در مذاکرات به گونه ای که بتوان یک دوره مذاکره موفق از ابتدا تا انتها با آنها تنظیم و نتیجه گیری کرد، بسیار سخت است. آنها اگر با موضوعی موافق نباشند، مذاکره در آن زمینه را به دور باطل و تکرار مکررات و سوالات و سناریوهای متعدد آلوده می کنند که عموما طرف خود را خسته، مایوس و بیزار از زمین و زمان می کند!4- ترتیبات اجرائی برجام برای نشان دادن یک الگوی موفق تفاهم و مصالحه بین المللی در این جو آشوب زده دنیا و ترغیب کشورها به همکاری برای حل مشکلات جهانی درحالی که در هر دو طرف افراد و انگیزه های قوی برای به چالش کشیدن اصل ماجرا وجود دارد، نیازمند تحقق دو نکته است: الف) سعه صدر و تفسیر موسع از تعهدات طرفین و ب) مشارکت همه جانبه و غیرشعاری برای مایوس کردن مخالفان آن در پرتو همکاری جدی و علاقه به رفع موانع در هر طرف از سوی همه. با همه این موارد، انگلیس چه در داخل و چه در خارج اتحادیه اروپا و چه در کنار آمریکا و چه جدای از آن، خود فی نفسه یک ظرفیت برای تعامل و همکاری دوجانبه و منطقه ای است. در زمینه مسائل حواشی برجام به دلیل مرکزیت انگلیس در زمینه امور مالی جهانی، استفاده از ظرفیت این توانمندی و امکانات از جهت نرم افزاری، آموزشی و حضور هرچه سریع تر در این بازار و بر طرف شدن مشکلات بانکی بین دو کشور می تواند زمینه مناسبی برای سایر همکاری ها باشد؛ بنابراین اجرائی کردن نکات تبادل شده بین رئیس جمهور و نخست وزیر دو کشور به طرح های اجرائی و گفت وگوهای دیپلماتیک سازنده بین کارگزاران و محافل علمی و تحقیقاتی دو کشور به منظور آماده سازی زمینه درک متقابل از یکدیگر و تعیین نقاط دهنده و گیرنده بین دو کشور نیاز دارد تا شرایط جدیدی برای تولید گفتمانی نو بین دو کشور ایجاد شود.
                