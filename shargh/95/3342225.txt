شنبه ۲۸ فروردین ۱۳۹۵
-----------------------------------------
یادداشت
-----------------------------------------
«تابو»شکنی
-----------------------------------------

                    انتخابات ریاست جمهوری آمریکا هرچه باشد، تا اینجای کار یک نتیجه تاریخی- اجتماعی در جریان آن به دست آمده و آن اینکه «تابو»ی «بت واره»ی تقدس فکر و عمل صهیونیست ها و دولت های اسرائیل و طرفداران آنها توسط یک یهودی مشهور و شناخته شده شکسته شده است. «برنی سندرز» یکی از کاندیداهای حزب دموکرات، چشم در چشم رقیب خود «خانم کلینتون» که در اظهاراتی چاپلوسانه سعی می کرد تجاوز آشکار نظامیان ارتش اسرائیل را به غزه و مردم فلسطین توجیه کند و درحالی که لابی یهودیان ثروتمند (ایپک) با تمام قوا پشت سر مرتجع ترین داوطلب ریاست جمهوری آمریکا صف کشیده بود، با صدای بلند خطاب به حامیان کینه توز و پرصدای اسرائیل گفت: «شما نمی توانید حقایق را کتمان کنید؛ عده زیادی از فلسطینی ها کشته شده اند و آنهایی که مانده اند در فقر و بی کاری زندگی می کنند؛ در چنین شرایطی نمی توان فقط به مسائل اسرائیل فکر کرد. من فکر می کنم هیچ وقت نمی توانیم شاهد صلح باشیم مگر آنکه با فلسطینی ها با عزت و احترام رفتار کنیم». این سخنان نه از زبان یک شخصیت بی طرف بلکه از زبان کاندیدای ریاست جمهوری آمریکا گفته شده و به همین دلیل انتخاب شدن یا نشدن او مهم نیست: در این شرایط و در ارتباط با مسائل ایران تکلیف جمهوری خواهان معلوم است...! اما نماینده دموکرات ها، ملت و دولت ایران را با اتهامات بی اساس توصیف کرد؛ درحالی که «سندرز» با یادآوری کودتای 28 مرداد و تاکید بر مداخله تجاوزکارانه آمریکا آن وقایع را محکوم کرد و ملت و دولت ایران را محترم و قابل اعتماد دانست. گفتنی است صهیونیست ها و سردمداران دولت اسرائیل پشتیبانی بی قیدوشرط یهودیان از خود را واجب شرعی دانسته و آن را دلیل بقای خود اعلام کرده اند... ولی حقیقت غیر از این است. «موشه منوهین 1893-1975» سرشناس ترین منتقد یهودی به عملکرد سردمداران دولت اسرائیل و صهیونیست ها در کتاب «دو مقاله» خود که در سال 1359 به وسیله انتشارات سروش به فارسی ترجمه و منتشر شده است، می نویسد: «خاموش کردن و لجن مال کردن یک ناراضی یهودی از عملکرد دولت اسرائیل، کمترین عکس العمل گروه های صهیونیستی در نقاط مختلف جهان است، دارودسته اجیر و غیراجیر (یهودیان حرفه ای) وجود دارد و ماشین صهیونیسم تشکیلاتی است شیطانی، همیشه حاضر و ظاهرا همیشه قادر...!» به همین دلیل است که موضع گیری «برنی سندرز» اهمیت ویژه ای دارد. «آلبرت انیشتین 1879-1955» فیزیک دان بزرگ یهودی در کتاب زندگی خود آورده که «من توافق با اعراب را براساس یک زندگی مسالمت آمیز به ایجاد یک کشور یهودی ترجیح می دهم، ملاحظات عملی به کنار؛ زیانی که یهودیت به ویژه به واسطه گسترش و تکامل ناسیونالیستی تنگ نظرانه در درون یک کشور یهودی در بر دارد، مرا سخت هراسان می سازد»؛ و پس از این موضع گیری، صهیونیست ها هرگز نامی از انیشتین نبردند.«برنی سندرز» در گذشته هم معترض اقدامات دولت اسرائیل بوده و از حقوق مردم فلسطین دفاع کرده است و سعی بسیار کرده فرهیختگان یهودی را با خود همراه کند؛ ازجمله در سال 1985 وقتی «نوام چامسکی» زبان شناس معروف یهودی در اجتماعی از یهودیان از حقوق مردم فلسطین دفاع کرد، سندرز در معرفی چامسکی گفت: «او یک صدای صریح و مهم در برهوت حیات روشنفکری آمریکاست...!»بنا بر آنچه گفته شد دستاورد گفته های سندرز این است که باندهای افراطی صهیونیست، نخست وزیر اسرائیل و باشگاه های حمایتی آنها، در میان یهودیان و غیریهودیان در سراسر جهان رفته رفته در انزوا قرار گرفته اند و کمتر کسی به فریادهای آنها گوش می دهد؛ به طور مثال در جریان مذاکرات هسته ای، ایران هراسی ای که دولت نتانیاهو روی آن سرمایه گذاری زیادی کرده بود و در مشارکت با سایر همپالکی های خود به این سو و آن سوی جهان می رفت تا آن را جا بیندازد، با شکست کامل روبه رو شد و سرانجام قطعی شدن «برجام» و عملی شدن مصوبات آن در آینده، بی آبرویی و ابتذال دولتمردان اسرائیل را محقق خواهد کرد.
                