شنبه ۴ اردیبهشت ۱۳۹۵
-----------------------------------------
یادداشت
-----------------------------------------
لیست امید برای مجلس کارآمد
-----------------------------------------

                    از چندهفته پیش شورای هماهنگی جبهه انتخاباتی اصلاح طلبان استان فارس دعوت کرده بودند که برای سخنرانی روز پنجشنبه، در اولین روز تبلیغات انتخاباتی که با میلاد فرخنده امام علی(ع) تقارن داشت به شیراز بروم. یک ظرفیت از چهار ظرفیت نمایندگان شیراز خالی مانده بود و آقای مهندس علی اکبری که از دوستان قدیمی و کارکشته جهاد عشایر فارس و از مدیران ارشد و خوش نام وزارت جهاد کشاورزی هستند، کاندیدای «لیست امید» بودند. دوستان ستاد انتخاباتی برای گرفتن مجوز و تعیین محل سخنرانی، باوجود طی هفت خان رستم و پاسخ گویی به هزارویک بهانه و تحمل هشدار ها و تهدید های گوناگون، تا آخرین لحظه نتوانسته بودند مجوز برگزاری سخنرانی در یک سالن را دریافت کنند. شرایط به نحوی بود که خودم را آماده انصراف از سخنرانی و دادن اعتراضیه ای در این زمینه به مردم و رسانه ها می کردم که بالاخره برنامه با یک ساعت تاخیر و در انتظارنگه داشتن صدهانفر از مردم و جوانان پرشور در سالن احسان آغاز شد. پس از خیرمقدم و سخنان مختصر سه منتخب محترم دور اول انتخابات شیراز- آقایان دکتر پارسائی، مهندس رجبی و رضائی و نیز آقای اکبری- سخنرانی ام در میان استقبال پرشور حضار آغاز شد. عنوان سخنرانی «حق طلبی و عدالت جویی از دیدگاه امام علی(ع)» تعیین شده بود که با روز میلاد «امام دانش، جهاد و عدالت» و چالش هایی که در همین زمینه ها در کشورمان وجود دارد کاملاتناسب داشت. محورهای سخنانم به اختصار به این شرح بود:- رابطه تنگاتنگ حق و عدالت در فرهنگ دینی و قرآنی (در سوره حدید - 9) که بعثت انبیای الهی را به برپایی قسط و عدالت در جامعه توسط خود مردم کمک می کند با ایجاد زمینه های رشد و آگاهی در آنها و با هدف نهایی رشد اخلاق و کمالات انسانی است.- هدف قدرت و حکومت از دیدگاه امام (ع) فقط تحقق عدالت برای به زیرکشیدن باطل، رفع ظلم و ستم و برپاداشتن حق است.- دلیل پذیرش خلافت از سوی امام(ع) که در خطبه شقشقیه بیان شده نیز چنین بوده است: «اگر حضور و بیعت و حمایت مردم، حجت را برایم تمام نمی کرد و این گونه نبود که خداوند از آگاهان جامعه و دانشمندان پیمان گرفته است که در برابر ستم و شکمبارگی ظالمان و گرسنگی و حرمان مظلومان و محرومان خاموش و بی تفاوت نباشند، افسار شتر خلافت را بر کوهانش انداخته و رهایش می کردم... این قدرت ها و خلافت برایم از «سرفه بزی» هم کم ارزش تر است!».- حکومت و قدرت هدف نیست و تنها ابزار و وسیله ای برای تحقق حقوق انسان ها با افزایش آگاهی آنان نسبت به حقوق خود و مطالبه آنها و قرارگرفتن جامعه در مسیر رشد و کمال و تامین مادی و معنوی است.- با عنایت به رابطه تنگاتنگ حق و عدالت، می توان در چهار محور زیرین، انواع عدالت و حقوق انسانی را تقسیم بندی کرد:اول- عدل الهی (که از اصول مذهبی ماست) و تامین حقوق فطری و خدادادی انسان (برای همه انسان ها بماهو انسان) را از هر رنگ و نژاد و زن و مرد مورد تاکید قرار می دهد و حکومت ها موظف به تامین و رعایت آنها هستند؛ حقوق اولیه و اساسی ای چون برخورداری از زندگی سالم و همراه کرامت، تعلیم و تربیت، بهداشت و درمان و تغذیه، امنیت و رفاه، اشتغال و سرپناه، پوشاک و محل اقامت و...- دوم- عدالت اجتماعی (انسان به عنوان عضوی از جامعه) که برابری حقوق همه افراد جامعه را دربرابر قانون و الزام اجرای بالسویه قانون را برای آحاد جامعه تضمین می کند. بنابراین شهروند درجه یک یا دو و سه نداریم و نمی توان مردم را با این عناوین تقسیم بندی کرد یا جامعه را مانند امروز به دو قطب غنی و فقیر، دچار ازهم گسیختگی و آسیب های گوناگون اجتماعی کرد.- سوم- عدالت اقتصادی که اگرچه حق مالکیت را محترم می داند و افراد متناسب با سطح استعداد و توانمندی و تلاش خود از محصول کارشان برخوردار می شوند ولی حکومت با وضع قانون و در جهت پیشگیری از تبعیض و شکاف طبقاتی، از افراد مالیات گرفته و به توزیع عادلانه ثروت اهتمام می کند. دولت همچنین با نظارت دقیق خود، از استثمار انسان ها، فساد و اختلاس و تکاثر جلوگیری خواهد کرد.- چهارم - عدالت سیاسی که آزادی و تعیین حق سرنوشت را از حقوق اصلی مردم می داند که یکی از مصادیق مهم آن انتخابات است. بنابراین حق انتخاب شدن و حق انتخاب کردن در چارچوب قانون از حقوق همه شهروندان است. در اینجاست که حقوق و مسئولیت های متقابل حکومت و مردم مطرح می شود:حقوق و وظایف حکومت عبارت است از بسط و گسترش عدالت در همه وجوه فردی، اجتماعی، اقتصادی و سیاسی آن، رفع فقر و تبعیض و بی عدالتی، ایجاد رفاه و امنیت، تامین حقوق اساسی و آزادی های قانونی، قبول حق نظارت و عزل و نصب حاکمیت توسط مردم.حقوق و وظایف مردم در قبال حاکمیت نیز عبارت است از خیرخواهی برای حکومت و حمایت از آن، رعایت قانون و پرداخت مالیات. اختیار انتخاب و عزل و نصب حکام و نظارت بر عملکرد آنها هم از جمله حقوق مردم بر حکومت است.- چالشی که در ارتباط با حقوق مردم و عدالت در جامعه ما وجود دارد خود را در دو گرایش سیاسی اصولگرایی و اصلاح طلبی نشان می دهد که البته آثار و پیامدهای اجتماعی، فرهنگی، اقتصادی و مدیریتی خود را نیز به همراه دارد. هرچند تفاوت چندانی بین مبانی دینی، اخلاقی و فرهنگی و نیز اهداف و آرمان های دو گرایش فوق وجود ندارد ولی نوع نگاه به انسان و اختیارات و تکالیف او و نوع رویکرد به جامعه و جهان و نوع روش های مدیریتی متفاوت است. رویکردها و روش های اصولگرایان بیشتر سنتی، همراه با الزام و اجبار، از بالابه پایین و تمرکزگرا، غیرمنعطف و گاهی با تعصب و با قراردادن دین در برابر آزادی و خرد جمعی و جهانی است. در مقام مقایسه، اصلاح طلبان رویکردی نو و آینده نگر، دیدگاهی باز و مثبت نسبت به نظرات و تجارب بشری، جلب مشورت و جذب جوانان، گرایش های حقوق بشری و دموکراتیک دارند.- مطالعات اجتماعی جدید (پیمایش ملی ارزش ها و نگرش های ایرانیان) نشان می دهد که حدود 62 درصد از مردم خواستار تغییر و بهبود و اصلاح تدریجی وضع موجود هستند. 20 درصد خواهان تغییرات رادیکال و هشت تا 9 درصد هم ادامه وضع موجود را می پسندند. درواقع همین گرایش حداکثری اصلاح طلبانه جامعه بود که نتایج انتخابات هفتم اسفند را رقم زد.- امیدوارم که مرحله دوم انتخابات مجلس دهم مانند مرحله اول آن با حضور پرشمار مردم به پای صندوق های رای همراه باشد و با آرای آگاهانه و مسئولانه آنان به ائتلاف اصلاح طلبان و لیست امید به تشکیل مجلسی متوازن، کارآمد و حامی مردم و دولت برخاسته از رای مردم به شعار تدبیر و امید، وعده ها و برنامه های رئیس جمهوری منجر شود.
                