یک‌شنبه ۵ اردیبهشت ۱۳۹۵
-----------------------------------------
سرمقاله
-----------------------------------------
«با» یا «بی» برجام؟
-----------------------------------------

                    زمان زیادی از آن روزها که کسانی تحریم گسترده اقتصادی را به ارمغان آورده بودند و به آن «کاغذپاره» می گفتند، نگذشته است؛ زمانی که اعلام کردند تحریم بنزین را یک شبه با بنزین پتروشیمی حل می کنند اما نه تنها این گونه نشد که فراورده های صادراتی پتروشیمی هم بازارشان را از دست دادند و سلامت مردم در کشور به طور جدی تهدید شد و عواقب ناخوشایندی را به همراه آورد. بزرگ ترین درآمد نفتی تاریخ دولت ها در کشور، پیش از شدت گرفتن تحریم ها عاید دولت احمدی نژاد شد که برای مردم خروجی نداشت. از سوی دیگر، گروهی ایجاد شد که تحریم به وجود می آورند، بعد دورش می زنند و از خوان آن بهره مند می شوند و پای پیاده شان را با پورشه عوض و دوردور می کنند. پس حتما تحریم برای منفعت دیدگان خوب است که برجام را «نافرجام» می خواهند. اما تحریم ها اثر هم داشت، اثرش را ملت حس کردند و می کنند، نه منفعت دیدگان. هر لحظه که برنامه های بهره گیری از برجام و آغاز ارتباطات بازرگانی و بین المللی می خواهد سامان بگیرد ناگهان دلواپسان منافع فردی سازی تازه کوک می کنند، مانعی می تراشند و ترمز را می کشند و بعد فریاد برمی آورند که پس چه شد نتیجه این برجام؟! اکنون این دیپلماسی بدوی عربستان سلفی است که در اجلاس کنفرانس کشورهای اسلامی در استانبول برای ایران با این سابقه و قدمت اسلامی مسئله می تراشد. هزاران نفر را در مراسم حج در مدینه و مکه می کشد، هزاران برادر مسلمان یمنی اش را قتل عام می کند اما در پس یک اشتباه خام در ایران پنهان می شود، وامصیبتا سر می دهد و ما را محکوم می کند. می خواهد با قطع رابطه کشورهای اعانه بگیری مانند کومور، جیبوتی، اریتره و سودان، ایران را در جهان منزوی کند. هفته گذشته اردن هم به این فهرست افزوده شد و سفیرش را احضار کرد و دو روز گذشته در دوحه خواستند از بازگشت میزان تولید نفت ایران به میزان قبل از تحریم که در دوران تحریم آن سهمیه را از ایران ربوده بودند، جلوگیری کنند؛ مثلاایران را به عنوان مانع تراش نزد اعضای اوپک نیز منزوی کنند. در حالی که این روسیه و عربستان هستند که باید تاوان سودجویی های نفتی پیشین خود را بپردازند. جهان را با این بازی ها نمی توان فریب داد. اکنون حتی متحد سنتی عربستان یعنی آمریکا از دست این شریک بدوی خسته شده؛ چراکه «هرجا سخن از انفجار است نام عربستان می درخشد!» اخیرا که در پارلمانشان صحبت از مشارکت عربستان در فاجعه 11 سپتامبر و فجایع تروریستی دیگر به میان آمد، مقامات عربستان بی درنگ گفتند اگر مسئله ما را مطرح کنید 750 میلیارد دلار اموال خودمان را در آمریکا می فروشیم و چنین و چنان می کنیم؛ به این می گویند باج ستانی به ضرب پول. آمریکا بدین ترتیب خود را اسیر ثروت این رفیق خودسر می بیند. البته آمریکا نهایتا باکی ندارد، زمانش که برسد بهانه ای مانند همین تهدید می جوید و همه اموال و دارایی های عربستان را نیز یکجا فریز و بلوکه می کند و بعد با چند حکم دادگاه بخش آریزونا و آلاسکا و مینسوتا آن را بالامی کشد!اما غربی ها از خودسری های این شریک بدوی خسته شده اند. از انحصار وابستگی نفت و گاز به روسیه نیز خسته شده اند. به همین دلیل روس ها هم با بازی های خود می کوشند ایران را سرگرم نگه دارند تا از امکان برقراری روابط اروپا و ایران و مثلافراهم آوردن ارسال گاز بیشتر از طریق ترکیه یا نفت و گاز ایران و عراق از طریق سوریه به بازار اروپا جلوگیری شود. این چند جمله را خطاب به دلواپسان می نویسم. اکنون زمانی است که ایران باید بتواند با سیاستی متین و مستقل، خواهان روابط منطقی و محترمانه و متقابل و مستقل با همه جهان و از جمله اروپا باشد. باید بکوشد موانع برقراری روابط مالی و تجاری ایران را که استقلال مالی ما را مخدوش می کند برطرف کند. باید در تبلیغات ایران هراسی در خارج از ایران و از بی پروایی های داخلی که آتش بر آسیاب ایران هراسی می ریزد خودداری کرد. وزیر خارجه در آمریکا در حال برشمردن موانع و تعهدات آنهاست. درست است که ما با امضای برجام تعهداتی برعهده گرفتیم و آنها هم متعهد به برداشتن تحریم ها شدند، اما برجام که واکسن مصونیت بخش در برابر هرگونه اقدام دیگر ما نیست. ما قربانی موشک پرانی از سوی نظامی متجاوز با حمایت مالی و معنوی و علنی کشورهای عربی همسایه بوده ایم و کسی هم به فریادمان نرسید. پس حق و وظیفه داریم که بهترین و موثرترینش را همراه با هواپیما و کشتی و هر تجهیزات دیگری بسازیم و بیازماییم تا هم دفاع از خودمان را تضمین کنیم و هم بازدارنده تعدی دیگران باشد، اما رعایت مصلحت و پرهیز از عبارات تحریک آمیز می تواند به تقویت این توان ما بینجامد. این درحالی است که می توان با آرامش و رعایت منافع ملی، به نتایج امیدبخشی دست یافت. در شرایط ستیز و بحران آفرینی حتی اگر موفق شویم بزرگ ترین صنایع را راه اندازی و تولید کنیم، اگر نتوانیم صادر کنیم و بفروشیم و مبادله کنیم، سودی نخواهیم برد. آقایان روحانی و ظریف در این شرایط وظیفه خطیر و مشکلی در پیش دارند که موفقیت در آن مستلزم صدور پیام سازگاری، انسجام و حمایت کارساز و آرامبخش از داخل است.
                