دو‌شنبه ۲۹ آذر ۱۳۹۵
-----------------------------------------
سرمقاله
-----------------------------------------
سلامت مردم و شفافیت یک طرح
-----------------------------------------

                    درباره طرح تحول سلامت و لزوم اصلاح آن که ازسوی معاون اول رئیس جمهور نیز در چند روز گذشته مطرح شده است، مباحث مختلفی وجود دارد. آنچه مشخص است اینکه رئیس جمهور و دولت یازدهم از ابتدا با توجه به شرایط نظام درمانی و بهداشتی کشور و خلائی که در این بخش در طول سال ها ایجاد شده بود، تصمیم گرفتند بخش مهمی از بار درمانی از دوش مردم برداشته شود. این در شعارهای دکتر روحانی در ایام انتخابات سال 92 نیز مطرح شد. این مسئله به ویژه درباره اقشار آسیب پذیر و خانواده های فقیر، ضروری بود. اما در طراحی این سامانه، به نحوی عمل شده است که نظام پرداخت به پزشکان و بیمارستان ها دست بالاگرفته شده و مجموع تاثیر این بار مالی روی بودجه دولت عملانادیده گرفته شده بود. وزارتخانه های درگیر طرح نیز در ابتدا، تخمین درستی از این مسئله نداشتند و تعهداتی ازسوی آنان به نمایندگی از سازمان های بیمه گر پذیرفته شد که دارای پیوست کارشناسی دقیق و جامع نبود. دولت حین اجرا و براساس تجربه به این نتیجه رسیده که منابع کافی برای تامین مالی طرح وجود ندارد. تنگنای درآمدی دولت با کاهش بهای نفت در دو سال گذشته و البته بار روانی و عملیاتی تحریم ها نیز مزید بر علت شد. دولت در لایحه بودجه سال 96 پیش بینی کرده است با انتشار اوراق قرضه، بخشی از تامین مالی طرح تحول سلامت را انجام دهد. این اقدام حتما بدهی های دولت را افزایش خواهد داد و بیم آن می رود این طرح هم به عارضه ای شبیه همان پرداخت بلاتبعیض یارانه ها به همه دچار شود. دولت در شرایطی نیست که پوشش مالی لازم را تامین کند و مجبور به استقراض است؛ پس نگرانی از ناپایدارماندن طرح تحول سلامت، عجیب نیست. سوال اصلی اینجاست که آیا با تجدیدنظر در نظام پرداخت در این طرح و عقلایی کردن آن می توان به بهترکارکردن آن امیدوار بود؟ به نظر می رسد پاسخ به این سوال مثبت است اما این امر مستلزم شناخت دقیق آسیب ها و کاستی های این طرح به دور از تعصبات سازمانی در وزارتخانه های درگیر، صندوق های بیمه ای و زنجیره بهداشت و درمان کشور است. می دانیم پزشکان عمومی و غیرجراحان از تبعیض های پرداختی و تعرفه های تعیین شده برای جراحان و پزشکان متخصص، بسیار ناراضی هستند. سازمان های بیمه گر پایه و تکمیلی نیز شرایط مشابهی دارند. اگر دولت بتواند با همراهی نظام کارشناسی کشور، نظام پرداخت این طرح را اصلاح کند، یک گام به جلو برداشته است. دومین مسئله سیاست هایی است که راجع به دارو وجود دارد که بخشی از هزینه های پزشکی جامعه را تشکیل می دهد. مسئله این است که سیاست قیمت گذاری داروها به نوعی شبه انحصاری است و دولت هم گاهی به کارخانه های داروساز کمک هایی کرده است و قیمت ها را کنترل می کند. بخشی از خدمات بیمارستانی نیز بخش دیگری از هزینه ها را تشکیل می دهد و می دانیم بیمارستان های دولتی به دلیل مستهلک شدن و تجهیزات فرسوده و محاسبه نشدن قیمت تمام شده خدمات، در این زمینه با مشکلات جدی مواجه هستند. بیمارستان های خصوصی هم شارژ بالایی دارند. سازمان تامین اجتماعی نیز به عنوان تنها سازمان بیمه گر که فعلاهزینه های خود را سربه سر نگه داشته و حتی از دولت طلبکار است، نیز در دو سال اخیر از ناحیه بیمه درمانی سازمان تامین اجتماعی متقبل هزینه اضافی شده است. سوال این است که اگر زمان بگذرد و بار هزینه های درمانی افزایش یابد، آن هم به واسطه تعهداتی که دستگاه دیگری برای آن ایجاد کرده است، تکلیف چه خواهد بود؟ به هرحال ورود به این جزئیات بیشتر نیازمند تحقیق و دسترسی به آمار روشن، شفاف و بررسی در فضایی آرام است. هرگونه سرعت عمل در این زمینه می تواند این چرخه به هم پیوسته را دچار مشکلات جدی تری کند. به باور نگارنده تهیه طرحی جامع که هزینه ها و درآمدهای درازمدت طرح تحول سلامت و منابع تامین مالی در آن با جزئیات دقیق محاسبه شده باشد، مشخص خواهد کرد که دولت چه تعهداتی را می تواند بپذیرد؟ با توجه به اینکه هزینه ها و گزارش های کارشناسی و جامعی در این بخش تاکنون ارائه نشده است، دولت و مجلس، چه در بودجه و چه در برنامه ششم توسعه، حتما به دور از مسائل سیاسی یا تبلیغاتی، از ظرفیت بدنه کارشناسی وزارتخانه های درگیر، استادان دانشگاه، اقتصاددانان و سایر فعالان این حوزه بهره بگیرند تا اصلاح درستی صورت گیرد.
                