سه‌شنبه ۳ اسفند ۱۳۹۵
-----------------------------------------
حرف اول. اقتصاد
-----------------------------------------
بودجه 96 و قیر رایگان
-----------------------------------------

                    کمیسیون تلفیق مجلس در بررسی و تصویب لایحه بودجه سال آینده کشور در بند «ج» وزارت نفت را ملزم کرده اند چهار میلیون تن قیر (VB) را رایگان به شرح زیر به ارگان های دولتی بدهد:وزارت جهاد 13 درصد، وزارت راه 54 درصد، بنیاد مسکن 17 درصد، وزارت کشور 13 درصد و وزارت آموزش وپرورش (نوسازی مدارس) سه درصد. با توجه به اینکه ظرفیت تولید قیر کشور حداکثر حدود 4،5 تا 5 میلیون تن است و مصرف داخلی کشور در سال های اخیر به علت کاهش بودجه های عمرانی به دو میلیون تن رسیده بوده است، لازم است نمایندگان به سوالات زیر جواب دهند:1- با توجه به نیاز مبرم شهرداری ها، واحدهای تولید ایزوگام و صادرکنندگان به قیر، چگونه چنین تصمیمی اتخاذ شده است؟2- با توجه به اینکه درصد قیر مورد نیاز در آسفالت کمتر از شش درصد است، چه میزان اعتبار عمرانی برای ساخت و بهسازی راه و معابر اختصاص یافته است که این میزان قیر مورد نیاز باشد؟ آیا بودجه عمرانی دو برابر شده است؟3- نمایندگان قطعا مطلع هستند که برای ساخت یک کیلومتر راه جدید به 200 تن و برای بزرگراه و اتوبان به 400 تن قیر نیاز است، آیا وزارت راه قرار است 10 هزار کیلومتر اتوبان یا 20 هزار کیلومتر راه جدید احداث کند؟4- چرا سهمیه رایگان قیر از دو میلیون تن به چهار میلیون تن افزایش یافته است. آیا نهایتا حواله قیر به عنوان بدهی دولت به پیمان کاران تحویل داده نخواهد شد و بازار قیر را آشفته نخواهد کرد؟5- اصولابا چه منطق اقتصادی، نمایندگان اصرار به توزیع رایگان قیر دارند و درباره سایر فراورده ها به آن اعتقاد ندارند؟ چرا به این سازمان ها برای خرید قیر بودجه اختصاص نمی دهند؟6- آیا این تصمیم به تولید قیر با کیفیت نامناسب و رواج یافتن خریدوفروش حواله ها با قیمتی پایین تر از بورس منجر نخواهد شد؟7- در صورت رواج یافتن قاچاق قیر و تولید سایر فراورده ها از قیر چه کسی پاسخ گو خواهد بود؟8- صادرات به عنوان یکی از محورهای اصلی اقتصاد مقاومتی و پیشران خروج از رکود مطرح است، ازدست رفتن صادرات 1،2 میلیارددلاری قیر را چگونه باید جبران کرد؟9- صدها شرکت مدیریت صادرات و ده ها واحد تولیدی و صادراتی، صاحبان مخازن و ترمینال در بنادر ایران و کشورهای بازار هدف و صاحبان کشتی های حمل کننده قیر صادراتی ایران در این شرایط باید چه کنند؟ خریداران قیر صادراتی ایران با شرایط جدید چگونه باید نیازهای خود را تامین کنند؟10- نهایتا چرا کشورهای منطقه مصرف سالانه قیرشان بین 400 هزار تا یک میلیون تن است و مصرف ما چهار میلیون تن؟ چرا استرالیا که از لحاظ وسعت، شرایط اقتصادی و تعداد بزرگراه با ایران مشابهت دارد فقط 800 هزار تن قیر مصرف می کند و ما چهار میلیون تن؟11- بالاخره چه کسی پاسخ گوی اشتغال پرسنل شرکت های صادراتی کشور است و دفاتر بازاریابی این شرکت ها در خارج از کشور چه سرنوشتی خواهند یافت؟امید است نمایندگان مجلس در صحن علنی با این مصوبه کمیسیون تلفیق مخالفت کنند و اجازه دهند قیر مورد نیاز بازار داخل و صادراتی کشور مانند سایر اقلام در بورس عرضه و معامله شود و از مداخله دستوری در بازار خودداری کنند.
                