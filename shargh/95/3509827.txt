پنج‌شنبه ۱۴ بهمن ۱۳۹۵
-----------------------------------------
سرمقاله
-----------------------------------------
راهکار ایرانی علیه ترامپ
-----------------------------------------

                    ترامپ یک پدیده است؛ پدیده ای که در روزهای رقابت های انتخابات ریاست جمهوری آمریکا نیز چهره و ادبیاتی متفاوت از خود بروز داد و البته کمتر کسی باور داشت این موفقیت نصیب وی شود، اما اگر از زاویه ای دیگر نگاه کنیم، او روی جریانی از نارضایتی های عمومی سوار شد و توانست اگرچه مبهم، پاسخ هایی به مطالبات عمومی بدهد. به همین دلیل با وجود افشاگری هایی که علیه وی شد، به تدریج در نظرسنجی ها بالاآمد. این نارضایتی در لایه های مختلف ایالات متحده، واقعیت دارد. «برنی سندرز» نیز در مراحل رقابت های درونی حزب دموکرات با پاسخ دادن به همین نارضایتی ها بود که توانست در میان بسیاری از مردم آمریکا، طرفدار پیدا کند.شاید اگر او نامزد نهایی دموکرات ها بود، امروز نتیجه ای دیگر رقم می خورد، اما اتفاقی که بعد از ریاست جمهوری ترامپ رخ داد، نوعی شتاب زدگی در عملکرد را نشان می دهد که ناشی از ناپختگی اوست. اگرچه برخی افراد کارآزموده و محافلی نظیر بنیاد هریتیج که افراد مطلعی هستند، گزارش هایی به وی می دهند، اما شتاب زدگی در رفتار رئیس جمهور تازه وارد آمریکا مشهود است که ثمره آن در تصمیم گیری های او بازتاب یافته. اتفاق جالب توجه این است که جنبش های اجتماعی اعتراضی به عملکرد ترامپ، فردای تصمیمات جدید او به راه افتاد. در فرودگاه سیاتل، واشنگتن، دنور، سانفرانسیسکو، لس آنجلس و... مردم گرد آمدند و تظاهراتی اعتراضی در واشنگتن برگزار شد که جان کری، وزیر خارجه قبلی آمریکا، کمتر از یک هفته از ترک سمت رسمی خود به عنوان یک شهروند در آن شرکت کرد. هیلاری کلینتون و جو بایدن نیز فعالیت هایی را آغاز کرده اند. علاوه براین غول هایی نظیر گوگل نیز به این حرکت پیوسته اند و نوعی مقاومت مدنی در آنجا در حال شکل گیری است. به نظر می رسد این حرکات به تدریج قوت خواهد گرفت و پدیده اجتماعی جدیدی خواهد بود. پیش بینی این است که با جنبش های دیگر نظیر جنبش ضدجنگ، 99 درصد، طرفداران سبز و... ترکیب شده و اتفاقی را سامان دهند. در سیستم وکلای آمریکا نیز این حرکت را می بینیم که داوطلبانه می خواهند به مردم کمک کنند. دموکرات های کنگره و سنا نیز واکنش های مشابهی داشته اند. در اروپا نیز شرایط چندان تفاوتی نمی کند. ترزا می، نخست وزیر بریتانیا که در آمریکا موضع نسبتا مثبتی در دیدار با ترامپ داشت، در بازگشت به کشور خود ناچار شد اذعان کند نگاه متفاوتی با رئیس جمهور ایالات متحده دارد. فرانسه و آلمان، واکنش های تندتری از خود نشان داده اند و به نظر می رسد با عملکرد ترامپ، گرایش به راست که در حال اوج گیری بود تقلیل یافته است. مردم با دیدن ترامپ، نمی خواهند ترامپ های دیگری هم در اروپا سر برآورند. یک میلیون و 800 هزار نفر در انگلیس، خواستار عدم ورود ترامپ به خاک کشورشان شده اند. اگر این حرکت های اجتماعی در غرب، به یکدیگر بچسبند، فضا تغییر خواهد کرد. چهره های سرشناس، بازیگران هالیوود، استادان دانشگاه و حتی چهره ای مانند امانوئل والرشتاین، نظریه پرداز بزرگ آمریکایی، نسبت به ترامپ موضع دارند. اخیرا استراتژی منسوب به کیسینجر مطرح شده که ترامپ با نزدیکی به روسیه، علیه چین عمل کند. اروپا و به ویژه آلمان به شدت از روسیه هراسان هستند و کشورهایی نظیر لهستان نیز نگرانی های دیگری در قبال نزدیکی آمریکا و روسیه دارند. به هرحال اگر جنبش های اعتراضی علیه ترامپ قوی تر شوند، وی ناچار به عقب نشینی است، همان طور که اخیرا، افراد دارای گرین کارت را از دایره شمولیت ممنوعیت ورود به آمریکا مستثنا کرد. او اعلام کرده اگر یک هفته قبل این اتفاق را اطلاع رسانی می کرد، افراد بد وارد آمریکا می شدند، درحالی که در نظام های پاسخ گو، این نوع توجیهات، مضحک تعبیر می شود و نوعی بی برنامگی را نشان می دهد که جهان سوم به آن متهم است. دراین میان موضوع توجه به حقوق ایرانیان ساکن ایالات متحده، جنبه ای حیاتی دارد. فرمان ترامپ نیز بیش از آنکه بر شش کشور مسلمان دیگر اثرگذار باشد، ایرانیان را هدف قرار می دهد. ایرانیان جمعیت قابل ملاحظه ای از مهاجران آمریکا را شکل می دهند. اهمیت آنان فقط به دلیل تحصیلات آنان نیست که البته تحصیل کرده هستند. دانشگاه سیراکیوز در پژوهشی اعلام کرده ایرانیان اقلیتی هستند که به لحاظ تحصیلات، از میانگین آمریکا، حداقل دو سال تحصیلی بالاتر هستند. اهمیت آنان فقط به این دلیل نیست که موفق هستند که هستند؛ آنان در صنایع ایالات متحده خوشنام هستند، در پژوهشکده ها، در ریاضیات و فیزیک شناخته شده هستند. اهمیت آنان فقط به این دلیل نیست که دارا و برخوردار هستند و میانگین درآمد خانوادگی ایرانی ها بالاتر از آمریکایی هاست و میانگین دارایی ایرانی ها 20 هزار دلار از میانگین دارایی آمریکایی ها بالاتر است. مسئله اهمیت ایرانیان آمریکا برای ما در آنجاست که هرکسی شناسنامه ایرانی دارد باید مورد توجه قرار بگیرد. درست است که آنان در ایران نیستند اما هیچگاه سربار آمریکا نبوده اند. شادی و غم آنان برای دولت جمهوری اسلامی مهم است و نسبت به آن تکلیف و مسئولیت دارد. مجموعه سیاست های ایران و وزارت خارجه دراین باره در روزهای اخیر، پختگی لازم را داشته است. در کنار این ما باید از جنبش های اعتراضی آمریکا، یارگیری کنیم. قرار است اواخر بهمن ماه، رقابت های کشتی جام جهانی با حضور تیم ملی ایالات متحده در کرمانشاه برگزار شود. آنان ویزا گرفته اند و وقتی دکتر ظریف می گوید هرکس ویزای معتبر ایران را در اختیار دارد، مورد استقبال ما قرار می گیرد؛ یعنی حساب مردم آمریکا از تصمیمات دولت این کشور جداست. اگر تسهیلات لازم برای حضور رسانه های دنیا برای پوشش این رقابت ها فراهم و میهمان نوازی و مهربانی ایرانی ها به نمایش گذاشته شود، پاسخی به شعارهای جنبش های اعتراضی آمریکا در روزهای اخیر است که می گفتند ایرانیان به آمریکا خوش آمدید. به باور نگارنده، آینده آمریکا و اروپا از این جریانات اجتماعی اعتراضی متاثر خواهد شد. باید با همراهی این جنبش ها و دفاع از حقوق جامعه مسلمانان آمریکا را که سایر کشورهای اسلامی نسبت به آن سکوت کرده اند، اعلام کنیم پاسخ ما به ترامپ، نعل به نعل نیست و نگاه ما انسانی و رفتار او فاشیستی است.
                