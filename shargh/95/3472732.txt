سه‌شنبه ۹ آذر ۱۳۹۵
-----------------------------------------
یادداشت
-----------------------------------------
تصمیم نافرجام ادغام بیمه ها
-----------------------------------------

                    شناخت کارکرد وزارت بهداشت، درمان و آموزش پزشکی و رسالتی که قانون گذار برای وزارت مذکور پیش بینی کرده، بدون هیچ ملاحظه ای مبین این موضوع است که ادغام بیمه های درمانی با وزارت بهداشت، یعنی ادغام نظارت کننده با نظارت شونده. بدون شک تنها بازندگان این معادله، خدمات گیرندگان خواهند بود و اگر به این معادله این موضوع را بیفزاییم که مصرف کننده همان قشر ضعیف و کارگر است و تولیدکننده، ساختار یک دستگاه عریض وطویل اجرائی کشور (وزارت بهداشت)، عمق مسئله مشخص خواهد شد. اینکه امروزه بخش درمان در کشور خصوصا عملکرد بیمه های درمانی با معضلات و ناکارآمدی هایی مواجه است، برای هیچ چشم ریزبین و غیرریزبین کارشناسی پوشیده نیست، اما باید بررسی کرد که کدام دسته از ناکارآمدی ها در بخش بیمه های درمانی درون ساختاری و کدام یک برون ساختاری است. به هرحال وزارت بهداشت فقط در صورتی می تواند کلاف سردرگم وضعیت بهداشت، درمان و سلامت کشور را سامان بخشد که فارغ از هرگونه دستاویز و مشغله اجرائی به دو وظیفه استراتژیک خود؛ یعنی وظیفه سیاست گذاری و نظارت بپردازد. تجربه 30 سال گذشته بدون هیچ ملاحظه ای حکایت از آن دارد که به دلیل مشکلات اساسی در وضعیت رفاه و تامین اجتماعی کشور، سیاست گذاران تنها راه علاج این ناکارآمدی ها، یعنی ضعف کمی و کیفی خدمات بیمه و بازنشستگی، هم پوشانی و موازی کاری ها و غیرمتوازن بودن بودجه مصرفی با خدمات ارائه شده در این بخش را ساماندهی ساختار مدیریتی این حوزه - یعنی تشکیل وزارت رفاه و تامین اجتماعی- می دانستند. بی گمان مجموعه ناکارآمدی های مذکور ناشی از وضعیت عملکرد ضعیف نهاد متولی این بخش، یعنی وزارت بهداشت و درمان بود. متاسفانه ضعف در انتخاب مجموعه مدیریتی و کارشناسی وزارت رفاه و تامین اجتماعی در سال های 84 الی 90 - قبل از ادغام- باعث شد که کاستی های وزارت بهداشت به فراموشی سپرده شود، به گونه ای که برخی امروزه مجددا درباره ادغام بیمه های درمانی با وزارت بهداشت و درمان سخن می گویند، بدون اینکه به تجربه گذشته توجه کنند. حال بدون هیچ گونه حاشیه پردازی معتقدم بنابر دلایلی که تایید آنها بسیار بدیهی است، ادغام این دو بخش با یکدیگر نه تنها یک خطای استراتژیک بلکه تکرار یک تجربه شکست خورده تلخ است:1. تجارب جهانی: تجارب جهانی نشان دهنده آن است که تنها سه کشور دنیا، یعنی عراق، ایرلند و فنلاند دارای ساختار مشترک تامین اجتماعی و وزارت بهداشت هستند، صرف نظر از اینکه هر سه کشور مذکور وضعیت تامین اجتماعی مناسب و در حوزه درمان حرفی برای گفتن ندارند. درحالی که بسیاری از کشورهای ممتاز جهان در هر دو بخش مذکور نه تنها دارای ساختار مستقل هستند بلکه در بسیاری موارد بخش بیمه های درمانی و اجتماعی آنها تحت نظارت عالی وزارت رفاه اجتماعی یا وزارتخانه هایی با عناوینی مشابه همچون وزارت اشتغال و امور اجتماعی یا وزارت اشتغال و تامین اجتماعی و... هستند. در این خصوص از جمله می توان به کشورهایی همچون آمریکا، کانادا، آلمان، چین، ژاپن، روسیه، ترکیه، آلبانی، اسپانیا، نروژ، مجارستان، آرژانتین، آفریقای جنوبی، اوکراین، دانمارک و... اشاره کرد.2. ضرورت تفکیک بخش های سیاست گذار و مجری و تولیدکننده درمان: وزارت بهداشت و درمان به عنوان نهاد حاکمیتی، تنها مرجع مصلحی است که می تواند نگاهی همه جانبه و فراگیر داشته باشد. حال اگر این نهاد حاکمیتی به عنوان بخش تولیدکننده نیز به ایفای نقش بپردازد، این حقیقت اجتناب ناپذیر خواهد بود که در بسیاری از مواقع بخش حاکمیتی بی طرف، در رقابت با سایر بخش های غیردولتی از جایگاه بی طرفی خود عدول کرده و با ایجاد یک فضای رانتی بخش غیردولتی را از صحنه رقابت بیرون یا تضعیف کند.3. ضرورت تفکیک بخش نظارت کننده بر بخش های تولیدکننده و مصرف کننده: بدون شک یک ناظر تا زمانی می تواند بی طرفانه به ایفای نقش بپردازد که در صورت وجود خطا و ناکارآمدی، تیغ نظارت به سمت خودش نباشد. بی شک در چنین شرایطی بعید نیست نهاد نظارت کننده (وزارت بهداشت) به ضعف و ناکارآمدی ها بی توجهی و کم توجهی کرده و در این گذر، منافع جامعه مصرف کننده، یعنی بیمه شدگان را با مخاطره مواجه کند.4. حق الناس و مشاء بین النسلی بودن منابع و اندوخته ها در صندوق های بیمه ای: نکته بسیار اساسی که هرگونه بی توجهی و کم توجهی، آن را گناهی نابخشودنی می کند این است که منابع و اندوخته های صندوق ها و سازمان های بیمه، حق الناس و مشاء بین النسلی و صرفا برای بیمه شدگان اصلی و تبعی آنان بوده و هرگونه ادغام یا افزایش مجموعه بهره برداران از این منابع نه تنها معذورات و محدودیت های اخلاقی و شرعی خاص خود را دارد، بلکه موجب تشدید فاصله طبقاتی بین اقشار ضعیف جامعه خواهد شد؛ چراکه اساسا بیمه شدگان تحت پوشش صندوق های بیمه ای از قبیل صندوق تامین اجتماعی از اقشار ضعیف بوده و افزایش میهمانان ناخوانده بر سفره آنان سهمشان از غذای محدود موجود بر سفره را ناچیزتر خواهد کرد.5. بیم سوءاستفاده از منابع صندوق های بیمه ای در انجام برنامه های وزارت بهداشت و درمان: بی گمان امکان بهره برداری وزارت بهداشت و درمان از منابع و اندوخته های موجود صندوق های بیمه های درمانی و اجتماعی از جمله سازمان تامین اجتماعی بزرگ ترین نگرانی در این ادغام است. توجه به اینکه در برخی موارد، پایین بودن سطح اعتبارات موجود و در اختیار وزارت بهداشت موجب ناتوانی وزارت مذکور در انجام وظایف و تعهدات روزمره آنان شده است، این نگرانی را در پی دارد که مدیران وزارت بهداشت همواره نگاهی غیراصولی به منابع صندوق های مذکور داشته باشند. در این خصوص بر هیچ تحلیلگر و کارشناس بخش بهداشت و درمانی پوشیده نیست.که در دهه 60 و 70 و اوایل دهه 80 وزارت بهداشت در بسیاری از مناطق کشور با محدودیت هایی در تخصیص اعتبارات و بودجه توسعه بخش درمانی و تامین تجهیزات مواجه بود، سازمان تامین اجتماعی را مکلف به احداث و ساخت بسیاری از مراکز درمانی و بیمارستانی کرد که غالبا آنها فاقد هرگونه توجیه فنی و کارشناسی و اقتصادی بودند، به نحوی که بسیاری از بیمارستان های مذکور هنوز دارای پایین ترین ضرایب اشغال تخت هستند.6. کلام آخر اینکه سازمان تامین اجتماعی در ایران همچون اغلب کشورهای دنیا وظیفه ارائه مجموعه ای از تعهدات از قبیل تعهدات بازنشستگی و درمانی را برعهده دارد که این دو دسته از تعهدات به واسطه نزدیکی آنها در تهیه و تامین بهداشت و سلامت نیروی کار با مقوله ای همچون ازکارافتادگی و استراحت های پزشکی دوران اشتغال، تعهدات بیمه ای ناشی از ایام بیماری و بارداری و... باید در کنار هم و در تداوم هم انجام وظیفه کنند و بخش سرمایه گذاری سازمان تامین اجتماعی به عنوان بخشی حمایتی، وظیفه پشتیبانی و لجستیکی در تامین هزینه ها و حفظ ارزش منابع و اندوخته های بیمه شدگان در این دو بخش را برعهده دارد که در اکثر کشورهای دنیا نیز وضعیت به همین صورت است. هرگونه کم توجهی و بی توجهی به انسجام ساختاری این مجموعه، خسرانی جبران ناپذیر نه تنها به بیمه شدگان و کارفرمایان و بازنشستگان وارد خواهد کرد، بلکه شاکله نظام را به چالش خواهد کشید. کمااینکه در سال های اخیر اعتصابات فراگیر فرانسه به لحاظ کسری بودجه در این صندوق ها یا تنش های بنیادین بین دو حزب دموکرات و جمهوری خواه بر اثر کسری بودجه در تامین اجتماعی آمریکا، کشورهای مذکور را با بحران های جدی روبه رو کرد که در سال گذشته دیدیم و نظاره کردیم.
                