یک‌شنبه ۲۶ اردیبهشت ۱۳۹۵
-----------------------------------------
type_unknown
-----------------------------------------
محمدرضا خاتمی مطرح کرد: حمایت بزرگان اصلاحات از عارف
-----------------------------------------

                    شرق: نزدیک شدن زمان افتتاح مجلس دهم، باعث شده است صراحت بیان و شفاف گویی جای خود را به کلی گویی ها درباره ریاست مجلس بدهد. از همین رو بزرگان جریان اصلاح طلب هم به اتفاق، حمایت خود را از ریاست محمدرضا عارف اعلام کرده اند. موسوی لاری، وزیر کشور دولت اصلاحات هم اعلام کرده است نظر شورای عالی سیاست گذاری و نظر اجماعی جریان اصلاحات و اعتدال گرایان بر ریاست عارف است. این اظهارات گرچه نظر توصیه ای فعالان سیاسی اصلاح طلب به منتخبان «فهرست امید» است و در نهایت رای و نظر آنهاست که تعیین کننده خواهد بود، اما این توصیه ها از سوی جایگاهی ارائه شده که نمی توان مرجع ضمیر آن را نادیده گرفت. این توصیه ها در شرایطی است که گمانه های متعددی درباره ریاست عارف یا لاریجانی در مجلس دهم از روزهای گذشته مطرح شده بود. این گمانه ها البته روز شنبه گذشته بیش از پیش صورت عینی به خود گرفت. هجدهم اردیبهشت اولین جلسه ای بود که فراکسیون امید به طور رسمی اعلام موجودیت کرد و این در حالی بود که نشست آشنایی نمایندگان با ساختار مجلس هم درست همان روز برنامه ریزی و منعقد شد. عصر همان روز هم اصولگرایان راه یافته به مجلس دهم به دعوت آیت الله موحدی کرمانی، دبیر کل جامعه روحانیت مبارز، جلسه ای را با عنوان فراکسیون اصولگرایان برگزار کردند. جلسه ای غیرعلنی که حاضران آن؛ یعنی تعداد افرادی را که در آن نشست حضور پیدا کرده بودند، بیش از 150 نفر اعلام کرده و خود را اکثریت دانسته بودند. در حقیقت روز شنبه در تقویم سیاسی کشور، روز وزن کشی جریان های سیاسی راه یافته به مجلس بود. روزی که می توانست مقدمه ای برای گمانه ها درباره ریاست مجلس دهم باشد. این در حالی است که محمدرضا عارف در سخنرانی های خود بعد از برگزاری مرحله دوم انتخابات، بر حفظ وحدت و تعامل بین اصلاح طلبان و اصولگرایان حامی دولت، تاکید کرده است. موضوعی که به نظر می رسد برخی اصولگرایان مجلس خود را موظف به التزام به آن نداسته اند و برای ریاست گزینه متبوع خود تلاش گسترده ای می کنند. بااین حال اصلاح طلبان معتقدند پیام تغییر مردم در مجلس باید نشان داده شود؛ تغییری که می تواند در ریاست مجلس متبلور شود و حالاچهر های شاخص و مطرح این جریان هم خواستار این موضوع هستند. محمدرضا خاتمی: مردم در انتخابات پیام تغییر دادنددر همین راستا، محمدرضا خاتمی به ایرنا گفت: «مردم در انتخابات پیام تغییر دادند و باید پژواک این پیام در داخل مجلس هم شنیده شود. مردم با آرزوی تغییر پا به انتخابات گذاشتند، اگر این آرزو در پارلمان تبلور پیدا نکند معلوم نیست آنها برای انتخابات ریاست جمهوری چه تصمیمی بگیرند. از سویی انتخاب رئیس مجلس قواعد خاص خود را دارد».او گفت: «ریاست مجلس یک پست سیاسی است و باید آن را با دیدی سیاسی نگاه کرد. وقتی اصلاح طلبان خود را به طور نسبی پیروز انتخابات می دانند، طبیعی است که ریاست مجلس را هم حق خود بدانند. زمانی ما می گفتیم یک اصلاح طلب توانمند برای ریاست مجلس نداریم؛ اما اکنون شخصیتی باتجربه مانند آقای عارف وجود دارد».نایب رئیس اسبق مجلس شورای اسلامی ادامه داد: «ما باران می خواستیم؛ ولی سیل آمد. ما در وهله نخست فقط می خواستیم افراطیون مجلس را تسخیر نکنند؛ اما هم این اتفاق رخ داد هم نامزدهای فهرست امید اکثریت کرسی ها را به دست آوردند».خاتمی گفت: «آقای لاریجانی در مسئله برجام مقابل تندروها ایستادند و ما قدردان آنها هستیم؛ اما آقای روحانی فقط وعده برجام را به مردم نداده بود، او قول هایی در عرصه های اجتماعی، فرهنگی، سیاسی و مواردی چون گسترش آزادی رسانه به مردم داده بود که باید آنها را نیز عملی کند».2 پادشاه و یک اقلیم او تاکید کرد: «باید کسی رئیس مجلس شود که به این برنامه ها اعتقاد داشته باشد، از این رو وقتی اصلاح طلبان مجموع این مسائل را در نظر می گیرند، برای ریاست مجلس آقای عارف تلاش خواهند کرد. البته تلاش ما این است که موضوع انتخاب رئیس مجلس به یک جدایی بین حامیان دولت منجر نشود؛ اما آقایان عارف و لاریجانی دو پادشاهند که در یک اقلیم نمی گنجند و هفت درویش نیستند که بر گلیمی بخسبند».او گفت: «این کار سخت است؛ اما چاره ای نیست. ما باید ضمن اینکه قدردان زحمات اشخاص و حافظ شان و جایگاه آنها باشیم، راهکاری را نیز در نظر بگیریم که ائتلافی که در انتخابات مجلس به وجود آمده، همچنان ادامه پیدا کند و کمک حال دولت باشد».این فعال سیاسی اصلاح طلب ادامه داد: «جریان اصلاح طلب فرمانده ای ندارد که به اصطلاح با سوت او همه دور هم جمع شوند. این جریان به شدت متکثر است؛ اما غالب جریان اصلاح طلب بر ریاست آقای عارف اجماع کرده اند، به ویژه شخصیت هایی که در راس این جریان هستند و به تعبیری تابلوی آن محسوب می شوند».او افزود: «شنیده های من می گوید اشخاص راس ائتلاف امید که نتیجه انتخابات ریاست جمهوری و مجلس را به سود اصلاح طلبان و حامیان دولت رقم زدند، نظر بر ریاست مجلس آقای عارف دارند».این فعال سیاسی گفت: «گمان نمی کنم شخصیت آقایان لاریجانی یا عارف این طور باشد که اگر هرکدام رئیس مجلس نشدند، زیر همه چیز بزنند. کارهای هر شخصی مبنا و اصولی دارد و فرد براساس سود و زیانی که برای خود و کشور در نظر گرفته اقداماتی انجام داده است».او در پاسخ به این پرسش که آیا این اقدام از سوی اصولگرایان افراطی ناسپاسی حامیان دولت از لاریجانی خوانده نمی شود و روی آن مانور خبری صورت نمی گیرد، گفت: «از بعد شانتاژ خبری که مخالفان دولت انجام می دهند، نباید انتظار دیگری از آنها داشت. اگر آقای عارف برای ریاست مجلس رای نیاورد، آیا آنها نمی گویند اصاح طلبان و حامیان دولت در انتخابات شکست خوردند؟ ما نباید اقدامات آنها را مبنای کار خود قرار دهیم، بلکه باید یک برنامه حساب شده برای ادامه کار خود داشته باشیم».خاتمی گفت: «باید به این فکر کنیم که اگر آقای عارف رئیس مجلس شود که می شود، دولت می تواند مطمئن باشد که در همه امور یک حامی جدی خواهد داشت. اگر هم به هر دلیلی ایشان رای نیاورد، فراکسیون قدرتمندی در مجلس دهم رهبری خواهد کرد که مجلس را برای حمایت از برنامه های دولت کنترل خواهد کرد».نایب رئیس اسبق مجلس گفت: البته ممکن است جریان اصولگرایی ابتدا از ما دلخور شود؛ اما قاطبه آنها انسان هایی معتدل، عاقل، توانا و دلسوز کشور هستند که می خواهند به کشور خدمت کنند. از سویی آقای لاریجانی هم فرد باهوشی است و می داند نباید سر یک رقابت، آینده سیاسی و اجتماعی خود را مخدوش کند. او ادامه داد: «یکی از پیروزی های جریان اصلاحات این بوده که توانسته است رفتار و گفتمان بسیاری از اصلاح طلبان را تغییر دهد. ما کاری به نیات درونی اشخاص نداریم. موضع گیری آقای لاریجانی در مجلس نهم، به نفع کشور بود. رفتار بیرونی ایشان در این چند سال بیشتر یک رفتار اصلاح طلبانه بوده تا اصولگرایانه. همه اصلاح طلبان هم از ایشان قدردانی کرده اند».او با اشاره به آرایش سیاسی مجلس دهم، گفت: «130 نماینده مجلس اصلاح طلب و بین 85 تا 90 نماینده اصولگرا هستند. افراطیون هم به روایات مختلف 25 تا 32 نماینده دارند. باقی هم مستقل هستند. البته نمایندگان زیادی می آیند و به ما می گویند با شما همفکر هستیم و می خواهیم در فراکسیون امید قرار بگیریم که آنها فعلادر محاسبات ما گنجانده نشده اند».شورای عالی سیاست گذاری حامی ریاست عارف عبد الواحد موسوی لاری، وزیر کشور دولت اصلاحات هم درباره موضع شفاف شورای عالی سیاست گذاری درباره ریاست مجلس به «ایلنا» گفت: «شورای عالی سیاست گذاری موضوع ریاست مجلس را به بعد از انتخابات مرحله دوم موکول کرد و در اولین نشست بعد از مرحله دوم، موضوع ریاست مجلس مطرح شد و شورای عالی با اجماع صددرصدی عارف را که نفر اول انتخابات کشور است، به عنوان رئیس مجلس در نظر گرفت. این پیشنهاد احزاب به منتخبان مردم است که در فراکسیون امید جمع می شوند و در نهایت آنها تصمیم می گیرند رئیس مجلس چه کسی باشد».وزیر کشور دولت اصلاحات گفت: «شورای عالی تردید ندارد رای مردم در انتخابات تغییرات را دنبال می کرد، بنابراین اگر در مدیریت مجلس تغییری حاصل نشود، بی احترامی و بی اعتنایی به رای مردم تلقی می شود. وقتی مردم یکپارچه در تهران و شیراز همه کاندیداهای امید را انتخاب می کنند و فهرست امید، فهرست اکثریت شناخته می شود، اگر کاندیدایی غیر از کسی که از طرف مردم بیشترین رای را داشته و فهرست منتسب به او بالاترین رای را آورده است، معرفی شود، از نظر ما دهن کجی به رای مردم تلقی می شود».اجماع جریان اصلاحات و اعتدال موسوی لاری افزود: «انتظار ما از دیگران هم این است که به رای مردم احترام بگذارند، اگر هم می خواهند رقابت کنند، اشکالی ندارد. ما میدان رقابت را میدان رفاقت هم می دانیم و می گوییم می توانیم رقابت جوانمردانه و اخلاقی داشته باشیم. از نظر ما جهت گیری ها کاملاروشن است. عارف به عنوان فردی که از متن فهرست امید آمده، بیشترین رای را داشته و یاران او در مجلس اکثریت هستند؛ منطقی این است که او به عنوان کاندیدای ریاست مجلس معرفی شود. ما با احترام به تمام کاندیداهای ریاست مجلس قطعا از کاندیداتوری عارف حمایت می کنیم. این نظر اجماعی جریان اصلاحات و اعتدالگرایان است و درباره این مسئله کوچک ترین تردید و اختلاف نظری نداریم».این فعال سیاسی اصلاح طلب، گفت: «صرف نظر از مدیریت اصلی مجلس که نماد گرایش مردم است و باید به گرایش مردم پاسخ روشنی داد، درباره فعالیت های کار شناسی درون مجلس باید با همان شعار امید و آرامش که شعار اصلی اصلاح طلبان است، هم امید مردم نادیده گرفته نشود و هم آرامش درونی جامعه مد نظر قرار گیرد تا بتوانیم به رونق اقتصادی برسیم که به نظر ما ضرورت امروز همه برنامه ریزی های کشور است».
                