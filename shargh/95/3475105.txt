دو‌شنبه ۱۵ آذر ۱۳۹۵
-----------------------------------------
نگاه هفته
-----------------------------------------
ارزیابی واقع بینانه یک طرح
-----------------------------------------

                    نشر مطلبی با عنوان سودآورترین راه آهن محبوس شده ایران در صفحه اول روزنامه «شرق» برای بنده و دیگر کارشناسانی که این مطلب را به آنها نشان دادم، تعجب آور بود. اینکه همه شهرها تلاش دارند بودجه دولت را به نفع خود منحرف کنند و پروژه های زیان ده خود را به دولت بقبولانند، حکایت جدیدی نیست، ولی اینکه روزنامه ای در صفحه اول خود آن را منتشر و برای آن تبلیغ کند، البته تاسف آور است. واقعیت این است که همه افراد، تلاش دارند با روش های مشخصی، پروژه های زیان آور را سودآور نشان دهند. برخی از تاکتیک های رایج برای این کار هم، به این شرح است که در این زمینه خاص هم مصداق یافت: 1) منابع مالی ارزان قیمت تهیه شود: باید عرض شود، وقتی گفته می شود یک پروژه سودآور است؛ یعنی با نرخ رایج در بازار در همه اقلام، از جمله منابع مالی، توجیه اقتصادی دارد. روشن است که اگر هزینه مالی را با استفاده از وام های کم بهره پایین آوریم؛ بسیاری از طرح های زیان آور توجیه اقتصادی می یابند. 2) بازپرداخت وام را دولت تضمین کند: روشن است که اگر پروژه ریسکی نداشته باشد، همه پیمانکاران در همه جای دنیا، مایل هستند آن پروژه را انجام دهند. این کار سختی نیست که ریسک یک پروژه را متوجه دولت کرد و سود آن را متوجه پیمانکار و بخش خصوصی و بعد خوشحال بود که خیلی ها مایل به مشارکت هستند. درواقع چه مشارکتی بهتر از این! پروژه ای اگر واقعا سودآور است و به ادعای نویسنده، سودآورترین پروژه ریلی کشور است، حتما بسیاری از پیمانکاران خارجی و داخلی را مجاب خواهد کرد که منابع لازم را خود تهیه کنند و ریسک آن را بپذیرند. صداقت نویسنده جای تجلیل دارد که به صراحت بیان می کند اگر درآمد پروژه کمتر از انتظار شد؛ یعنی زیان ده شد، دولت تعهد کند این زیان را قبول کند! 3) کرایه بین 50 تا 70 هزار تومان تعیین شود: بسیاری از پروژه ها مانند پروژه های انتقال آب از دریای خزر و خلیج فارس، با این فرض که بتوان محصول را با قیمت های بالابه مصرف کننده نهایی عرضه کرد، تحلیل اقتصادی می شوند؛ ولی واقعیت آن است همین که این پروژه ها راه اندازی شد، همان لابی های سیاسی که پیگیر اجرای طرح بودند خواستار سوبسید دولت برای قیمت محصول می شوند؛ چراکه ادعا می کنند به دلیل گران بودن محصول یا خدمت عرضه شده، تقاضا برای آن وجود ندارد و طرح در آستانه ورشکستگی است و دولت باید مداخله کند. این یعنی یک بار جدید بر دوش دولت. 4) سالانه 10 میلیون تردد صورت گیرد: یکی از راه های توجیه دار کردن یک پروژه دولتی، این است که در مصرف یک خدمت اغراق کنیم و تخمین های خوش بینانه عرضه کنیم. به عنوان مثال، نویسنده گفته است اگر «چنانچه محل اسکان تعداد زیادی از خانواده های تهرانی سواحل زیبای شمال و محل کار آنها تهران شود، در آن صورت، می توان انتظار داشت روزانه حدود 500 هزار نفر در این مسیر تردد کنند که در آن صورت، سرمایه گذاری انجام شده بسیار پرسود خواهد بود و سرمایه گذاری در مدت کمتر از پنج سال، بازخواهد گشت». آیا معنی دارد که 500 هزار نفر روزانه بین تهران و آمل تردد کنند و برای هر روز رفت وآمد بلیت 70 هزار تومانی خریداری کنند؟ 5) شیوه بعدی این است که گفته می شود اگر پروژه های مکمل دیگری نیز اجرا شود، آن گاه سودآوری پروژه قطعی خواهد بود. این حرف یعنی اینکه برای اقتصادی کردن یک پروژه، پروژه های دیگری به دولت تحمیل شود. نویسنده به صراحت می گوید: «افزایش جذابیت پروژه مترو تهران- شمال، راه اندازی مترو شهرهای شمالی از ساری تا آمل و از آمل به رامسر و در ادامه مسیر لاهیجان تا رشت نیز می تواند منجر به افزایش جذب گردشگر داخلی و خارجی در این استان ها شود». بله ایده این است که یک تکه را به هزار ترفند به دولت تحمیل کنیم و بعد که سودآورنبودن آن مشخص شد، بقیه پازل را عرضه کنیم و به دولت نشان دهیم که برای نجات یک کار انجام شده، باید هزینه های دیگری نیز بپردازد به این ترتیب، به خواست اولیه که کشیدن راه آهن در کل مناطق شمال با بودجه دولت بوده، خواهیم رسید. 6) تخمین پایین هزینه: یک شیوه رایج این است که تا جای ممکن، هزینه ساخت یک پروژه، پایین تخمین زده می شود تا توجیه اقتصادی یابد. بعد که پروژه تصویب و مشخص شد با آن پول - که خود آن هم کامل تامین اعتبار نخواهد شد- یک سوم پروژه اجرا می شود، تجدیدنظر در ارقام پروژه مطرح شده و به تدریج قیمت واقعی اجرای یک پروژه اعلام شود. نویسنده اعلام کرده هزینه ساخت راه آهن تهران - آمل، بین سه تا 50 هزار میلیارد تومان خواهد بود که احتمالاعدد درست همان 50 هزار میلیارد تومان است. این عدد یعنی بودجه عمرانی یک سال کشور برای ساخت یک خط راه آهن بین تهران و آمل. روشن است که عقل سلیم زیر بار این نمی رود که کل پروژه های عمرانی کشور متوقف شود تا یک پروژه غیراولویت دار که احتمالازیان ده نیز است، ساخته شود. برای همین ضروری است توجیهات دیگری نیز مطرح شود. نویسنده اضافه کرده است: «اجرای این طرح باعث می شود بار زیادی از ترافیک جاده های شمالی کاسته شود و همچنین در کاهش تصادفات جاده ای و مصرف انرژی نیز تاثیر درخورتوجهی خواهد داشت. قطارهای مترو سریع السیر تهران- آمل در روزهای پنجشنبه و جمعه و ایام تعطیل در طول مسیر حداکثر دو ایستگاه خواهند داشت و مسافران را با سرعت متوسط 150 کیلومتر و در مدت یک ساعت به مقصد می رسانند. ممکن است برای دیگر ایام سال ایستگاه های دیگری در این مسیر لحاظ و مورد استفاده قرار گیرند». توجیهات رایج دیگر، ایجاد اشتغال مستقیم و غیرمستقیم است؛ یعنی با اجرای یک پروژه چقدر شغل ایجاد می شود.جان کلام، نکته ای است که ایشان اظهارکرده اند: «درآمدهای حاصل از میلیون ها سفر به شهرهای شمالی، می تواند اقتصاد این خط کشور عزیزمان را تقویت کرده و شهرهای شمالی را به توسعه یافته ترین شهرهای کشور تبدیل کند». روشن است که همه ما خواستار توسعه شمال کشور هستیم، ولی منطق اقتصاد، یعنی تخصیص بهینه منابع کمیاب، الزام می کند که کارهای اولویت دار، در اولویت قرار گیرند و پول به پروژه هایی که توجیه اقتصادی دارند و سودآور هستند، تخصیص داده شود.
                