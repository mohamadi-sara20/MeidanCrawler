دو‌شنبه ۱۵ آذر ۱۳۹۵
-----------------------------------------
type_unknown
-----------------------------------------
پایان بودجه «خیالی»
-----------------------------------------

                    گروه اقتصاد: آخرین سند مالی سالانه دولت حسن روحانی در حالی تقدیم مجلس شد که روند مالیات محوربودنش متوقف شده است؛ بودجه «واقعی» است و دولت برای پیشگیری از روند گسترش درآمدهای مالیاتی دلایل موجهی دارد.یک | نکته متمایزکننده سند پیشنهادی مالی سال آینده، از بودجه های سال های گذشته «واقعی»بودن آن است: این بودجه نه انبساطی است و نه انقباضی. دقت در ارقام جداول بودجه ای آشکارا نشان می دهد که میزان فراز در عنوان های درآمدی و هزینه ای حول و حوش هشت تا 10 درصد بوده است؛ عددی نزدیک به عدد تورم. بزرگ شدن بودجه به اندازه تورم هم حکایت از واقعی بودن آن دارد. این واقعی بودن به این معناست که اگر میزان تورم را از این بودجه بکاهیم، دوباره با بودجه سال 1395 مواجهیم. وفاداری دولت به سیاست کنترل تورم، به سرمایه گذاران فرصت می دهد تا به سرمایه گذاری در پروژه های میان مدت و بلندمدت اعتماد کنند.دو | سال های 1394 و 1395 درآمدهای مالیاتی دولت از محل بودجه عمومی بیش از درآمدهای نفتی بود اما این روند برای سال آینده متوقف شده است.ماجرا از آن قرار است که منابع مالیاتی سال گذشته 103 هزار میلیارد تومان در نظر گرفته شده بود و امسال به 113 هزار میلیارد تومان افزایش پیدا کرده است. این در حالی است که درآمدهای نفتی در بودجه که با نام «واگذاری دارایی های سرمایه ای» شناخته می شود، کمی بیش از 116 هزار میلیارد تومان در نظر گرفته شده است. با این حساب گرچه ارقام این دو منبع درآمدی تقریبا برابر است اما باز هم میزان درآمدهای نفتی چیزی حدود سه هزار میلیارد تومان بیش از منابع مالیاتی در نظر گرفته شده است.سه | «افزایش درآمدهای نفتی» و «رکود»؛ گمان می شود اینها، دو عامل موثر در مدل تصمیم گیری دولت برای کشیدن ترمز درآمدهای مالیاتی باشد. واقعیت آن است که تدوینگران بودجه تلاش کرده اند سندی هم راستا با سیاست های اقتصاد مقاومتی و در جهت افزایش نرخ رشد اقتصادی تهیه کنند. معاون اول رئیس جمهوری سال گذشته جلسه های منظمی با اقتصاددانان، بازرگانان و صنعتگران برگزار می کرد. در آن جلسه ها، بخش بزرگی از خواسته تولیدکننده ها به موضوع مالیات ربط داشت. هرچند در این لایحه درآمدهای مالیاتی 8،7 درصد نسبت به سال گذشته رشد کرده است اما موقعیتش در کیک بودجه از نفت مهجورتر است. بنزین، دلار، یارانه و سربازیقرار است بودجه ای که دیروز به مجلس رفت، حدود یک ماه و نیم دیگر در صحن علنی بررسی شود اما برخی از نماینده های مجلس از همین نخستین روز تقدیم لایحه، از منطبق نبودن بودجه با برنامه ششم توسعه دم می زنند. آنها می توانند در بررسی جزئیات جداگانه هر یک از مواد و بندها را رد یا تصویب کنند اما از حالاشمشیر را از رو بسته اند. اعداد کلان بودجه در ادامه این گزارش، دقیق تر بررسی خواهد شد اما آنچه مستقیم و ملموس با زند گی مردم سروکار دارد، قیمت بنزین و دلار است و یارانه های نقدی که قرار است بگیرند. موضوع خرید سربازی است و قیمت جرائم رانندگی و معافیت مالیاتی بر حقوق. آنچه در پی می آید، مروری کوتاه بر ارقام جالب برای عموم مردم است:یک | دولت پیشنهاد داده است که قیمت بنزین سال آینده چیزی حدود پنج درصد افزایش پیدا کند. در بند (د) تبصره یک لایحه بودجه آمده است: وزارت نفت از راه شرکت تابعه مربوط مکلف است نسبت به نوسازی و توسعه شبکه خطوط لوله انتقال نفت خام و میعانات گازی و فراورده های نفتی و تامین منابع مالی سهم دولت در توسعه پالایشگاه ها و زیرساخت های تامین، ذخیره سازی و توزیع فراورده اقدام کند. براساس همان بند، دولت باید منابع موردنیاز را از محل افزایش پنج درصدی به قیمت هر لیتر از فراورده های نفتی شامل بنزین، نفت سفید، نفت گاز، نفت کوره، گاز مایع و سوخت هواپیما تامین کند و پس از واریز به خزانه داری کل کشور تا سقف 15 هزار ریال به مصرف برساند. این منابع جزء درآمد شرکت نیست و مشمول مالیات بر نرخ صفر است. بر این اساس، حداقل افزایش نرخ بنزین و سایر فراورده های نفتی، سال آینده پنج درصد خواهد بود.دو | همچنین لایحه پیشنهادی دولت برای سال 1396 حکایت از افزایش 20درصدی قیمت گازوئیل دارد. در این لایحه ردیف درآمدی جدیدی درج شده است که بر اساس آن دولت پیشنهاد کرده است قیمت گازوئیل در این سال 20 درصد افزایش پیدا کند. بر همین اساس پیش بینی شده است از محل گرانی گازوئیل 929 میلیارد تومان درآمد جدید عاید دولت شود.سه | قیمت پیشنهادی دولت برای نفت، 55 دلار است و قیمت پیشنهادی دلار سه هزار و 300 تومان.چهار | در سند مالی پیشنهادی برای سال آینده شرایط خرید سربازی، تغییر چندانی نکرده است؛ این یعنی بر اساس بند (ب) تبصره (11) لایحه بودجه سال آینده، دولت این مجوز را دارد که همه مشمولان خدمت وظیفه عمومی را که بیش از هشت سال غیبت دارند، با پرداخت جریمه مدت زمان غیبت به شکل نقد و اقساط تا پایان سال 1396 معاف کند. بر اساس این تبصره، میزان جریمه مشمولان غایب برای صدور کارت معافیت نظام وظیفه بر اساس مدرک تحصیلی از این قرار است: مشمولان زیر دیپلم 10 میلیون تومان، دیپلم 15 میلیون تومان، فوق دیپلم 20 میلیون تومان، لیسانس 25 میلیون تومان، فوق لیسانس 30 میلیون تومان، دکترای پزشکی 35 میلیون تومان، دکترای غیرپزشکی 40 میلیون تومان و پزشکان متخصص و بالاتر تا 50 میلیون تومان باید برای خرید جریمه بپردازند. این در حالی است که به ازای هر سال غیبت مازاد بر هشت سال 10 درصد به مبلغ جریمه پایه اضافه می شود و مدت غیبت بیش از شش ماه، یک سال به حساب می آید. همچنین برای مشمولان متاهل پنج درصد و برای مشمولان دارای فرزند به ازای هر فرزند پنج درصد از مجموع مبلغ جریمه کسر خواهد شد.پنج | دولت پیشنهاد داده که حدود 280 میلیارد تومان، یعنی رقمی برابر با امسال، برای درآمدهای ناشی از جرائم رانندگی تعیین شود.شش | بر اساس لایحه بودجه سال آینده سقف معافیت مالیاتی موضوع ماده 84 قانون مالیات های مستقیم یک میلیون و 500 هزار تومان تعیین شده است؛ یعنی آنهایی که حقوقی کمتر از این رقم دریافت می کنند، دیگر مالیات بر حقوق پرداخت نخواهند کرد. حقوق های بیش از 1،5 میلیون تومان تا سقف هفت برابر، از مابالتفاوت سقف تا همین رقم، باید 10 درصد مالیات پرداخت کنند و نرخ مالیات حقوق های بیش از هفت برابر هم 20 درصد خواهد بود.هفت | اعداد مربوط به هدفمندی یارانه گرچه در رسته اعداد کلان بررسی می شوند اما گره ای مستقیم به زندگی روزانه مردم خورده اند. بر همین اساس باید بدانند که درآمد هدفمند سازی یارانه ها در لایحه بودجه سال 1396، بدون تغییر با سال پیش و 48 هزار میلیارد تومان در نظر گرفته شده است. براین اساس در تبصره 14 لایحه آمده است: «در اجرای قانون هدفمندکردن یارانه ها مصوب 15/10/1388 به دولت اجازه داده می شود در سال 1396 از محل درآمدهای حاصل از اصلاح قیمت کالاها و خدمات موضوع قانون مذکور تا مبلغ 480 هزار میلیارد (480000000) ریال و ردیف های یارانه ای این قانون با استفاده از انواع روش های پرداخت نقدی و غیرنقدی به خانوارهای هدف و نیازمند و ارائه خدمات حمایتی و کمک به بخش تولید و اشتغال اقدام کند». واقعی بودن بودجه چه شکلی دارد؟ منابع بودجه کل کشور در سال آینده خورشیدی هزار و 84 هزار میلیارد تومان تعیین شده است؛ در سند پیشنهادی دولت، قیمت هر بشکه نفت در بودجه 55 دلار پیش بینی شده که نسبت به پیش بینی بودجه امسال 15 دلار افزایش خواهد داشت. میزان منابع 116 هزار میلیاردتومانی درنظرگرفته شده در این سند، نشان دهنده عدد واقعی است که دولت برای قیمت نفت در نظر گرفته است. با کسر سهم 20 درصدی صندوق توسعه ملی، همچنین سهم 14 درصدی وزارت نفت و سهم دودرصدی مناطق محروم از کل منابع نفتی و محاسبات ریال به دلار، به نظر می رسد قیمت نفت 55 دلار در نظر گرفته شده باشد. صادرات نفت ایران هم در این لایحه دو میلیون و 420 هزار بشکه در روز پیش بینی شده است. برهمین اساس، نرخ دلار آمریکا در بودجه سال آینده سه هزار و 300 تومان محاسبه شده که نسبت به امسال حدود 300 تومان بالاتر است. تکرار سهم صندوق توسعهاین چهارمین بودجه دولت روحانی و آخرین بودجه دولت یازدهم است. براساس برنامه ششم توسعه باید سهم صندوق توسعه ملی از درآمدهای نفتی تا 30 درصد افزایش پیدا می کرد و هر سال علاوه بر این، کف واریزی دو تا سه درصد به آن اضافه می شد؛ این در حالی است که براساس تبصره یک بند «ب»، دولت برای سومین سال پیاپی سهم صندوق توسعه ملی از درآمدهای نفتی را با حداقل 20 درصد واریز خواهد کرد. به نظر می رسد با توجه به کاهش درآمدهای نفتی و اثر منفی آن بر بودجه دولت از سال 1394 با توافق بین دولت و مجلس و همچنین دریافت مجوز قرار شده این سهم در سال 1396 هم تا حد 20 درصد واریز شود.
                