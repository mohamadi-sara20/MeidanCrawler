شنبه ۲۵ اردیبهشت ۱۳۹۵
-----------------------------------------
حرف اول
-----------------------------------------
عجایب المخلوقات
-----------------------------------------

                    در حالی که ناشران، مولفان و دلسوزان فرهنگ از کاهش روزافزون شمارگان کتاب گله می کنند و حق هم دارند، راهبندان سنگین بزرگراه قم به سوی شهر آفتاب محل برگزاری نمایشگاه کتاب امسال، بیانگر چیز دیگری است. اینکه مردم ایران باوجود همه گرفتاری ها، همچنان عاشق کتاب اند و اگر نمایشگاه را ببرند سر کوه قاف هم، باز به آنجا هجوم می برند. حالااگر نمایشگاه همچون گذشته دم دست بود، می شد این همه استقبال را به حساب گردش در یک روز خوش بهاری یا نوعی گذران اوقات فراغت کم دردسر یا کم هزینه حساب کرد.اما آنها که رفته اند، از دوری راه و خستگی ناشی از ماندن در راهبندان گله می کنند. با وجود این، خبر ها حاکی از ازدحام کم سابقه مردم در نمایشگاه است و پرسش اصلی از همین نکته ناشی می شود. این تعداد بازدیدکننده از حضور در نمایشگاه چه هدفی دارند؟ برای دوچرخه سواری مجانی و دیگر تفریحات رایگان که نیست. لابد می روند که در یک بازار گسترده فرهنگی، کالایی بخرند که به درد دنیا و آخرتشان بخورد. از آن سوی، اغلب کتاب های به دردبخور و ارزشمند، در شمارگانی کمتر از هزار نسخه منتشر شده است و می شود. این تعداد کتاب باید در همان روز های نخست نمایشگاه تمام شود اما می گویند که چنین نیست...و پس از نمایشگاه انبوه انبوه کتاب دوباره درون جعبه ها چیده و روانه شهر می شود. اینجا دو فرضیه مطرح می شود.1 – ناشران محترم خلاف می گویند و شمارگان واقعی کتاب ها بسیار بیش از آن چیزی است که در پشت جلد درج می شود.2 – اغلب کسانی که به نمایشگاه می روند، هدفشان گذران اوقات فراغت و تظاهر به کتاب دوستی است و کسی برای خرید کتاب نمی رود.فرض نخست، به نظرم کمی تا قسمتی توهین آمیز است. چون ناشران محترم ما بسازبفروش و رانت خوار نیستند که سر مولف کلاه بگذارند و مثلاهزار نسخه از کتاب را دور از چشم مولف روانه بازار کنند؛ ولی حق التالیف همان 400، 500 نسخه را به مولف بدهند. به نظر شما چنین خباثتی از این قشر فرهنگ دوست برمی آید؟ من فکر نمی کنم. حالاممکن است برخی زیرجلکی کار هایی بکنند اما ناشران معتبر و باسابقه، هرگز دست به چنین اعمال غیراخلاقی ای نمی زنند.اینکه مردم در این وانفسا و گرفتاری های روزمره، روانه نمایشگاه کتاب شوند تا مثلادوچرخه سواری کنند، به نظرتان عجیب نیست؟ برای تفریح کردن، راه های دم دست تری وجود دارد. خیر گمان من این است که همه کسانی که رنج این سفر را به جان می خرند، خریدار کتاب هستند. اما پرسش مهم و اساسی این است که پس چرا شمارگان کتاب در اغلب موارد به زیر 500 نسخه رسیده است؟ من فکر می کنم این میان چیزی گم وگور است. مثل یک کلاف ورگوریده که سرو ته اش معلوم نیست. یا مردم ریاکاری می کنند، یا شمارگان کتاب ها بیش از اینهاست. به قول پاورقی های قدیمی، «مقصر کیست؟»
                