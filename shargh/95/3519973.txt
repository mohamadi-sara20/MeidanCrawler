دو‌شنبه ۲ اسفند ۱۳۹۵
-----------------------------------------
یادداشت
-----------------------------------------
اهدای «کتاب» به بچه های ایران
-----------------------------------------

                    خیلی از کارها مثل دسته ‍ گل و تاج گل فرستادن به مراسم های عزا یا عروسی و... اصولادر ایران رسم بوده، ولی در دهه های اخیر انتظار می رفت کمتر انجام شوند که متاسفانه بیشتر هم به چشم می خورند! گل برای ما خیلی عزیز است و همه جای دنیا هم اهدای گل، نشانه عشق و احترام است. اما کاری که با ارسال و اهدای سه یا چهار شاخه می توان انجام داد، وقتی به ده ها و صدها شاخه می رسد و برای حمل تاج گل به مقصد استفاده از وانت لازم می شود، رسم عجیبی است! با این کارها دالانی از تاج های گل که به فاصله اندکی هم خشک شده و دور ریخته می شوند، در ورودی مراسم ها شکل می گیرد! هزینه های دیگری هم در این جور مراسم ها انجام می شود که اثر ماندگاری ندارند. اما این رفتارها نشان دهنده توسعه فرهنگی نیست و فقط نشان دهنده چشم و هم چشمی است و یک نوع تازه به دوران رسیدگی که به دیگران بگوییم دسته گل ما از دسته گل شما بزرگ تر است. حالااگر قرار است کاری هم انجام شود، می توان آن جمله مشهور را در نظر گرفت: «اگر می خواهید به کسی کمک کنید به او ماهی ندهید، بلکه به او ماهی گیری یاد بدهید»و به روش هایی فکر کرد که در جهت توسعه و اعتلای فرهنگی، کارساز باشند. جایگزین کردن کارهای فرهنگی بهترین روش است؛ زیرا اثر ماندگاری دارد و اثرات بیشتری بر جای می گذارد؛ یعنی کارهایی که اثر آن، چه در روح و چه در رفتار انسان برای همیشه ماندگار است. اینکه امسال «خانم فاطمه صدرعاملی»، هزینه مراسم سالگرد وفات همسرش «مرحوم دکتر صادق طباطبایی» را صرف تامین کتاب برای کودکان و نوجوانان کرده و به مدارس و کتابخانه های روستایی و دورافتاده کشورمان کتاب هدیه داده، از نظر فرهنگی کار بسیار ارزشمندی است. کاری که خانم صدرعاملی انجام داده، نشانه شخصیت اوست که ریشه از یک گوهر فرهنگی گرفته است. با خودش فکر کرده، برای شادی روان کسی که او را دوست داشته چه کاری می تواند انجام دهد که لذت آفرین تر و مفید باشد؟ به همین دلیل، تصمیم گرفته کتابخانه ها را پربار و افراد را به کتاب خوانی تشویق کند. چه کاری از این بهتر؟آن هم اهدای کتاب به بچه هایی که در مناطق دورافتاده زندگی می کنند و کمتر به کتاب دسترسی دارند. تجهیز کتابخانه ها و رساندن کتاب به دست کودکان بسیار اهمیت دارد؛ چون هم سرگرمی خوبی در اختیار آنها قرار می گیرد و هم اینکه عادت به مطالعه را در آنها ایجاد می کند. در این صورت، بچه ها کتاب خوان بار آمده و فرهنگ شان تقویت می شود. بچه های ما باید از طریق آموزش و کتاب، راه و رسم زندگی و به ویژه توجه به محیط زیست را بیاموزند تا آینده بهتری داشته باشند. این نوع کارها است که نشانه توسعه فرهنگی محسوب می شود.
                