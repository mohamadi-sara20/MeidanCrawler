پنج‌شنبه ۱ مهر ۱۳۹۵
-----------------------------------------
type_unknown
-----------------------------------------
کرباسیان در گفت وگو با «شرق» خبر داد: بذل و بخشش خاوری با دستور احمدی نژاد
-----------------------------------------

                    برداشت شبانه از حساب های بانک ها در واپسین روزهای سال 1390، برای پرداخت یارانه نقدی به دستور رئیس جمهور وقت هنوز هم از ذهن مردم پاک نشده است. روزهایی که دولت برای عملی کردن شعارهای پوپولیستی خود بانک مرکزی را مجبور کرد از حساب بانک ها برداشت کند و همین اقدام او، حساب بانک ها را قرمز کرد. این کم نبود، تا اینکه دولت در زمان مدیریت محمودرضا خاوری، مدیرعامل پیشین بانک ملی که در 24 فروردین 1388 به عنوان مدیرعامل و رئیس هیات مدیره بانک ملی بر جای علی صدقی، مدیرعامل پیشین این بانک نشسته بود، بر حساب معرفی شده از سوی سازمان توسعه و نوسازی معادن و صنایع معدنی ایران (ایمیدرو) هم چنگ اندازی کند. و بخشی از پول های فروش فولاد هرمزگان به فولاد مبارکه را که قرار بود در هفت طرح فولادی هزینه شود، برای پرداخت یارانه های نقدی خرج کند. خاوری که نام او با اختلاس سه هزار میلیاردتومانی پیوند خورده و درست پس از برداشت هایش از بیت المال، در هفته اول مهر 1390 به بهانه «مشکلات عصبی حادث شده و بیماری مزمن» از مقام خود استعفا داده و به کشور کانادا که تابعیت آن را داشت، می گریزد. بانک ملی به عنوان بزرگ ترین بانک کشور که از قضا دولتی هم هست همواره در تمامی دوره ها از دولت تبعیت می کرده اما در دوران مدیریت خاوری بر این بانک، این فرد هرگز در امربری ویژه خود از دستورات احمدی نژاد کم نمی گذاشت. این همه در کنار زد وبندهایی است که در سیستم بانکی کشور و با دستور مقامات دولت های نهم و دهم، رخ داده و بانک ها را برای پرداخت تسهیلات دستوری با وثایق نامناسب، با معوقات بسیار بالاو گریبانگیر، درگیر کرده بود. مهدی کرباسیان، معاون وزیر صنعت، معدن و تجارت و رئیس هیات عامل ایمیدرو در گفت وگویی که با «شرق» داشت، پرده از ماجرایی برداشت که در زمان وزارت علی اکبر محرابیان در وزارت صنایع و معادن رخ داده بود. به گفته او در سال 1389 فولاد هرمزگان با قیمت هزارو 300 میلیارد تومان به فولاد مبارکه فروخته می شود و قرار بوده 800 میلیارد تومان از هزارو 300 میلیارد تومان، برای پروژه های هفت طرح فولادی، هزینه شود، اما با فشارهایی که در آن زمان بر ایمیدرو از سوی وزیر وقت و مقام بالاتر (احمدی نژاد) وارد و منجر به تغییر مدیرعامل این سازمان هم می شود، این پول صرف پرداخت یارانه های نقدی شده و 570 میلیارد تومان دیگر نیز به اسم حمایت از تولید با سود صفر درصد و با ضمانت سفته، به برخی از واحدهای تولیدی پرداخت می شود که تاکنون پس از پیگیری های این سازمان توسعه ای، تنها 170 میلیارد تومان از آن بازپس داده شده است و هنوز سرنوشت باقی پول های بربادرفته، مشخص نیست. ایمیدرو در حد فاصل سال های 88 تا 92، شش مدیرعامل عوض کرد. این تغییرات به چه علت رخ داد؟تغییرات مدیرعامل به دلایل مختلفی رخ داده است. سال 1389، فولاد هرمزگان با قیمت هزارو 300 میلیارد تومان به فولاد مبارکه فروخته می شود. در آن مقطع فولاد مبارکه از جمله شرکت هایی بوده که وضعیت مالی خوبی داشته و می توانسته این شرکت فولادی را بخرد. تا اینجای کار مشکلی وجود نداشته و سبب شده فولاد هرمزگان و فولاد مبارکه بتوانند همدیگر را حمایت کنند. مشکل آنجایی آغاز می شود که از هزارو300میلیاردتومانی که به حساب معرفی شده از سوی ایمیدرو واریز می شود، 800 میلیارد تومان با تلفن و دستور و فشار به جای دیگری می رود. قبل از آن قرار بوده 800 میلیارد تومان از هزارو 300 میلیارد تومان، برای پروژه های هفت طرح فولادی، هزینه شود، اما با فشارهایی که در آن زمان بر ایمیدرو وارد و منجر به تغییر مدیرعامل این سازمان می شود، هم این مدیرعامل عزل می شود و هم این پول سر از جای دیگری درمی آورد. این فشار از ناحیه چه کسانی وارد شد؟این فشار از ناحیه وزیر صنعت ومعدن وقت (محرابیان) و بالاتر از آن (احمدی نژاد) وارد می شود. دستور داده می شود این 800 میلیارد تومان به حساب دولت برای جبران کسری بودجه یارانه نقدی واریز شود و پولی که قرار بود در هفت طرح فولادی سرمایه گذاری شود، یکباره بر باد می رود. 570 میلیارد تومان باقی چه می شود؟از اساس قرار بوده پول فروش فولاد هرمزگان برای هفت طرح فولادی و طرح های دیگر هزینه شود، اما 570 میلیارد تومان باقی هم به جای اینکه در طرح های دیگر ایمیدرو سرمایه گذاری شود، در اختیار کمیته ای در وزارت صنعت، معدن و تجارت قرار می گیرد. این کمیته که زیر نظر وزیر وقت صنعت، معدن و تجارت بود، در قالب حمایت از تولید، این پول را از طریق بانک ملی بین شرکت های مختلف تولیدی در سطح کشور تقسیم می کند. این حمایت با چه ضابطه ای انجام شد؟بانک ملی با ارزیابی یا بدون ارزیابی در مقابل سفته به این واحدهای تولیدی، پول های ایمیدرو را می پردازد. جالب آن است که نرخ سود این تسهیلات، صفر درصد بوده و در حقیقت از نرخ سود آن از تسهیلات قرض الحسنه که چهار درصد است، هم ارزان تر بوده است. از طرفی بانک ملی مسئول این بوده که این پول را پس بگیرد، اما همه این پول ها که قرار بوده یک ساله به ایمیدرو بازپس داده شود، برنگشته است. در اثر تلاش ایمیدرو و به کمک مدیریت بانک ملی و شعب آن، کل پولی که در دو سال گذشته بازگشته فقط 170 میلیارد تومان بوده و 400 میلیارد تومان آن هنوز مشخص نیست کجاست. 800 میلیارد باقی هم دیگر بازپس داده نشد؟800 میلیارد تومان برای یارانه خرج شد و برگشتی دیگر در کار نیست. دیگری 570 میلیارد تومان است که تا این لحظه فقط 170 میلیارد تومان آن بازپس گرفته شده است. به نظر شما تسهیلات با نرخ سود صفر درصد با این نبود شفافیت به چه معناست؟توزیع تسهیلات با نرخ سود صفر درصد به عقیده من، به این معناست که یک رانت حسابی برای تعدادی افراد خاص درست شده و مطمئنا پشت آن فسادی در کار بوده است. معمولاوقتی نیاز یک بخش بیشتر، اما تسهیلات محدود و نرخ سود آن هم صفر درصد است، مشخص است برخی از کسانی که این تسهیلات را دریافت کرده اند از مسیرهای دوستی و آشنایی، از این رانت استفاده کرده اند. از سال 89 تاکنون شش سال می گذرد و این تسهیلات هم بدون نرخ سود بوده، این افراد حتی اگر یک سال بعد این پول را بازپس می داده اند، به اندازه نرخ سود و نرخ تورم سود برده اند. اگر محاسبه کنید، در این سال ها فقط از ناحیه سود بانکی، بیش از 150 درصد سود عاید تسهیلات گیرندگان شده است. به همین خاطر، جلسه ای در همین هفته با مدیرعامل قبلی بانک ملی داشتیم و موضوع را مطرح کردیم و از این طریق بخشی از این پول ها به ایمیدرو بازپس داده شد. همین طور در همین هفته با مدیریت جدید بانک ملی هم جلسه ای داشتیم که طبق آن قرار شد در سطح کشور به همه شعبات بانک ملی، بخشنامه ای صادر شود تا دوباره همان تسهیلات گیرندگان در فهرست دریافت تسهیلات جدید قرار نگیرند، زیرا ظن آن می رود که این تسهیلات را هم پرداخت نکنند. فهرست افرادی که این تسهیلات را دریافت کرده اند، در اختیار شما نیست؟بانک ملی این فهرست را دارد و در حال پیگیری است که این مبالغ را اخذ کند. متاسفانه چون اعطای این تسهیلات با سفته بوده، درگیر برخی مراحل حقوقی شده است. به هرحال ایمیدرو این اسامی را در اختیار ندارد. این موضوع را می توانید از طریق بانک ملی پیگیری کنید. ایمیدرو در این ماجرا کاری نکرده است، بلکه وزارت صنعت، معدن و تجارت وقت، پول ایمیدرو را برداشته و در کمیته مربوطه خرج کرده است. ایمیدرو پیگیری های لازم را از طریق بانک ملی انجام داده و در دو سال گذشته توانسته 170 میلیارد تومان از این پول را بازپس بگیرد. حالااین بانک ملی است که مدیریت آن قول داده، پیگیری کند و باقی آن را به ایمیدرو بازپس دهد. این پیگیری های شما در همان قالب بند مبارزه با فساد، ویژه خواری و رانتی است که در سیاست های اقتصاد مقاومتی مطرح شده است؟در حوزه معدن و صنایع معدنی، ایمیدرو به هیچ عنوان موردی که بدون آگهی عمومی و فراخوان عمومی و اطلاع رسانی به همه داشته باشد، ندارد. مواردی در دوران قبل رخ داده که به دستور برخی افراد، قرارهایی گذاشته شده، اما در این دوره به آن قرار ومدارها عمل نشده است. علاوه بر آنکه به دلیل تغییر مدیریت های مداوم در این حوزه، به برخی اقداماتی که قرار بود عمل شود، رسیدگی نشده است. سنگان یکی از این موارد است.
                