سه‌شنبه ۴ خرداد ۱۳۹۵
-----------------------------------------
یادداشت
-----------------------------------------
تجاری سازی حیاط مدرسه: فساد و بی عدالتی
-----------------------------------------

                    بازاری شدن آموزش که با سیاست جلب مشارکت مردمی آغاز و سپس با طرح واگذاری مدارس دولتی و خرید خدمت از بخش خصوصی ادامه یافت، در روزهای اخیر «تجاری سازی بخشی از حیاط مدارس بزرگ» را نشانه رفته است. به بهانه افزایش بهره وری در آموزش، یکی از برنامه هایی که از سوی وزیر آموزش وپرورش مطرح شده است تجاری سازی بخشی از حیاط مدارس بزرگ است. «... فرض بفرمایید ما چهار مغازه از گوشه مدرسه به سمت بیرون احداث کنیم و منافعش را خرج مدرسه کنیم. این یکی از پیشنهادهایی هست که حتی مجلس شورای اسلامی هم تایید کرده است». این گفته وزیر آموزش وپرورش است که پیامدش تنها منفعت اقتصادی برای مدرسه نخواهد بود. این سیاست بیش از آنکه ارتقای بهره وری را به دنبال داشته باشد، بازاری شدن روابط اجتماعی را تداعی می کند. دست اندازی به حقوق شهروندی کودکان و نوجوانان، بی عدالتی و فساد تنها برخی از پیامدهای آن هستند. رخنه بازار بر روابط اجتماعی که ویژگی نظام سرمایه داری تلقی می شود و سرمایه داری بابت آن مورد سرزنش قرارمی گیرد، به شیوه ناهنجارش به بخشی از سیاست گذاری اجتماعی و اقتصادی در ایران تبدیل شده است. پارک، ساحل دریا، جنگل، پیاده رو و پله که کالاهای عمومی بوده و مردم مالک و تصمیم گیرنده آنها هستند، به چوب حراج گذاشته می شوند. نداشتن منع قانونی برای اجرای هر سیاستی لزوما نمی تواند بهانه خوبی برای دست اندازی به حقوق شهروندی باشد. تجاری شدن فضاهای آموزشی که در زمره سرمایه ملی و کالای عمومی است نیز مصداقی از این دست اندازی است؛ درصورتی که حتی در کشورهایی با اقتصاد لیبرالیستی با این استدلال که حرمت فضای آموزش و مدرسه باید حفظ شود، تجاری شدن فضای آموزش مصداقی از فساد و بی عدالتی تلقی شده و حتی اجازه تبلیغ کالاهای مصرفی در مدارس داده نمی شود چه رسد که بخشی از آن به بهانه جبران هزینه های مدرسه یا ناتوانی دولت در پرداخت هزینه های آموزش تجاری شده و دولت با فروش فضای مدرسه وظایف حاکمیتی خود را به مردم و بازار محول کند. سیاست تجاری شدن فضای مدرسه هم از منظر پیامدهای ناعادلانه و هم فسادآمیزش به چند دلیل مصداقی از سیطره بازار و اقتصاد نئولیبرالیستی آن هم از نوع ناقص الخلقه اش است. فساد تنها دزدی، ارتشا و... نیست؛ بلکه هر عملی که فضیلت را از بین ببرد یک عمل فسادانگیز است. پولی شدن آموزش، فروش فضاهای آموزشی و هر عملی که فضیلت دانش، قداست محیط آموزشی و وجاهت تعلیم وتربیت را تهدید کند، مصداقی از فساد است. وزیر محترم آموزش وپرورش می گویند: «همان طور که فضای مسجد برای ساخت مغازه و تجاری سازی اختصاص داده می شود و عواید آن صرف مسجد می شود، مدارس هم می توانند همین کار را انجام دهند».اما این مقایسه از چند نقطه نظر اشتباه است؛ اول، فضایی که برای ساخت مسجد طراحی می شود عمدتا بر مبنای اصول نقشه کشی و با طراحی از پیش تعیین شده است. در اینجا تعدی به حقوق شهروندان و اشغال فضای آنها موضوعیت نمی یابد اما فروش فضاهای آموزشی که از ابتدا برای کاربری آموزشی طراحی شده اند ضایع کردن حقوق شهروندی کودکان و نوجوانان است؛ دوم اینکه، مساجد به جز در ساعات نماز و مراسم های خاص، عمدتا تعطیل هستند؛ درحالی که جمعیتی از دانش آموزان ساعات زیادی از روز را در مدرسه می گذرانند. فضای مدرسه هم مکانی برای جست وخیر و بازی های کودکانه و هم ورزش آنان است؛ البته نباید نادیده گرفت بیشتر مدارس در ایران فضای سبز، بازی و ورزش مناسب برای دانش آموزان ندارند.طبق آمارهای ارائه شده فضای آموزشی اختصاص داده شده به دانش آموزان در مدارس دولتی 4،8مترمربع است که مطابق با ضوابط و معیارهای طراحی فضای آموزشی نیست. درحالی که جلب مشارکت خیرین مدرسه ساز برای حل این مشکل دنبال می شود، بر تغییر کاربری و تجاری سازی مدارس به دلیل مازاد بودن فضای آنها مطرح می شود. از یک سو شکایت از کمبود فضای استاندارد آموزشی داریم و ازسوی دیگر مدرسه می فروشیم. این نوع سیاست گذاری های ناسازگار و ناهمسان جلوه ای است از نظام سیاست گذاری که با ذخیره دانایی فاصله دارد. ضمن پیامدهای نامطلوبی که این طرح دارد، از چند جهت دارای ابهام است؛ اول اینکه، مکانیسم هزینه کرد عواید حاصل از تجاری شدن مدارس روشن نیست. آیا درآمد حاصل از فروش مدارس مستقیم به مدرسه می رسد یا جزء عواید وزارت آموزش وپرورش مجدد بازتوزیع می شود؟ درحال حاضر هر سال با تعطیل شدن مدارس، ساختمان آنها برای کاربری های متفاوت اجاره داده می شود و بناست عواید آن صرف مدرسه شود اما عملااین اتفاق نمی افتد. شاهد مثال آن مراجعه به مدارسی است که هر سال در تابستان محل اقامت مسافران است و بابت آن وجهی از مسافران گرفته می شود؛ اما با آغاز سال تحصیلی این مدارس به همان صورت به کاربری قبل خود بازمی گردند. در شرایط ایده آل فرض کنیم مدرسه تجاری شده و عواید آن مستقیم به مدرسه بازمی گردد، وضعیت مدارسی که امکان تجاری سازی ندارند چه می شود. کسری بودجه آنها چگونه باید تامین شود؟ چند درصد از مدارس ما مشمول این سیاست خواهند شد؟ اگر تامین هزینه های آموزش بر عهده دولت است تکلیف مدارسی که امکان تجاری سازی ندارند و فرصت کسب درآمد را از دست می دهند، چه خواهد شد؟ این نابرابری در دسترسی به منابع هم غیرعادلانه و هم غیرمنصفانه است. درباره مدارس وقفی یا مدارسی که به دلیل قدمت و هویتشان بخشی از میراث فرهنگی کشور هستند این موضوع ابهام آمیزتر است.ابهام دیگر تعریف از حیاط بزرگ و واجد شرایط تجاری سازی است. با چه معیار؟ و چه کسی قرار است حد وحدود مدرسه بزرگ را تعریف کند؟ به یک تعبیر مدرسه ای با دوهزار مترمربع مساحت می تواند مدرسه ای بزرگ تلقی شود و در تعبیری دیگر، مدرسه ای با 500 مترمربع نیز بزرگ تعریف شود. در فضای ابهام آلود، قدرت چانه زنی و منافع ذی نفوذان است که تعیین می کند کدام مدرسه تجاری شده و به فروش برسد. عمدتا مدارسی در این طرح نشانه خواهند رفت که دارای ملک ارزنده ای به لحاظ کاربری و موقعیت فضای شهری هستند و این وسوسه را ایجاد خواهند کرد که تبدیل به فضاهای تجاری شوند. آن هم در شرایطی که آموزش وپرورش باید به فکر جبران کمبود فضاهای آموزشی باشد. به هرحال تجاری سازی همواره طمع سوداگران زمین و ملک برای تصاحب زمین ها و املاک مرغوب را به خطری بالقوه تبدیل خواهد کرد.موضوع مهم تری که وزارت آموزش وپرورش باید به آن توجه کند این است که چند درصد از مدارس ایران امکان تجاری سازی دارند؟ و اساسا طرح این سیاست به پیامدها و هزینه های اجتماعی و فرهنگی ای که برای نظام سیاست گذاری در دولت تدبیر به دنبال خواهد داشت، می ارزد؟ امیدواریم وزیر محترم آموزش وپرورش از ذخیره دانایی موجود برای بررسی پیامدهای این سیاست گذاری استفاده کرده و فقط به سودآوری این طرح که البته خود آن هم جای تردید دارد، بسنده نکنند.
                