پنج‌شنبه ۹ اردیبهشت ۱۳۹۵
-----------------------------------------
سرمقاله
-----------------------------------------
خطرات رای دیوان عالی آمریکا
-----------------------------------------

                    تایید آرای محاکم بدوی و استیناف آمریکا به وسیله دیوان عالی این کشور مبنی بر صدور مجوز به اصطلاح قانونی برداشت از سرمایه های ایران به وسیله اجرای احکام محاکمی که آرایی علیه دولت ایران دارند را باید دست درازی نسبت به سرمایه های ایران دانست که به وسیله دولتی خارجی و از محاکمی خارج از حوزه قضائی ایران صورت می گیرد. بنا ندارم از باب حقوق بین الملل و دیگر قواعد و مقررات بین المللی در نوشته حاضر ورود پیدا کنم بلکه از باب اثرات روانی و ایذائی این حکم، نکاتی را مطرح می کنم. نتیجه قابل قبولی که بعد از مذاکرات نفس گیر گروه 1+5 با ایران که منجر به آشتی بین المللی و رفع ایران هراسی و در نهایت بلااثرشدن قطع نامه های فصل هفتمی علیه ایران شد، گروه های تندرو داخلی و خارجی را به واکنش و عکس العمل های بعضا تند نسبت به این توفیق که نصیب دولت روحانی شده بود، واداشت. نگارنده، این مسئله را با انتخابات پیش روی آمریکا که در آن، خود نامزدها و رسانه ها و گروه های رقیب هجمه و هجومی باورنکردنی نسبت به یکدیگر در کارزار انتخاباتی برپا می کنند، مرتبط می داند. مسئله ایران از ابتدای پیروزی انقلاب اسلامی، همیشه مهم ترین چالش پیش روی کاندیداها در آمریکا بوده است. فراموش نکنیم «کارتر» فقط یک نوبت توانست ساکن کاخ سفید باشد و قضایای ایران بود که او را از ورود در نوبت دوم به اتاق بیضی شکل کاخ سفید، محروم کرد. ماجرای «ایران گیت» در دوره ریگان و جنگ ایران و عراق و در نهایت موضوعات اتمی...همیشه در صدر اخبار مربوط به کاندیداهای ریاست جمهوری آمریکا بوده است. به گفته یکی از روزنامه نگاران مطرح آمریکایی «این ایران است که همیشه سایه اش بر انتخابات ما سنگینی می کند و کسی می تواند وارد کاخ سفید شود که به خوبی از مهره ایران در شطرنج سیاسی انتخابات بهره برداری کند». صدور رای دیوان عالی کشور آمریکا در 9 ماه مانده به انتخابات ریاست جمهوری آمریکا و اوج فعالیت انتخاباتی درون حزبی دو حزب جمهوری خواه و دموکرات به باور نگارنده، ریشه در همین «ایران هراسی» یا «بازی با مهره ایران» در شطرنج سیاسی انتخابات آمریکا دارد. نگاهی به مناظره های انتخاباتی درون حزبی و مناظرات مشترک کاندیداهای دو حزب در آمریکا و حساسیت موضوع ایران و اینکه کاندیداها در ورود به کاخ سفید با ایران چه خواهند کرد، اهمیت این رای را می رساند. حسب اطلاع نگارنده، دولت ایران در دادگاه های بدوی و استیناف آمریکا در موضوع مدعیان ورود خسارت در انفجارهای بیروت و الخبر، شرکت داشته و لابد مسئولان امر بر این باور بودند که این احکام اثری در داخل ایران ندارد. یادآور می شوم، موضوع شکایت جان باختگان در انفجار بیروت به سال 1983 یعنی حدود 30 سال پیش برمی گردد. پرسش این است؛ چرا محاکم آمریکایی در این مدت به این پرونده با جدیتی که امروز به آن پرداخته اند، نپرداختند؟ پاسخ ساده است. مذاکرات گروه 1+5 با ایران و حضور پررنگ تیم مذاکره کننده ایرانی که بعد از خروج پرونده از شورای عالی امنیت ملی و سپردن آن به وزارت امور خارجه و تصدی این وزارتخانه به وسیله دیپلمات پرتوان و متعهدی مانند دکتر ظریف و انتخاب تیم مذاکره کننده قابل و لایقی توسط دکتر ظریف، سرانجام به پیروزی ایران و برون رفت بی خطر از زیر بار شش قطع نامه فصل هفتمی انجامید. فضای آرامی که پس از این ماجرا ایجاد شد را عده ای برنتافتند. لابی صهیونیست ها و برخی کشورهای عرب و غیرعرب منطقه در خارج و حزب تندرو جمهوری خواه خصوصا گرایش «نئوکان» آن در آن سوی آب ها، از جمله خسارت دیدگان برجام هستند. از یک سو گروه های تندرو داخل هم این توفیق و پیروزی را به بهانه های مختلف که اثرات برجام بعد از صد روز مشاهده نمی شود، هرروز از تریبون های مختلف بر طبل مخالفت کوبیده و اقدامات تحریک آمیزی انجام می دهند. اینها فضا و بستری را فراهم آورده که در آن سوی مرزها پرونده ای که بازگشایی آن به سال 1983 برمی گردد - درست در زمانی که فضای مطلوبی بعد از خاتمه یافتن منازعات اتمی در روابط بین الملل به دست آمد- بسترساز تصمیماتی علیه ایران شود. این پرونده و سمت وسوی آن می تواند به بزرگ ترین چالش سیاست خارجی ایران در آینده تبدیل شود. ممکن است بعد از این با پرونده های مختلفی روبه رو شویم که عده ای مخالف و شکات حرفه ای، به بهانه واهی حمایت ایران از گروه های تروریستی و واردآمدن صدمه به خود، مطالبات مختلفی از ایران داشته باشند و دادگاه هایی همانند دادگاه فوق، در گوشه وکنار جهان و در پی انفجارهایی که امروزه در اطراف ما به وقوع می پیوندد تشکیل شوند و اجرای آرای خود را از محاکم آمریکایی بخواهند و با تکیه بر این آرا، اموال کشورمان به تاراج برود. پرسش این است؛ برای جلوگیری از چنین ضرری چه باید کرد؟ باید این رای را جدی گرفت، باید دایره ای در وزارت امور خارجه از حقوق دانان مجرب و متعهد تشکیل شود؛ امروز با هوشیاری حاکم بر وزارت امور خارجه می توان طرحی درافکند که از همان ابتدا مانع طرح ادعای واهی شده و دیگر شاهد صدور احکام ریزودرشت علیه منافع ملی کشورمان نباشیم.
                