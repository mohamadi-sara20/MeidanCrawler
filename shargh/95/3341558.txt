پنج‌شنبه ۲۶ فروردین ۱۳۹۵
-----------------------------------------
یادداشت
-----------------------------------------
سازمان حفاظت محیط زیست، حافظ منافع ملی
-----------------------------------------

                    چند روز پیش مطالبی ضد پروژه توانمند سازی ایمنی زیستی جمهوری اسلامی ایران در روزنامه وزین «شرق» (شماره 2556 مورخ دوشنبه 23 فروردین 1395) توسط آقای دکتر قره یاضی، نقطه تماس با دبیرخانه پروتکل ایمنی زیستی کارتاهنا به چاپ رسید. با وجود آگاهی های ایشان از این پروژه بین المللی و پروتکل، مطلب فوق پر از تناقض، تهمت و خلاف واقع بود. سازمان ملل دارای سازمان های تابعه ای همچون FAO و WHO و UNEP است که در زمینه کشاورزی و بهداشت و محیط زیست فعالیت می کنند و هرچندوقت یک بار پروژه های بین المللی به کشورهای عضو از جمله ایران اعطا می کنند که فعالیت های مربوطه را در کشور خود اجرا کنند. در همین راستا برنامه محیط زیست سازمان ملل و با حمایت مالی تسهیلات جهانی محیط زیست (GEF) پروژه ای با عنوان «پروژه توانمند سازی ایمنی زیستی جمهوری اسلامی ایران جهت اجرائی کردن پروتکل جهانی ایمنی زیستی کارتاهنا» را با مسئولیت، مدیریت و هماهنگی سازمان حفاظت محیط زیست به ایران اعطا کرده است. بودجه این پروژه به صورت تخصیص اعتبار در اختیار دفتر UNDP در تهران قرار دارد و از دو بخش 750هزار دلاری از طرف تسهیلات جهانی محیط زیست سازمان ملل و 850هزاردلاری از طرف دولت جمهوری اسلامی ایران به صورت غیرنقدی (به معنای ظرفیت سازی دستگاه های متولی ایمنی زیستی در کشور از نظر نیروی انسانی، تجهیزات و هزینه کرد برای اجرائی شدن پروژه توانمند سازی ایمنی زیستی) تشکیل شده است. لازم به ذکر است پروتکل ایمنی زیستی کارتاهنا در اصل یک سیستم قانون گذاری جامع جهت اطمینان در انتقال، نگهداری و استفاده ایمن از موجودات دست کاری شده ژنتیکی و فراورده های حاصل از آنهاست. از آنجایی که پروتکل ایمنی زیستی کارتاهنا مصوب مجلس شورای اسلامی در سال 1382 بوده، بنابراین برای دولت ایران تعهدآور بوده و پروژه توانمند سازی ایمنی زیستی به جمهوری اسلامی ایران از طریق بودجه تسهیلات جهانی محیط زیست سازمان ملل در اجرائی کردن پروتکل ایمنی زیستی کارتاهنا با ظرفیت سازی در زمینه تجهیز آزمایشگاه ایمنی زیستی در انجام ارزیابی مخاطرات و مدیریت مخاطرات محصولات دست کاری شده ژنتیکی و فراورده های حاصل از آنها، تهیه دستورالعمل های فنی برای تقویت و بهبود چارچوب قوانین و مقررات ایمنی زیستی و افزایش آگاهی و تنویر افکار عمومی و مدیریت سیستم های اطلاع رسانی ایمنی زیستی کشور در زمینه ایمنی زیستی کمک خواهد کرد. پروژه، اعضای همکار خود را با توجه به معرفی دستگاه های ذی صلاح در قانون ایمنی زیستی از وزارتخانه های بهداشت، کشاورزی و سازمان حفاظت محیط زیست انتخاب کرده...... و برای ارتباط با افکار عمومی از سازمان های مردم نهاد و برای ایجاد هماهنگی دستگاهی، از دبیرخانه شورای ملی ایمنی زیستی دعوت به همکاری کرده است. بدیهی است همکاران پروژه با توجه به نوع فعالیت تخصصی خود موظف به همکاری با استادان دانشگاهی، مراکز تحقیقاتی و پژوهشی، دستگاه های اجرائی و امنیتی درگیر با ایمنی زیستی، انجمن های مردم نهاد و حتی مشاغل مربوطه هستند. درحال حاضر روند پروژه رو به پیشرفت بوده که این امر با حضور مدیر پروژه های ایمنی زیستی برنامه محیط زیست سازمان ملل متحد، آقای «الکس اوسو بینی»، در مهرماه 1394 در تهران نیز به تایید رسید. در همین راستا نیز جلسه ای با حضور آقای دکتر قره یاضی در سازمان تحقیقات وزارت جهاد کشاورزی در آن زمان برگزار شد که احتمالااز یاد ایشان رفته است. پرسنل، مشاوران و دستیاران این پروژه هیچ گونه رابطه استخدامی با سازمان محیط زیست ندارند و اگر داشته باشند، بدیهی است وجهی دریافت نمی کنند. پرداخت تمام وجوه از طرف دفتر UNDP صورت گرفته و در تمام موارد قوانین اداری- مالی جمهوری اسلامی ایران با شفافیت کامل لحاظ می شود. با اطلاع از این موضوع که آقای دکتر قره یاضی به عنوان نقطه تماس با دبیرخانه پروتکل ایمنی زیستی کارتاهنا به کل این مطالب اشراف کامل داشته، بنابراین یادداشت منتشرشده ایشان کذب بوده و بدیهی است سازمان حفاظت محیط زیست حق خود را برای اقامه دعوی در مرجع ذی صلاح قانونی محفوظ می کند. همچنین با توجه به مسئولیت نگارنده در پروژه اعلام می کند پروژه مطابق با محتوای اصل 15 اعلامیه ریو، برزیل که نسبت به محیط زیست و توسعه، نگرشی احتیاط آمیز دارد برای همکاری با تمامی سایت ها، انجمن های علمی و خبرگزاری ها جهت اطلاع رسانی عمومی در زمینه ایمنی زیستی آمادگی داشته و امید است رشد اقتصادی و توسعه پایدار ایران در کاربرد ایمن از زیست فناوری با ملاحظه تمامی خطرات احتمالی آن بر تنوع زیستی و استفاده پایدار از آن و نیز سلامت انسان لحاظ شود.
                