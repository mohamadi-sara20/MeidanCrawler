سه‌شنبه ۲ آذر ۱۳۹۵
-----------------------------------------
حرف اول
-----------------------------------------
مسئولیت اخلاقی بهره از برجا
-----------------------------------------

                    1- رئیس جمهور در مراسم بهره برداری از طرح های توسعه میادین نفتی غرب کارون، جمله درخور تاملی بیان کرد. او گفت وزارت نفت بیشترین بهره را از فضای پسابرجام برده است. در این جمله آقای روحانی، نکته ای آشکار بود و نکته ای مستتر، چه اینکه گاه ناگفته ها، حرف های بیشتری در خود دارند. نکته آشکار جمله این بود که مجموعه صنعت نفت کشور و مدیران بلندپایه این صنعت به خوبی توانسته اند از بخش عمده ای از ظرفیت های برجام برای توسعه و بازگشت ایران به مدار ترقی های همه جانبه بهره ببرند و این کار جز در سایه برنامه ریزی و درایت و آینده نگری میسر نبوده است.اما نکته مستتر در جمله رئیس جمهوری اهمیت بیشتری داشت و آن اینکه، دستگاه های زیادی هستند که هنوز نتوانسته اند از فضای پسابرجام، بهره لازم را ببرند و این یعنی، هم فضا و آسایش کافی برای این کار فراهم نبوده و هم خود دستگاه های ذی ربط دچار اختلال در بعضی عملکردها بوده اند. طبعا برای رئیس جمهوری که برجام را «فضای جدید» و «هوای تازه» می داند، بهره بردن از برجام نشانه توفیق است. اما آقای روحانی هم می داند که برجام از همان ساعات آغازین پس از به اجرادرآمدن، مخالفان سرسختی داشته و دارد که یکسره مشغول آلوده کردن این هوای تازه هستند. دراین میان صنعت نفت کشور هم به طریق اولی از این کارشکنی ها در امان نبوده است و پیگیری سخنان و دغدغه های وزیر نفت و مدیران ارشد نفتی، به خوبی نشان می دهد توسعه صنعت و بهبود وضعیت بهره برداری ایران از ذخایر انرژی کشور با چه گرفتاری های برساخته شده فراوانی- از سوی مخالفان داخلی برجام- روبه روست. بی راه نیست اگر بگوییم صنعت نفت ایران بیشترین بهره را از فضای پسابرجام برده، اما این بیشترین بهره، شاید کمترین بهره ممکن هم باشد و اگر مخالف خوانان بگذارند، دروازه های جدیدی رو به این صنعت ملی گشوده می شود.2- صنعت نفت ایران و نحوه مدیریت این صنعت به مثابه عظیم ترین منبع ثروت ایرانیان، همواره در مظان نقد و یکه تازی منتقدان و مخالفان و حتی اپوزیسیون برون ساختاری جمهوری اسلامی ایران بوده است. از منتقدان داخلی اگر بگذریم که در دو، سه سال گذشته سویه نقدشان معطوف به واکنش ها به ازدست رفتن فضای کسب وکار با تحریم ها بوده است، اپوزیسیون برون ساختاری را داریم که همواره بر طبل مدیریت غلط با بربادرفتن ثروت ایرانیان در میادین مشترک نفت و گاز کوبیده اند؛ فضای پسابرجام طبعا این امکان را به مدیران نفتی می داد که بتوانند با جذب سرمایه، به توسعه همه جانبه صنعت نفت کشور همت بگمارند و از این طریق حقوق در حال ازدست رفتن ایرانیان را استیفا کنند. البته چنین اتفاقی که امروز با تلاش شبانه روزی مجموعه کارکنان صنعت نفت تا حدود بسیاری رقم خورده است، یقینا می توانست و می تواند حمله مخالفان و منتقدان را به ضد خود بدل کند و نقد آنها را از کار بیندازد؛ در عمل اما کسانی که یکسره داعیه دفاع از پیشرفت و سرافرازی و اصول انقلاب و... دارند، چه کردند؟ همه همت خود را صرف این کردند نگذارند برجام که در متن و بطن خود - در کنار سایر فرصت ها- فرصتی تاریخی برای توسعه همه جانبه ایران است، از کارکرد بیفتد. پرسش امروزی از چنین داعیه دارانی این است آیا منافع ملی کشور نیز مشمول نبردهای جناحی و حزبی و سیاسی کارانه قرار گرفته است؟3- تا کمتر از چند هفته دیگر بیژن نامدارزنگنه به وین اتریش خواهد رفت تا در اجلاس رسمی تصمیم گیری اوپک شرکت کند. او پیش تر در اجلاس الجزایر با به کاربردن هوشمندانه ترین دیپلماسی نفتی، موفق شده بود طرح فریز نفتی در سقف موجود را که در یکی از ساحت ها از جانب دولت سعودی علیه کشورمان طرح ریزی شده بود، از کار بیندازد و اعضای اوپک را وادار به قبول بسته پیشنهادی ایران در راستای افزایش سقف تولید و ایستادن روی عدد نزدیک به چهار میلیون بشکه صادرات در روز کند. در همه روزهای پس از اجلاس مشورتی الجزایر، کارکنان صنعت نفت کشور کوشیدند وعده دولت یازدهم و شخص وزیر نفت برای بازگشتن ایران به بازارهای جهانی و پس گرفتن جایگاه ازدست رفته نفت ایران در این بازارها را محقق کنند و امروز این وعده با همت همین کارکنان تحقق یافته است. در چنین شرایطی کماکان مخالفان برجام و به بیان بهتر مخالفان مردمی که دولتمردان یازدهم را برگزیدند بر همان شیپور پیشین می دمند، تو گویی وجهه و چهره ایران در عرصه بین المللی را نیز دستخوش بازی های سیاسی قرار داده اند.4-شاید بد نباشد از مخالفان دولت تدبیر و امید و منتقدان پروپاقرص برجام بپرسیم، زمانی که آنان سکان دار کشتی نفت ایران بودند، کشتی را به کجا بردند؟ این قلم یک پاسخ بیشتر برای چنین سوالی ندارد. نه یک کشتی نفت، بلکه کشتی کشتی، نفت ما بود که بر پهنه آب های بین المللی در دست دلالان مجهول الهویه - که البته امروز هویت شان بر همگان مشخص است- داشت دست به دست می شد و پولش به حساب های خیالی در بانک های خیالی می رفت. امروز همه می دانند مهم ترین دغدغه وزارت نفت کماکان، بازگرداندن ثروت عظیمی است که از محل فروش قاچاقی نفت ایران به بهانه دورزدن تحریم ها گم شده و ظاهرا به همت عده ای خاص، بنای پیداشدن هم ندارد. حالاو در شرایط امروز است که می بینیم رئیس جمهوری می گوید صنعت نفت کشور در دولت یازدهم بیشترین بهره را از برجام برده است. معنای این حرف این است که وزارت نفت اگرچه پایی در گذشته دارد و می کوشد حقوق و ثروت های ازدست رفته را احیا کند، اما گامی اساسی نیز رو به جلو برداشته و می کوشد ایران دیگر بار از کشورهای همسایه اش عقب نماند. بنابر آنچه گفته شد، امروز عملکرد صنعت نفت کشور را باید هم با تحلیلی فنی و اقتصادی نگریست و هم با ارزیابی و نگرشی اخلاقی.بهره بردن از برجام، همان میزان که کاری سیاسی-اقتصادی است، امری اخلاقی نیز هست، چراکه اخلاق و مسئولیت اجتماعی هر ایرانی حکم می کند از فرصت های پیش آمده در جهت بهبود وضع معیشت و اشتغال و توسعه و پیشرفت کشور بهره ببرد و اگر چنین نباشد، ما راه به جایی نخواهیم برد.
                