شنبه ۲۰ آذر ۱۳۹۵
-----------------------------------------
type_unknown
-----------------------------------------
نامه فاضل لاریجانی به دادستان
-----------------------------------------

                    شرق: در پی انتشار سخنان رئیس قوه قضائیه مبنی بر عدم حمایت از برادرش «فاضل لاریجانی» و دستور رسیدگی عادلانه به پرونده او، روز پنجشنبه، فاضل لاریجانی با انتشار نامه ای علاوه بر ارائه توضیحاتی درباره جلسه خود با سعید مرتضوی، از دادستان تهران خواست دارایی های خود و برخی مسئولان بررسی شود و گزارش آن از طریق رسانه های عمومی به اطلاع مردم برسد.به گزارش سایت الف، در نامه فاضل لاریجانی آمده است: «اخیرا هجمه هایی جهت دار از سوی برخی جریان های سیاسی معلوم الحال در داخل و خارج از کشور علیه ریاست محترم قوه قضائیه و در دنباله آن نسبت به این جانب منتشر شده است که برای اطلاع ملت شریف ایران لازم می دانم تا نسبت به این دست اقدامات اغواگرایانه همراه با اهداف تخریبی توضیحاتی را بیان کنم. تقریبا چهار سال پیش در روز یکشنبه 15 بهمن ماه 1391 مجلس شورای اسلامی شاهد اقداماتی از سوی رئیس دولت قبل بود که موجب تلهف همگان شد. درباره سناریوی اجرا شده در مجلس کمتر کسی است که در آن زمان ابراز تاسف نکرده باشد؛ چنان که رهبر انقلاب با اشاره به اتفاقاتی که در آن جلسه رخ داد، فرمودند: «اینکه رئیس یک قوه به خاطر یک سند اثبات نشده، دو قوه دیگر را متهم کند، خلاف شرع و قانون و تضییع حقوق مردم است». بعدها به وضوح مشخص شد هدف از اجرای آن برنامه نامیمون و نامبارک تخریب چهره روسای قوای این کشور بود تا از اجرای وظیفه قانونی و شرعی خود کوتاه بیایند. دیدید که اخوان لاریجانی حتی قدمی نسبت به اجرای وظایف شرعی و قانونی خویش عقب ننشستند. اکنون مجددا در پیشگاه ملت شریف ایران تقاضا دارم هم زمان دارایی های نزدیکان آقای محمود احمدی نژاد و دارایی های حاج علی اکبر ناطق نوری و نزدیکانشان و سایر مسئولان نظام که ممکن است شبهه ای در دارایی شان وجود داشته باشد، مورد بررسی قرار گیرد و اگر ریالی اضافه تر وجود دارد به نفع بیت المال ضبط و ثبت شده و گزارش آن از طریق رسانه های عمومی به اطلاع مردم برسد. هر انسان منصفی می داند که سناریوی اجراشده در صحن علنی مجلس با برنامه ریزی های قبل آن، صرفا در جهت تخریب چهره روسای قوا بود تا به این وسیله (گروکشی)، انگیزه های سیاسی رئیس دولت قبل منعقد شود. لطماتی که کشور در آن دوره با این روش ها به خود دیده است هرگز از ذهن تاریخ و تصور مردم خارج نخواهد شد و به قدری مبین است که لازم به توضیح نیست. تاکید می کنم جلسه با سعید مرتضوی با اصرار خود ایشان و اغواگری رابطی از سوی ایشان برگزار شده بود و بنده هیچ پیشنهاد و درخواستی برای حضور در دفتر آقای مرتضوی نداشتم. در همین راستا تاکید دارم فیلم برداری از جلسه با برنامه ریزی قبلی و براساس سناریوی جعلی دیکته شده اجرا شد. شخصی از جانب ایشان که مورد اعتماد بنده بود اصرار داشت به خاطر سابقه این جانب در عرصه دانشگاهی و همچنین کارآفرینی و مشاوره به هولدینگ ها حتما جلسه ای با آقای مرتضوی برای کمک به مجموعه ایشان که کمک به نظام در شرایط تحریم است تشکیل شود. این جلسه نزدیک به یک ساعت ونیم طول کشید و من بیشتر مستمع بودم و کمتر از 20 دقیقه ای صحبت کردم، سوال اینجاست چرا آقای مرتضوی که با امکانات کامل از جلسه فیلم گرفته است تمام فیلم جلسه را که حاوی سخنان خودش است بدون دستبرد و مخدوش کردن منتشر نمی کند و فقط در اقدامی ناجوانمردانه به صورت گزینشی و مخدوش سخنان مرا پخش می کند؟ اگر در نوبت قبل پروژه تخریب چهره روسای قوا از سوی رئیس دولت قبل کلید خورد، این بار ظاهرا هدف گروهی دیگر تخریب چهره ریاست قوه قضائیه است تا شاید این اغواگری های رسانه ای بتواند رئیس قوه قضائیه را از مسیر اصلی خود که اجرای عدالت می باشد بازدارد. حاشا و کلا. قبلادر نامه ای خطاب به دادستان محترم تهران پیشنهاد کردم برای آشکارشدن حقیقت دستور فرمایند تمام دارایی های اینجانب از قبل انقلاب تاکنون بررسی شود. اکنون نیز مجددا در پیشگاه ملت شریف ایران تقاضا دارم هم زمان دارایی های نزدیکان آقای محمود احمدی نژاد و دارایی های حاج علی اکبر ناطق نوری و نزدیکانشان و سایر مسئولان نظام که ممکن است شبهه ای در دارایی شان وجود داشته باشد مورد بررسی قرار گیرد و اگر ریالی اضافه تر وجود دارد به نفع بیت المال ضبط و ثبت شده و گزارش آن از طریق رسانه های عمومی به اطلاع مردم برسد.از خداوند متعال آشکارشدن حقایق را برای عموم و همچنین سربلندی ایران و ایرانیان را خواستارم».روز یکشنبه، 14 آذر، دبیر شورای تبیین مواضع بسیج دانشجویی کشور به نقل از رئیس قوه قضائیه که دیداری با تشکل های دانشجویی داشتند گفته بود: «عملکرد فاضل را تایید نمی کنم و قبول هم ندارم و به نظر من کار او اشتباه است، این موضوع را از قول من نقل کنید؛ قضات در حال پیگیری هستند و من هم بدون هیچ ملاحظه ای پیگیر این پرونده خواهم بود».
                