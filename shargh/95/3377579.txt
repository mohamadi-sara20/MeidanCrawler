پنج‌شنبه ۲۷ خرداد ۱۳۹۵
-----------------------------------------
یادداشت
-----------------------------------------
مرهمی بر آلام نیروی کار
-----------------------------------------

                    در سال های گذشته، همواره خبرهایی از نقاط مختلف کشور درخصوص برخورد با فعالان کارگری در راستای فعالیت های صنفی و گاهی فراتر از آن شنیده شده که خیلی نتوانسته است افکار عمومی را به سوی خود جلب کند اما در مورد اخیر یعنی پرداخت جریمه نقدی و تحمل ضربات شلاق در روزهای پایانی اردیبهشت ماه سال جاری کارگران معدن طلای آق دره در آذربایجان غربی برخلاف گذشته به شدت افکار عمومی را متوجه خود کرد و تا جایی این واکنش ها ادامه یافت که علاوه بر محافل صنفی کارگری و کارفرمایی، بیش از 50 انجمن اسلامی دانشجویی نیز با صدور بیانیه ای اعتراض خود را به این برخوردها بیان کردند و سخنگوی دولت نیز ابراز تاسف از اجرای این نوع مجازات ها بر توش کارگران کرد اما مهم ترین واکنش به شلاق خوردن کارگران، یادداشت وزیر محترم تعاون، کار و رفاه اجتماعی در تاریخ شانزدهم خردادماه در روزنامه «شرق» است. ربیعی در این یادداشت ضمن تامل برانگیزخواندن مجازات شلاق آن هم به دلیل اخلال در نظم عمومی و در معدنی دورافتاده، از رخداد پیش آمده اظهار تاسف کرده و اعتراضات و اعتصابات کارگری را همواره در ذات صنعتی شدن جوامع نهفته دانسته و در ادامه یادداشت خود، این سوال را مطرح کرده است که آیا اجرای حکم شلاق کارگران معدن آق دره تکاب، جامعه ایرانی و جامعه کارگری را به طور خاص در احساس بهتری قرار داده است؟ باید گفت به طور طبیعی همان طوری که پس از انعکاس خبر صدور حکم شلاق برای کارگران معدن طلای تکاب، بسیاری از فعالان سیاسی، اجتماعی و صنفی و دولتمردان با صدور بیانیه و اظهارات شفاهی همدردی کرده اند، ایشان نیز به عنوان عضوی از جامعه، ابراز نظر و همدردی کرده اند که قابل تقدیر است و می توان گفت که وی درد را خوب تشخیص داده اند اما تفاوت ایشان با دیگران در این است که درمان و پیشگیری از تکرار چنین حوادثی نیز در حوزه مسئولیت ایشان است که اشاره ای به آن نشده. این یادداشت به اختصار به منظور جلوگیری از اقدامات مشابه، راهکارهای عملی را به نظام عالی تصمیم گیری کشور پیشنهاد می کند و به عبارتی می تواند در حوزه اجرا در مسیر تکامل یادداشت آقای وزیر تلقی شود.1 درواقع پاشنه آشیل چنین خطراتی که منجر به درگیری بین کارگران و کارفرمایان می شود و وزارت تعاون، کار و رفاه اجتماعی قادر به حل وفصل مسالمت آمیز آن در چارچوب حقوق کار نمی شود، ازبین رفتن قدرت چانه زنی کارگران است. بنابراین لازمه این کار تقویت تشکل های صنفی کارگری، آن هم در چارچوب مقاوله نامه های بنیادین سازمان بین المللی کار است. در دولت اصلاحات این نقیصه به خوبی شناسایی شد و با امضای تفاهم نامه بین وزارتخانه متبوع و سازمان بین المللی کار، مقرر شد دولت، اصلاحات لازم را در فصل ششم قانون کار که در قلمرو تشکل های کارگری و کارفرمایی است به نحوی انجام دهد که مقصود جناب آقای وزیر در یادداشت خود که به صراحت، نام از سندیکالیسم آورده اند مورد تحقق قرار گیرد و در این چارچوب تشکل های صنفی کارگری با پذیرش مسئولیت به دفاع از خواسته های صنفی کارگران برخیزند. با چنین رویکردی، نمایندگان واقعی کارگران با دو خصیصه مشروعیت و مقبولیت اولاانتخاب می شوند ثانیا به خوبی قادر خواهند بود در مجامع قانونی از حقوق نیروی کار دفاع کنند.2 برابر گزارش های مرکز آمار ایران، درحال حاضر بالغ بر 21 هزار کارگاه اعم از صنفی، کشاورزی و خدمات وجود دارد که واجد شرایط تشکیل و تاسیس تشکل های صنفی کارگری هستند. درحالی که در بهترین حالت حداکثر در هفت هزار کارگاه تشکل صنفی اعم از شورای اسلامی کار، انجمن صنفی صنوف یا نماینده کارگران وجود دارد بنابراین با همه نواقص و اشکالاتی که در شکل گیری و سپس ادامه فعالیت های آنها وجود دارد، متاسفانه دامنه فراگیری تشکل های صنفی کارگری گسترش لازم را پیدا نکرده و ضعف در گسترش تشکل های صنفی و از طرفی فقدان آموزش های لازم منجر به آن شده است که احزابی در قالب اسم یا رسم دفاع از نیروی کار، از این تشکلات استفاده ابزاری کنند.3- یکی از راه های کاهش مناقشات کارگری و کارفرمایی، توجه به مذاکرات و پیمان های دسته جمعی کار است که در قانون کار جمهوری اسلامی ایران، فصل هفتم به این امر اختصاص داده شده است. متاسفانه باید اذعان کرد سال هاست این فصل مغفول مانده و به ندرت، آن هم در سطح بسیار خاص، پیمان دسته جمعی بین کارگران و کارفرمایان به امضا رسیده است. بدون تردید یکی از راه های کاهش تنش زدایی در کارگاه ها به ویژه کارگاه های بزرگ، گسترش مذاکرات و پیمان های دسته جمعی است.4 سازمان بین المللی کار که خود به صورت سه جانبه اداره می شود و در مقاوله نامه های بنیادین کار در کنار به رسمیت شناختن حقوق کارفرمایان در چارچوب همین مقررات حق اعتراض و اعتصاب برای نیروی کار را نیز به رسمیت شناخته است اما در قانون کار جمهوری اسلامی ایران این حق قانونی به رسمیت شناخته نشده و همین مسئله موجب شده است که هرگونه اعتراض یا تجمع و دست از کارکشیدن بلافاصله رنگ و بوی امنیتی یا اخلال در نظم عمومی به خود بگیرد و همین خلاقانونی فرصت و اختیار را به دیگران می دهد که برای حل وفصل این گونه مناقشات البته با نیت خیرخواهی و دلسوزی وارد عمل شوند؛ بنابراین شایسته است وزارت تعاون، کار و رفاه اجتماعی در فصل هفتم قانون کار و مواد مربوط به اعتراضات کارگران در اشکال مختلف تجدیدنظر اساسی کند و حق اعتراض کارگران را در کنار مسئولیت پذیری و جبران خسارات به کارفرمایان در صورت رای مراجع قانونی ذی صلاح به رسمیت بشناسد؛ البته امروز این رشد و بلوغ در جامعه کارگری و کارفرمایی جهان به ویژه در کشورهای توسعه یافته به وجود آمده که در کنار این ابزارهای فشار و اعتراضی رسیدن به منافع مشترک در چارچوب همدلی، احترام متقابل به حقوق طرفین محقق می شود، تا گسترش تضاد و.... 
                