دو‌شنبه ۱۰ آبان ۱۳۹۵
-----------------------------------------
type_unknown
-----------------------------------------
شورای شهر تهران خواستار شد: نوبت پاسخ گویی شهردار
-----------------------------------------

                    میزان: دادستان تهران از ارجاع گزارش مربوط به واگذاری املاک شهرداری و حقوق های نجومی به دادسرای تهران خبر داد و گفت: «بازداشت یاشار سلطانی ارتباطی به پرونده واگذاری املاک شهرداری ندارد». نشست دادستانی تهران در موضوع جرائم مرتبط با مواد مخدر و روان گردان، با حضور معاونان دادستان، سرپرستان نواحی دادسرای تهران، سرپرستان دوایر نظارت زندان ها و قضات ناحیه 20 دادسرای تهران (ویژه مواد مخدر) که به این دسته از جرائم رسیدگی می کند، به ریاست عباس جعفری دولت آبادی، دادستان تهران، برگزار شد. دادستان تهران برخی پرونده های مهم مطرح شده در دادسرای تهران را مورد توجه قرار داد و گفت: «در یکی، دو ماه اخیر چندین پرونده فساد مهم اقتصادی در دادسرای تهران مفتوح شد که بازتاب رسانه ای آن بعضا منطبق با واقعیت نیست، این موضوع ایجاب می کند به منظور تنویر افکار عمومی توضیحاتی ارائه شود. پرونده اول موسوم به واگذاری املاک شهرداری در تاریخ 13/6/1395 با دستور رئیس محترم قوه قضائیه خطاب به دادستان کل مفتوح شد و گزارش دادستانی کل روز گذشته از سوی رئیس محترم قوه قضائیه برای رسیدگی به دادسرای تهران ارجاع شد».رسیدگی به پرونده ها بدون توجه به جریان های سیاسیجعفری دولت آبادی با اشاره به اینکه همواره تاکید کرده ایم که سیاست قوه قضائیه و اولویت دادسرای تهران رسیدگی به جرائم اقتصادی و مبارزه با فسادهای کلان است، این پرونده را مصداقی از این نوع پرونده ها خواند و رویکرد دادستانی را رسیدگی به پرونده های مهم بدون توجه به گرایش های سیاسی متهمان اعلام کرد و گفت: «دادستانی تهران با هیچ کس عقد اخوت نبسته و در حدود مقررات، تحقیقات انجام خواهد شد». دادستان تهران چهار محور موجود در دستور رئیس قوه قضائیه برای رسیدگی به پرونده املاک شهرداری را شامل سرعت در رسیدگی، نظارت شخص دادستان بر امر تحقیقات، انجام تحقیقات جامع و کامل و ارائه نتیجه نهایی به رئیس قوه قضائیه و مردم اعلام کرد. او از ارجاع این پرونده به یکی از شعب دادسرای کارکنان دولت خبر داد و افزود: «نتایج تحقیقات به اطلاع عموم خواهد رسید». دولت آبادی با خاطرنشان کردن این نکته که درحال حاضر نمی توانیم درباره پرونده املاک شهرداری اظهارنظر کنیم، علت را کثرت و تنوع مدارک، ضمائم و موضوعات مندرج در گزارش دانست و اعلام کرد: «پس از پیشرفت تحقیقات، اعلام نظر خواهد شد». دادستان تهران به واکنش ها درباره اظهارنظر دادستان کل پیرامون این پرونده در رسانه ها نیز توجه نشان داد و در این راستا از چند رویکرد رسانه ای یاد کرد و گفت: «عده ای گفتند با این اظهارنظر دادستان کل، کار تمام شد و متهمان مرتبط با پرونده تبرئه شدند. چنین نتیجه ای غلط و اشتباه است؛ زیرا تا رسیدگی انجام نشود، اعلام نتیجه ناصواب است». او بازتاب دیگری را که جرم را صددرصد ارتکاب یافته می دانست نیز مبنی بر اشتباه خواند و در تبیین نظر سوم مبنی بر اینکه آن قدر تحقیقات و رسیدگی را طول می دهند که از یادها برود، ادامه داد: «تصریح رئیس قوه قضائیه و قید تسریع در رسیدگی، این پیش داوری را رد می کند».منع رسانه ها از پیش داوری جانب دارانه نسبت به پرونده هادادستان تهران از مطبوعات و رسانه ها خواست پیش داوری جانب دارانه انجام ندهند و اجازه دهند دادستانی تحقیقات را پیش ببرد و از همه افراد مرتبط با پرونده تحقیق کند؛ او در کنایه به این پیش داوری ها با ذکر اینکه عده ای از ظن خود یار ما شدند ابراز امیدواری کرد رسیدگی به این پرونده افتخار قوه قضائیه و برگ زرینی در عملکرد دادسرای تهران باشد. دولت آبادی با خاطرنشان کردن اینکه دستگاه قضائی وظیفه دارد با فساد در همه ابعاد و جنبه ها و همچنین با همه مجرمان مبارزه کند، این وظیفه را توجیهی بر تضییع حقوق افراد ازجمله متهمان ندانست و گفت: «حق کسی نباید ضایع شود و اجازه دهند تحقیقات به صحت و بدون حب و بغض پیش برود و مسئولان شهرداری هم مکلف به همکاری با بازپرس پرونده هستند». دادستان تهران در تفکیک پرونده واگذاری املاک شهرداری و بازداشت متهمی که گزارش سازمان بازرسی کل کشور را انتشار داده بود، تصریح کرد: «با بازداشت یاشار سلطانی، عده ای گفتند بازداشت این فرد برای جلوگیری از افشای فساد بوده؛ این برداشت صحیح نیست و این دو مطلب ارتباطی به هم ندارند. مدیران شهرداری از بابت تخلف احتمالی تعقیب می شوند، اما این امر به منزله مجازبودن اقدام سایت ها در انتشار نامه متضمن تحقیقات مقدماتی مراجع قضائی نیست». او در رد استنباط اخیر، با طرح این سوال که چگونه می توانیم با فساد مبارزه کنیم اما کسی را که معتقد به مبارزه است بازداشت کنیم، افزود: «این توجیه آقای حکیمی پور مدعی شده است نامه سازمان بازرسی را به امانت به سلطانی داده، پذیرفته نیست. یاشار سلطانی قبل از انتشار نامه و پیش از این حوادث با افرادی درباره اقدام خود مشورت کرده بود؛ بنابراین می دانست انتشار نامه مذکور ممنوع است و این کار با طراحی قبلی انجام شده است».دادستان تهران با اشاره به طرح مطلب مذکور در یکی از روزنامه های کشور در 30 شهریور امسال گفت: «پس از چاپ این مطلب، بلافاصله مدیرمسئول روزنامه را احضار کردیم و از او سوال شد که منبع این خبر چیست؟ و از این طریق با انجام تحقیقات که قریب به یک ماه طول کشید، سربازرس سازمان بازرسی را شناسایی کرده و پس از آن معلوم شد سربازرس سازمان بازرسی در پرونده شهرداری اعلام داشته است که به یاشار سلطانی و برخی اعضای شورای شهر اعلام کرده بود که سازمان در مرحله تحقیق درباره موضوع است و انتشار تحقیقات ممنوع است». دادستان تهران با تاکید مجدد بر اینکه اتهام یاشار سلطانی مجزا از پرونده شهرداری است و بازداشت او ربطی به منع مبارزه با فساد ندارد، بازداشت او را ناشی از ممنوعیت رسانه ها، مطبوعات و حتی صداوسیما در انتشار مذاکرات غیرعلنی مجلس شورای اسلامی، تحقیقات مقدماتی مراجع قضائی و مذاکرات و جریان غیرعلنی محاکم دانست و گفت: «اینکه متهم می گوید نمی دانسته انتشار این نامه جرم است، پذیرفته نیست؛ زیرا جهل به قانون رافع مسئولیت کیفری نیست و ادعای آقای حکیمی پور مبنی بر اینکه نامه سازمان بازرسی مهر محرمانه نداشته نیز پذیرفتنی نیست؛ زیرا مطابق بند 6 ماده 6 قانون مطبوعات، تحقیقات مراجع قضائی محرمانه است». او با تاکید بر اینکه مبارزه با فساد در دادسرای تهران بدون وقفه ادامه خواهد یافت، افزود: «ما از رسانه ها و مردم استقبال می کنیم که اطلاعات خود را در اختیار مراجع قضائی قرار دهند».ارجاع 5 گزارش از حقوق های نجومی به دادسرای تهراندولت آبادی با اعلام اینکه موضوع اخیر چندین ماه است که افکار عمومی را مشوش کرده، از اعلام نتیجه برخی دستگاه های اجرائی مبنی بر اینکه تخلف و جرمی احراز نشده، انتقاد کرد و در تبیین نتایج بررسی دستگاه های مختلف گفت: «عده ای معتقدند فیش های حقوقی مستند به قانون بوده و بنابراین پرداخت ها جرم نیست؛ اما استنباط دیگری نیز وجود دارد مبنی بر اینکه در یک نظام اسلامی کسی حق دریافت دستمزدی بیش از استحقاق را ندارد». او با اعلام این خبر که آقای سراج، رئیس سازمان بازرسی کل کشور، روز شنبه گزارش مربوط به حقوق های نجومی را به رئیس قوه قضائیه ارائه داد، افزود: «این گزارش برای رسیدگی از سوی رئیس قوه قضائیه به دادستانی تهران ارجاع شده و دادسرای تهران براساس این ارجاع، در مکاتباتی با دیوان محاسبات، سازمان بازرسی کل کشور و ضابطان رسمی، از آنها خواسته است هرگونه گزارشی درخصوص دریافت حقوق های غیرقانونی دارند، به دادستانی ارسال کنند که تاکنون پنج گزارش شامل چهار مصداق از بانک ها و یک گزارش درباره مدیر یکی از سازمان ها ارسال شده است و دادستانی به دستگاه های مربوطه یک ماه فرصت داده گزارش های موجود را ارسال کنند». جعفری همچنین اعلام کرد که دادستانی از دستگاه های ذی ربط خواسته است مصادیق حقوق های غیرقانونی و مصادیق حقوق های غیرمتعارف را برای دادسرا ارسال کنند و افزود: «تا این لحظه گزارشی از دیوان محاسبات کشور به دادستانی واصل نشده است». دادستان تهران با اظهار اینکه، گزارش های واصله به یکی از شعب دادسرای کارکنان دولت ارجاع خواهد شد، ابراز امیدواری کرد که این پرونده هم به سرانجام برسد و این گونه نباشد که مردم شریفی به حقوق اندک خود قانع باشند و در مقابل عده ای وجوه کلان از بیت المال دریافت و وقتی خواستار استرداد وجوه می شویم اعتراض کنند که چرا پس بدهیم. او استرداد وجوهی که به ناحق دریافت شده است به بیت المال را موجب این باور در مردم دانست که در این نظام هیچ کس مصونیت از تعقیب نخواهد داشت و افزود: «این پرونده آزمونی بزرگ برای دستگاه قضائی است». آخرین وضعیت صندوق ذخیره فرهنگیاندادستان تهران به پرونده صندوق ذخیره فرهنگیان نیز پرداخت و با اعلام اینکه اخیرا برخی افراد حامی دولت در مصاحبه هایی توجیه کرده اند اقدامات مذکور از سوی متهمان این پرونده، مربوط به دولت سابق است، گفت: «بارها گفته ام فساد گذشته و حال ندارد و دولت باید پیشگام مبارزه با فساد باشد؛ حتی اگر مربوط به دولت قبل باشد». دولت آبادی با انتقاد از انتصاب برخی افراد مسئله دار در مناصب مهم، افزود: «به آقای فانی، وزیر وقت آموزش وپرورش، گفتم که مدیر قبلی را بردارید، اما با تاخیر و در آخرین روز وزارت اقدام کرد». او درخصوص میزان وجوه، با رد اخبار رسانه ها که رقم های متفاوتی را اعلام کرده اند، گفت: «عده ای می گویند هشت هزار میلیارد اختلاس شده است، اما با بررسی ها مشخص شد این مبلغ معوقات بانکی و تسهیلات بلاوصول و سررسید صندوق ذخیره فرهنگیان و بانک سرمایه است. یکی از متهمان این پرونده در منزلی سکونت دارد که متعلق به فردی است که وام کلان از صندوق ذخیره فرهنگیان دریافت کرده است». او با اشاره به اینکه پرداخت تسهیلات از سوی مسئولان صندوق با ارتکاب جرائمی ازجمله رشاء و ارتشاء به عمل آمده و حال موجبات نگرانی اقشار شریف آموزش وپرورش را فراهم کرده است، افزود: «تاکید می شود پرونده به خوبی در حال رصد دادستانی و وزارت اطلاعات است و پیش از رسانه ای شدن پرونده، تحقیقات در حال انجام بوده و متهمان از دو ماه پیش بازداشت بوده اند».
                