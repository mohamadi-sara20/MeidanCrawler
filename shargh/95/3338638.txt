یک‌شنبه ۲۲ فروردین ۱۳۹۵
-----------------------------------------
حرف اول
-----------------------------------------
معلم فداکار
-----------------------------------------

                    هفته گذشته کتاب فداکاری بازهم شکفته شد و زنده یاد «حمیدرضا گنگوزهی»، معلم فرهیخته با نثار جان خویش، راه فداکاری در عرصه تعلیم و تربیت را استمرار بخشید. این نخستین بار نیست که معلم فداکاری برای نجات جان شاگردانش همه هستی خود را تقدیم می کند و قطعا آخرین بار هم نخواهد بود؛ گویا اقتضای شغل معلمی است که همچون شمعی بسوزد تا پروانه ها زندگی را تداوم بخشند.درس های فراوانی در این فداکاری نهفته است ازجمله: 1- معلمی شغل نیست، عشق است و هنر، بخشیدن است و حیات دادن، فداکاری است و ازخودگذشتن؛ نمونه اش زنده یاد «حمیدرضا گنگوزهی» که در آغاز زندگی مشترک در شرایطی که هنوز شرایط شغلی ناپایداری داشت، از همه چیزش برای حیات شاگردان خویش گذشت. 2- فداکاری معلمان قابل تقدیر است اما این یک سوی واقعه است؛ آن سوی دیگر مسئولیت هایی است که برعهده دیگران قرار می گیرد. نابسامانی های برخی فضاهای آموزشی و قربانی شدن سالانه تعدادی از دانش آموزان امری است که نباید از آن غفلت شود و بر مسئولیت و پاسخ گویی وزارت آموزش و پرورش به ویژه «سازمان نوسازی و تجهیز مدارس» می افزاید. این مهم با ارسال پیام تسلیت و اعلام همدردی از سوی مسئولان ذی ربط تسکین نمی یابد.بلکه باید با عذرخواهی، پذیرش مسئولیت و تعهد برای جبران کاستی ها همراه باشد.3- معلمان سرمایه اجتماعی و از گروه های مرجع جامعه محسوب می شوند. یکی از دلایل آن، برخورداری این قشر فرهیخته از ارزش های والای انسانی و اسلامی همچون فداکاری و ازخودگذشتگی است. شرط تداوم این ارزش ها، ارج نهادن کل جامعه ازجمله دولت به فداکاری های معلمان است. توجه ویژه به منزلت اجتماعی و معیشت آنان و تلاش موثر برای رفاه و امنیت اجتماعی فرهنگیان، حداقل انتظار معلمان از مسئولان است. نمی توان با میانگین حقوق دریافتی زیر خط فقر، انتظار فداکاری و ایثارگری روزافزون داشت.4- فداکاری، گذشت، بخشش، احساس مسئولیت اجتماعی، وجدان کاری، همدلی و... ارزش های مهم ایران عزیز ماست که نباید کم رنگ شود؛ باید از همه ظرفیت ها برای تعالی و ترویج آن بهره گرفت. این مختص معلمان نیست بلکه باید همه آحاد جامعه را دربر گیرد و مسئولان و دست اندرکاران باید بیش از همگان بر این امر، نه در کلام و شعار و حرف بلکه در عمل، متعهد شوند. درج این فداکاری ها در برنامه های درسی مدارس همچون دهقان فداکار و تداوم آن در رسانه های جمعی و نهادهای فرهنگی می تواند روح فداکاری را در جامعه همیشه زنده و جاوید نگه دارد اما این کافی نیست؛ آنچه جامعه ما بیش از هر زمان به آن نیازمند است، عمل مسئولان و راهبران جامعه به تعهدات خویش در برابر معلمان و مردم فداکار ایران اسلامی است.
                