دو‌شنبه ۱۱ بهمن ۱۳۹۵
-----------------------------------------
یادداشت
-----------------------------------------
سیل در سیستان وبلوچستان، بهمن در سردشت
-----------------------------------------

                    در هفته گذشته در کنار آتش سوزی ساختمان پلاسکو، کشور شاهد چند حادثه و رویداد طبیعی مانند سیل در جنوب سیستان وبلوچستان و بهمن در سردشت بود که در کنار ابعاد مختلف و پیامدهای گوناگون، چند وجه آن بسیار برجسته بود. از سویی استفاده گسترده شهروندان در جای جای ایران از شبکه های اجتماعی موجب بازتاب بسیار گسترده این حوادث شد و بازتاب وسیع این رویدادها از جمله سیل جنوب سیستان وبلوچستان و بهمن در سردشت در فضای مجازی موجب پوشش نسبتا مناسب این رویدادها در مقایسه با حوادث مشابه در گذشته، در رسانه های کشور شد. حتی رسانه ملی و رادیو و تلویزیون کشور نیز به انعکاس نسبتا مناسب این رویدادها پرداختند. حضور چندباره استاندار سیستان وبلوچستان در بخش های مختلف خبری یا رسانه ای صداوسیما نمونه ای از این بازتاب بود. در این روزها و مقارن با ابراز همدردی گسترده عمومی و مردمی با آتش نشانان فداکار و نیز شهیدان آتش نشان ساختمان پلاسکو هم موجب نشد تا این رویدادها از جمله بهمن و سیل از دید افکار عمومی مغفول بماند. بازپخش تصاویر گرفته شده به وسیله موبایل از روند امدادرسانی هلال احمر در سردشت و بلوچستان و حضور امدادرسانان و نیز سگ های زنده یاب در این ماجرا و کمک های انجام شده به مقیاس بسیار زیادی در شبکه های اجتماعی دست به دست شد و این حوادث بیش از پیش نشان داد میزان هم نوایی و همدلی ملی در سطح کشور به شکلی روبه تزاید در حال رشد و باروری است و این مهم می تواند بیش از پیش به تعمیق اعتماد اجتماعی و تزاید سرمایه اجتماعی در سطحی ملی منجر شود. همچنان که حادثه پلاسکو موجب شد تا مردم در تبریز، اصفهان، اردبیل، رشت، مهاباد، تهران، قروه، زنجان، شیراز، ارومیه، زابل، زاهدان، اهواز، کامیاران، کرمانشاه و بیجار گروس و سایر شهرهای شرق و غرب و جنوب و شمال کشور به نشانه همدلی با آتش نشانان کشور و ابراز همدردی با خانواده های آنان در ایستگاه های آتش نشانی حضور یابند و به این ترتیب به روشنی ملت ایران آگاهی ملی و هم سرنوشتی و حس همدلی ملی خود را به نمایش گذاشتند. از دیگر وجوه این پدیده، سرعت عمل نسبتا مناسب نهادهای امدادی در ارائه کمک و یاری آسیب دیدگان است که باید مورد ارزیابی و تحلیل قرار گیرد. در سردشت سرعت عمل نهادهای امدادی البته با پیشگامی مردم و شهروندان این شهرستان موجب شد بیش از 9 نفر از مدفون شدگان زیر بهمن نجات یابند و متاسفانه سه نفر نیز قربانی بهمن شدند. در سیستان وبلوچستان نیز نهادهای امدادی با ورود جدی و سریع به منطقه مانع از آن شدند که سیل ویرانگر و بزرگ جنوب استان تلفات انسانی منجر به فوت داشته باشد.هرچند برای توزیع عادلانه امکانات و کمک های ارسالی مدیریت بحران کشور باید با آمادگی بیشتری عمل می کرد. تجربه حادثه پلاسکو و همدردی و همراهی عمومی در سطح کشور با آتش نشانان در جای جای کشور و سپس بازتاب بسیار وسیع بهمن و سیل سیستان وبلوچستان و سقوط بهمن در سردشت در شبکه های مجازی و رسانه های کشور افق های تازه ای از اثرگذاری رسانه های مجازی و شبکه های تلگرامی را در نمایان کردن همدلی و همبستگی ملی گشود و تدبیر و مدیریت عقلایی چنین فضایی می تواند در خدمت منافع ملی و توسعه کشور باشد. دیگر سویه این ماجرا به سنگین شدن وجه مسئولیت های حاکمیت و حکمرانی در کشور مربوط می شود. افزایش آگاهی های عمومی از رویدادها و حوادث و ابعاد بلایای طبیعی یا سایر حوادث جمعی مانند سیل، زلزله، آتش سوزی، توفان، سقوط بهمن و... موجب می شود تا انتظارات از دولت به معنای عام کلمه برای ایفای دقیق مسئولیت های قانونی و وظایف ذاتی خود بیش از گذشته افزایش یابد. آگاهی عمومی از چندوچون و کمیت و کیفیت خدمات ارائه شده و سرعت ارائه خدمات امدادی و رفاهی و درمانی و دقت در توزیع عادلانه کمک ها روزبه روز در حال افزایش است و چنین روندی موجب می شود تا رفتار دولت و نهادهای ذی ربط بیش از پیش مورد ارزیابی ملی قرار گیرد. چنین آگاهی های فزاینده ای چاره ای جز توجه دولت به افزایش کارآمدی مدیریت بحران و انتصاب افراد ذی صلاح در این مسئولیت ها باقی نمی گذارد. به روزشدن امکانات امدادی و مورد نیاز برای مقابله با اثرات مخرب رویدادهای طبیعی و غیرطبیعی از جمله انتظاراتی است که در پرتو گسترش آگاهی های عمومی از روند این حوادث هویدا می شود. همچنین شکل گیری این انتظار که توزیع این امکانات و ابزارهای ضروری برای مدیریت بحران باید به شکلی عادلانه و کارشناسی شده در تمامی جغرافیای ایران توزیع شود، از دیگر وجوه شکل گیری آگاهی های عمومی در این حوزه است و بالاخره انتظار افکار عمومی برای ارزیابی کارایی همه نهادهای مسئول در مدیریت بحران به شکلی شفاف و روشن پدیده ای نیست که به آسانی دولت بتواند نسبت به آن بی تفاوت باشد.
                