چهار‌شنبه ۱ اردیبهشت ۱۳۹۵
-----------------------------------------
یادداشت
-----------------------------------------
فرصت سوزی در نظرسنجی نوروزی
-----------------------------------------

                    «فرصت سوزی» تخصص ما ایرانیان است. با وجود حساسیت ریاست محترم جمهوری در این زمینه که در اغلب سخنرانی های خود بر اهمیت استفاده از فرصت ها (که همیشگی نیستند) تاکید می کنند، یک بار دیگر فعل فرصت سوزی، این بار درباره ایده خوب نظرسنجی پیامکی از مردم به بهانه پایان سال 94 توسط نهاد ریاست جمهوری، تکرار شد. روز جمعه 28 اسفند 94 پیامکی از طرف دولت محترم با این مضمون به دستم رسید: «سلام، به پایان سال 94 نزدیک می شویم. اگر در نظرسنجی دولت و ملت، همدلی و همزبانی، شرکت می نمایید، عدد یک را به همین شماره 1394 ارسال فرمایید». از دریافت چنین پیشنهادی بسیار خوشحال شدم و آن را به فال نیک گرفتم و با وجود گرفتاری های شب عید فورا اعلام آمادگی کردم. اما هرچه فرایند نظرسنجی پیش می رفت و سوالات یکی پس از دیگری از راه می رسید، یاس بیشتری بر وجودم غالب شد. سوال اول در مورد «گروه سنی» مخاطب بود که در آن هیچ تفکیکی برای گروه سنی زیر 25 سال وجود نداشت. گویی ماهیت نظرات یک جوان 25ساله با یک نوجوان 15ساله هیچ تفاوتی ندارد. سوال دوم که در مورد «وضعیت و گروه های شغلی» مخاطب بود، بیشتر ناامیدم کرد: «شما عضو کدام یک از دسته بندی های زیر هستید؟1. کارمندان 2. مشاغل آزاد 3. خانه داران4. بازنشستگان 5. کارگران 6. دانشجویان و محصلین».گویی در این مملکت هیچ بیکاری وجود ندارد یا اگر هست، حق شرکت در این نظرسنجی را ندارند! حال بگذریم که طراحان ظاهرا از تفاوت تعریف «وضعیت شغلی» و «گروه شغلی» آگاهی لازم را نداشته اند. همچنین از دیدگاه آنان ماهیت نظرات یک «کارمند» با یک «مدیر ارشد» یا یک «خویش فرما» با یک «کارفرما»، تفاوتی ندارد. سوال سوم، به دلیل وجود گزینه چهار، تا حدی چالش برانگیز بود، اما پاسخ سوال چهارم اظهرمن الشمس است: «عملکرد کدام یک در همدلی و همزبانی موثرتر است؟1. دولت 2. ملت 3. دولت و ملت 4. عوامل دیگر».سوال چهارم این بود: نقش رسانه را در ایجاد همدلی و همزبانی بین دولت و ملت چطور می بینید؟1. همدلی را پررنگ می کند. 2. همدلی را تغییر نمی دهد. 3. همدلی را کم رنگ می کند. اما سوال پنجم در نوع خود بی نظیر بود:مهم ترین مصداق همدلی و همزبانی ملت با دولت چیست؟1. شرکت در انتخابات 2. اعتماد و اطمینان به برنامه ریزی های آینده دولت 3. پشتیبانی از تصمیمات دولت 4. پرداخت مالیاتگویی امور خطیری نظیر مشارکت، همفکری، تنویر افکار عمومی و... جایگاهی در مصادیق مهم همدلی و همزبانی مردم با دولت ندارد. سوال ششم بیشتر شبیه یک چیستان بود و پاسخ به آن تنها از عهده تیمی متشکل از جامعه شناسان، تاریخ نگاران و... برمی آید: در سال های پس از انقلاب در چه سالی بیشترین همدلی و همزبانی را میان دولت و ملت داشته ایم؟ در مورد این سوال، مخاطب باید حداقل 50 سال داشته باشد تا واجد شرایط اولیه برای پاسخ گویی شود که به معنای عدم شمول چهار گروه سنی از پنج گروه سنی مندرج در سوال اول است! آیا بهتر نبود حداکثر این سوال در مورد دولت های بعد از سال 1368 پرسیده می شد که هم ملموس تر باشد و هم بی حاشیه تر؟ اما سوال هفتم گرچه بیشتر جنبه پیشگویی دارد، اما در میان سوالات قبلی می تواند پذیرفتنی باشد:به نظر شما در سال 1395 همدلی و همزبانی دولت و ملت:1. بهبود می یابد. 2. تغییری نمی کند. 3. کاهش می یابد.سوال هشتم حجت را بر مخاطب تمام می کند:آیا شما در جهت همدلی و همزبانی بین دولت و ملت گام برداشته اید:1. بله 2. خیردر نقد این سوال بهتر است بنویسیم «بدون شرح». به راستی فکر می کنید یک شهروند موافق یا مخالف دولت چه پاسخی به این سوال می دهد؟ از اینجا به بعد درصورت اعلام آمادگی مخاطب، مرحله دوم نظرسنجی برای سوالات «دقیق تر» آغاز می شود. ابتدا از سطح تحصیلات و جنسیت مخاطب سوال می شود. گویی این سنجه ها برای پاسخ گویی سوالات مرحله اول اصلامهم نبوده است. سپس سه سوال (دقیق از دیدگاه طراحان) طرح می شود، که امید مخاطب را برای روبه روشدن با سوالات کارشناسی به باد می دهد:سوال اول- همدلی و همزبانی دولت با ملت در:1. رسیدگی به مسائل اقتصادی و معیشتی مردم 2. حل اختلافات جناحی و گروهی و ایجاد اتحاد و همبستگی 3. عمل به وعده های انتخاباتیدرباره این سوال باید پرسید آیا اولادو مورد اول جزء وعده های انتخاباتی دولت نبوده است؟ ثانیا عوامل خطیری نظیر جلب مشارکت های مردمی، نهادسازی، پاکدستی، برخورد قاطع (و نه شعاری) با مفاسد اقتصادی، شایسته سالاری، صداقت با مردم، شفاف سازی و... تاثیری در ایجاد همدلی و همزبانی دولت با ملت ندارد. در سوال دوم از مخاطب خواسته می شود در راستای ایجاد «همدلی و همزبانی دولت و ملت در سال 94» به خود نمره ای از یک تا 20 بدهد. در این سوال اولاتکلیف گروهی که در سوال ماضی اعلام کرده اند قدمی در این جهت برنداشته اند چیست؟ ثانیا نظرسنجی با امتحان دیکته برای نمره دهی فرق دارد. آیا بهتر نبود برای پاسخ از گروه بندی های کیفی (بسیار خوب، خوب و...) استفاده می شد؟ و اما سوال سوم نیز میزان نیاز دولت به همدلی مردم را، از خیلی زیاد تا خیلی کم، پرسیده بود که سوال بسیار دقیقی! است و لابد پاسخ آن گزینه آخر است! نهایتا نظرسنجی از حالت «بسته» به «باز» تبدیل شد و از مخاطب خواسته می شود پس از آن همه سوال دقیق و مشکل، پیشنهادات خود را در راستای افزایش همدلی و همزبانی دولت و ملت پیامک کند. آنچه تاکنون در این مقال آمد، ایرادات شکلی به این نظرسنجی و سوالات خنثی و کم خاصیت آن بود.اما آنچه مهم است نه این اشکالات شکلی، بلکه ایرادات ماهوی پنهان شده در پس سوالات یک سویه آن است. برای سنجش موفقیت دولت در این زمینه می توان به طرح سه سوال کلیدی برای پاسخ دولت بسنده کرد:1- در عزل و نصب های سازمانی (به ویژه در رده مدیران ارشد و میانی) تا چه حد از سهم خواهی افراد و مقامات بیرون از دولت، احتراز شده است؟2- در ساختار سازمانی دولت تا چه حد مدیران نالایق دولت گذشته مورد پالایش قرار گرفته اند؟3- در برنامه ریزی ها و اجرا تا چه حد به نیروهای مردمی بها داده شده است؟
                