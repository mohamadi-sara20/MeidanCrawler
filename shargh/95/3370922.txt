دو‌شنبه ۱۷ خرداد ۱۳۹۵
-----------------------------------------
سرمقاله
-----------------------------------------
بازنگری در حذف 24میلیون یارانه بگیر
-----------------------------------------

                    با تصویب بودجه 95، اتفاق مهمی در هدفمندسازی یارانه ها رخ داد؛ اتفاقی که نه تنها با اراده دولت نبود بلکه با وجود مخالفت های آشکار دولت، مجلس آن را تصویب کرد. در بند 44 قانون بودجه 95، معیارهای اشخاصی که باید از فهرست یارانه بگیران حذف شوند به گونه ای تعریف شد که باید حدود 24 میلیون نفر یکباره از تیرماه مشمول حذف از دریافت یارانه شوند! این موضوع اگرچه یک گام ما را به یکی از اهداف مهم اقتصاد کلان یعنی آزادسازی نزدیک می کند اما نحوه تصویب، اشکالات و ابهامات آن در اجرا به گونه ای است که عملیاتی کردن آن را برای دولت بسیار پرهزینه می کند. این روز ها بیش از هر زمان دیگری، سیاسی بودن اقتصاد ایران، خود را به رخ می کشد. مجلس اصولگرایان که در دوره های هفتم و هشتم، مصرانه، طرح اعطای یارانه نقدی به همه اقشار جامعه را تصویب کرده بود و این طرح را به عنوان یکی از ابزارهای سیاسی در اختیار دولت احمدی نژاد قرار داد، در آخرین روزهای کاری خود در دوره نهم ناگهان کاهش 24 میلیونی یارانه بگیران را تصویب کرد! آن هم در شرایطی و با روشی که اجرای آن ابهامات تخصصی زیادی به همراه خواهد داشت و دولت یازدهم و اقتصاددانان با توجه به سختی های اجرای روش های مطرح شده و ممکن نبودن شناسایی دقیق و بدون ابهام اقشار پردرآمد واقعی، با این موضوع و روش طرح شده مخالفت کردند. مجلس نهم شتاب زده خواستار حذف یارانه سه دهک درآمدی شده و این در سال پایانی دولت حسن روحانی، شائبه زا شده است؛ چراکه اساسا بانک اطلاعاتی قوی برای این کار در اختیار دولت نیست. در کشورهای در حال توسعه مانند ایران، معمولادرآمدها واقعی اعلام نمی شوند و به جز کارمندان، کارکنان و کارگران که حقوق و دستمزد ثابت می گیرند، درآمد واقعی همیشه پنهان باقی می ماند و به این ترتیب شناسایی پردرآمدترین ها همواره در سایه ابهام خواهد بود؛ اما روشی که باید مجلس طرح می کرد یا دولت می تواند به عنوان اصلاحیه به مجلس دهد، شناسایی کم درآمدها و اعطای یارانه فقط به آنهاست و به این ترتیب حتی دولت می تواند میزان یارانه را کاراتر کند و فاصله اقشار کم درآمد را با فقر، کاهش دهد و ضریب جینی را بهبود بخشد. درحال حاضر و با توجه به جمعیت بالای زیر خط فقر، رویکرد عدالت گرایانه دولت ایجاب می کند که از اقشار آسیب پذیر بیشتر حمایت کند و طرحی که از ابتدا زیر س‍وال بود و با رویکرد پوپولیستی به تصویب رسید و هزینه ها و تبعات زیادی برای دولت یازدهم به ارث گذاشت و ضررهای جبران ناپذیری را به منافع ملی وارد آورد، سریعا برای اصلاح در دستور کار قرار گیرد. از مهم ترین اصلاحات این طرح این است که پرداختن هم زمان مبلغ ثابت یارانه، آن هم به صورت نقد و به همه اقشار درآمدی جامعه با روح عدالت در تضاد است و عدالت به معنی تساوی کمی نیست بلکه عدالت به معنی اعطای حق به ذی حق است.از دیگر ابعاد لزوم اصلاح این طرح، نقدی بودن آن است که توجیه و وجاهت پرداخت آن به پردرآمدها را زیر س‍وال می برد چراکه قدرت خرید مبلغ یارانه، اثر معنادار درآمدی بر بودجه خانوارهای پردرآمد ندارد و هزینه های سربار این طرح از منافع آن برای این اقشار بسیار بیشتر است.یکی دیگر از اشکالاتی که از ابتدا به این طرح وارد بود، تناقض آن با روح آزادسازی، بهره وری و رقابتی کردن اقتصاد و همچنین تناقض آشکار با نام خود طرح است. به دیگر سخن هدفمندی سازی یارانه ها به این معنی بود که یارانه از برخی کالاها مانند بنزین رفته رفته برداشته شود تا به دست اقشار هدف یعنی کم درآمدها برسد اما یارانه به همه اقشار درآمدی پرداخت شد که این موضوع در تناقض آشکار با هدفمند سازی است. با این تفاسیر محدودیت های آماری به گونه ای است که دولت برای تحقق اهداف واقعی و اولیه هدفمندسازی یارانه ها، اصلاحیه ای مبنی بر پرداخت یارانه به کم درآمدهای واقعی و حتی افزایش آن تدوین کند و به مجلس بدهد و اجرای آن مرحله به مرحله و با کمترین هزینه و تبعات جانبی سیاسی-اجتماعی انجام شود.در پایان باید گفت بهتر است رویکرد ها و رویه های مجلس از سیاست جدا شود و بیشتر از هر زمانی، در راستای منافع همه جانبه و ملی باشد. با توجه به تغییر ترکیب مجلس در دوره دهم و با توجه به شرایط و تنگناهای اقتصادی کشور درحال حاضر، بهتر است این مجلس بیش ازپیش در راستای تحقق و احیای منافع ملت و اقشار کم درآمد و بر مبنای واقعیات اقتصادی و عدالت اجتماعی قانون گذاری کند.
                