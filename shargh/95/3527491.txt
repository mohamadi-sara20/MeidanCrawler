دو‌شنبه ۱۶ اسفند ۱۳۹۵
-----------------------------------------
یادداشت
-----------------------------------------
دکتر توسلی و گفتمان جامعه شناسی در ایران
-----------------------------------------

                    با تحول ساختار تولید و در پی تغییر مناسبات اجتماعی تحلیل و پیش بینی کنش های فردی، گروهی و فرایند نهادهای اجتماعی مستلزم رویکردهای جامعه شناختی است. دکتر توسلی مرد فرزانه این صحنه بود که انقلاب در ایران را در جوار دکتر علی شریعتی و دیگر بنیان گذاران این تغییر درک کرد و اثرات و پیامدهای چنین پدیده ای را در تحول ساختاری جامعه ایران پیش بینی کرد. او پیش از هرکس دیگر ضرورت گسترش نگاه آکادمیک به انقلاب و جامعه ایران را آشکار کرد. امروز با خیل عظیم استادان، فارغ التحصیلان و دانشجویان رشته های علوم اجتماعی و گفتمانی که برای خلق پارادایم و توسعه حوزه های معرفتی در جامعه شناسی در ایران به وجود آمده، تلاش ها و صبوری های توسلی قابل مشاهده است. کوتاه سخن آنکه با توجه به تشکیل اجتماع علمی و اهمیت یافتن این رشته برای حل مسائل موجود در کشور می توان گفت توسلی و همکاران او در ایجاد گفتمان و توجه به حوزه های معرفت جامعه شناسانه در ایران پیروز شده اند. این سخن که آیا توسلی را می توان «پدر علم جامعه شناسی» در ایران نامید یا با توجه به آنچه برخی از استادان و محققان از ترجمه و خلق «مفهوم جامعه شناسی» به همت استاد دکتر غلامحسین صدیقی و درس های علم الاجتماع دکتر یحیی مهدوی به یاد دارند، بیشتر مایل هستند که این عنوان برای دکتر صدیقی محفوظ بماند، جای بحث دارد. واقعیت تلاش ها و فعالیت های علمی و آکادمیک دکتر توسلی در بنیان گذاری و محوریت این رشته به ویژه در دانشگاه تهران، دانشگاه تربیت مدرس، دانشگاه آزاد اسلامی و دیگر ستادها و مراکز علمی و همچنین تهیه متون درسی و انتشار کتاب ها و مقالات و به ویژه تاسیس و ریاست انجمن جامعه شناسی ایران که امروز هر یک از این امور نقش معناداری در گسترش و توسعه رویکردهای جامعه شناختی دارند، به طورکلی حاکی از آن است که اگر در رویه سنتی نام گذاری نتوانیم توسلی را پدر علم جامعه شناسی بخوانیم، بدون تردید او را می توان معلم و «شناسنامه جامعه شناسی ایران» دانست؛ چراکه او در کسوت استادی با هوشیاری و صبوری راه فرهیختگان و دانشمندان بزرگ برای گسترش این علم ضروری برای زندگی را برگزید. اکنون که جامعه در حال تحول و نوبه نوشدن ممتد و متوالی است و هر لحظه بر ترکیب و پیچیدگی متزاید آن در فرایند فراپسامدرن افزوده می شود و تحلیل پدیده های جدید آن مستلزم دانش های نوین و رویکردهای تخصصی است، پیچیدگی کار و درایت روشن گرایانه گسترش رویکرد آکادمیک و نظام مند جامعه شناسی در نظام جدید دانش ایران با وجود همه ناملایمات و بی مهری هایی که وجود داشت، بیشتر روشن شده است. بررسی چگونگی ایفای نقش استادانه و روشنگر دکتر غلامعباس توسلی و همکاران و همفکران او، بعد از پیروزی یک انقلاب مبتنی بر امتزاج دو حوزه مفهومی پارادوکسیکال سنت و مدرنیته در ایران معاصر، خود یک موضوع پژوهش مفصل جامعه شناسانه است. ماندن و اصرار بر روش های علمی و آکادمیک آسان نیست.اهمیت و شکوه نقش توسلی در آن است که از یک سو در بحران تعطیلی دانشگاه ها و رکود نظام دانش جدید علوم انسانی در ایران و از سوی دیگر اوج گیری و سیطره نظام دانش قدیم و اوج گیری نیروهای اجتماعی سنتی با دانش و صبوری فعالیت عمده خود را از فضای سیاسی و روشنفکری به سوی آموزش های دانشگاهی سوق می دهد و در قالب یک «جامعه شناس و روشنفکر» به جای ماندن در عرصه های قدرت سیاسی و حتی شهرت رسانه ای با مقالات و جزوه نظریه های جامعه شناسی و انتشار کتاب های تخصصی در کلاس درس می نشیند و با جمع محدودی از استادان، دانشجویان و گروه ها؛ دانشکده و دانشگاه را زمینه اصلی طرح نظریه ها و فعالیت خود و دیگر بزرگان جامعه شناسی می کند. پیش تر از این در یادداشتی به همین قلم آمده است که دکتر توسلی در ایران بعد از انقلاب اسلامی همان نقش را ایفا کرد که ریمون آرون در جامعه شناسی فرانسه داشت؛ اما علاوه بر آن مانند سی رایت میلز رسالت و بینش جامعه شناسی برای خود قائل بود و هرگز از تحولات و مسائل عمده زمان خود غافل نشد. اکنون که تحول مفهومی در گستره سرعت و تغییرات فضای مجازی و فناوری اطلاعات، معرفت نسبت به همه ابعاد نظام اجتماعی را دگرگون کرده و فرایند مکرر «جامعه نو و مفاهیم کهنه» در رویکردهای علوم انسانی تحلیل های پسامدی نسبت به واقعیت و پدیده های اجتماعی را تسریع و تقویت کرده، ضرورت آینده پژوهی راجع به ابعاد فرهنگی، سیاسی، اجتماعی و اقتصادی جامعه و تحلیل های پیشامدی برای سیاست گذاری، برنامه ریزی و مدیریت امور جامعه ایرانی اهمیت روز افزون یافته است.*عضو شورای عالی میراث فرهنگی و گردشگری
                