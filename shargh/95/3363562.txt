سه‌شنبه ۴ خرداد ۱۳۹۵
-----------------------------------------
سرمقاله
-----------------------------------------
ادبیات فیلم سازی فرهادی
-----------------------------------------

                    افتخارآفرینی شگرف اصغر فرهادی و شهاب حسینی در جشنواره کن امسال، ضمن آنکه مانند هر جایزه و افتخارآفرینی دیگری مایه مسرت و خشنودی است، نکات درخورتوجهی را نیز با خود به همراه دارد. سال هاست که در جشنواره های بزرگ جهان، به فیلم سازان ایرانی در مقام کارگردان یعنی به طور مشخص به کسی که در یک حرکت و فرایند گروهی به تصویرکردن فیلم نامه می پردازد و همه استادی، دانش و فضیلت خود را می نمایاند، توجه می شود.نمونه آن جایزه نخل طلابه عباس کیارستمی در مقام کارگردان و موارد مشابه در همین جشنواره بوده است.اما اهدای جایزه به اصغر فرهادی به عنوان فیلم نامه نویس را باید از منظری دیگر بررسی کرد و آن شکل گیری نوعی ادبیات است؛ اگرچه بسیاری از اهالی سینما، فیلم نامه را پدیده ای فنی می پندارند، در کف باکفایت کارگردان برای دست یافتن به محصولی به نام فیلم سینمایی.اما به نظرم به آنچه باید درباره این جایزه خاص، توجه کرد این است که اصغر فرهادی داستان نویسی است که پس از نوشتن داستانی از زندگی زن و مردی در تهران و ایران امروز و یافتن زبانی جهانی در قالب فیلم و سینما، با این نوع خاص از ادبیات است که توان خود را نشان می دهد.ادبیاتی که اگرچه ظاهری رئالیستی دارد و درباره وضعیت امروزه است؛ اما به نظر نگارنده، ماحصل تجربه های نویسندگی و آشنایی با ادبیات نمایشی اصغر فرهادی و بیان بصری- سینمایی است. مدت هاست صحبت از ورود ادبیات امروز ایران به عرصه های جهانی است و این خود گواه نوعی از آن در گفت وگوهاست. موضوع ادبیات و فیلم های فرهادی ممکن است در گفت وگوها و مناسبت های مختلف مورد بحث و تبادل نظر گذاشته شود؛ اما با اهدای جایزه فیلم نامه نویسی جشنواره کن، توجه تازه ای را می طلبد.جایزه بهترین بازیگر مرد را نیز که به شهاب حسینی تعلق گرفت باید به منزله نوعی حضور گسترده تر سینمای ایران در جهان سینما پنداشت؛ به این معنی که جایزه بازیگری سهم تازه ای از عرصه تولید فیلم را در جهان که تنها معطوف به کارگردان نیست برای سینمای ایران رقم زده است.با این سهم می توان انتظار داشت که بازیگران در سینمای ایران، خود را در سطح استانداردهای جهانی ببینند. البته سال هایی را که شهاب حسینی به تجربه آموزی و سخت کوشی گذرانده نباید از نظر دور داشت.این جوایز و جوایزی ازاین دست، حاصل فضایی هنری است که در سینمای ایران و جامعه ایرانی وجود داشته و به ظهور رسیده است؛ جوایزی که سطح انتظار از سینمای ایران را بسیار بالاتر برده است.
                