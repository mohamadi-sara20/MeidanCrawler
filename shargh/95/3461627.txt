سه‌شنبه ۱۸ آبان ۱۳۹۵
-----------------------------------------
سرمقاله
-----------------------------------------
4 وجه شفاف سازی رسانه ای
-----------------------------------------

                    یکم؛ «شفافیت» و «گردش آزاد اطلاعات»: روزنامه نگاری سهل ممتنع است؛ «سهل» است؛ آن هنگام که تنها «بازتاب گرایانه» تصور شود و روزنامه نگار، تنها به دنبال کسب اطلاعات و انعکاس آن باشد. ممتنع و دشوار است؛ آن هنگام که برای کسب اطلاعات در برابر دو عنصر «چگونگی» (How) و «چرایی» (Why) بکوشد؛ اما برای به دست آوردن آن، با ده ها مانع، فشار و سرانجام انگ و تهمت مواجه شود. اینجاست که ارزش «گردش آزاد اطلاعات» و ضرورت تلاش برای اجرای قانون مربوط به آن آشکار می شود. واقعیت آن است که اگر روزنامه نگار، برای کسب اطلاعات و گام نهادن در ژانر «روزنامه نگاری تحلیلی» موفق به کسب چگونگی ها و چرایی های رویدادها و وقایع نشود، روزنامه نگاری ابتر می ماند و شفافیت نیز محقق نخواهد شد. شعار شایسته «شفاف سازی و صداقت» در بیست ودومین نمایشگاه مطبوعات و رسانه ها ضرورت بازخوانی نقش گردش آزاد اطلاعات با هدف دستیابی به شفاف سازی را بیش از پیش نمایان می کند. شاید به همین دلیل است که روزنامه نگاری ایران برای نمونه درخصوص مفاسد اقتصادی و اختلاس ها، تاکنون از گزارش های تحقیقی محکم و جان دار برخوردار نبوده است. نگاهی به آسیب شناسی افت گزارش های تحقیقی، جست وجوگر و افشاگرانه، حکایت از آن دارد که روزنامه نگاران ایران، برای شفاف سازی به اطلاعات آشکار و کتمان نیازمندند. اطلاعاتی که حق روزنامه نگار و مخاطبان است، اما گاه از آنان دریغ می شود. در کلاس های ویراستاری اخبار، بارها تاکید شده است که گرچه اطلاعات پنهان به روزنامه نگار مربوط نمی شود، اما اطلاعات کتمان درست همان نقطه ای است که روزنامه نگار باید بر آن تاکید کند تا بتواند به ارائه یک خبر، گزارش خبری یا گزارش قوی دست یابد. دوم؛ «شفاف سازی» و «نهادهای صنفی»: نظارت بر رسانه ها از جنس خودگردان است. وجوه متفاوت کار رسانه، نگاه کارشناسی خاص خود را طلب می کند. نکته ای که به شایستگی دکتر روحانی، رئیس جمهور و با ادبیاتی دیگر، دکتر صالحی امیری وزیر ارشاد، بر آن انگشت تاکید نهادند. رسانه ها امروز به انجمن های صنفی، حرفه ای و خودنظارتی نیازمندند تا بتوانند امنیت شغلی را برای کسانی فراهم کنند که رسانه را برای آزادی بیان می خواهد و نه سانسور و انسداد آن. اگر در ظاهر، رسانه ای راه انداختیم که به جای تحقق این هدف با ایجاد انحراف در افکار عمومی به سمت انسداد آن برآمد، عملادر برابر خواست مخاطبان قرار گرفته ایم. از این رو است که نهادهای صنفی با مشارکت روزنامه نگاران، هدفی را دنبال می کنند که براساس میثاق فدراسیون جهانی روزنامه نگاری خود نیز پاسدار منافع ملی و امنیت کشور خواهند بود و قانون را با رعایت حفظ حقوق مخاطب و آزادی بیان بر هر امر دیگری ترجیح می دهند. آن گاه است که می توان گفت روزنامه نگاران، امنیت شغلی را خود فراهم کرده اند و در برابر فشارهای فراقانونی، فضایی مثبت و سالم ایجاد خواهند کرد.سوم؛ «شفافیت» و «دموکراسی»: توسعه بخش خصوصی در روزنامه نگاری ایران، یک امر ضروری است که بیش از پیش نیاز به تقویت دارد. مادامی که اقتصاد رسانه ها و منابع پشتیبانی و تامین کننده مالی آن، از مدار جریان های قدرت و دولتی، خارج شود، بی تردید فضای رسانه ای عادلانه تر و منطقی تر خواهد شد. در این صورت است که دموکراسی و در ادبیات امروز سیاسی کشور، مردم سالاری دینی، جان خواهد گرفت و تحقق چنین امری، هم به نفع روزنامه نگاری و مخاطبان است و هم به نفع حاکمیت که نیاز به نظارت رسانه ها به عنوان رکن چهارم دموکراسی دارد. چهارم؛ «شفافیت» و «روزنامه نگاری انتقادی»: پویش در مسیر تعمیق روزنامه نگاری به رشد استانداردهای این عرصه وابسته است، اما چه کسی است که نداند روزنامه نگاری تنها محدود به نظریه های مکاتب انتقادی ارتباطات- در دهه های 60 تا 80 میلادی- نیست. به ویژه امروز که شبکه های اجتماعی- و به تعبیر کاستلز رسانه های اجتماعی - بسیاری از این نظریه ها را به چالش کشیده است. ما امروزه در جهانی واقع شده ایم که انتقادها پیش از آنکه رسانه ها آنها را مطرح کنند، در «جهان شیشه ای» با کسری از ثانیه و به صورت شبکه ای و گسترده، بازتاب می یابد. به همین دلیل، رسانه ها در جهان انفجار اطلاعات – آن هم از نوع شبکه ای- چاره ای ندارند جز افزایش توان های تحلیلی و انتقادی خویش. بی تردید، راه دستیابی به چنین هدفی، افزایش نگاه کارشناسی و توسعه روزنامه نگاری تخصصی و استاندارد است. شاید شفاف سازی مهم ترین تمرین روزنامه نگاری انتقادی است که البته در بطن خود، همواره نگاه آموزشی و توسعه محور و تلاش برای آگاهی مخاطبان را داشته و دارد.
                