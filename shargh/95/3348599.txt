چهار‌شنبه ۸ اردیبهشت ۱۳۹۵
-----------------------------------------
type_unknown
-----------------------------------------
«آتو»احمدی نژاد دست آمریکایی ها
-----------------------------------------

                    شرق: حکم توقیف دو میلیارد دلار از دارایی های بانک مرکزی در آمریکا که با عناوینی مانند «دست اندازی آمریکایی ها به اموال ایران»، «دزدی خیابانی» و... از سوی مسئولان عالی رتبه ایران مطرح شده، اکنون با تصمیم هیات وزیران وارد وادی جدیدتری شده است. به گزارش پایگاه اطلاع رسانی دولت، هیات وزیران کارگروهی را با مسئولیت وزیر امور اقتصادی و دارایی مامور بررسی حکم توقیف دو میلیارد دلار از اموال جمهوری اسلامی ایران در آمریکا و پیگیری استیفای این حقوق کرد. علی طیب نیا، وزیر امور اقتصادی و دارایی مسئولیت این کارگروه را برعهده دارد و وزرای امورخارجه، اطلاعات، دادگستری و رئیس کل بانک مرکزی جمهوری اسلامی ایران، عضو آن هستند. براساس آنچه در جلسه هیات وزیران مقرر شده، این کارگروه موظف شده است در جلسه بعدی هیات دولت در روز یکشنبه، حکم دادگاه آمریکایی در زمینه توقیف دو میلیارد دلار از اموال دولت را از ابعاد مختلف، ازجمله تعیین عوامل دخیل در این باره، به صورت جامع و دقیق بررسی و برای پیگیری و استیفای حقوق دولت جمهوری اسلامی ایران پیشنهاد لازم را ارائه کند. اما بااین حال راه سختی در پیش است. راهی که به کمک سخنان نسنجیده محمود احمدی نژاد در زمان ریاستش بر کرسی دولت، آسان شد. محمود احمدی نژاد بارها در سخنانی که در تایید رفتارش بود، بر اداره بانک مرکزی از سوی شخص خود، مهر تایید زد و همین مسئله بود که در دادگاه های آمریکا به آن استناد شد. آمریکا در پرونده پترسون، مشخصا به گفته های احمدی نژاد و دولتی بودن بانک مرکزی ایران تاکید کرده است. احمدی نژاد با دخالت گسترده در سیاست های پولی و مالی کشور و تغییر آن دسته از روسای بانک مرکزی که او را در اقدامات غیرکارشناسی همراهی نمی کردند، استقلال نداشتن بانک مرکزی را به رخ کشید و بهانه ای داد به دست شاکیان این پرونده که به دنبال دریافت غرامت برای خانواده های نظامیان آمریکایی کشته شده در حملات سال 1983 به پایگاه نیروهای تفنگداران دریایی این کشور در بیروت بودند.به گزارش ایرنا، در لایحه ای که خواهان (شاکی آمریکایی) در سال 1390 به دادگاه آمریکایی مبنی بر اینکه بانک مرکزی ایران فاقد استقلال است و همانند ارگان و نماینده دولت عمل می کند، ارائه داده اند، آمده: «دولت ایران به قدری بانک مرکزی را کنترل می کند که بانک مرکزی هیچ استقلالی ندارد. کنترل دولت بر بانک مرکزی آن قدر زیاد است که رابطه اصیل و عامل میان آنها برقرار است. بانک مرکزی همواره و به طور سیستماتیک عملیات تجاری از طرف دولت انجام می دهد. اموالی که به نام بانک مرکزی نگهداری می شوند، عمدتا متعلق به دولت هستند. دولت از طریق انتصاب مقامات و کنترل عملیات بانک مرکزی، دستورات خود را به بانک مرکزی دیکته می کند. بانک مرکزی ظاهرا براساس قانون پولی و بانکی اداره می شود، اما در دولت عملیات روزمره بانک مرکزی نیز تحت کنترل دولت است.قانون پولی و بانکی، ترتیب انتصاب رئیس کل بانک مرکزی را که عالی ترین مقام آن است، مشخص کرده است. دولت تاکنون نگذاشته است دوره پنج ساله روسای کل بانک مرکزی تمام شود و آنها را زودتر برکنار کرده است. در آگوست 2007 دولت، ابراهیم شیبانی را وادار به استعفا کرد. در 2008 به طهماسب مظاهری فشار آوردند که استعفا بدهد. او استعفا نداد و رئیس دولت با نقض قانون پولی و بانکی، شخص دیگری را به جای او منصوب کرد. هیات وزیران در جلسات خود مکررا دستور می دهد که بانک مرکزی برای اهداف دولت وام و تسهیلات بدهد؛ مثلادر جلسه 26 هیات وزیران در 15 مارس 2007، هیات وزیران دستور داد که 50 میلیارد ریال وام برای ازدواج، درمان و آموزش و مسکن داده شود. در 20 آوریل 2007 نیز در جلسه 27 هیات وزیران، به بانک مرکزی دستور داده شد که 150 میلیارد ریال برای همین اهداف وام بدهد. دولت در سیاست های پولی بانک مرکزی نیز مداخله کرده است. همه تصمیمات مهم در سیاست پولی در ایران مستقیما از سوی دولت گرفته می شوند و در این زمینه حتی با شورای پول و اعتبار مشورت هم نمی شود. در آگوست 2007 دولت اعلام کرد شورای پول و اعتبار را منحل کرده است. بر حسب اعلام مطبوعات، همین امر بود که منتهی به استعفای شیبانی شد. در 14 جولای 2009 خبرگزاری مهر اعلام کرد این شورا در دو سال تنها یک جلسه داشته است. در 16 آوریل 2008 رئیس دولت در یک سخنرانی به تشریح دستورات خود به بانک مرکزی پرداخت. تعیین سیاست پولی یکی از مولفه های کلیدی سیاست پولی در ایران است. رئیس دولت از زمانی که سر کار آمده اصرار کرده است که نرخ سود بانکی پایین نگه داشته شود. در حالی که بیشتر اقتصاددانان از این امر انتقاد می کنند. رئیس دولت برای اعمال این نظر، حتی اقدام به برکناری روسای کل بانک مرکزی و انحلال شورای پول و اعتبار کرده است. در نتیجه سیاست رئیس دولت برای کاهش نرخ سود بانکی، نرخ سود کاهش یافته است و تقاضای وام و تسهیلات افزایش یافته است. در نتیجه تنها افرادی که ارتباطات سیاسی دارند، می تواند تسهیلات و وام به دست آورند و این امر، هم فساد را گسترش داده و هم قدرت رئیس دولت را افزایش داده است. حتی در داخل ایران نیز مقامات رسمی اذعان می کنند بانک مرکزی استقلال ندارد و از این امر انتقاد می کنند. در 10 ژوئن 2006 شیبانی که رئیس کل وقت بانک مرکزی بود، خواستار استقلال بیشتر بانک مرکزی شد. وقتی وی برکنار شد، روزنامه ها نوشتند عامل اصلی استعفای وی استقلال نداشتن بانک مرکزی بود. نمایندگان مجلس نیز بارها از این اقدامات رئیس دولت انتقاد کرده اند و از اینکه رئیس دولت به بانک مرکزی دستور می دهد وجوهی را به حساب دولت واریز کند، ایراد گرفته اند. رئیس دولت نیز ابایی نداشته است از اینکه اعلام کند بانک مرکزی را کنترل می کند. رسانه های ایران نقل کرده اند که او در سخنرانی های خود گفته است: «من به بانک مرکزی دستور می دهم». رئیس دولت در پاسخ به این سوال که رابطه میان بانک مرکزی و دولت چیست، اظهار کرده است: «قانون اساسی ما به این امر تصریح کرده است. جریان سرمایه و پول باید از سوی دولت کنترل شود. این قانون است و قانون کشور باید اجرا شود».این لایحه به خوبی نشان می دهد اگر احمدی نژاد در عملکرد خود دقت کافی داشت و تا این اندازه خلاف منطق و اصول رفتار نمی کرد، بهانه ای تا این اندازه مستدل از جانب خواهان آمریکایی نمی توانست ارائه شود. هرچند از سوی مسئولان وقت بارها استدلال هایی مبنی بر استقلال بانک مرکزی، همچون دیگر بانک های مرکزی جهان ارائه می شد تا اصل مصونیت بانک های مرکزی جهان به چالش کشیده نشود، اما این اقدامات از سوی رئیس دولت قبل، این امکان را فراهم کرد تا دولت آمریکا بتواند به راحتی از سخنان رئیس دولت وقت ایران سوءاستفاده کند.هرچند اساس این حکم از سوی دولت ایران رد شده و تخلفی آشکار و غیرقانونی از سوی دولت آمریکا محسوب می شود، اما می توانستیم جلوی این ضرر را بگیریم.بااین حال از سوی همین مخالفان بارها ادعا شده برجام باید به این مسئله رسیدگی می کرد؛ در حالی که از اساس، به مذاکره کنندگان کشور از سوی عالی ترین رتبه مجوز مذاکره در باب تحریم های هسته ای داده شده بود و قرار هم نبود در رابطه با تحریم های به اصطلاح مرتبط با حمایت ایران از گروه های تروریستی، تحریم های موشکی، تحریم های نظامی و تحریم های مربوط به ادعای مداخله ایران در سایر کشورها مذاکره شود؛ زیرا ایران به هیچ وجه حاضر نشده است درباره چنین اتهاماتی با طرف مقابل مذاکره کند و هرگز به دنبال آن نبوده است که باب مذاکره دراین باره را با طرف مقابل باز کند.
                