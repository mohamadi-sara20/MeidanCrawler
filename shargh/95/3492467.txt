سه‌شنبه ۱۴ دی ۱۳۹۵
-----------------------------------------
type_unknown
-----------------------------------------
ایران در کجای توافق پوتین- اردوغان است؟
-----------------------------------------

                    با خاموشی هر گلوله در جنگ باید شکرگزار آن بود که یک تفنگ خاموش شده است؛ نه خاموشی جنگجو، بلکه سر عقل آمدن جنگ سالاران. آتش بس سوریه حتی به گفته پوتین -برنده واقعی این جنگ شکننده- هر روزش جایی برای نفس کشیدن باقی می گذارد. تصاویر ارسالی از حلب جایی میان ویرانه ها، چرخ وفلکی فکسنی را نشان می داد که در پره های چرخنده آن کودکانی که از پنج سال جنگ جان به در برده بودند، با شادی، نوید روز و روزگاری خوش را به خود می دهند؛ تصویری بس بدیع از ویرانی شهری که در بن تاریخ جا دارد و حرکتی دورانی از زندگی حتی در چشم انداز ویرانه ها. آتش بس سوریه در ادبیات سیاسی، آتش بس مسکو- آنکارا نامیده شده و ولادیمیر پوتین در روز پنجشنبه 9 دی اعلام کرد مسکو و آنکارا درباره برقراری آتش بس در سراسر سوریه به استثنای مناطق تحت نفوذ داعش و جبهه النصره (فتح الشام)، به توافق رسیدند. پرسش این است در این اعلام آتش بس، ایران در کجای توافق قرار دارد؟ ترکیه با چند صد کیلومتر مرز مشترک با سوریه از بدو درگیری ها جای خود را در کنار صندلی پیروز میز مذاکره تعریف کرد؛ مرزهایی که با گشاده دستی به روی همه باز شد. آنانی که به قصد «جهاد» از اقصی نقاط جهان خود را به سوریه رساندند و مردم بخت برگشته سوریه که اگر پای ماندن نداشتند و عزم رفتن می کردند باید همه اندوخته خود را در مرزهای ترکیه هزینه می کردند، از این کشور عبور می کردند. هر روز که وسعت فتوحات داعش و جبهه النصره در خاک سوریه گسترده تر می شد، این کامیون های ترکیه بودند که هرآنچه از نفت و وسایل زندگی جنگ زدگان باقی مانده بود موریانه وار به داخل خاک ترکیه می بردند. همین دیروز دوربین یکی از خبرگزاری ها داخل جمعیت حلب رفت و از خانواده های جنگ زده پرسید اوضاع چگونه است؟ این نخستین بار نیست که شبکه های خبری جهانی، چنین سوال هایی را مطرح کرده اند. در همه شش سال گذشته و سوءاستفاده ترک ها از موقعیت دشوار مردم در سوریه، همه می دانستند حکومت اردوغان چه بر سر منطقه و کشورهای همسایه خود می آورد.البته سیاست سکوت بر این رسانه ها حاکم بود.پاسخ جالب و قابل تعمق بود: «یا باید به اردوگاه ها برگردیم که همه پر شده اند و در این سرمای کشنده، زندگی اردوگاه طاقت فرساست یا باید با پرداخت هر نفر دو هزار دلار به ترکیه برویم». جمعیتی که از ترس درگیری مجدد که به گفته پوتین آتش بس شکننده است، راهی جز رفتن به ترکیه و پرداختن دو هزار دلار پیش رو ندارند. ترکیه در پنج سال گذشته هرآنچه توانست از جنگ عراق و سوریه سود برد و در جبهه مقابل ایستاد؛ اما درست در لحظه ای که پوتین این افسر زرنگ «ک گ ب» که شرایط انتقال قدرت در آمریکا را به خوبی درک کرده بود وارد معرکه شد، با او به توافق رسید. اوباما موهای سفید خود را ناشی از جنگ سوریه می دانست اما پوتین درواقع دریافته بود آمریکا با بی علاقگی به مسائل سوریه، دست روسیه را باز گذاشته است و طرفه اینکه رئیس جمهور روسیه با تیزهوشی زمان بسته شدن کتاب جنگ سوریه - ولو که شکننده باشد- را تشخیص داد. پوتین و اردوغان در دو سوی میز قمار سوریه به بازی برد-برد خود رسیدند. پوتین فعلاآقای خاورمیانه است؛ عربستان و قطر را که سرمایه گذار جنگ در سوریه بودند، ساکت کرده، آمریکا را به حاشیه رانده و اردوغان بریده از اروپا و اتحادیه اش را همراه خود کرده است. اردوغان از فردای کودتای خودساخته در استانبول، برنامه پشت کردن به آمریکا را سرلوحه اقدامات سیاسی خود قرار داد. اردوغان می داند آمریکا نمی تواند صرفا به درخواست ترکیه، فتح الله گولن را تحویل دهد و همین را بهانه کرده که خود را به پوتین نزدیک کند. ترکیه از جنگ سوریه، بار خود را بست و همچنان دارد می بندد. اما ایران کجاست؟ مدافعان حرم جان پاک خود را دادند که میز مذاکره از تیم ایران خالی باشد؟ حالاسوال نگارنده از همه مسئولان مربوط در موضوع سوریه این است؛ وقتی وزیر دفاع روسیه اعلام کرد بعد از انعقاد موافقت آتش بس با 60 هزار جنگجوی مسلح اپوزیسیون، مقدمات گفت وگوها در یک ماه بعد از آن در آستانه، پایتخت قزاقستان، آغاز خواهد شد و در این مدت مسکو و آنکارا ضامن حسن اجرای این آتش بس خواهند بود، ایران و تلاش هایی که در این سال ها در سوریه صورت گرفت، در کجای این مدار شکننده قرار دارد؟ بشار اسد در کجای آن است؟ امید که دوباره به حاشیه رانده نشده باشیم. 
                