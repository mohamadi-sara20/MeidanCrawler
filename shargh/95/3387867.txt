دو‌شنبه ۱۴ تیر ۱۳۹۵
-----------------------------------------
type_unknown
-----------------------------------------
پاسخ واعظی به افشای اطلاعات خصوصی کاربران تلفن همراه: درز اطلاعات 20میلیون مشترک از یک نهاد
-----------------------------------------

                    سه سال قبل 20 میلیون شماره مشترک اپراتور دوم تلفن همراه در قالب فایل اکسل لو رفته و تا سه میلیون تومان خرید و فروش می شده است. اتفاقی که مسئولان وزارت ارتباطات و اپراتور دوم ترجیح دادند به جای اعلام و عذرخواهی از مردم، آن را مسکوت بگذارند. اما ارسال پیامک هشدار امنیتی به خبرنگاران، باعث شد این مسئله موردتوجه همگان قرار گیرد. به نحوی که مسئولان وزارت ارتباطات اعلام کردند که روبات انتشار دهنده شماره تلفن ها و اطلاعات خصوصی کاربران را مسدود کرده اند. البته آنها در راستای توجیه سکوت دوساله خود اعلام کردند که این اطلاعات قدیمی است. اما در زمانی کمتر از 24 ساعت، بار دیگر چنین روباتی با تغییری جزئی در آدرس، فعالیت خود را از سر گرفته و در مطالبی که روی آن قرار گرفته این گونه عنوان شده است: «سلام دوستان روبات با امکانات جدید و شماره های جدید به روزرسانی شد. برای خرید به آی دی... پیام بدید. شماره های پشتیبانی شده 0935، 0936، 0937، 0938، 0939، 0933، 0930»؛ همچنین روی این روبات این گونه اعلام شده: «به دلیل شکایت های زیاد روبات پاک شد. دیتابیس جدید با امکانات جدید با شماره های جدید فروشی می باشد».جالب تر از آن، واکنش ایرانسل به موضوع بوده است. روابط عمومی ایرانسل اعلام کرده: «ایرانسل هنوز برای پاسخ گویی به خبر لورفتن اطلاعات خصوصی مشترکان خود به نتیجه ای نرسیده است». این مسئول در روابط عمومی در گفت وگویی با برنامه صبحگاهی شبکه سوم سیما گفته است: «موضع ما فعلاسکوت است». واکنش همراه اول نیز نسبت به این واقعه قابل توجه است. درحالی که افکار عمومی منتظر شفاف سازی و عذرخواهی ایرانسل درباره انتشار اطلاعات عمومی 20 میلیون مشترک خود بود، همراه اول پیش دستی و در قالب پیامی به مشترکان خود اعلام کرد: «حفظ اطلاعات شخصی مشترکان یکی از رسالت های جدی 22 سال خدمت رسانی همراه اول بوده که با جدیت ادامه دارد. اطمینان می دهیم که موضوع افشای اطلاعات شخصی 20 میلیون مشترک تلفن همراه مربوط به مشترکان این اپراتور نیست!». این اتفاقات در شرایطی رخ می دهد که گفته شده این اطلاعات از چند سال قبل در ازای مبالغ میلیونی به فروش می رسد، با این حال تاکنون اپراتور مذکور، وزارت ارتباطات و سایر نهادهای قضائی مربوطه اطلاع رسانی چندانی درباره اقدامات مثمرثمر در این زمینه نداشته اند. برخی رسانه ها دراین باره نوشتند پس از توقف فعالیت روبات افشای اطلاعات صاحبان سیم کارت های ایرانسل، گروهی با نام «تیم امنیتی سربازان سایبری» با انتشار بیانیه ای در فضای مجازی، مسئولیت ساخت این روبات را برعهده گرفتند. تیم یادشده در این اطلاعیه درباره علل و انگیزه های خود صحبت نکرده؛ اما ایرانسل را متهم به ضعف سیستم های امنیتی کرده است. اما درباره اینکه اطلاعات مشترکان از کجا درز کرده، فرضیه های مختلفی ارائه شده است. یک فرضیه این است که این کار از طریق نفوذ به دفاتر پشتیبانی ایرانسل صورت گرفته و این اطلاعات از روی دیتابیس آنها کپی شده است. فرضیه دیگر هم این است که سه سال پیش هکری با استفاده از باگی که در پورتال مشتری های ایرانسل وجود داشت، موفق به دسترسی به این اطلاعات شده است. نکته دیگر اینکه شایعه خریدوفروش اطلاعات مشترکان توسط ایرانسل برای مقاصد تبلیغاتی زمانی بسیار داغ بوده و شنیده شده در جریان این خریدوفروش ها این اطلاعات به بیرون درز کرده است. فرضیه های یادشده سرانجام ما را به اظهارات محمود واعظی، وزیر ارتباطات و فناوری اطلاعات سوق داد. او در گزارش صحن علنی مجلس به نکته قابل توجهی اشاره کرد و درحالی که این اتفاق را «جدید» ندانست، گفت: «این موضوع از 2،5 سال گذشته و به دلیل درز اطلاعات توسط یک نهاد، در جریان است». او ادامه داده است: «دو سال ونیم پیش اپراتور موبایل اطلاعات خود را در اختیار یکی از نهادها قرار داد و توسط یکی از کارمندان آن نهاد اطلاعات به بیرون درز کرد که همان زمان آن نهاد با آن کارمند برخورد کرد. متاسفانه حدود 2.5 سال پیش، اطلاعاتی از بانک اطلاعاتی این اپراتور موبایل از یک نهاد به بیرون درز پیدا کرد که مورد پیگیری قرار گرفت. متاسفانه امروز همان اطلاعات با یک روش دیگر در شبکه اجتماعی افشا شد». اما پرسش این است که با چه استدلالی اطلاعات خصوصی 20 میلیون مشترک تلفن همراه اپراتور دوم در اختیار یک نهاد دیگر قرار داده شده است؟ سوال دیگر آنکه، به چه دلیل موضوعات امنیتی به دفعات گریبان گیر یک اپراتور می شود؟ و اینکه اطلاعات مردم نزد اپراتورها تا چه اندازه امن است؟ مرداد سال 94 نیز اتفاقی مشابه با اپراتور دوم، برای همراه اول پیش آمد. در آن زمان اپراتور همراه اول از دستگیری افرادی که درصدد بازاریابی برای فروش اطلاعاتی از مشترکان تلفن همراه بودند، خبر داد. با این حال موضوع مهم، عواقب لورفتن این اطلاعات است. زیرا اگرچه اکنون وزارت ارتباطات روبات تلگرامی افشاکننده مشخصات مشترکان ایرانسل را مسدود کرده اما صورت مسئله باقی است. نکته آخر اینکه در این جریان، وزارت ارتباطات به جای اپراتور در مقام پاسخ گویی برآمده و بابت اطلاعات درزشده به مشترکان اطمینان خاطر می دهد.
                