پنج‌شنبه ۱۵ مهر ۱۳۹۵
-----------------------------------------
یادداشت. علم
-----------------------------------------
مدیریت نفتی در فناوری سنجش از دور فضایی
-----------------------------------------

                    نفحات نفت و افسون تیره این طلای سیاه، دامن دانش و فناوری را نیز آلوده کرده است. دراین میان فناوری سنجش از دور فضایی که پیشینه آن در کشور چندسالی کمتر از صنایع خودروسازی است، بی بهره نمانده است. حداقل در هفته جهانی فضا شاید بتوان دراین باره چند خطی نوشت. فناوری خارق العاده ای که می تواند وضعیت آب، خاک و هوا را در سطوحی از 50 سانتی متر تا چند کیلومتر در بازه های منظم چندساعته تا چندروزه تعیین کند و از این منظر هزاران هزار گونه ارزش افزوده به ارمغان آورد، همچنان در این کشور هزینه بر است و بدون توجیه و به قول ظریفی فانتزی و نمایشی است هرچند تاکنون صدها میلیارد تومان از بودجه کشور را به خود مصروف داشته و تقریبا می توان گفت چرخه کارکردی آن کامل است. «سنجش از دور؛ توانمندسازی آینده» بیان پرمغز و شیوایی است که سازمان ملل برای هفته جهانی فضا برگزیده است. اطلاق «توانمندساز آینده» را به کمتر فناوری ای شاهد بوده ایم. توفیق نداشتن ما در استفاده کارا، عملیاتی و مسئله گرا از فناوری سنجش از دور و کاربست آن که رضایت کاربر را در پی داشته باشد و علاقه و اطمینان وی را برای توسعه همکاری و بهره گیری بیشتر برانگیزد، از ناکامی مضاعف ما در آینده خبر می دهد؛ بشارتی هولناک. آینده ای که نه امیدی به استفاده معمول و متداول از ظرفیت های شگرف فناوری سنجش از دور را نوید می دهد و نه نشانه ای از توانمندسازی ما مبتنی بر آن در افقش پدیدار است. توانمندسازی، بهینه سازی و ارتقا و جهش فناورانه، حکایت دیگری است. روزهایی در پیش است که همگان از دوست و دشمن با توسعه ای که اینک در هر دو بخش سیستمی و کاربردی فناوری فضایی سنجش از دور دارند، قادر خواهند بود از چندوچون وضعیت منابع آب، کیفیت خاک، نوع و میزان تولید محصولات استراتژیک کشاورزی، میزان بارش، پوشش گیاهی، تراکم شهری، آلودگی هوا و حتی روند تغییرات شاخص های اجتماعی نظیر فقر، شهرنشینی، چگونگی توسعه بنادر و فرودگاه ها، تراکم و جابه جایی کشتی های تجاری، ارزیابی فعالیت جمعیت روستایی و ده ها و صدها شاخص و پارامتر اقتصادی، اجتماعی و رفاهی ما در مقیاس اجتماعی و گاه فردی اطلاع یابند و به یقین تصاویر ماهواره ای دقیق، مستند و جزئی قابل اعتمادتر است تا آمار رنگارنگ فلان مدیر و بهمان مسئول. این آینده به سرعت در حال وقوع است و ما همچنان در خم یک کوچه ایم و با طرح اهداف غیرواقع بینانه، افتتاح نمایشی پروژه ها، خرید، تامین و تجهیز سخت افزاری بدون موضوع، فقط نقش ایوانی بر این پای بست می زنیم.عواملی مانند:1- تعریف غیرواقعی و بزرگ نمایانه از توانایی های فناوری بدون لحاظ کردن محدودیت های عملیاتی که درنهایت سبب ایجاد زمینه سوء و بدبینی بهره بردار به فناوری می شود.2- انجام پروژه در یک مقطع زمانی و ارائه محصولی محدود به زمان و مکان مشخص3- توسعه نتایج کاری پژوهشی محدود به یک بازه زمانی-مکانی به کل منطقه و بالطبع عدم حصول صحت و دقت کافی 4- ضعف و کاستی جدی مطالعات میدانی و انجام پروژه به صورت دفتری و مبتنی بر پردازش های صرف رایانه ای بدون حضور در عرصه و فقدان کنترل های آتی و در نتیجه ارائه در مقیاس آزمایشگاهی بدون کالیبراسیون و صحت سنجی و در نتیجه قابلیت نداشتن استقرار عملیاتی 5- تعریف پروژه های کلی و بدون تاییدیه بهره بردار و فاقد شرح خدمات مشخص، ویژگی های معین محصول، دقت و صحت آن 6- اجرا به وسیله دستگاه های دولتی و نه بخش خصوصی و تمام نشدن طرح ناشی از تغییر مدیران و به تبع آن، تغییر رویکرد و اولویت های اجرائی مجری و فروپاشی تیم اجرائی7- تعریف همکاری های غیرجدی، کلی و مبهم در قالب تفاهم نامه با رویکرد فعال نمایی و انگیزه های نمایشی و تبلیغاتی سبب شده پس از چهار دهه از شروع فعالیت های سنجش از دوری کشور و با وجود پتانسیل های عظیم و نیروهای خبره جوان، همچنان در ابتدای راه باشیم. سخن آخر و توصیه جدی به متولیان امر خارج کردن فعالیت های کاربردی سنجش از دور از بستر دولتی و سپردن امور به بخش خصوصی است. البته با توجه به ماهیت این فناوری ایجاد هسته های خبره و مجرب در دستگاه های حاکمیتی به منظور تعریف، توزیع، نظارت و ارزیابی درست و هدفمند فعالیت ها ضروری است. 
                