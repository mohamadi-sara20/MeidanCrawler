دو‌شنبه ۱۷ آبان ۱۳۹۵
-----------------------------------------
حرف اول
-----------------------------------------
بازار در برابر بازار
-----------------------------------------

                    مدیریت بخش کشاورزی دولت یازدهم پس از دراختیارگرفتن مسئولیت تنظیم بازار با چالش های پرشماری روبه رو شد. چالش هایی که هرازگاه در مصاحبه و مواضع وزیر جهاد کشاورزی و در گلایه های وی از اهرم های ذی نفع در استمرار واردات مشاهده می شود. مجموعه تمهیدات به کاررفته به خصوص کنترل نسبی جریان لجام گسیخته واردات - که در سال های 1385 و 1386 نمونه ای از آن درباره شکر رخ داد- در دولت یازدهم موجب شد در سال 1394 تراز بازرگانی بخش کشاورزی از منفی هشت میلیارد دلار به منفی سه میلیارد و 200 میلیون دلار کاهش یابد. اکنون و در گام های بعدی نشانه های امیدبخشی از تاکید بر اجرای سیاست «بازار در برابر بازار» در مبادلات واردات تنها در برابر صادرات در بخش کشاورزی به چشم می خورد. سیاستی که اگر همراهی تمامی نهادها و دستگاه های اجرائی به خصوص وزارت خارجه را با خود داشته باشد، بر رونق ازدست رفته این بخش خواهد افزود. سیاست «بازار در برابر بازار» درحقیقت برایند دو نظریه متفاوت در زمینه سیاست تولید در بخش کشاورزی خواهد بود. یک نظریه بر آن تاکید دارد که دستیابی به امنیت غذایی تنها با اتکا بر تولید داخلی برای کالاهای اساسی باید صورت بگیرد؛ اما جمعی از صاحب نظران نیز بر این نکته پای می فشرند که الزاما به جای تولید کالاهای اساسی و با هر هزینه و مصرف آبی در داخل کشور بهتر است به تولید محصولات ارزآور اهتمام ورزیم. در چنین نظر و راهبردی با درآمد ارزی حاصل از محصولاتی ارزآور می توان به واردات محصولات اساسی از قبیل دانه های روغنی و... مبادرت ورزید. طرفداران و مخالفان هردو دیدگاه دارای استدلال هایی هستند که شاید تنها به بخشی از ضرورت ها توجه کنند. تاکید محوری بر سیاست «بازار در برابر بازار» در حقیقت تلفیقی از هر دو نگاه است و بدون تردید نوید رونق بیشتری را در بخش کشاورزی کشور می دهد. امید می رود مدیریت بخش کشاورزی این سیاست را از مبادلات میوه آغاز کند که البته باید به تمامی تنوع محصولات وارداتی تسری یابد. درحال حاضر سالانه حدود 700، 800 هزار میوه که عمدتا شامل اقلام موز، آناناس و نارگیل است، از مبادی رسمی وارد کشور می شوند. در همین شرایط تنها در زمینه سیب و مرکبات با حدود 10 میلیون تن تولید داخلی روبه رو هستیم.از طرفی گرچه کشورمان دومین تولیدکننده جهانی خرماست، اما در بسیاری از سال ها بیش از 200 هزار تن مازاد تولید این محصول به صورت ضایعات از بین می رود. اجرای قاطعانه سیاست بازار در ازای بازار موجب خواهد شد که زنجیره واردکنندگان از فعالیت یک سویه تا به حال خود به نقش آفرینی در زمینه رونق صادرات گرایش بیابند. پیش بینی می شود که رونق بیشتر صادرات موجب آن باشد که تولیداتی مانند سیب، مرکبات، خرما و... به قیمت واقعی خود در بازار برسند و موجب افزایش انگیزه در تولیدکنندگان برای بهبود کمی و کیفی محصولات و نیز ارتقای معیشت آنان شوند. البته امید داریم که در پی این رونق و هرگونه افزایش منطقی قیمت این محصولات در بازار داخلی، فضاسازی های رسانه ای به وجود نیاید. به خاطر داشته باشیم بار بزرگ مهار تورم را تولیدکنندگان بخش کشاورزی و به بهای ورشکستگی خود نباید بر شانه های آسیب پذیر خود حس کنند.
                