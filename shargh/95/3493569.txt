پنج‌شنبه ۱۶ دی ۱۳۹۵
-----------------------------------------
حرف اول
-----------------------------------------
باز هم دلار
-----------------------------------------

                    در دو ماه اخیر شاهد جولان قیمت های دلار در بازار بودیم. به گونه ای که دلار خود را بالاخره به همسایگی چهار هزار تومان رسانید. اقتصاد ایران همیشه با معضل نوسان نرخ دلار و به ویژه صعود قیمت ها مواجه بوده است. الاکلنگ تکراری افزایش نرخ ارز و کاهش قدرت خرید و مشکلات بعدی آن، مواردی هستند که همیشه مثل یک ویروس به بدن اقتصاد ایران حمله کرده اند. اگر نوسانات چند هفته اخیر را در نظر نگیریم، نرخ دلار در دولت یازدهم تقریبا یک ثبات نسبی و پذیرفتنی داشته است. برخی کارشناسان همواره به دنبال این بوده اند که چگونه اثرات منفی نرخ ارز را بر اقتصاد ایران کاهش دهند و آیا می توان تاثیر همه نوسان های نرخ ارز را بر اقتصاد ایران کاهش داد و آیا همه نوسان های نرخ ارز منفی هستند و اساسا راهی برای خروج از شرایط مخرب افزایش نرخ ارز وجود دارد یا خیر؟ به نظر می رسد تحولات چند هفته اخیر بیشتر از هر چیز دیگری ناشی از شوک های انتظاری بود که با عواملی مانند افزایش تقاضای فصلی ارز، ترکیب و موجب افزایش قیمت ارز شد. درحالی که برخی صاحب نظران معتقدند دولت باید برای تک نرخی کردن ارز اقدام کند و عده ای آن را به مثابه جلوگیری از رانت می دانند. برخی دیگر به دیده تردید به اثرات آن می نگرند.در عین حال در شرایطی که فعالان اقتصادی دولت را به کنترل نرخ ارز و پایین نگه داشتن عمدی آن متهم می کنند و معتقدند واقعی شدن نرخ ارز، باید هرچه سریع تر انجام شود، برخی تحلیلگران اعتقاد دارند واقعی شدن نرخ ارز نمی تواند به کاهش واردات کمکی کند و موجب نخواهد شد که واردات، توجیه اقتصادی خود را در مقابل تولید داخلی از دست بدهد. در همین حال به نظر می رسد قیمت ارز باید در یک شیب منطقی مدیریت شود که اقتصاد و صادرات کشورمان لطمه نبیند. هم زمان با روی کار آمدن حسن روحانی، تلاش ها برای کاهش وابستگی به تجارت از طریق دلار آغاز شد. این تلاش به طور هم زمان با کوشش برای لغو تحریم ها همراه بود. تاثیر تحریم های طولانی مدت بر اقتصاد کشورمان انکارشدنی نیست، اگرچه درحال حاضر بسیاری از تحریم های مذکور لغو شده اند، اما آینده این موضوع اکنون و در آستانه آغاز به کار دولت ترامپ، در هاله ای از ابهام قرار گرفته است. درواقع نمی توان به طور قطع اطمینان حاصل کرد که دولت ترامپ درباره آینده روابطش با این کشور چه رویکردی اتخاذ خواهد کرد. به این دلیل می توان پیش بینی کرد که با هر موضع گیری دولت آتی ایالات متحده، وضعیت دلار در ایران نیز نوساناتی درخورتوجه را تجربه کند. این سوال برای برخی کارشناسان وجود دارد که آیا می توان امیدوار بود ایران با گسترش روابط سیاسی و اقتصادی با کشورهایی مانند روسیه از میزان وابستگی اش به دلار بکاهد یا حتی مبادلات خود را بر پایه ارزی جایگزین برنامه ریزی کند؟ به نظر می رسد این فرضیه کمی رویایی و دور از منطق است. درواقع تاثیر دلار بر مبادلات جهانی انکارناپذیر است. چگونگی این موضوع به نفوذ دلار در اغلب مبادلات مهم در منطقه های مهم آسیا، آفریقا و آمریکای جنوبی بازمی گردد. درواقع بخش مهمی از روابط بازرگانی در این مناطق بر دوش دلار است و حذف دلار نتیجه ای به جز کاهش روابط تجاری یا متضررشدن در حوزه صادرات و واردات ندارد. نرخ دلار خود را به مرز چهار هزار تومان رسانیده است. این در حالی است که در ابتدای آذرماه نرخ حدود سه هزارو 680 تومان را تجربه می کرد. این روند تقریبا یک ماهه باعث شد فاصله نرخ بازار آزاد با نرخ رسمی به حدود 750 تومان برسد. شکافی که برای یکسان سازی نرخ ارز، دغدغه و معضل بزرگی خواهد بود. درحالی که مسئولان بانک مرکزی و دولت بارها اعلام کردند یکسان سازی نرخ ارز تا پایان سال جاری یا نهایتا قبل از انتخابات ریاست جمهوری صورت می گیرد، به نظر می رسد هنوز مقدمات یکسان سازی ارز وجود ندارد. بنابراین شاید باید منتظر یکسان سازی ارز پس از انتخابات ریاست جمهوری در سال بعد بود. درحالی که برخی از سیاست مداران و تحلیلگران نگران افزایش نرخ دلار هستند، اکثر کارشناسان اقتصادی از افزایش بهای دلار استقبال می کنند. افزایش رشد اقتصادی ناشی از کاهش ارزش پول ملی در بلندمدت انکارنشدنی است، اما در کوتاه مدت ممکن است اثر افزایش نرخ ارز بر تولید محدود باشد. از طرف دیگر، در کوتاه مدت افزایش نرخ ارز ممکن است لنگر اسمی قیمت ها را آزاد کند. اما اثر تورمی افزایش نرخ ارز مطلق نیست و مطالعات نشان می دهد در شرایط انقباضی این اثر بسیار محدود است. بنابراین با توجه به شرایط جاری کشور، افزایش نرخ ارز اثر محدودی بر تورم خواهد داشت، ولی در عوض رشد بلندمدت را تسهیل خواهد کرد.
                