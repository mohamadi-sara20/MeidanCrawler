چهار‌شنبه ۱۷‌شهریور ۱۳۹۵
-----------------------------------------
سرمقاله
-----------------------------------------
بازپس گیری سهم بازار نفت
-----------------------------------------

                    میانگین صادرات روزانه نفت خام ایران پس از اجرائی شدن برجام نسبت به میانگین 2،5ساله اول دولت یازدهم نزدیک به صددرصد افزایش داشته است؛ همچنین در مقایسه با میزان صادرات پس از وضع تحریم ها در دولت دهم، میانگین کنونی صادرات رشد 270درصدی داشته است. ضمن آنکه میانگین قیمت انواع نفت خام صادراتی ایران در مقایسه با سال اول دولت یازدهم، به ترتیب برای سال های دوم و سوم حدود 38 و 65 درصد کاهش یافته است. با توجه به توافق با مجامع بین المللی و برداشته شدن محدودیت ها و تحریم های صادرات نفت خام ایران، میزان صادرات کنونی نفت خام کشور از سال 1392 (سال شروع تصدی گری دولت یازدهم) به بیش از دو برابر افزایش یافته و باوجود کاهش 70درصدی قیمت ها، افزایش حجم کنونی صادرات، 50 درصد از کاهش قیمت های نفت خام صادراتی را جبران کرده است. ضمن آنکه حضور شرکت های معتبر نفتی و کشتی رانی دنیا در بازار نفت ایران سبب تمایل آنها به خرید نفت خام ایران شده است، با ایجاد تنوع در سبد خریداران نفت خام، ضمن افزایش قدرت چانه زنی در بازارهای بین المللی، سهم صادرات نفت خام نیز در بازارهای گوناگون، به ویژه اروپا افزایش می یابد. با ادامه روند کنونی و تسهیل شرایط مالی- بانکی و عملیاتی موثر در بازپس گیری سهم بازار که نتیجه اجرائی شدن برجام است...پیش بینی می شود با افزایش میزان تولید میادین نفتی جدید تا پایان سال 1396 حجم صادرات نیز به تبع آن افزایش یابد.در سه ساله نخست دولت یازدهم در مجموع 37،4 میلیون تن میعانات گازی صادر شده که در مقایسه با سه سال پایانی دولت قبل بیش از 20 درصد افزایش یافته است. این در حالی است که پس از توافق برجام میانگین صادرات روزانه میعانات گازی به بیش از 520 هزار بشکه رسیده که بالاترین مقدار صادرات میعانات در سال های اخیر بوده است و با قراردادهای جدید به زودی به بیش از 600 هزار بشکه در روز افزایش خواهد یافت.صادرات نفت کوره در سه ساله نخست دولت در مجموع بیش از 27 میلیون تن بوده و در تیرماه با افزایش چشمگیر به حدود دو میلیون تن در ماه رسیده است.صادرات نفت گاز در سه سال پایانی دولت قبل در مجموع 68 تن بوده که با جهشی چشمگیر در سه ساله نخست دولت یازدهم به حدود سه میلیون تن رسیده است. با توجه به افزایش چشمگیر تولید گاز طبیعی و جانشین سازی آن با نفت گاز، صادرات نفت گاز در چند ماه اخیر به میانگین ماهانه 450 هزار تن افزایش یافته است.صادرات ال پی جی (پروپان و بوتان) شرکت ملی نفت ایران در سه ساله اخیر در قیاس با سه سال قبل از آن بیش از دو برابر افزایش یافته و به 4،4 میلیون تن رسیده است.
                