دو‌شنبه ۲۸ تیر ۱۳۹۵
-----------------------------------------
یادداشت. هنر
-----------------------------------------
برسد به دست جامعه پزشکی
-----------------------------------------

                    شما؛ خود شما جراح محترمی که اعلام کرده اید جامعه هنری را باید از درمان تحریم کرد و شما پزشک هایی که در مقابل اشتباه های همکارانتان سکوت می کنید، هیچ وقت با خود فکر کرده اید اگر هرکسی در جامعه، منتقدان خود را حذف می کرد یا به قول شما تحریم می کرد، چه اتفاقی می افتاد. هیچ فکر کرده اید چه نقص بزرگی در دنیای حرفه ای ما به وجود می آمد اگر بنا بر این بود که منتقد را از جامعه حرفه ای خود حذف کنیم و اینکه چقدر باید قوانین انسانی خود را درگرگون می کردیم تا منتقد وارد دنیای ما نشود.مثلاتصور کنیم هنرمندان همه با هم تصمیم بگیرند جامعه پزشکی را تحریم کنند، آنها باید هر روز به یاد بیاورند مخاطبانشان دو دسته هستند؛ پزشکان و مردم. این خط کشی چه نقص بزرگی برای دید انسانی ما خواهد بود؛ برای ما که سوگند بقراط را هم نخورده ایم. حالاتصور کنیم هنرمندان در مقابل نقص و اشتباه های جامعه خود سکوت می کردند، آیا شاهد پیشرفت هنر بودیم؟ آیا هیچ وقت فرصتی برای ترمیم و ساخته شدن وجود داشت؟ می بینید که این اتفاق ها هرگز در دنیای هنر نیفتاده است؛ همان طوری که در تخصص های دیگر هم به این شکل نیفتاده است.اگر هنرمندان و سایر متخصصان جامعه هم فکر می کردند تافته جدابافته هستند و عنوان شغلی اعم از هنرمند، مهندس، فرهنگی و... سبب می شود خود را از طبقه خاص جامعه بدانند که مصون از اشتباه است، آیا هیچ وقت جامعه پیشرفت می کرد؟اما چرا انتقاد از جامعه پزشکی تا این اندازه غیرقابل تحمل است؟ چرا انتقاد از این قشر تابویی شده است غیرقابل شکستن؟ البته همه به خوبی به حساس بودن این شغل و لزوم اعتماد جامعه به پزشکان واقفیم، اما سرپوش گذاشتن روی اشتباه ها، این اعتماد را بیشتر می کند؟باید این مسئله را هم اضافه کنیم که خاطره جامعه هیچ وقت مهارت و ازخودگذشتگی بسیاری از پزشکان را فراموش نمی کند؛ پزشکانی که ساعات استراحت خود را در بیمارستان ها و درمانگاه هایی که غالبا امکاناتی هم ندارند، سپری می کنند؛ پزشکانی که می توانستند در بهترین نقاط شهر مطب داشته باشند اما جنوب شهرها و نقاط دورافتاده کشور را ترجیح می دادند و.... اما باید در نظر داشته باشیم اگر روی اشتباه های پزشکی عده ای سرپوش بگذاریم، بزرگ ترین ظلم را به جامعه بزرگ و دلسوز پزشکی کرده ایم و درواقع اعتماد جامعه را به قیمت حمایت از چند پزشک خطاکار از آنان گرفته ایم. هیچ وقت به این موضوع فکر کرده اید چرا مدت هاست میان ایرانی ها رایج شده است با توصیه یکدیگر پزشک متخصص را انتخاب و سعی می کنند اول از حاذق بودن پزشک مطمئن شوند بعد مراجعه کنند؟می دانید وسعت اشتباهات پزشکی که زیر سایه نبود انتقادها و نظارت کافی به وجود آمده، چه بر سر اعتماد عموم مردم آورده است؟امروز در اکثر خانواده ها حداقل یک نفر از اشتباهات پزشکی آسیب دیده است و این فقط داستان کیارستمی نیست و ای کاش شاهد سکوت پزشکان دلسوز نبودیم. فکر می کنم باید به حمایت و اعتماد سازی از جامعه پزشکان شکل و قالبی جدید دهیم، شاید بهتر باشد همه شیوه های قبلی را کنار بگذاریم و با اعلام اشتباهات و قصور پزشکی در کل جامعه، کمک کنیم مسئله نظارت جدی تر دنبال و اعتماد مردم به این قشر خیلی بیشتر شود.
                