چهار‌شنبه ۲۶ خرداد ۱۳۹۵
-----------------------------------------
type_unknown
-----------------------------------------
ارثیه شوم دولت سابق
-----------------------------------------

                    پایگاه اطلاع رسانی مجمع تشخیص مصلحت: آیت الله هاشمی رفسنجانی روز گذشته در دیدار تعدادی از اعضای شورای مرکزی و دفتر سیاسی حزب اتحاد ملت ایران اسلامی، تعامل گروه های سیاسی در کشور را که اکثریت آنها انسان های فرهیخته و صاحب نظر هستند، بسیار خوب و امیدوارکننده دانست و گفت: «این امیدواری موقعی عمیق می شود که می بینیم خانواده ها و به تبع آن جامعه، به خاطر اطلاعات فرزندان و جوانان، آگاه شده اند».رئیس مجمع تشخیص مصلحت نظام، با ارائه تحلیلی از مقاومت های انتخاباتی مردم در مقابل تحکم های سیاسی بعضی از جریان ها، در پاسخ به این سوال که «چرا پس از انتخابات گفتید: خیالم راحت شد؟»، عنوان کرد: «فضای قبل از انتخابات را به یاد آورید که چه تهمت ها و نسبت های ناروایی علیه بعضی از نامزدها به کار می بردند و با تمام توان در رسانه های نوشتاری، شنیداری و دیداری پخش می کردند! ولی وقتی رای مردم را با وجود حجم بالای شانتاژها و القائات سوء دیدیم، امیدوار شدیم که دیگر هیچ کس یا گروهی با ظاهرسازی و تحریف حقایق نمی تواند اکثریت مردم جامعه را فریب دهد». آیت الله هاشمی رفسنجانی، درباره نگرانی اعضای حزب اتحاد ملت ایران اسلامی، برای مسائل و مشکلات اقتصادی کشور، گفت: «تیم اقتصادی دولت، باید مثلث شوم تورم، رکود و بی کاری را به عنوان خطرناک ترین ارث دولت سابق حل کند که دولت به تازگی تصمیم گرفته از شمشیر دو لبه نقدینگی برای رونق تولید استفاده کند».او با اشاره به مجموعه مباحثی که در این سال ها با کارشناسان و متخصصان اقتصادی و بانکی داشته است، افزود: «باید از 900 هزار میلیارد تومان نقدینگی که مانند بهمن، تولید کشور را خفه کرده، برای احیای واحدهای تولیدی استفاده کنیم که علاوه بر بازگشت بی کارشده ها، برای بی کاران هم اشتغال آفرینی می شود». آیت الله هاشمی رفسنجانی، با بیان اینکه «این یک طرح تئوری نیست»، به تجربه عملی استانداری همدان اشاره کرد و گفت: «می توان تمام کارگاه های کوچک و کارخانه های متوسط را در یک برنامه کوتاه مدت و میان مدت احیا کرد؛ چراکه بسیاری از زیرساخت ها تهیه شده و حتی نیروها نیز آموزش های لازم را دیده اند و برای شروع نیاز به حمایت های مالی و کم کردن نگرانی صاحبان سرمایه به خاطر معوقات بانکی است».رئیس مجمع تشخیص مصلحت نظام، استفاده از قابلیت های مردمی و واگذاری کارها به بخش خصوصی را برای حرکت جدی اقتصادی در کشور ضروری دانست و با اشاره به اصلاح سیاست های اصل 44 و تدوین چشم انداز 20 ساله نظام و همچنین تجربه عملیاتی استانداری کرمان، گفت: «اقیانوس اراده مردمی، رکودها و رخوت ها را از مسیر حرکت اقتصادی جامعه به سوی قله های پیشرفت و تکنولوژی برمی دارد». او درباره نگرانی رشد روز افزون آسیب های اجتماعی، «من لامعاش له لامعاد له» را یک تحلیل روشن از پیامبر (ص) برای جامعه دانست و افزود: «بی دلیل نیست که می گویند وقتی فقر به سوی کشوری راه افتاد، کفر می گوید تو تنها نرو که من و تو باید با هم برویم. همیشه این گونه بوده است که فقر همراه تبعیض اگرچه در کنار آن قله های رفاه باشد، آرامش اجتماعی جامعه را از بین می برد و به جای گسترش فضایل اخلاقی، به رذیلت های اخلاقی و آسیب های اجتماعی دامن می زند».در آغاز این دیدار، آقای دکتر علی شکوری راد، دبیرکل، دکتر حمید جلایی پور، خانم آذر منصوری و خانم نسیم چالاکی، ضمن ارائه دیدگاه ها و نظرات خویش به بیان مسائل سیاسی، اجتماعی، اقتصادی و فرهنگی پرداختند.
                