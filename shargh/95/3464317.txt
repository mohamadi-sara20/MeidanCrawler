یک‌شنبه ۲۳ آبان ۱۳۹۵
-----------------------------------------
یادداشت
-----------------------------------------
دونالد ترامپ و پیروزی گفتمان در انتخابات
-----------------------------------------

                    در انتخابات آمریکا فرصت گفت وگو بسیار بود و علاوه بر رسانه ها، هر دو رقیب با حضور در هر ایالت به صراحت به اعلام مواضع خود و نقد یکدیگر پرداختند این همان امر مبتنی بر آزادی و دموکراسی است که در طرح مسائل اساسی مردم، تعیین مطالبات آینده و رشد و جامعه پذیری نسل جوان موثر است. هیلاری کلینتون، به عنوان نماینده نظم جهانی ارائه شده در گفتمان رایج و مسلط نظام سرمایه داری و به همان سبک که سیاست مداران و حقوق دانان آمریکایی و اروپایی تجویز و ترویج می کنند، خود را معرفی کرد. نظام موجود جهان که در راس آن آمریکاست، علاوه بر سلطه و سیطره بر امور اکثر کشورها، به ایجاد رکود پایدار در اقتصاد جهانی، ایجاد بحران های امنیتی و تاسیس، تقویت، ترویج و استفاده ابزاری از گونه های وحشتناک تروریسم مانند طالبان، القاعده و داعش نیز متهم شده است. دونالد ترامپ نماینده و سخنگوی مردم آمریکا بود؛ همان مردمی که خود را صاحب اصلی این سرزمین بعد گرفتن آن از قبایل بومی سرخ پوست می دانند؛ مردم سفیدپوستی که به هرصورت منزلت اجتماعی بالاتری از دیگران و به ویژه سیاهان و مهاجران برای خود قائلند. ترامپ بدون هرگونه تجربه سیاسی از حوزه اقتصاد و هنر به میدان سیاست آمد و توانست با انتقاد از وضع موجود، طرح مسائل اصلی و پروراندن و بروز منویات مردم آمریکا، به دیپلماسی موجود بر نظم جهانی و نظام سیاسی- اداری حاکم بر آمریکا یورش ببرد و برای رواج و طبقه بندی مفاهیم مدنظر خویش با ارائه مثال های واضح، گفتمان جدیدی را به وجود آورد و اکثریت جامعه آمریکایی را متوجه آن کند. گفتمان ترامپ جسورانه سیاست ها و نظم حاکم بر آمریکا و جهان را به چالش کشید و مردم آمریکا با این مثال ها، مصادیق واقعی و دردناکی را به خاطر آوردند و به تحول و تغییر بیشتر راغب شدند. درواقع ترامپ باوجود ادبیات نامناسب و لودگی هایی که در کلام خود داشت، نقد جامعه آمریکایی را به همان سبک سرمایه داری و مفاهیم واقعی مسلط بر فرهنگ آمریکایی طرح کرد و در راستای آن، با بی اعتنایی به اسرائیل به انتقاد از عربستان، دشمنی با داعش و امضای برجام با ایران نیز پرداخت. انتخاب ترامپ نشانه پیروزی یک آمریکایی واقعی بود که توانست باوجود آنچه جامعه روشنفکری، نظام دانشگاهی و نظم اداری در قالب پارادایم های سیاسی و دیپلماتیک موجود توصیه می کنند، به ایجاد گفتمانی جدید بپردازد؛ گفتمانی که در مسیر ادبیات حزبی و سیاسی صرف نمی گنجد و گاهی صدای چهره های شاخص جمهوری خواه و هم حزبی او را نیز درمی آورد و اکثر رسانه ها و مطبوعات طراح آن را به بی منطقی و دیوانگی نیز متهم کردند، اما همین مفاهیم و گفتمان در میان مردم مقبولیت پیدا کرد و حساسیت و هواداری شگفت آوری را برانگیخت. او بر پایه مسائل موجود جامعه آمریکا و برحسب افکار عمومی، طرحی نو درانداخته بود. او نمی خواست و نمی توانست برحسب ادبیات و پارادایم رایج بین المللی حرف بزند و بر منافع عام امپریالیستی و لیبرالیستی در عرصه جهانی صحه گذارد. او فقط خواسته های یک آمریکایی ثروتمند و قدرتمند به سبک سفیدپوستان آمریکایی را تکرار می کرد. ترامپ بارها گفت یک سیاست مدار و حقوق دان کهنه کار نیست و اتفاقا حرف او این است که همین سیاست مداری و حقوق دانی موجود را قبول ندارد و درصدد یک پارادایم شیفت اساسی مبتنی بر مطالبات واقعی یک آمریکایی اصیل است. هیلاری کلینتون با همه پشتوانه سیاسی، دانش حقوقی، تجربه کشورداری و دیپلماتیک خود به دلیل فرورفتن در ادبیات سیاسی و مرداب پارادایم های موجود، از پس دونالد ترامپ، به عنوان یک آماتور سیاسی، برنیامد. هیلاری باوجود حمایت های باراک اوباما، رئیس جمهور کنونی آمریکا، با همه مقبولیتی که در پایان دوره در میان توده ها و سیاست مداران جهان داشت و با وجود پشتیبانی اکثر رسانه ها، جنبش های زنانه و فمینیستی، حمایت های حاشیه و مهاجران، در مقابل گفتمان چالشی آمریکایی شکست خورد. او در آستانه پایان دو دوره حکومت دموکرات ها و آغاز سنتی نوبت جمهوری خواهان وارد میدان شد و همین امر نیز از شانس او کم می کرد. از نظر رویکرد روش شناسی انتخابات، پدیده های دو دهه گذشته که در عرصه انتخابات روسای جمهوری روی داده، حاکی از آن است اگر نامزدها حرفی نو و مبتنی بر مسائل اساسی جامعه برای گفتن داشته باشند، هرچند فرایندهای موجود در مقابل آن بایستند، احتمال پیروزی آنها با گفتمان جدید بیشتر خواهد بود. پیروزی گفتمان اصلاحی دولت اسلامی، اعتدال و امید در ایران نیز وجوهی از پیروزی گفتمان بر تشکیلات و رویه های جاری انتخاباتی و حتی رویه های حزبی، سیاسی و رسانه ای است. اینک تکلیف انتخابات نفس گیر و پرسروصدای آمریکا با ایجاد یک شوک ناشی از قدرت و تاثیر گفتمان مشخص شد و اکنون نوبت انتخابات ریاست جمهوری ایران است که در عرصه ملی و بین المللی کلید بخورد. با عنایت به اوضاع نوین جهان و همه هراس هایی که دونالد ترامپ برای عدول از برجام یا اصلاح آن و دشمنی با قدرت بلامنازع ایران در غرب آسیا به وجود آورده است، مخالفان و موافقان حسن روحانی بر کدام مسائل تاکید و چه مفاهیمی را برای ایجاد گفتمان جدید طرح خواهند کرد، مهم ترین مسائل معطوف به منافع ملی ایران کدام است؟ چه تحولی در رویکردها و فعالیت ها نسبت به تعقیب منافع عام ایدئولوژیک و تضاد برخی از آنها با منافع ملی به وجود خواهد آمد؟
                