سه‌شنبه ۲۸ دی ۱۳۹۵
-----------------------------------------
یادداشت
-----------------------------------------
موانع جذب سرمایه گذاری خارجی کرمانشاه
-----------------------------------------

                    در 10 روز پایانی آذرماه 1395 همایش بین المللی جذب سرمایه گذاران خارجی با هزینه و ابتکار اتاق بازرگانی استان انجام شد. این همایش به گفته متولیان امر حدود 280 میلیون تومان برای بخش خصوصی هزینه به همراه داشت و بخش دولتی در تامین هزینه های این همایش هیچ گونه همکاری ای نداشته است. همچنین چند روز پیش فهرستی از وضعیت سرمایه گذاری های خارجی مصوب دولت برای سال 1395 به تفکیک استان و کشور منتشر شد که نام استان کرمانشاه در آن وجود نداشت. این موضوع باعث شد این سوال پیش بیاید که چرا در این فهرست نام استان کرمانشاه وجود ندارد؟ آیا دولت محلی در استان کرمانشاه با وجود رتبه اول در بی کاری کشور، عملاتسلطی بر اقتصاد استان دارد؟ مدیریت اقتصادی استان تا چه حد توان کارشناسی و مدیریتی برای درک صحیح و اداره دستگاه های اقتصادی از خودش نشان داده است؟ و سرمایه گذاری خارجی به عنوان یک شاخص مهم چرا در اولویت مدیریت استان و دولت نبوده است؟سرمایه گذاری خارجی به معنی تامین مالی یا تجهیزاتی هم زمان پروژه های سرمایه گذاری است که از طرف اشخاص حقیقی یا حقوقی با تابعیت کشورهای دیگر انجام می شود. این تامین مالی یا تجهیزاتی شامل انتقال پول، تجهیزات و کالاها، خدمات و تکنولوژی به داخل کشور می شود. بنابراین مهم ترین اثر مستقیم سرمایه گذاری جذب شده خارجی برای یک منطقه، اشتغال، تولید ارزش افزوده و درآمد، رفاه، تکنولوژی و قابلیت رقابت پذیری است که اثرات سرریز متفاوتی را برای استان محل جذب به وجود می آورد. این اثرات شامل ارتقای سطح تکنولوژی، تقویت زنجیره های تامین و ارزش محصولات، بهبود مهارت های نیروی انسانی، انتقال تجارب مدیریت و مهندسی است که از سوی سرمایه گذار، نیروهای جذب شده، کالاها و خدمات تولیدشده و ارتباطات ایجادشده وی شکل خواهد گرفت. از سوی دیگر جذب سرمایه گذار نشان از داشتن ظرفیت و استعدادهای محیطی و بازاری مناسبی دارد که استان جذب کننده باید از قبل برای شکل گیری این ظرفیت ها و استعدادهای انگیزه دهنده به سرمایه گذار خارجی، تلاش و ظرفیت سازی کرده باشد.استان کرمانشاه به عنوان مرکز منطقه غرب در سخنرانی های مدیران و اسناد توسعه تهیه شده مانند سند توسعه اشتغال یا گزارش هایی از سند آمایش سرزمین استان یا برنامه های پنج ساله متفاوت تهیه شده برای آن، همواره دارای استعدادهای بزرگ معرفی می شود. استعدادهایی مانند داشتن 370 کیلومتر مرز مشترک با مناطق کردنشین و عرب نشین کشور عراق، اقلیم چهارفصل، معادن و خاک مناسب و فراوان و... اما به نظر می رسد این ظرفیت های طبیعی و خداداد نیاز دارند تا با عناصر و فرایندهای سیستماتیک و مدیریتی دیگری همراه شوند تا امکان تبدیل شدن به یک مزیت را به دست آورند. با توجه به این موضوع می توان چندین علت پایه ای را برای توفیق نیافتن استان کرمانشاه در جذب سرمایه گذاری خارجی به صورت زیر عنوان کرد:1. سواد جذب سرمایه گذار و سرمایه گذاری خارجی بین متولیان امر در استان کافی نیست. دوره های عمومی و تخصصی لازم را باید مدیران و کارشناسان ادارات و دستگاه های متولی تدارک ببینند و بگذرانند. فلوچارت ها و فرایندهای عملیاتی جذب و هدایت سرمایه گذار خارجی به صورت دقیق تنظیم و ارائه نشده است. اینکه دقیقا چه ضوابط و شرایط و مراحلی دراین باره وجود دارد و از قبل چه زمینه ها و ظرفیت هایی را باید ایجاد کرد؟ باید در استان در یک برنامه مشخص توانمندسازی برای تدارک دوره های آموزشی عمومی و تخصصی، شناسایی و جذب مدیریت و هدایت فعالیت های اجرائی به سمت و سوی جذب و همکاری با سرمایه گذاران خارجی و داخلی اقدامات معنی دار و موثری شکل بگیرد و سواد و اطلاعات مدیران و کارشناسان متولی به حد مناسبی برسد و در هر دستگاه دولتی متولی فعالیت های اقتصادی و سرمایه گذاری، حوزه جذب سرمایه گذار خارجی به عنوان پیشانی و بهترین حوزه دارای عملکرد شایان توجه باشد.2. اولویت اول و اصلی مدیران میانی و ارشد استان کرمانشاه باید جذب سرمایه گذار خارجی باشد. یک نگاه ساده به سخنرانی ها و انتخاب های مدیران استان نشان می دهد که اولویت های اصلی آنان مسائل غیراقتصادی است. انتخاب مدیریت های دستگاه ها و حوزه های اقتصادی نیز براساس حساسیت های غیراقتصادی صورت گرفته است. از مهم ترین مولفه های حوزه اقتصاد برای کاهش بی کاری و فقر توجه به سرمایه گذاری است و در این بین وقتی منابع مالی و تجهیزاتی داخل برای سرمایه گذاری کافی نیست، باید از منابع خارجی و سرمایه گذاران خارجی در این مسیر کمک گرفت. اولویت اول مدیریت ارشد استان باید جذب سرمایه گذاری خارجی باشد. این موضوع البته باید در برنامه های عملی و اقدامات جاری استان حضور معنی داری داشته باشد. همچنان که در استان هایی مانند خراسان شمالی، سیستان وبلوچستان، خراسان رضوی، آذربایجان شرقی، همدان و تهران توفیق جذب سرمایه گذار خارجی براساس اولویت قائل بودن مدیران برای این منظور صورت گرفته است.3. ظرفیت های رقابتی استان در مقایسه با استان های دیگر برای جذب سرمایه گذاران خارجی مهیا نشده است. زیرساخت های مناسب سخت و نرم برای کاهش هزینه های تمام شده سرمایه گذار شامل اصلی ترین زیرساخت ها مانند: زمین، آب، برق، گاز، راه و راه آهن و فرودگاه باری، نیروی انسانی دارای مهارت و متخصص، مشاوران با تخصص های متفاوت مستقر محلی و نهادهای محلی همکاری کننده از قبل آماده سازی و مهیا نشده اند. بنابراین سرمایه گذار پس از ورود به استان و مواجه شدن با نبود این عناصر عملاتمایل خود را از دست داده و به جای دیگری خواهد رفت. اولویت برنامه های تخصیص منابع استان باید تقویت این زیرساخت ها و ساده سازی فرایندها باشد.4. فرهنگ و بافت عمومی و کارشناسی استان سواد، انگیزه، تمایل و همراهی لازم را با سرمایه گذاران خارجی ندارد و راهکارهای مناسب برای حل مشکلات محلی، از قبل شناسایی نشده و این مشکلات از میان برداشته نشده اند. دراین باره ضعف مهارت کارشناسی و انگیزه بین بافت اداری و کارشناسی سازمان های مدیریت و برنامه ریزی و نیز استانداری و البته اصلی ترین سازمان های تخصصی متولی امور تولیدی و اقتصادی استان به صورت مشهود قابل تشخیص و توجه است. مدیریت استان باید برای توانمندسازی و بافت کارشناسی و ایجاد انگیزه لازم در این بافت برنامه های مناسب و معنی داری تدارک ببیند و اجرا کند.5. تقریبا هیچ گونه طرح اولیه شامل مطالعات پایه و امکان سنجی پروژه های تشخیص داده شده، محدودیت های قانونی، مجوزهای قانونی، الزامات منطقه ای و ملی این پروژه ها و... از قبل تهیه نشده است. در برنامه های جذب سرمایه گذار که هرساله ممکن است به هر علتی استان میزبان چندین سرمایه گذار خارجی بوده باشد، عملاتنها هزینه های میزبانی و نقل و انتقال و هدایای این گروه است که به استان تحمیل می شود و از قبل برای جذب آنها در پروژه های مشخص برنامه و مطالعات مدونی انجام نشده است. لازم است تا برای پروژه های اصلی قابل پیشنهاد مطالعات پایه صورت گیرد، مکان یابی انجام شود و مجوزهای اولیه و پایه صادر شود. سرمایه گذار وقتی با مجموعه ای مناسب و مشخص با مطالعات پایه انجام شده، زمین و زیرساخت های تامین شده مواجه شود، انگیزه کافی برای جذب را به دست خواهد آورد و وقتی با یک فضای مبهم با نبود هیچ برنامه و مطالعه اولیه ای مواجه می شود، زمان و منابع خود را درگیر فضای مبهم و نامطمئن نخواهد کرد.6. یکی از مهم ترین ظرفیت های پایه در این حوزه بانک های استان هستند که متاسفانه تقریبا دانش و مهارت کارشناسی و البته انگیزه لازم برای دادن مشاوره های مالی، دادن مسیرهای انتقال برای انتقال سرمایه و منابع مالی، دادن مشاوره های کارشناسی برای تشخیص پروژه های مناسب و تکمیل کننده زنجیره های تولیدی در استان را نداشته و همین باعث شده است تا در برنامه های جذب سرمایه گذاری خارجی اجراشده نیز، بانک ها هیچ حضور ملموس و مشخصی نداشته باشند. این در حالی است که اصلی ترین منافع حضور سرمایه گذاران خارجی در استان به بانک ها می رسد و این بانک ها هستند که در همه مسیر ساخت و راه اندازی، پذیرای منابع و چرخش مالی سرمایه گذار خواهند بود. مدیریت ارشد استان باید که در این حوزه برای بانک های استان وظیفه و ماموریت در نظر بگیرد و آنان را برای همراهی و همکاری در این حوزه آماده و هدایت کند.7. از مهم ترین عناصر اصلی موثر در جذب نشدن سرمایه گذاری خارجی برای استان البته نقش دولت مرکزی است. دولت مرکزی نیز در هیچ یک از وزارتخانه ها برنامه مشخصی برای هدایت سرمایه گذاران به سمت استان کرمانشاه نداشته و ندارد؛ یعنی برای توزیع مناسب منابع این حوزه بین استان های کشور نیز هیچ هدایت و برنامه معینی وجود نداشته است. این موضوع از نداشتن قابلیت چانه زنی و نبود نیروهای توانمند در بافت کارشناسی و مدیریت میانی و بالایی وزارتخانه های مختلف از طرف استان خبر می دهد. این به این معنی است که تقریبا در بافت کارشناسی و مدیریت های میانی و بالایی وزارتخانه های مختلف، کرمانشاه حضور ندارد. این ضعف به شدت در هدایت و تخصیص منابع مالی، سرمایه گذاری و بودجه های ملی به استان موثر واقع شده و شدت مشکلات استان روزبه روز بیشتر شده است. نرخ بی کاری بالای 20 درصد و رتبه اول بی کاری کشور در سال های متمادی نتیجه ملموس این بی توجهی دولت مرکزی نسبت به استان بوده است.8. همچنین از دیگر علت های توفیق نداشتن در جذب سرمایه گذار این است که مشوق های منطقه ای و محلی معنی دار، مناسب و انگیزه دهنده به سرمایه گذاران تنظیم و ارائه نشده است. این مشوق ها شامل تخفیفات مالیاتی، هزینه های پایین تخصیص و تغییر کاربری زمین، تسهیلات مالی با شرایط مناسب و سریع، ساده کردن بسیاری از مجوزهای قانونی لازم از نظر میزان هزینه و زمان، معافیت از قوانین کار و بیمه تامین اجتماعی برای زمان معین و... است که می توانند هزینه های ثابت و متغیر سرمایه گذار را چه در هنگام گذران دوره سرمایه گذاری و چه در هنگام راه اندازی و تولید کاهش داده و ظرفیت جذب را برای استان به وجود بیاورند.این عوامل به عنوان اصلی ترین عناصر تاثیر گذار در جذب نکردن سرمایه گذار در استان کرمانشاه هستند که در صورت توجه و اقدام برای حل آنها می توان به امکان جذب سرمایه گذاران خارجی و داخلی در استان برای سال های آینده امیدوار بود. در غیراین صورت کلاف سردرگم اقتصاد استان همچنان بی کاری و فقر را به عنوان اصلی ترین مسائل خود در پیش رو خواهد داشت و آنچه در این مسیر فدا شده و از دست می رود، امید مردم است که بزرگ ترین سرمایه هر ملتی به شمار می آید.
                