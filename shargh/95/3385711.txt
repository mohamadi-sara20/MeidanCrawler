پنج‌شنبه ۱۰ تیر ۱۳۹۵
-----------------------------------------
یادداشت
-----------------------------------------
عامل اصلی حادثه اتوبوس سربازان
-----------------------------------------

                    حادثه دلخراش واژگونی اتوبوس حامل سربازان و کشته شدن 20 نفر از این عزیزان، تکرار سوژه ای خبری است که به آن عادت کرده ایم. نکته ای که باید به آن پرداخت، نقش عمده قاتل مرموزی است که برخلاف نگاه امروزی مجامع آکادمیک بین المللی، از دید صاحب نظران وطنی مغفول مانده و آن ناهنجاری در «فرهنگ رانندگی» ماست.الف- حدود 40 سال قبل یکی از محققان برجسته بین المللی روشی را برای تجزیه وتحلیل حوادث ترافیکی ارائه داد که تا به امروز، یکی از مهم ترین ابزارهای این حوزه بوده و به نام خود وی «ماتریس هادون» نامیده می شود. در این تقسیم بندی عوامل بروز حوادث ترافیکی به چهار بخش راننده، خودرو، جاده و محیط اجتماعی تقسیم می شوند. سه عامل اول به خوبی گویا هستند، اما هادون در حوزه چهارم روی عوامل فرهنگی ای که ارزش های اجتماعی و قانونی را تحت تاثیر قرار می دهند، تاکید می ورزد. معلوم نیست به چه علتی در میان سیاست گذاران، پژوهشگران و کارشناسان حوزه ترافیک در کشورمان، این عامل چهارم به طور معمول مورد غفلت واقع می شود.ب- یکی از بهترین رویکردها در بررسی رفتارهای نابهنجار، واکاوی دانش، نگرش و عملکرد افراد است. برای مثال، اگر بپذیریم نحوه رانندگی بسیاری از ما صحیح نیست، چنین ملاحظه ای مشخص خواهد کرد این مشکل رفتاری مربوط به کدام یک از سطوح بالاخواهد بود. به تازگی کتابی به زبان انگلیسی در کشور سوئد با نام «فرهنگ رانندگی در ایران» به چاپ رسیده که محصول پروژه های تحقیقاتی استاد برجسته ایرانی الاصل این اثر است. او با انجام مصاحبه های متعدد با گروه های مختلفی از ذی نفعان ترافیکی همچون رانندگان تاکسی، محققان حوزه ترافیک، مسئولان بیمه و وکلادر ایران، بیان می کند فرهنگ رانندگی در ایران متفاوت از سایر جوامع و منتج از تعامل ویژه سنت و مدرنیته ایرانی است. وی در ادامه، فرهنگ رانندگی را مهم ترین عامل حوادث ترافیکی در ایران برمی شمرد.ج- پنجشنبه شب (سوم تیر ماه)، بخش ویژه خبری سیما برای بررسی حادثه اتوبوس حامل سربازان به گفت وگو با سه نفر از مسئولان اجرائی مرتبط پرداخت که حائز نکات مهمی بود. در حالی که رئیس محترم پلیس راه کشور عامل انسانی را علت اصلی این حادثه عنوان کرد، مرور سایر نکات مطرح شده در این برنامه قابل تامل هستند؛ اینکه راننده اتوبوس به اعتراض سرباز سر شیفت برای سرعت بالاتوجهی نکرده، نه فقط از سرعت خود نکاسته، بلکه توهین هم می کند؛ اینکه کمک راننده و صاحب ماشین هم در داخل خودرو بوده اند اما اقدامی نکرده اند؛ اینکه اتوبوس به جای 40 نفر، 53 نفر مسافر داشته است. اینکه سربازان برومند ما درحالی که این نوع از رانندگی دیوانه وار را مشاهده می کنند، سکوت می کنند و چند نکته دیگر.ایران از نظر میزان مرگ ومیر ترافیکی جزء چند کشور اول دنیاست و دراین باره باید به چند کشور عمدتا آفریقایی مباهات کنیم که خوشبختانه وضع ما از آنها بهتر است و.... آیا به راستی همه این امور چیزی به غیر از فرهنگ ترافیکی جاری در میان ما هستند؟ درمجموع با عنایت به حوزه فرهنگی ماتریس هادون، مطالعات انجام شده در کشورمان که موید این نکته هستند که بسیاری از حوادث ترافیکی ما ریشه هایی در فرهنگ رانندگی ما دارند و با مرور ابعاد دقیق تر حادثه تلخ اتوبوس سربازان، می توان نتیجه گرفت مسبب اصلی این حادثه نه راننده خاطی، بلکه فرهنگ نابهنجار ترافیکی ماست. در انتها ضمن یادآوری این نکته که فرهنگ ما برگرفته از باورها، ارزش ها، عادات جمعی و... تک تک ماست؛ و باوجود اینکه می دانیم ناهنجاری های فرهنگی نیز یک شبه اصلاح نمی شوند، قصد ندارم با انداختن عمده تقصیر به گردن فرهنگ رانندگی، دست اندرکاران را تبرئه کنم. تردیدی نیست رسیدگی و مجازات عاملان حادثه به ویژه مسئولانی که کوتاهی آنها زمینه ساز بروز چنین فجایعی می شود، عامل بازدارنده مهمی برای پیشگیری از وقوع موارد آتی خواهد بود. بلکه به دنبال آن هستم تاکید کنم در چنین حوادثی، ما نیز همگی جزء متهمان هستیم.
                