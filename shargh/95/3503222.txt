یک‌شنبه ۳ بهمن ۱۳۹۵
-----------------------------------------
حرف اول
-----------------------------------------
خیز ایران برای جبران قطع گاز ترکمنستان
-----------------------------------------

                    نزدیک به سه هفته از قطع گاز ترکمنستان به ایران می گذرد و هنوز مشکل چشمگیری در تامین گاز مناطق شمالی کشور گزارش نشده است؛ اگرچه دمای هوا نیز به شدت ماه نوامبر نیست که مصرف روزانه خانگی ایران را به حدود 560 میلیون مترمکعب برساند و باید دید با اوج گرفتن سرما، آیا ایران قادر به تامین مصرف خانگی گاز خواهد بود یا نه. مشکل اساسی این است که فقط میدان خانگیران با ظرفیت تولید روزانه حدود 40 میلیون مترمکعب در شمال شرق ایران وجود دارد و تنها پالایشگاه گازی این منطقه نیز هاشمی نژاد است که ظرفیت آن متناسب با تولید میدان خانگیران است. البته میدان گنبد شمالی نیز وجود دارد که 30سالی از تولید گاز از آن می گذرد و هم اکنون در نیمه دوم عمر خود است و روزانه کمتر از یک میلیون مترمکعب تولید دارد و امیدی به افزایش تولید از این میدان کوچک نیست. به هرحال بخش عمده مصرف گاز، خراسان، سمنان و مازندران وابسته به ترکمنستان-روی هم رفته 40 درصد- بود و اکنون تنها راه ممکن، افزایش نسبی انتقال گاز به مناطق شمالی از طریق خطوط لوله سراسری موجود و صرفه جویی در مصرف خانگی گاز و درنهایت استفاده از سوخت مایع در نیروگاه های شمالی کشور است. در بخش روسی سایت رسمی وزارت خارجه ترکمنستان، برخلاف بخش انگلیسی و ترکمنی آن، علت قطع گاز به ایران علاوه بر تاخیر تسویه بدهی 1،8 میلیارددلاری ایران به مدت 9 سال، موضوع نقض بندی از قرارداد نیز مطرح شده است که می گوید ایران باید یا به میزان مشخص شده در قرارداد گاز از ترکمنستان دریافت کند، یا پول آن را بپردازد (Take-or-pay). آمارهای رسمی نیز نشان می دهند ایران باید برای نمونه از سال 2006 تا 2016 حدود 130 میلیارد مترمکعب گاز از ترکمنستان دریافت کند، درحالی که فقط 74 میلیاردو 340 میلیون مترمکعب گاز خریده است. این موضوعی است که در رسانه های ایران مطرح نشده و مقامات ایران نیز واکنشی به آن نشان نداده اند. براساس توافق سال 2007 که از سال 2010 با راه اندازی خط لوله دوم انتقال گاز ترکمنستان به ایران اجرائی شد، ایران باید سالانه 14 میلیارد مترمکعب گاز از ترکمنستان وارد کند، درحالی که این رقم برای نمونه در سال 2014 حدود 4،5 میلیارد و در سال 2015 حدود 9 میلیارد مترمکعب بود و در سال گذشته حتی به نصف میزان سال 2015 نیز نمی رسد. آنچه افزایش 9 برابری قیمت گاز ترکمنستان به ایران در سال 2007 مطرح می شود، نیز حاصل لاقیدی و بی برنامگی دولت قبلی در مذاکرات و رسیدن به توافق مرضی الطرفین بود، چراکه قیمت نفت از سال 2003 تا 2007 به شدت افزایش یافته بود و طبعا خود ایران قیمت گاز صادراتی به ترکیه را به شدت افزایش داده بود و باید انتظارات ترکمنستان برای افزایش قیمت را درک می کرد. قیمت گاز صادراتی ایران به ترکیه در پایان دهه گذشته از 400 دلار به ازای هزار مترمکعب هم فراتر رفت، درحالی که همان میزان گاز را به قیمت 360 دلار از ترکمنستان دریافت می کرد.ایران فعلامی خواهد عملیات اکتشاف در منطقه «کپه داغ» در مرز ترکمنستان را در اولویت قرار دهد و میدان گازی «توس» را که ذخایر آن 60 میلیارد مترمکعب و تولید روزانه آن چهار میلیون مترمکعب برآورد می شود، توسعه دهد. توسعه این میدان احتمالادو سال طول بکشد و هنوز معلوم نیست از منطقه کپه داغ گازی پیدا شود یا نه. از طرفی ایران در نظر دارد شش مخزن ذخیره گاز به ظرفیت 11،3 میلیارد مترمکعب و قابلیت بازیابی 115 هزار مترمکعب در روز و به ارزش سه میلیارد دلار در شمال شرق و مناطق مرکزی ایران راه اندازی کند. دو مخزن شوریجه و سراجه ایران که جزء این شش مخزن هستند، هم اکنون حدود سه میلیارد مترمکعب ظرفیت ذخیره گاز دارند و قرار است با سرمایه گذاری 450 میلیون دلاری توسعه یابند. مصرف روزانه خانگی گاز ایران در فصول گرم سال حدود 160 میلیون مترمکعب است، درحالی که در زمستان به بالای 450 میلیون مترمکعب و حتی گاهی بالای 500 میلیون اوج می گیرد. ایران در فصول گرم گاز مازاد خود را به این مخازن تزریق و در زمستان برداشت می کند. بخش خانگی درمجموع، سالانه حدود نیمی از کل گاز تولیدی ایران را می بلعد. از طرفی ایران پروژه ساخت خط لوله سراسری یازدهم را به ارزش 4.3 میلیارد دلار می تواند آغاز کند تا روزانه 110 میلیون مترمکعب گاز پارس جنوبی را به مناطق شمال شرق انتقال دهد. اما برای کوتاه مدت، ایران فقط باید با صرفه جویی در مصرف گاز و جایگزینی سوخت های مایع به جای گاز در مصرف نیروگاهی اکتفا کند.
                