پنج‌شنبه ۲۶ اسفند ۱۳۹۵
-----------------------------------------
یادداشت
-----------------------------------------
سطحی نگری علیه ژنتیک
-----------------------------------------

                    یکی از مشکلات سال های اخیر، این است که در کشور دچار علم در لحظه و سطحی نگری هستیم، به طوری که هجمه های زیادی در سال های اخیر علیه اصلاح ژنتیک صورت گرفته، درحالی که تغییری که راجع به آن در اصلاح ژنتیک صحبت می کنیم جدید نیست. درواقع از ابتدای آغاز کشاورزی سنتی از سوی بشر، این اتفاق به طور طبیعی انجام می شده و انسان در دو، سه سده گذشته اصلاح نباتات را به طور مصنوعی انجام می داده است. سال هاست که گندم را اصلاح می کنیم. هم اکنون ما در کشور یک موسسه داریم تحت عنوان موسسه اصلاح و تهیه نهال و بذر. این موسسه بیش از 50 سال عمر دارد که در این سال ها ده ها رقم گندم را به کشور اصلاح و معرفی کرده و درحال حاضر نیز در حال انجام است. در آن روش های سنتی و کلاسیک (به طورمثال) در یک دوره 10 ساله، صدها ژن را از یک گندم یا چیز دیگری برداشتیم و در گندم دیگری گذاشتیم؛ در صورتی که هدف ما یک ژن خاص بود؛ مثلادر کشور هر چند سال رطوبت در بهار بالامی رود، گندم های ما به زنگ زرد حساس هستند، زنگ زرد طغیان می کند و محصول ما را از بین می برد. حتی گاهی پیش آمده تا 60 یا 70 درصد محصول را از بین برده است. حالااگر ما ژن مقاوم به زنگ زرد را از گندم های وحشی و مقاوم بگیریم و به این گندم بدهیم، این مقاومت را به دست می آوریم. اتفاقی که الان افتاده این است که همین اتفاق را ما در مقیاس مولکولی انجام می دهیم؛ یعنی دقیقا همان یک ژن را برمی داریم؛ آن ژن مقاوم به زنگ زرد را و همان یک دانه ژن را در همان گندمی که مدنظر ماست قرار می دهیم و یک مشکل را که حساسیت به این قارچ است از بین می بریم. این اتفاق دقیقا در چارچوب اصول و قوانین حاکم بر موجود زنده است. اینکه چرا ما به مهندسی ژنتیک نیاز داریم دلایل بسیار زیادی دارد. الزاما ما به این ظرفیت نیاز داریم....چراکه دانش کل بشری است و متعلق به ما نیز هست. این ظرفیت را چرا احتیاج داریم، برای اینکه در فاصله کوتاه 35 سال آینده؛ یعنی سال 2050، جمعیت زمین به 9.2 میلیارد نفر می رسد و شرایط تغذیه دنیا تغییر می کند. ما باید برای 10 میلیارد نفر غذا تهیه کنیم، تغییر اقلیم در هشت سال گذشته، 0،8درجه جهان را گرم تر کرده است و ما در آینده بسیاری از داشته های طبیعی مان را نخواهیم داشت؛ به خصوص آب، سرزمین ما گرم تر و محدودتر می شود. بنابراین ما باید از این ظرفیت محدودتر استفاده بهتری کنیم؛ این طور که گندم، کلزا یا پنبه در شرایط معمول می تواند رشد کند و پنج تن به ما بدهد، در شرایط 30 درصد رطوبت کمتر و 50 درصد آب کمتر بتواند همان 50 تن یا بیشتر را به ما بدهد. این شرایط کاملاروبه رویمان است؛ شرایطی که باید از این ظرفیت استفاده کنیم. در سال 2050 ظرفیت شهرنشینی جهان 70 درصد خواهد بود؛ به این معنا که 70 درصد مردم در شهرها زندگی می کنند. تولید غذا در آن مقطع باید 70 درصد تحت تاثیر تکنولوژی صورت گیرد. بنابراین ما استفاده از این ظرفیت را آگاهانه و در چارچوب قوانین حاکم بر موجود زنده و هدف دار، مشخص و با دقت کاملابالاصورت می دهیم.
                