سه‌شنبه ۴ خرداد ۱۳۹۵
-----------------------------------------
یادداشت
-----------------------------------------
فاجعه پیش چشم ما
-----------------------------------------

                    سال هاست که بهترین راه برای آگاهی دقیق از سطح سلامت مردم هرکشور، مقایسه آمارهای موجود و به روزشده مرتبط با شاخص های سلامت افراد آن جامعه در مقابل استانداردهای قابل قبول جهانی است. میزان کارآمدی یا نقص برنامه های اجراشده در حیطه سلامت نیز از طریق بررسی فرایند افزایشی یا کاهشی همین شاخص ها قابلیت پیگیری پایش می یابند. آماری که باید در بازه های زمانی مشخص، همراه با رعایت تدابیر و اصول شناخته شده، مطابق با روش های علمی و تحت نظارت متخصصان فن، جمع آوری و در دسترس محققان یا نهادهای تصمیم گیرنده کلان کشور قرار گیرد. زمستان سال گذشته، برای اولین بار اثری نسبتا جامع و با ارزش باعنوان «مجموعه گزارشات رصد شاخص های کلان سلامت» را فرهنگستان علوم پزشکی ایران منتشر کرد که علاوه بر برآورده کردن مقاصد پیش گفته می تواند موید وجود همان انسان های والاو پیگیر، حتی در زمانه ما و در این حیطه، باشد. دقیقا همان چیزی که ارزش این کار را نیز به حد اعلای خود رسانده است چراکه بدون شک هرکدام از اعضای پیوسته یا وابسته فرهنگستان علوم پزشکی در هر دوره ای، همواره از سرآمدان بلامنازع رشته علمی خود بوده اند و در بسیاری از موارد، تجربیات آنها با توجه به مسئولیت ها و عملکرد پربار و مثبتی که در گذشته داشته اند، تکرارناشدنی می نماید. مراجعه به این گزارش، با وجود چنین پشتوانه محکم انسانی و فنی، از هر نظر می تواند مطمئن و بدون دغدغه صورت گیرد و چراغ راه آینده باشد؛ هرچند که متاسفانه نتایج ثبت شده در سطر سطر این گزارش، بیانگر رخداد فاجعه ای علنی در پیش چشمان همه ماست. در مقدمه، به تفصیل از اهمیت دسترسی به وضعیت سطح سلامت مردم در مقاطع زمانی مشخص، ارتباط آن با آمار و شاخص های استاندارد، سخن به میان آمده و...در انتها نیز نتایج تاسف بار به دست آمده از این تحقیق پیرامون وضعیت سلامت- که نتیجه برخورد منفعلانه متولیان سلامت کشور با امر پیشگیری و بی اطلاعی قاطبه مردم از اهمیت رعایت نکات بهداشتی و زندگی سالم است- به صورت کاملاشفاف در جملات زیر خلاصه شده است: «شیوع اکثر عوامل خطر و بیماری های غیرواگیر در کشور بالاو در دهه گذشته در حال افزایش بوده است. این افزایش در دیابت، کمی فعالیت بدنی، اضافه وزن و چاقی، بیماری های قلبی-عروقی و پوکی استخوان مشهود است و متاسفانه برنامه جامع کشوری هم که همه موارد را با پیشگیری های ابتدایی، اولیه، ثانویه و ثالثیه برای این شاخص ها پوشش دهد وجود ندارد». (صفحه 17 از گزارش مذکور) این به آن معناست که ما هیچ کدام از عرصه های پیشگیرانه را جدی تلقی نکرده ایم. به طور واضح و دقیق فقط به دو نمونه از اعتقادات بالاترین شخص مسئول در زمینه سلامت مردم اشاره کردیم که در همین راستا در جدیدترین مصاحبه تلویزیونی شان (17 فروردین ماه 1395)، همان طور که سابق بر این هم بارها از توجه کامل مجموعه تحت نظرخویش به بخش درمان دفاع کرده اند، در جواب مجری برنامه که از غفلت وزارت بهداشت نسبت به بخش پیشگیری سوال کرد، با سیاسی دیدن موضوع، می فرمایند: «...بگذارید راحتتان کنم. هرموقع وزیری سرکار آمده که جراح متخصص بوده این حرف ها هم درباره اش بوده... من فکر می کنم ما هرکاری که می کردیم این حرف ها بود. الحمدلله حرف زدن در کشور ما خیلی آسان است. به هرحال سخت است همه عقاید مختلف را با گرایش های سیاسی متنوع با خود همراه کرد...»اما واقعا کدام کار پیشگیرانه جامعی در کشور ما طبق دانش و تجربیات جهانی در حال اجراست که در گزارش مذکور فرهنگستان به چشم نیامده است؟ یا جایگاه گرایش های سیاسی متنوع در بحث سلامت واقعا کجاست؟ موضوع بسیار ساده است. یا برنامه های پیشگیرانه در سطح ملی وجود خارجی دارد یا ندارد. که البته طبق جدول مشروح زیر صفحه 18 این گزارش، تقریبا در تمامی موارد خبری از وجود برنامه جامع پیشگیرانه نیست. اینکه دیگر نیازی به ربط دادن آن به سیاسی کاری و دانش جهانی و... ندارد. تا زمانی هم که گرایش غالب تصمیم گیران کلان سلامت در راستای بی توجهی به امر پیشگیری باشد، عریض و طویل ترشدن بخش درمان و فراهم کردن امکانات مدرن تر برای جراحان محترم کشور عجیب نیست. به هرحال افراد بیمار را هم که نمی توان درمان نکرد! اگر منتقد روش کار مسئولان قبلی هم باشیم، باید دید در بودجه همین سال جاری چه دیدی به مسئله داشته ایم که آن هم دقیقا برابر با هیچ است! پیش از این در یادداشت های متوالی و متعدد از نقش اساسی شورای عالی سلامت در این زمینه گفته ایم. شورایی که دلیل تشکیل آن، بررسی موانع کلان پیش پای سلامت و یافتن راه حل های اجرائی مناسب برای رفع آنها با ایجاد هماهنگی های لازم بین سازمان های مسئول است. وزارت بهداشت، به عنوان اصلی ترین عضو شورا از نظر تامین خوراک ورودی به شورا، از طریق ارائه اطلاعات روز، پیشنهاد طرح ها و استخراج و اعلام برنامه های مشابه و موفق در کشورهای دیگر، در کنار وزارت جهاد و کشاورزی، آموزش وپرورش، استاندارد، صداوسیما، تربیت بدنی و... همه و همه جزئی از این شوراست و همگی موظف و عامل به اجرای تصمیمات آن هستند. بنابراین تا هنگامی که اهمیت این شورا و تشکیل جلسات آن محلی از اعراب نداشته باشد و گامی همه جانبه در راستای احیا و به حرکت درآوردن این شورا برداشته نشود، بر ابعاد نگران کننده شرح داده شده در گزارش مذکور، افزوده تر خواهد شد.
                