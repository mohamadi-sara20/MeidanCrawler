یک‌شنبه ۱۷ بهمن ۱۳۹۵
-----------------------------------------
حرف اول
-----------------------------------------
در دام ترامپ نیفتیم
-----------------------------------------

                    همه به یاد دارند آمدن ترامپ روی موج قدرت طلبی، اقتدار کاذب، خشونت، قلدری و بزرگ نمایی کاذبی بود که او برای آمریکایی های خواهان این تفکر ایجاد کرد. به همین دلیل، او مجبور است ادامه سیاست های خود را در همان مسیری قرار دهد که قبل از انتخابات شکل داده است. برخلاف دیپلمات های هوشیار که تفاوت عمده ای بین شعارهای انتخاباتی و رفتارهای دیپلماتیک قائل هستند، او هیچ تفاوتی بین این دو قائل نیست و احساس می کند هرآنچه را که در کارزار تبلیغاتی بیان کرده، باید در عمل هم تکرار کند. امروز نیز او نیاز به دشمن فرضی دارد و بهترین دشمن فرضی که می تواند پیدا کند، ایران است. خود و یارانش که همگی به ایران ستیزی و ایران هراسی مشهور هستند سعی می کنند با همان روحیه خشونت طلبی و قدرت نمایی، بار مشکلات امروز و آینده خود را همین حالابه دوش دشمن فرضی بیندازند. متاسفانه شعارهای تند او و دستگاه دیپلماسی وی علیه ایران، به سرعت، متولیان ما در داخل را وادار به واکنش های سریع و پاسخ های لحظه ای کرده است. بدون آنکه بدانیم موج مخالفت با تصمیمات غیرانسانی ترامپ، خودبه خود حرکت مقابله جویانه ای را علیه او شکل داده و نیازی نیست ما به همان تله ای بیفتیم که او برای ما ایجاد کرده است.می توان با کمی صبر و تحمل، با مردم جهان که حرکت های مخالفت جویانه انسانی را علیه تصمیمات ضدانسانی وی شکل داده اند همراه شویم. روز گذشته مردم در بسیاری از کشورها، علیه سیاست های ضدانسانی مهاجرتی رئیس جمهور آمریکا دست به تظاهرات زدند و با شعارهای ضدجنگ در مقابل سفارت آمریکا، او را تخریب کردند، اما هیچ گاه وارد حرکت مقابله به مثل یا تندروی های شانتاژگونه ای که او می خواهد، نشدند. بدانیم خود ترامپ با اعمال سیاست هایش به سرعت در حال اضمحلال است. اگر ما حرکت های افراطی تری علیه او نشان دهیم، آب به همان آسیابی ریخته ایم که او و یارانش می خواهند. برخورد به ظاهر مقابله جویانه با آمدن کشتی گیران آمریکایی یک حرکت غیرعقلایی است. برعکس اگر بتوانیم خود را در دل مردم و مخالفان ترامپ جا کرده و سیاست های خود را اعمال و اعلام کنیم، با موجی که در دنیا علیه وی به راه افتاده، همراه خواهیم شد. درغیراین صورت پاسخ دادن روزانه به خشونت های ترامپ، افتادن در دل چاهی است که او برای ما کنده است. کمی صبر و تحمل از سوی تصمیم گیران در داخل کشور می تواند سرعت روشنگری علیه ترامپ را افزایش دهد. امروز مخالفت با ترامپ به داخل دستگاه قضائی و مردم ایالات متحده نیز کشیده شده و به سرعت در حال پیشروی است. تصمیمات عجولانه ما می تواند بهانه لازم را به ترامپ و همراهانش بدهد تا از ایران همان چهره غیرانسانی ای را که او روی آن حساب کرده بسازند.
                