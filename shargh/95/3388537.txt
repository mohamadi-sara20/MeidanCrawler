سه‌شنبه ۱۵ تیر ۱۳۹۵
-----------------------------------------
یادداشت
-----------------------------------------
خیرهای پسافیش
-----------------------------------------

                    نهضت افشای فیش های حقوقی همچنان ادامه دارد. بازار اظهارنظرها و اطلاعیه ها و تکذیب ها و سخنرانی ها و بحث های محفلی هم داغ داغ است. افشای فیش ها تازه آغاز افشاگری های دیگری هم هست؛ برای مثال نسبت های خانوادگی مسئولان و میزان دخالت های خویشان مسئولان در اموری که به آنها ربطی ندارد؛ یا میزان ثروت و اندوخته آنان. بالاخره انتخابات 96 زودتر از آنچه فکرش را بکنیم، از راه می رسد؛ خوش که می گذرد، زود می گذرد! عادت کرده ام به خیرهای هر اتفاق بیش از شر و گرفتاری هایش نگاه کنم، آرامش بیشتری می دهد، در این باره هم همین کار را می کنم.1- مایه امیدواری و خوشحالی است که منتقدان و مخالفان امکانات دار دولت به جای استفاده از ابزارهای غیردموکراتیک به مدنی ترین روش ممکن روی آورده اند.رسانه ها اعم از مکتوب و مجازی عرصه و فضایی است که به اندازه عرضه و توان هریک از طرف های رقابت فراهم و باز است. مخالفان از ابزار رسانه به درستی بهره گرفته اند و مدافعان جز موارد معدود منفعلانه عمل کرده اند. یکی از بهترین و سریع ترین واکنش ها به افشای فیش ها را وزیر اطلاعات نشان داد و از معدود اظهارنظرهای موثر رسانه ای را نیز دبیر شورای عالی مناطق آزاد انجام داد. سیستم اصلی اطلاع رسانی و رسانه ای دولت این بار هم عمل نکرد. دریافت این نکته برای دولت فرصت مغتنمی است تا با اقدام به موقع برای درمان سیستم رسانه ای بیمار خود، به ترمیم جایگاه خود نزد افکار عمومی بپردازد.2- شفافیت در عرصه حکومت داری اتفاق مبارکی است. اینکه مشابه تقریبا همه جای دنیا میزان دریافت مدیران و مسئولان شفاف و مشخص باشد؛ ستودنی و ارزشمند است. البته بهتر بود خود دولت، پیش قدم می شد؛ اما حالاهم دیر نیست. فرصت هنوز باقی است و تدبیر هم که موجود است. در فضایی که این افشاگری های مثبت را در کشور به وجود آورد و استقبال همه مقامات و مسئولان را از آن در پی داشت، می شود عاقلانه و به دور از نگاه جناحی سراغ شفاف سازی های بیشتر رفت. این شفاف سازی ها مشابه آنچه در دولت اصلاحات اتفاق افتاد، امیدواری به اصلاح امور را بیشتر می کند.3- واکنش مردم و فعالان سیاسی و اصحاب رسانه با گرایش های مختلف نشان داد هنوز تورم و بی کاری واقعیت جامعه امروز ایران است. شاید اگر وضعیت معیشت و اقتصاد خانواده ها بهتر از این بود، کسی به استقبال استعفا ها یا برکناری ها نمی رفت.. اتفاق خوب آنجاست که امیدواری وجود دارد در دوره «پسافیش» ها، دولت و نظام چاره ای برای موضوع اصلی پیدا بکنند. بعید می دانم اگر رشد و شکوفایی نسبی در اقتصاد اتفاق بیفتد، کسی مدعی حقوق مدیرانی بشود که باعث این رشد شده اند یا از برکناری و استعفای آنان خوشحال شود.نکته آخر، در کنار این اتفاقات نمی توان و نباید تقدیر از مسئولان و مدیران پاکدست و موفقی را که مایه امیدواری مردم هستند، فراموش کرد. در زمانه افشای تخلفات مسئولان، فرصتی هم برای افشای درستکاری مدیران و فاش کردن نام کسانی که برای اعتلاو سربلندی ایران بی ادعا و سالم تلاش می کنند، بگذاریم. ای کاش رسانه های پیش قدم در افشای فیش ها و تخلفات، در این رقابت نیز پیشگام شوند، این هم می شود خیر دیگری برای کشور. ان شاءالله.
                