سه‌شنبه ۳۰ آذر ۱۳۹۵
-----------------------------------------
سرمقاله
-----------------------------------------
اجماع برای جدایی بیمه ها از وزارت بهداشت
-----------------------------------------

                    درباره موضوع انتقال بیمه ها نباید بدون در نظر گرفتن ساختار نظام یکپارچه رفاه و تامین اجتماعی تصمیم گرفت. تدوین قانون ساختار نظام رفاه و تامین اجتماعی و انتقال بیمه های درمان از وزارت بهداشت به وزارت رفاه محصول یک مطالعه چندساله در دولت و حدود شش ماه کار فشرده در کمیسیون تلفیق و مرکز پژوهش های مجلس بود. مشروح مذاکرات مجلس برای تشکیل وزارت رفاه نزدیک به 400 صفحه است. نباید در قانون برنامه ششم بی توجه به این کار کارشناسی گسترده، تصمیم گیری کرد. حوزه بیمه ای یکی از سه حوزه تشکیل دهنده این نظام است که شامل بیمه های اجتماعی و بیمه های درمانی است. مروری بر تصویب قانون نظام یکپارچه رفاه و تامین اجتماعی می تواند به روشن ترشدن موضوع کمک کند. قانون نظام جامع رفاه و تامین اجتماعی در سال 1382 به تصویب رسید. این قانون حاصل یک اجماع گسترده در بین صاحب نظران و کارشناسان بود. نگاهی به روند تبیین و تصویب این قانون نشان می دهد که اجماع سازی برای این قانون از اهداف بسیار مهم دولت و نمایندگان مجلس ششم بود. خروجی کار، کارشناسی منسجمی بود که با همکاری کارشناسان و صاحب نظران زیادی انجام شد که در نهایت منجر به تهیه متن قانونی لازم با توجه به لایحه ارائه شده به وسیله دولت شد و به صورت مواد و بندهایی در جلسات کمیسیون تلفیق بر آن بحث و بررسی شد. روش بررسی این طرح از اهمیت بسیاری برخوردار بود....چراکه با مشارکت تقریبا جامع ذی نفعان صورت گرفت و به جرئت می توان گفت یکی از معدود لوایح و طرح هایی بود که با اتکای کامل به کار کارشناسی و مشارکت سازنده ذی نفعان تدوین شد. توجه به چند نکته در حوزه بیمه ای نظام رفاه و تامین اجتماعی در این ایام که موضوع تجمیع بیمه ها و انتقال آن به وزارت بهداشت مطرح است، بسیار حائز اهمیت است: 1. در قانون ساختار، نظام بیمه ای به شکل یک کل منسجم دیده شده است؛ به عبارت دیگر تفکیکی بین نظام بیمه ای اجتماعی و درمانی وجود ندارد و از اهداف حوزه بیمه ای آن است که بین بیمه اجتماعی و بیمه درمانی انسجام و هماهنگی ایجاد کند؛ بنابراین تفکیک این دو نوع بیمه از یکدیگر نافی این نظام و به منزله انحراف از قانون است. از عوامل مهم انسجام آن است که مرجع واحد کار پیشنهاد لوایح و آیین نامه ها را انجام دهد تا قوانین و مقررات متعارض تدوین و تصویب نشود. سراسر ماده 16 این قانون مرجعیت واحد برای وزارت رفاه (در شرایط فعلی کار، تعاون و رفاه اجتماعی) را لحاظ کرده است. صرفا و صرفا نگاهی به مفاد این ماده به خوبی اختیارات این وزارتخانه را نشان می دهد. 2. رعایت روابط عرضه و تقاضا: عمده منابع نظام بیمه ای ناشی از هزینه دستمزد است که به صندوق های بیمه واریز می شود و صاحبان آن را مردم تشکیل می دهند. این مردم در طرف تقاضا قرار دارند؛ بنابراین خریدار هستند. بیمه ها به نمایندگی از مردم طرف تقاضا را سامان داده و تجمیع می کنند. وزارت بهداشت با داشتن حدود 80 درصد از سهم عرضه خدمات بخش بستری در طرف عرضه قرار دارد. واگذاری این منابع مالی به وزارت بهداشت فاقد وجاهت رعایت اصل تعامل طرف تقاضا و طرف عرضه است و به مفهوم آن است که قبل از آنکه خدماتی انجام شود، هزینه آن پرداخت می شود و منابع متقاضیان به عرضه کنندگان داده می شود و تصمیم هزینه آن با طرف عرضه خواهد بود. 3. بین نسلی بودن منابع بیمه: منابع تجهیز شده در صندوق های بیمه ای ماهیت بین نسلی داشته و به عنوان آورده بیمه گذاران تلقی نمی شود. به عبارت دیگر افراد، سهام داران این صندوق ها نیستند؛ بلکه خریدار بیمه هستند. به این دلیل در بند «ی» ماده 9 قانون گفته شده است «سازمان ها، موسسات و صندوق های بیمه ای نظام تامین اجتماعی ماهیت تعهدی داشته و حق بیمه شدگان نسبت به صندوق ها، منحصر به دریافت تعهدات قانونی است».براساس این تفسیر است که منابع این صندوق ها باید بسیار جدی مورد توجه و مراقبت قرار گیرد. قراردادن این منابع در دست وزارت بهداشت و درمان که خود طرف عرضه است، اغلب به مصارف و هزینه این منابع بیشتر کمک می کند تا به ماهیت بین نسلی و ثروت زایی این منابع تا بتوان از طریق آن نیازهای بیمه ای را بر طرف کرد. به یک مفهوم دیگر، مردم به طور خالص خریدارند و بیمه ها هم خریدارند و هم فروشنده و سازمان های کارگزاری مانند بیمارستان ها نیز فروشنده خدمات هستند. این ماهیت دوگانه بیمه هاست که باید در یک نظام مستقل از مردم و مستقل از طرف عرضه خالص قرار گیرد. براساس موارد یادشده چند نتیجه و پیشنهاد را مطرح می کنم:1- این نظام محصول یک کار کارشناسی گسترده و جامع است. ضرورت دارد پس از بیش از یک دهه این نظام ارزیابی و بازنگری کارشناسانه شود تا اگر لازم است اصلاحات لازم در آن صورت گیرد؛ اما این امر نیازمند یک روش شناسی مطلوب است که متکی به کار کارشناسی بوده و در ثانی با مشارکت ذی نفعان مختلف انجام گیرد؛ زیرا در غیر این صورت اصلاحات لازم ناکارا بوده و به طرفداری از یک طرف و نفی طرف دیگر می انجامد. این مسئله خود منشا تناقضات و تعارضات بعدی خواهد بود که قانون اصلاح شده را نیز به صورت بالقوه آسیب پذیر می کند و گروه مغبون ممکن است در فرصتی دیگر دست به اقدامات تلافی جویانه بزند. اجماع سازی براساس دو اصل کارشناسی و مشارکت ذی نفعان می تواند آسیب پذیری این اصلاحات را در سنوات بعد کاهش دهد.2- چنین اصلاحاتی نمی تواند در ضمن موادی از قانون برنامه صورت گیرد و باید در فرصت زمانی مناسب با رعایت بند «1» صورت گیرد.3- اتخاذ روش های فوق انسجام دولت و ذی نفعان را حفظ کرده و انسجام را که ضرورت پیشرفت کار امور است، حفظ می کند. در غیر این صورت، روحیه های بخشی گرایانه و تعارض جو رشد خواهد کرد.
                