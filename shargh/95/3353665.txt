شنبه ۱۸ اردیبهشت ۱۳۹۵
-----------------------------------------
حرف اول
-----------------------------------------
امنیت غذایی و محصولات دست کاری شده ژنتیک
-----------------------------------------

                    در دو دهه گذشته محصولات دست کاری شده ژنتیک (تراریخته) در چند نوع ذرت، سویا، کانولاو پنبه به بازار جهانی وارد شده که درمجموع 99 درصد مساحت زیر کشت این نوع محصولات در جهان است. تقریبا صددرصد این محصولات دست کاری شده ژنتیک دارای ویژگی مقاومت در برابر حشره یا علف کش هستند. در دو دهه گذشته فقط 10 کشور در جهان، 98 درصد مساحت زیر کشت این محصولات و سه کشور آمریکا، آرژانتین و برزیل 77 درصد از کل این مساحت را در خود جای داده اند. محصولات دست کاری شده ژنتیک تقریبا روی 11 درصد از کل زمین های قابل کشت در جهان و با کمتر از یک درصد از کل کشاورزان جهان کشت شده است. در این دو دهه شواهد و مطالعات زیادی در زمینه اثرات محیط زیستی و سلامت محصولات کشاورزی دست کاری شده ژنتیک انجام شده که درمجموع منجر به تصمیم 38 دولت در جهان، در نکاشتن این محصولات و استفاده محدود از این محصولات در کشورشان شده است. در قوانین اتحادیه اروپا محصولات دست کاری شده ژنتیک این چنین تعریف شده اند: «ماده ژنتیکی به روشی تغییر داده شده است که به طور طبیعی، با آمیزش یا ترکیب طبیعی اتفاق نمی افتد». در پروتکل «کارتاهنا» در ایمنی زیستی که تفاهم نامه بین المللی است و 170 کشور جهان ازجمله دولت جمهوری اسلامی ایران آن را امضا کرده، حفاظت از تنوع زیستی در برابر تکنولوژی هایی که می توانند منتهی به دست کاری ژنتیکی گیاهان شوند، آمده است: «محصولات دست کاری شده ژنتیک با آمیزش طبیعی متفاوت است» و ارزیابی ایمنی باید بر هر موجود زیستی دست کاری شده ژنتیک که قرار است در غذا از آن استفاده شود یا در محیط زیست رها شود، انجام پذیرد. از آنجا که کاشت ژنی دست کاری شده از زمان ورود به سلول گیاهی می تواند در هر نقطه از ژنوم سلول گیاهی میزبان قرار گیرد که در آنجا ژن های سلولی فعال هستند، بنابراین احتمال بالایی وجود دارد که اختلال در فعالیت های بیوشیمیایی و سلول گیاهی میزبان ایجاد شود. آزمایش کردن این نوع اختلالات و ارزیابی دقیق این تغییرات با روش های کنونی، ارزیابی ایمنی را قریب به غیرممکن می کند. مطالعات روی حیوانات آزمایشگاهی نشان داده است ذرت دست کاری شده مونسانتو در دو سال باعث صدمه به کبد، کلیه و اختلال در فعالیت غده هیپوفیز و قطع فعالیت هورمون می شود. ذرت دست کاری شده Bt در سه ماه باعث ایجاد تفاوت در وزن، ارگان های بدن و بیوشیمی خون و باروری در مقایسه با ذرت غیردست کاری شده طبیعی شده اند.مطالعات دیگری تاثیرات منفی محصولات گوناگون دست کاری شده ژنتیک در حیواناتی مانند موش، خوک، گوسفند و ماهی را نشان داده اند و اندام های تاثیریافته در معده، پاسخ ایمنی و عکس العمل آلرژیک، اختلال ایمنی، التهاب معده، سمیت در کبد و کلیه، کبد بزرگ شده، اختلال در سیستم گوارش و تغییرات در کبد و پانکراس، رشد بیش از اندازه در لایه سلولی روده، اختلال در روده ها، تغییرات در بیوشیمی خون و فلور باکتری روده و پاسخ ایمنی، تغییر در فلور باکتری روده و وزن ارگان ها، اختلال گوارشی و جذب مواد غذایی گزارش شده  است.از مهمترین خطرات اصلی محصولات دست کاری شده ژنتیک در محیط زیست، پتانسیل عظیم در ایجاد اخلال در تنوع زیستی گونه ها، فرار ژنی و تخریب ذخایر ژنتیکی و سرعت بخشیدن به فرسایش ژنتیکی در کشور هایی است که این محصولات را کاشت می کنند. با وجودی که هم اکنون محصولات دست کاری شده ژنتیکی در ایران کاشت نمی شود، اما کشور ایران سالانه میلیون ها تن از این محصولات را از کشور های برزیل و آرژانتین وارد کرده و به مصرف انسانی و دامی (که درنهایت توسط مردم مصرف می شوند)، می رسد.
                