شنبه ۱۳‌شهریور ۱۳۹۵
-----------------------------------------
حرف اول
-----------------------------------------
میراث مشروطه در خطر است
-----------------------------------------

                    براساس اصل 67 قانون اساسی، نمایندگان با تکیه بر کتاب آسمانی و شرف انسانی خود سوگند یاد می کنند که پاسدار «ملت ایران» و ارزش های نظام باشند و در عملکردشان حقوق ملت و استقلال این کشور را حفظ کنند. نماینده مجلس براساس قانون شانی غیر از وکالت ملت ندارد و هر موکلی حق دارد از عملکرد وکیلش سوال کند؛ اگر این وکیل در کسوت مقدس روزنامه نگاری باشد، وظیفه نماینده در پاسخ گویی بیشتر خواهد شد، ولی روز یکشنبه، بهارستان، شاهد صحنه دیگری بود. اتفاقی که دست کم در سنت نمایندگی و پارلمانی ما از مشروطه تا به امروز بی سابقه بوده است. خبر درگیری نماینده ارومیه، آقای نادر قاضی پور، با خبرنگار پارلمانی روزنامه «ایران» در یکی از راهروهای مجلس به همان اندازه که ناگوار است، شوکه کننده و تاسف برانگیز نیز هست. پارلمانی که قرار بود محل گفت وگوی وکلای ملت برای زندگی بهتر و آزادی های بیشتر باشد، چند ماه پس از آغاز به کار در دوره جدید، به محل منازعه ای گرم تبدیل شد. فارغ از «موضوع» دیالوگی که بین خبرنگار محترم و باسابقه روزنامه ایران و نادر قاضی پور در مجلس ردوبدل شده است، باید پرسید چه چیزی باعث می شود وکیل مجلسی که قرار بود نماینده «تمام ایران» باشد، به سمت یکی از موکلان خود مشت پرتاب می کند؟ صد سال پیش ملت ایران، در برابر استبداد به پا خاستند و انقلاب مشروطه را که تحولی مهم در تاریخ ماست به ثمر رساندند. آرمان انقلاب مشروطه در برپایی مجلس برای تحقق حقوق مردم و حاکمیت ملی بر ستون پرسش و آزادی بیان، استوار بوده و هست. از آن تاریخ تاکنون حتی در مجلس های فرمایشی، شان ملت و تشریفات پارلمانی حفظ شده است؛ چنان که مجلس به مهم ترین دستگاه قانون گذاری تبدیل شده است؛ در مقابل مردم نیز از قانون گذاران همین انتظار را دارند. انقلاب مشروطه تنها یک تحول در سیاست نبود، بلکه انقلابی در تفکر و وجدان ایرانی بود. از آن تاریخ تا امروز، نمایندگان مجلس یکی از پناهگاه های مردم بوده اند. بارها شاهد این بودیم که مردم در مجلس بست نشینی کرده اند؛ زیرا همه برای مجلس حریمی امن قائل اند.اما حمله به مردم و به ویژه خبرنگاران که وجدان آگاه ملت اند، حتی در خارج مجلس نیز بی سابقه بوده است؛ چه رسد به داخل آن.این بار، بازتولید همان رفتاری که مردم همیشه از آن به مجلس پناه می برند، در خود مجلس، یک خسران و فاجعه بزرگ است. روزگاری آذربایجان کانون ظهور دولتمردان و رجلی بود که کشور را اداره می کردند و برای آزادی و امنیت ارزش قائل بودند. نام بردن از یک یک این رجل امکان پذیر نیست، اما هرکس تاریخ معاصر را بداند با دولتمردان آذری ایرانخواه آشنا است. جای تاسف مضاعف است که امروز جانشینان همان رجلی که طنین نطق شان مجلس را به بهارستان تبدیل می کرد، کمتر شنیده می شود.اصل 86 قانون اساسی نمایندگان را در مقام ایفای وظایف قانونی و نمایندگی مصون از پیگرد دانسته است. این اصل مانند زرهی قدرتمند برای وکلای ملت در ایفای وظایف به شمار می رود. اما سوءاستفاده از این مصونیت نیز نه بخشودنی است و نه قانونی. هیچ نماینده ای نمی تواند به واسطه این مصونیت خارج از حد و حدودش اقدامی خلاف قانون انجام دهد و حقوق دیگران را زیر پا بگذارد. به ویژه اگر خبرنگاری با آگاهی از مسئولیت و دغدغه های مربوط به وحدت و امنیت ملی به سراغ نمایندگان می رود.اصل 84، نمایندگان را در برابر تمام ملت ایران مسئول دانسته است، نه فقط حوزه انتخابیه و دغدغه ای که خبرنگار روزنامه رسمی دولت آن را ضمن یک سوال از نماینده ای مطرح کرده است، دغدغه تمام ملت است و به نظر می رسد این خبرنگار پارلمانی ایران بود که با وجدانی بیدار و آگاهی از مسئولیت تاریخی اش، سوالی مهم و بجا را به نمایندگی از تمام ملت ایران مطرح کرده است.هرچند این یادداشت با تاسف آغاز شد، اما درون این خبر ناگوار، جای خوشحالی کوچکی نیز هست. خرسندی از اینکه بلوغ و رشد سیاسی در «رسانه» به جایی رسیده است که یک خبرنگار، رسالتی فراتر از مخابره کننده خبر برای خود قائل شده و شاید با ذهنیت یک نماینده پارلمان، از طرف ملت ایران یک «چرا»ی مهم را طرح می کند. از این منظر باید هم به روزنامه ایران تبریک گفت و هم از داشتن خبرنگارانی مانند «احسان بداغی» شوق زده شد که به «ایران» می اندیشند و در قبال تهدید میراث مشروطه، رسالتی احساس می کنند.
                