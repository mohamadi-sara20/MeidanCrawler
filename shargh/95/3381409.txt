چهار‌شنبه ۲ تیر ۱۳۹۵
-----------------------------------------
یادداشت
-----------------------------------------
توسعه گردشگری خارجی را از کجا شروع کنیم؟
-----------------------------------------

                    آنچه از برایند اکثر تحقیقات و پژوهش های اقتصادی در زمینه توسعه گردشگری و نقش آن در اقتصاد کشورها بر می آید، اتفاق نظر اغلب محققان این حوزه درباره درآمدزایی و ایجاد رفاه این صنعت در کوتاه مدت و رفع محدودیت های اشتغال در جامعه و به تبع آن کاهش چالش های سیاسی و اجتماعی است. از دورانی که گردشگری کالایی لوکس و مختص قشر مرفه جامعه محسوب می شد، ده ها سال می گذرد و امروز به مدد کاهش هزینه های خطوط پر تراکم هوایی، دریایی، ریلی و جاده ای سالانه بیش از یک میلیارد نفر در سطح جهان در حال جابه جایی بین مرزها با قصد سفرهای تفریحی هستند. این صنعت هر چند از دیگر حوزه های اقتصادی جوان تر است؛ اما به دلیل ایجاد رونق اقتصادی و تاثیر مثبت آن بر شادابی جامعه از سوی اغلب کشورهای جهان از آن استقبال شده و رقابت تنگاتنگی را برای جذب گردشگران و توسعه بازارهای هدف بین آنها ایجاد کرده است. نگاهی اجمالی به تاریخچه اقتصادی برخی کشورهای دنیا که در گذشته ای نه چندان دور، اقتصادی ضعیف داشته و از نظر متوسط درآمد سرانه در جایگاه مناسبی قرار نداشتند، نشان می دهد این کشورها بدون بهره مندی از ساختار اقتصادی مناسب در زمینه تولید و صادرات صنعتی، کشاورزی و منابع زیرزمینی تنها با ایجاد تسهیلات برای ورود گردشگران خارجی منبع بزرگی از درآمدهای ارزی را ایجاد کرده اند. اگر تا 30 سال قبل بازارهای هدف اقتصادهای گردشگرپذیر را کشورهای پیشرفته و ثروتمند آن زمان تشکیل می دادند، امروزه به دلیل پدیدآمدن اقتصادهای نوظهور در جهان و بازشدن در نظام های سیاسی مسدود، هم بر تعداد گردشگران افزوده و هم مقاصد سفر متنوع تر شده است. سلیقه های مختلف ناشی از فرهنگ های متفاوت مردمان کشورها سبب شده است شاخه های متعددی در حوزه گردشگری به وجود آید و بسیاری از پدیده های جغرافیایی، فرهنگی و حتی سیاسی و اجتماعی جوامع به جذابیت های گردشگری تبدیل شود و گردشگران دلارهای در جیب را روانه مقاصد متنوع گردشگری کنند. بسیاری از کشورهای مقصد به دلیل پایین بودن هزینه های اقامت، پذیرایی و خدمات تفریحی، توانستند انگیزه سفر خارجی را برای بسیاری از افراد با درآمد های متوسط به وجود آورند که منجر به افزایش چشمگیر گردشگران بین المللی شد. با وجود تهدیدهایی که گسترش تروریسم در وضعیت امروز سیاسی جهان ایجاد کرده است و تحلیلگران خطر کاهش سفرهای گردشگری را به این دلیل گوشزد می کردند؛ اما با کمال تعجب نه تنها این سفرها کاهش نیافت؛ بلکه به نظر می رسد سیر صعودی آمار گردشگران خارجی در حال افزایش است و انفجارهای انتحاری و شلیک گلوله های تروریست ها نیز نتوانست چراغ این صنعت را کم سو کند. خاورمیانه بزرگ ترین گنجینه فرهنگی جهان بوده و از نظر جغرافیایی و تنوع اقلیمی جایگاه بسیار مطلوبی برای گردشگری دارد؛ هر چند بیشترین رنج را از شرایط نامطلوب تنش های سیاسی و حضور تروریست ها می برد؛ اما توانسته است جایگاه خود را به وسیله چند کشور پیشرو در این منطقه در صنعت گردشگری ارتقا داده و گردشگران را متوجه خود کند. در این بین کشور ما نیز چند سالی است توجه خود را به مزیت های گردشگری معطوف کرده و تلاش های دست اندرکاران این صنعت هم برای افزایش سهم کشور در بازار گردشگری کاملامشهود است؛ اما نمی توان هنوز جایگاه درخورتوجهی را برای صنعت گردشگری کشور قائل شد. گذشته از مشکلات ساختاری و زیربنایی در حوزه توسعه گردشگری کشور مانند ضعف در حمل ونقل، هتلداری بانک و بیمه، خدمات پذیرایی و خدمات رفاهی بین جاده ای، هنوز نتوانسته ایم برابر ظرفیت های موجود نیز گردشگر خارجی جذب کنیم و بسیاری از معدود هتل های مناسب ما از وجود این گردشگران منتفع نمی شوند. شاید یکی از مهم ترین مشکلات گردشگری کشور ما خدمات تورگردانی باشد. در این باره ضعف های زیادی در زمینه تبلیغات بین المللی، جذب تورگردان های بازارهای هدف و توسعه مناسب خدمات هوایی و آژانس های بین المللی حرفه ای مشهود است. هرچند نمی توان نقش نهادهای دولتی را در این باره نادیده گرفت؛ ولی آنچه مسلم است این است که هنوز بخش خصوصی کشور نتوانسته شاخصه های لازم را برای هم ترازی با استانداردهای بین المللی کسب کند و اغلب فعالیت های این بخش معطوف به اعزام مسافران ایرانی به خارج از کشور است. آنچه مسلم است این است که با برداشته شدن تحریم ها انگیزه سفرهای خارجی به ایران نیز بیشتر می شود و بسیاری از گردشگران خارجی که مشتاق تجربه جدیدی برای سفر به ایران هستند، هنوز نمی توانند با اغلب تورهای برنامه ریزی شده به ایران سفر کنند.جزیره کیش به عنوان نخستین منطقه آزاد کشور به لحاظ ساختاری مهیاترین مقصد گردشگری کشور محسوب می شود. علاوه بر تکمیل بودن ساختارهای زیربنایی 50 هتل در این جزیره 90 کیلومتر مربعی مهیا شده و به همین تعداد هتل چهار و پنج ستاره نیز مراحل اجرائی یا پایانی خود را می گذرانند. این جزیره سومین فرودگاه کشور از حیث ورود و خروج مسافر را دارد و ترمینال زیبا و با استانداردهای بین المللی آن مراحل پایانی را می گذراند. کیش همچنین می تواند مقصد سفرهای دریایی گردشگران به دلیل وجود بندرگاه تجهیز شده و ترمینال ویژه گردشگران آن باشد. آرامش و امنیت این جزیره، امکانات تفریحی و پذیرایی مناسب و همچنین طبیعت فریبنده و جذاب آن مزیت های انکارناپذیری را برای گردشگرانی که به دنبال سفری سالم و خانوادگی هستند، ایجاد کرده است. مناطق آزاد نقش بسیار مهمی در دوران پساتحریم می توانند ایفا کنند و برای اقتصاد کشور به عنوان پیشران ورود به تجارت آزاد محسوب می شوند و جزیره کیش با بهره مندی از ویژگی های یاد شده برای نقش آفرینی در توسعه گردشگری کشور مهیا شده است. کیش امروز برای تحقق اراده کشور در توسعه گردشگری خارجی آماده است؛ صنعتی که می تواند در شرایط امروز پس از برجام و تمایل بهبود در برقراری روابط بسیاری از کشورهای خارجی با ایران، در کوتاه مدت زمینه رونق اقتصادی و اشتغال جوانان را برای کشور فراهم کند. توسعه گردشگری تنها گزینه رهایی اقتصاد ایران از وابستگی به نفت نیست؛ اما زودبازده ترین است و جزیره کیش به عنوان نماد گردشگری کشور می تواند آماده ترین منطقه برای شروع یک اتفاق مهم در این باره باشد.
                