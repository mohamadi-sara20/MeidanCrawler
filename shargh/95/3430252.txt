چهار‌شنبه ۲۴‌شهریور ۱۳۹۵
-----------------------------------------
type_unknown
-----------------------------------------
نمی بخشیم
-----------------------------------------

                    شرق: ایامی را به خاطر می آوریم که سعید مرتضوی بسیار قدرتمند و پرنفوذ بود. در آن دوران به مخیله هیچ کس خطور نمی کرد همین مرتضوی مقتدر، بارها به عنوان متهم، دادگاهی و سوژه عکاسان شود و روزی برسد که نامه پوزش خواهی او به تیتر یک رسانه ها بدل شود؛ اما آن روز آمد. دادستان سابق تهران در چند سال اخیر بارها در مقام متهم در دادگاه حاضر شده، اتهاماتش هم بی شمار است. از فساد مالی تا معاونت در قتل، اما این بار ماجرا متفاوت بود. او پس از هفت سال انکار و حمله پیش دستانه، مسئولیت جنایات کهریزک را - هرچند به صورت غیرعمد- پذیرفت و به این دلیل ابراز شرمندگی کرد. همین عذرخواهی نصفه ونیمه بود که باعث شد خاطرات هفت ساله برای برخی و داغ هفت ساله برای بعضی دیگر زنده شود. واکنش ها پس از 48 ساعت همچنان ادامه دارد. درحالی که تقریبا تمام رسانه های اصولگرا دراین باره سکوت معناداری را پیش گرفته اند؛ اما در فضای مجازی این نامه همچنان محل بحث و تبادل نظر کاربران است. کلیدواژه بیشتر کاربران هم این بوده که مرتضوی باید به خاطر آنچه در کهریزک رخ داد، مجازات شود. از سویی دیگر برخی شخصیت های حقوقی و سیاسی هم درباره مرتضوی و کهریزک به اظهارنظر پرداختند. شاید دلخراش ترین واکنش مربوط به خواهر محمد کامرانی، جوان 18ساله ای که در کهریزک جان باخت و به جلسه کنکور نرسید، باشد. خواهر کامرانی می گوید این داغی نیست که با عذرخواهی فراموش شود.عذرخواهی درمان ناله های جانسوز مادرم و بغض های پدرم نیستخواهر یکی از قربانیان بازداشتگاه کهریزک گفت که عذرخواهی سعید مرتضوی، درمان ناله های جانسوز مادرم و بغض های پدرم نیست. به گزارش روزنامه الکترونیکی «امید ایرانیان» خواهر محمد کامرانی در واکنش به عذرخواهی سعید مرتضوی گفت: «عذرخواهی شما درمان ناله های جانسوز مادرم و بغض های پدرم نیست. آنها برای فرزند عزیزشان آرزوهای بزرگی داشتند؛ اما شما با حکم خود همه آن آرزوها را نابود کردید». حالاهفت سال می شود که محمد کامرانی، امیر جوادی فر و محسن روح الامینی، در بازداشتگاهی که نامش «کهریزک» بود، کشته شده اند و «سعید مرتضوی» همان فردی که دستور انتقال بازداشت شده ها را به کهریزک صادر کرد و هفت سال منکر دست داشتن در این حادثه فجیع شد، عذرخواهی می کند. آصفه کامرانی، خواهر محمد کامرانی، افزود: «اینها همه شعارهای پنج روز کهریزک است. کابوس کهریزک تمام شدنی نیست و لکه ننگش هم پاک نمی شود؛ حتی با عذرخواهی شما آقای مرتضوی، آن هم بعد از هفت سال. اصلاعذرخواهی برای چه؟». او سخنانش را خطاب به مرتضوی این گونه ادامه می دهد: «شما که مشغول دفاع از رساله دکترای خود بوده اید و عملاخود را تبرئه کردید، حال چقدر پشت خود را خالی دیده اید که بعد از هفت سال یادتان افتاده چه بلایی بر سر عزیزان ما آمده و عذرخواهی می کنید، خدا داند». سعید مرتضوی آن زمان از اتفاقاتی که در کهریزک رخ داده بود، اظهار بی اطلاعی کرده و گفته بود که آن زمان مشغول دفاع از رساله دکترای خود بوده و از قضیه هیچ اطلاعی نداشته است. به گفته سردار احمدی مقدم، مرتضوی حکم انتقال به کهریزک را داد. خواهر محمد کامرانی خاطرنشان کرد: «اگر عمدی در کار نبوده، چرا عزیزان ما در سوله های بازداشتگاه نگهداری می شدند، با وجود اینکه با کمبود جا مواجه بوده اند؟ خب حداقل در حیاط بازداشتگاه نگهداری می شدند. اگر عمدی در کار نبوده، چرا به آنها هتک حرمت شد؟ این شکنجه ها مگر می شود برنامه ریزی شده نباشد؟ آیا این شکنجه ها نزدیکی به مرگ نیست؟». خواهر محمد کامرانی خطاب به مرتضوی گفته: «راستی ماجرای مننژیت را خاطرتان هست؟ آیا همه این گزارش ها غیرعمد و ناخواسته بوده است؟ کاش شما از جریان کهریزک درس عبرتی بگیرید و تضمینی باشد برای تکرارنشدن چنین فجایعی، نه اینکه بیشتر به خاطر طلب بخشش باشد». در آن زمان، مرتضوی علت مرگ کشته شدگان کهریزک را دلایلی نظیر مننژیت ذکر کرده بود. به نقش رئیس جمهوری وقت در فاجعه کهریزک رسیدگی می شود؟دیگر واکنش درباره عذرخواهی مرتضوی به روزنامه «جمهوری اسلامی» بازمی گردد. روزنامه جمهوری اسلامی در یادداشتی نوشت: «روزگاری حتی اشاره به حوادث سال 88 و خطاهای جبران ناپذیری که صورت گرفت، خط قرمز جدی به حساب می آمد... آنچه بهانه این نوشتار شد، نامه دادستان وقت است که به میمنت و مبارکی روز عرفه! پرده از این راز برداشته و با تعابیری مثل: واقعه خون بار سال 88، حادثه هولناکی که روح امام و شهدا را به درد آورد، قلب رهبری و مردم را جریحه دار کرد و... اعتراف کرده که در آن حادثه سه نفر بی گناه زیر شکنجه به قتل رسیده اند و عذرخواهی کرده است! بعد از هفت سال؟ در این سال ها چه بر وابستگان این قربانیان گذشته است؟ پاسخ گوی لطمات جانکاه جسمی و روحی آنان کیست؟... و تازه از کجا معلوم این گونه خطاها برای افراد دیگری انجام نشده باشد؟... رئیس جمهوری که در زمان مسئولیت او و به خاطر رفتارهای تحریک آمیز و مناظره های از قبل طراحی شده او در صداوسیما به امواج فتنه دامن زده شد؛ دراین میان چه نقشی دارد و همچنین حامیان سینه چاک او؟... این اعتراف دیرهنگام و تکان دهنده به هر منظور و هدفی که صورت گرفته باشد، ذره ای از گناه و مسئولیت عاملان و آمران امر نمی کاهد. باید صبر کرد و دید پشت این پرده چه رازهای پنهان دیگری نهفته است. یکی پیدا شود از خانواده دکتر پوراندرجانی عذرخواهی کندیک وکیل مطرح دادگستری با بیان اینکه یک نفر هم پیدا شود از خانواده پوراندرجانی و دیگر محکومان آن سال ها عذرخواهی کند و مسئولیت آنها را برعهده بگیرد، گفت: نامه عذرخواهی آقای مرتضوی به مثابه اعتراف است و قضات پرونده ایشان با توجه به این اعتراف می توانند با فراغ بال بیشتری برای او حکم صادر کنند. نعمت احمدی درباره ابعاد حقوقی نامه عذرخواهی سعید مرتضوی از خانواده شهیدان واقعه کهریزک، به «جماران» گفت: «از نظر حقوقی اصولاهر تصمیمی قضائی که بخواهد گرفته شود باید یک قناعت وجدان برای فرد تصمیم گیرنده به وجود بیاید. قاضی صرف نظر از خیلی از موضوعات باید نسبت به وصف مجرمانه جرم علم پیدا کند و مطمئن شود مجازاتی که تعیین می کند متناسب با جرم باشد. با این عذرخواهی که آقای مرتضوی انجام داد عملااین علم برای قضاتی که به اتهامات وی رسیدگی می کنند و مردمی که شاهد و ناظر روند برسی اتهامات ایشان در دادگاه هستند، حاصل شد که ایشان در واقعه کهریزک مجرم است». احمدی اضافه کرد: «از طرفی آقای مرتضوی این افراد را شهید خطاب کرده است هرچند امثال من و آقای مرتضوی مرجع تشخیص اینکه چه کسی شهید است و چه کسی نیست نیستیم؛ اما ایشان به عنوان عامل و آمر، این فرزندان را شهید دانسته است. شهید کسی است که در مقابل ظلم می ایستد و در راه دفاع از مظلوم جان خود را از دست می دهد؛ بنابراین در مقابل شهید یک شقی و کشنده انسان مظلوم قرار می گیرد؛ اگر این سه نفر شهیدند که هستند، کسی که در مقابل شهید قرار می گیرد شقی و ضدشهید است». این حقوق دان همچنین درباره بازداشتگاه کهریزک در زمان مرتضوی خاطرنشان کرد: «در جریان محاکمه مرتضوی به کرات گفته شد که این سوله قبل از حوادث 88 عنوان «بازداشتگاه کهریزک» را نداشت اما ایشان مدعی بود که این مکان زیر مجموعه سازمان زندان ها بوده است. من ماه ها قبل از این اتفاقات در یکی از بازپرسی های دادسرای الهیه بودم. قاضی پرونده ای، قصد داشت متهمانی را به سوله کهریزک بفرستد؛ این متهم ظاهرا قبلااز وضعیت این مکان خبر داشت و می دانست که چه رفتارهای غیرانسانی ای در آنجا اتفاق می افتد. این فرد برای اینکه به این مکان فرستاده نشود به من متوسل شد و گفت هر مقدار که پول بخواهی به شما می دهم فقط کاری کنید که من را به سوله نفرستند. گفتم مگر سوله کجاست؟ گفت در بیابان های کهریزک سوله ای است که برخی زندانیان را به آنجا می برند و رفتار قرون وسطایی با آنها انجام می دهند. این موضوع مربوط به ماه ها قبل از واقعه کهریزک است که بعد از آن من مطلبی هم در رابطه با این سوله در یکی از روزنامه ها نوشتم؟!». او ادامه داد: «این شهیدان از این بخت و اقبال برخوردار بودند که فرزند یکی از مسئولان در بین آنها بود». نعمت احمدی تاکید کرد: «مگر بعد از این اتفاقات، پزشک همین بازداشتگاه دکتر «رامین پوراندرجانی» نبود که به صورت مشکوکی فوت شد و صدای خانواده اش به جایی نرسید؟ به نظر من یک نفر هم باید پیدا شود که از خانواده پوراندرجانی عذرخواهی کند و مسئولیت این اتفاق را بر عهده بگیرد». نعمتی همچنین در پاسخ به این سوال که با توجه به جرم «معاونت در قتل» سعید مرتضوی و حکمی که قبلابرای ایشان در این رابطه صادر شده بود، درحال حاضر با این نامه چه حکمی می تواند برای متهم این پرونده در نظر گرفته شود، گفت: «متاسفانه اشتباهی که در رسانه های ما درباره حکم قبلی آقای مرتضوی صورت گرفت این بود که از آن حکم به عنوان جریمه 200 تومانی یاد شد و این بخش حکم را بیشتر رسانه ای کردند، درحالی که این حکم یکی از شدیدترین احکامی بود که دادگاه علیه آقای مرتضوی صادر کرد. ایشان در این حکم از خدمت منفصل شد، دادستان تهران قدرتمندترین مقام قضائی کشور است و هیچ قاضی ای به اندازه دادستان تهران قدرت قضائی ندارد. این دادستان از یک صلاحیت مضاعف بسیار گسترده ای برخوردار است. دادستان تهران می تواند به جرم کلیه وزرا، نمایندگان مجلس، سفرا، مدیران کل به بالا، استانداران، قضات، اعضای شورای نگهبان و مجمع تشخیص غیر از روحانیان در هرکجای جهان و ایران رسیدگی کند. آقای مرتضوی دارای این پست بود و در آن تاریخی که رئیس سازمان تامین اجتماعی شد، حکم انفصال دائم از خدمت را گرفت؛ بنابراین آن حکم 200 هزار تومان نبود، بلکه یکی از شدیدترین احکامی بود که دادگاه نسبت به یک فرد در جایگاه آقای مرتضوی صادر کرد. درحال حاضر نیز طبیعتا این عذرخواهی را می توان به مثابه اعتراف به عمل دانست و قضاتی که می خواهند برای ایشان به عنوان یک مجرم مجازاتی را تعیین کنند، می توانند با توجه به این اعتراف و پذیرفتن اتهام با فراغ بال بیشتر برای ایشان حکم صادر کنند».صادق زیباکلام هم در نامه ای خطاب به سعید مرتضوی به مسئله عذرخواهی دادستان پیشین تهران از قربانیان کهریزک پرداخت. در بخشی از نامه این استاد دانشگاه که «فرارو» آن را منتشر کرده نوشته شده: «من همیشه جناب عالی را به عنوان قاضی مرتضوی معروف می شناختم که به اندازه موهای سرش روزنامه، هفته نامه، ماهنامه و فصل نامه تعطیل نموده و نویسندگان آنها را هم روانه زندان نموده. شاید هم حق با شما می بوده و آنها سزاوار محکومیت بودند. بگذریم، خبر عذرخواهی تان از خانواده های قربانیان کهریزک را در رسانه ها دیدم. برخی آن را خیلی دیر و برخی هم آن را با انگیزه تاثیرگذاری بر تعیین مجازاتتان می دانند. من اما معتقدم فقط خداوند سبحان از دل مخلوقاتش آگاهی دارد و ای بسا شما واقعا هم به این باور رسیده اید که می توانستید جلوی اعزام بازداشت شدگان اعتراضات سال 88 به بازداشتگاه کهریزک را بگیرید؛ ای بسا می توانستید جلوی پرپرشدن سه جگرگوشه ای را که به جز شرکت در اعتراضات خیابانی جرم دیگری مرتکب نشده بودند، بگیرید. البته فقط تراژدی کهریزک و رفتار ماموران با بازداشت شدگان نیست که همچنان در پرده ابهام قرار دارد». جنایات کهریزک با یک عذرخواهی حل نمی شودبهروز بنیادی نماینده مردم کاشمر و عضو فراکسیون امید هم به نامه مرتضوی واکنش نشان داد. بنیادی در یادداشتی که در «ایلنا» منتشر شده است، نوشت: «جنایاتی که در کهریزک و نیز ستم هایی که در حق بازداشت شدگان وقایع 88 به ناروا رفته است، چیزی نیست که با یک عذرخواهی ساده به انجام برسد... مبادا این عذرخواهی، قبل از آنکه عذرخواهی باشد یک دهن کجی به قانون و مردم تشنه اجرای عدالت باشد. در روزنامه ها بسیار خواندیم که ایشان در ایام محاکمه به همراه محافظ و بعضا مسلح در دادگاه حاضر می شدند. حال مردم حق دارند که پس از شنیدن آن اخبار و دیدن آن رفتارها در این عذرخواهی تردید کنند! آرزو می کنیم این عذرخواهی، از سر توبه و پشیمانی حقیقی باشد و نه به عنوان دلخوش کنک برای مردم و امیدواریم دستگاه قضا فارغ از همه چیز و تنها با پیروی از سیره عدل علوی در پی ستاندن داد مظلومان باشد. حجت الاسلام زائری: سعید مرتضوی باید اعدام شودیکی از جالب توجه ترین واکنش ها مربوط به یک روحانی اصولگرا بود. حجت الاسلام محمدرضا زائری، در متنی که «الف» به نقل از صفحه اینستاگرام او منتشر کرده، نوشته است: «بقای جمهوری اسلامی به اعتماد عمومی و اعتقاد مردمی وابسته است و اعتقاد مردم به عوامل گوناگونی همچون رای دادگاه مرتضوی بستگی دارد. جرم او تنها قتل قربانیان مظلوم کهریزک و معمای پیچیده زهرا کاظمی نیست و اتهام او نیز فقط اختلاس ها و دروغ ها و پرونده های مطبوعاتی و... نیست. بسیار نکته های وحشتناک هست که اگر روزی فضای لازم فراهم شود، شاید بر زبان ها بیاید و به گوش ها برسد. اعتماد مخدوش مردم مخصوصا در وضعیت خطرناک و حساس فعلی تنها با حکم اعدام او قدری ترمیم خواهد شد و هرگونه سستی و تهاون نسبت به این موضوع و بی توجهی به خسارت های سهمگین و جدی که او به ارکان جمهوری اسلامی وارد کرده است، منجر به تهدیدهایی خواهد شد که فروپاشی نظام کمترین آنها خواهد بود». مدیرمسئول نشریه خیمه در ادامه خاطرنشان کرد: «الملک یبقی مع الکفر و لایبقی مع الظلم/ نظام حاکمیت با کفر می پاید اما با ستم از هم خواهد گسست! و خدا هم هیچ تعهدی نداده که ما هر کار خواستیم بکنیم و باز هم جمهوری اسلامی را حفظ کند! و ننگ بر امثال من اگر برای منفعت و مصلحت یا به طمع جیفه دنیا بر غارت دین مردم سکوت کنیم و دم برنیاوریم!» مهدی کوچک زاده: فتنه گر را شهید نخوانید!شاید عجیب ترین واکنش به نامه مرتضوی متعلق به مهدی کوچک زاده، نماینده سابق و همواره حاشیه ساز مجلس باشد. درحالی که مرتضوی خود اتفاقات رخ داده در کهریزک را فاجعه و جنایت نامیده و قربانیان را شهید خطاب کرده است اما کوچک زاده اینها را قبول ندارد. او در اینستاگرام خود نوشت: «بعد از شهیدنامیدن آبراهام لینکلن برای دلجویی از خبرنگار شبکه آمریکایی سی ان ان توسط آن فتنه گر باغی، این بار متهمان به محاربه و بغی و فساد فی الارض با عنوان مقدس شهید نامیده شدند! چه کسانی شهید نامیده شده اند؟ کسانی که در درگیری خیابانی، علیه نظام مقدس جمهوری اسلامی و لجاجت سران باغی فتنه، مجروح و توسط پلیس دستگیر و بعد در زندان یا بیمارستان و قصور احتمالی معدودی از دست اندرکاران مسائل آن روزها ازجمله پزشکان و چند مامور انتظامی، قبل از محاکمه و صدور حکم، از دنیا رفته اند و حسب اطلاعات موثق دیه آنها هم توسط نیروی انتظامی تامین و داده شده! آیا به راستی اینها شهیدند؟!». کوچک زاده در ادامه نوشت: «آقای مرتضوی دادستان محترم وقت که بار همه جنایات سران باغی فتنه را در چند سال برووبیا در دادگاه ها و آبروریزی، به تنهایی پاسخ داده اند و امروز تبرئه شده اند بهتر از هرکس بار محتوایی و معنی کلمات را می داند، یقینا برای رعایت حرمت کلام مقام معظم رهبری که تاکید داشتند بساط فتنه باید بدون صدمه به مردم برچیده شود (که متاسفانه به دلیل لجاجت سران باغی فتنه میسر نشد) و احتمالابرای التیام خانواده های درگذشتگان، علیرغم تبرئه از سوی دادگاه و دیوان عالی کشور در بحث معاونت، عذرخواهی کرده اند اما لزوما این به معنای درستی به کارگیری لفظ مقدس شهید برای متهمان به بغی و محاربه نیست! لازم به تذکر است که حسب شنیده های موثق، حتی بنیاد شهید نیز از پذیرش نام این افراد به عنوان شهید امتناع نموده است! مگر ممکن است هم ایثارگرانی که خون پاکشان در راه دفاع از این نظام مقدس و مظلوم ریخته شده «شهید» باشند و هم باغیان فتنه گری که در برابر این نظام قد علم کرده اند؟! جل الخالق!». مشخص نیست کوچک زاده توقع داشته با قربانیان جنایات کهریزک چه برخوردی شود تا او راضی باشد.
                