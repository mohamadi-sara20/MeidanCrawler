سه‌شنبه ۲۴ فروردین ۱۳۹۵
-----------------------------------------
یادداشت
-----------------------------------------
برجام، «نفس» یا «قفس»
-----------------------------------------

                    فضیلت «حال» بر «گذشته» یا «آینده» قابلیت تماس شخص با حال و ادراک بلاواسطه آن است. حال را می توان حس کرد، تنفس کرد، کاوید، سنجید، دید، فهمید و «حالی» شد. بنابراین شاید دلیل ارتباط بین دو مفهوم «حال» و «حالی شدن» (فهمیدن) همین توضیحی است که به آن اشاره شد.حال را می توان منفک و منتزع از عوامل محیطی و نیز نظرات نیروهای کنشگر سیاسی و مبتنی بر مشاهدات مستقیم و رجوع به شاخص ها و اصول پذیرفته شده علمی، شناخت و شناسایی کرد.اینکه در «حال» بتوانیم واقعیت یا بخشی از واقعیت را به درستی درک کنیم و بعدا مصرف کننده آنچه دیگران درک کرده یا فکر می کرده اند که درک کرده اند و به ما عرضه می کنند، نباشیم، بسیار مهم است. بنابراین، این واقعیت که ما در «حال» زندگی می کنیم و در این حال از زندگی فعالانه و کنشگرانه سیاسی و اجتماعی بهره مندیم، قطعا نعمتی از نعمت های الهی است که بر ما ارزانی داشته شده است و باید شاکر این نعمت باشیم.با این مقدمه کوتاه، بر موضوع اصلی این نوشتار متمرکز می شویم؛ اینکه در زمان حال کسی یا کسانی درباره موضوع واحدی، دیدگاه های کاملامتفاوتی ارائه می کنند را چگونه می توانیم داوری یا ارزیابی کنیم و یکی از دیدگاه ها را که درست یا درست تر یا مقرون تر به صحت یا واقعیت است را بازشناسیم و کشف کنیم.به عنوان مثال در «حال» (اکنون)، مهم ترین موضوع محل مجادله و مباحثه در فضای عمومی جامعه ما، «برجام» است؛ مواجهه با تعبیری از برجام به عنوان «نفس» یا «قفس» و مناقشه تفسیری از برجام به عنوان «امری نیک فرجام» یا «شری بی سرانجام». از یک سو، رئیس جمهور روحانی، دولتمردان و طرفداران دولت معتقدند «برجام»، فرجام نیک و حمایت شده از جانب عموم مردم و ملت ایران است و آن را افتخار کشور و عملکرد خود و اجرای آن را انجام ماموریت محول ملی و تحقق اراده ملی می دانند و از سوی دیگر مخالفان «برجام» که شامل طیف متنوعی از افراد اقتصادی و سیاسی و دلواپسان می شوند که اعتقاد دارند برجام مایه خجالت و شرمساری کشور است و هیچ افتخاری برای کشور، نه هست و نه خواهد بود. اینکه ما آن قدر «سعادتمندیم» که در زمانی زندگی می کنیم که شاهد یکی از مهم ترین دوره های تاریخی معاصر کشورمان باشیم را باید با «سعادت» افزون تر کشف واقعیت های زمان خود همراه کنیم.اما چگونه می توانیم کشف کنیم که «برجام» آن گونه که رئیس جمهور روحانی و طرفداران دولت مدعی اند از حمایت عمومی برخوردار است یا آن گونه که مخالفان دولت و دلواپسان مدعی اند کسی از برجام حمایت نمی کند و برجام «فرجام» مناسبی برای ملت ما نبوده است. قاعدتا 80 میلیون شهروند کشور و هم وطنان، نه به صورت فردی می توانند و نه می توانسته اند نظر شخصی خود را به دکتر روحانی و دولت تدبیر و امید و نه بر مخالفان ایشان و دلواپسان عرضه کنند. پس برای اینکه بدانیم «برجام» چگونه موردحمایت عمومی است یا نه؛ باید از چه «شاخص، سنجه و استانداردی» استفاده کنیم.قاعدتا و تحقیقا مهم ترین شاخصی که بیانگر گرایشات مردم و موید میزان حمایت های عمومی در هر کشوری درباره یک وضعیت، روند و موضوع باشد، مراجعه به آرای عمومی و انتخابات است.از سال 1392 تاکنون سه انتخابات در کشور برگزار شده است؛ اول انتخابات ریاست جمهوری دولت یازدهم در 24 خرداد سال 1392 و دو انتخابات هم زمان دهمین دوره مجلس شورای اسلامی و پنجمین دوره مجلس خبرگان رهبری در هفتم اسفند 1394. درباره انتخابات سال 1392 که همگی در یاد داریم رقابت عمده بین دو گفتمان یا دو رویکرد متفاوت و متضاد بود که ادعای مدیریت مطلوب تر کشور را داشتند. گفتمان اول اعتقاد داشت باید با توسل به عقلانیت در افکار و اعتدال در رفتار در عرصه داخلی و خارجی و روش های اصلاحی آرام و پرهیز از مواجهه غیرضروری با قدرت های جهانی و اولویت بخشی به حل وفصل بحران هسته ای حرکت کرد. این گفتمان را «دکتر روحانی» نمایندگی می کرد و گفتمانی را که اعتقاد داشت می توان با ایستادگی و نشان ندادن انعطاف در مقابل قدرت های بزرگ از زیاده خواهی آنها جلوگیری و آنها را وادار به تمکین کرد «دکتر جلیلی» نمایندگی می کرد.مراجعه به آرای ریخته شده به صندوق های آرا در 24 خرداد 1392 بیانگر میزان مقبولیت و حمایت مردم کشورمان از این دو گفتمان بود. انتخاباتی که نتیجه آن یعنی انتخاب دکتر روحانی، «گرایش عمومی» برای حل وفصل بحران هسته ای از راه تعامل و مذاکره با قدرت های بزرگ را تایید می کرد.از سوی دیگر انتخابات هفت اسفند 1394 پس از حدود دوسال ونیم از شروع فعالیت دولت تدبیر و امید و به سرانجام رسیدن برجام، می تواند به عنوان مهم ترین عملکرد دولت بیانگر نسبی میزان رضایت یا نارضایتی و حمایت و عدم حمایت مردم از دولت و قاعدتا مهم ترین دستاورد آن یعنی برجام باشد.در انتخابات دهمین دوره مجلس شورای اسلامی با وجود رد صلاحیت تعداد د رخور توجهی از چهره های شاخص طرفداران دولت؛ چه در قالب اصلاح طلبی و چه در قالب اعتدالی و با وجود آنکه در انتخابات مجلس، عوامل محیطی قومی و مذهبی نیز متغیرهای مهمی هستند، نتیجه آن شد که همه دیدیم. نتیجه ای که مطمئنا مطلوب مخالفان دولت نبوده است و آنچه آنها با برنامه ریزی همه جانبه در قالب های مادی و معنوی و سازمانی به کار گرفته بودند با آنچه به دست آوردند، کاملادر تعارض بود. استفاده کامل از رسانه ملی، رسانه های سنتی و رسانه های مدرن به همراه فشار روانی برای وجود فهرست انگلیسی، حضور و نفوذ ایادی بیگانه در انتخابات و حتی توسل به کلاه مخملی ها، باز هم نتیجه ای دربر نداشت و نتایج کلی انتخابات موید همراهی و همدلی مردم با دولت به ویژه «برجام» است و در انتخابات مجلس خبرگان رهبری با شرایط ویژه ای که در آن وجود دارد، می توان حضور و بروز اراده عمومی معطوف به رضایت از گفتمان و عملکرد دولت را مشاهده کرد.اگر نارضایتی در میان مردم کشورمان وجود دارد که وجود دارد، مطمئنا نه به خاطر حل و فصل بحران هسته ای و به فرجام رسیدن برجام، بلکه به دلیل وضعیت موجود اقتصادی کشور است که خالی از رونق است. وضعیتی که اگر صادقانه به آن نگاه کنیم، نه محصول عملکرد دولت تدبیر و امید، بلکه محصول هشت سال مدیریت دولت نهم و دهم آن هم به شکل مبسوط الید است. زمانی که دولت یازدهم با رای مردم انتخاب شد، شرایطی که در کشور حکمفرما بود، با شرایطی که یک دولت – ملت (Nation-State) قاعدتا باید برخوردار باشد، فاصله داشت. سه سال پیش، 300 سال پیش نیست که بتوان واقعیات آن را «قلب» یا احیانا «جعل» کرد. سه سال پیش یعنی فقط سه سال پیش و واقعیات سیاسی و اقتصادی، اجتماعی و بین المللی آن نه فقط در حافظه تاریخی ملت ما، بلکه در حافظه فردی تک تک ما چون لوحی محفوظ ثبت و ضبط است و البته خواهد بود. «آمار و ارقام» «دست نیاوردهای» عظیم دولت پیشین را همه می دانند و مهم تر از آن درک کرده اند و هرگز تحت هیچ شرایطی آن را فراموش نخواهند کرد.تشکیک و تردید نسبت به «شکل و محتوا» و «حال و آینده» برجام چیزی جز مسدودکردن «گذرگاه های عبور یک ملت» نیست. «برجام، ترجمان اراده متناسب با قدرت ماست» و میزان مطلوبیت آن باید متناسب با مجموعه امکانات مادی و معنوی کشورمان و مقتضیات زمانی و مکانی آن تحلیل شود. برجام چیزی جز برایند مجموعه قدرت کشور در بده بستان و تعامل با قدرت های جهانی برای حل و فصل بحران هسته ای نیست. اگر می خواهیم در آینده در موضوعات جهانی بیشتر تحصیل کنیم، راه آن تقویت و نه تضعیف دستاوردهای مردم و مسئولان کشور است. اما آیا باید سال ها در «برجام» ماند و فرصت های پیدا و پنهان آن را نادیده گرفت و آیا در بحرانی ترین منطقه جهان و درگیری مستقیم و نیابتی و فرورفتن رقبای اصلی منطقه ای ما در بحران های داخلی و خارجی، زمانی که کشور ما می تواند الگوی «جامعه امن منطقه ای» باشد، باید با تاکید مداوم بر نمادها و ابزارها و رویکردهای نامتناسب و متعارض با انتخاب ها و گرایش های عمومی مردم و فضای پسابرجام، «فرصت برجام» را نیز از حیز انتفاع ساقط و اسباب اسقاط شکلی و محتوایی برجام را خود با دست خود فراهم کنیم.آنچه مطمئنا تمامی کنشگران سیاسی کشور آن را می پذیرند این است که کشور نباید بیش از این «مبتلابه» تعطیل و تاخیر موضوعی چون «برجام» بماند و به جای هم افزایی و همکاری ما بین مجموعه توانمندی های کشور، شاهد ارسال پیام های متناقض به داخل و خارج کشور باشیم و فرصت های مادی و معنوی موجود در فضای جدید کنش «ایران قدرتمند تعامل گرا» را در سطح ملی، منطقه ای و بین المللی ضایع کنیم.
                