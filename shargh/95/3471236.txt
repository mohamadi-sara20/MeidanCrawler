شنبه ۶ آذر ۱۳۹۵
-----------------------------------------
بازتاب
-----------------------------------------
کمک برای رسیدن به ساحل سعادت
-----------------------------------------

                    با بعضی نظرات دکتر محسن رنانی، به عنوان یک اقتصاددان شاخص، دورادور آشنا هستم و معمولانظرات ایشان در حوزه مربوطه را دلسوزانه و از سر خیرخواهی می دانم. مطلبی هم از ایشان در تیر ماه با عنوان اعتیاد به قدرت خواندم که با اشاره به تلاش 20ساله خود برای تغییر ذهنیت سیاست مداران یا کنشگران سیاسی و مدنی و احساس اینکه این میزان تلاش، اثری را که انتظار داشتند، نداشته است، نوشته بودند با توجه به تاملات و ملاحظات دیگر آن مقاله- که در محل خود قابل بحث است - تصمیم گرفته اند جهت گیری مطالعات و تلاش های مدنی خود را از اقتصاد سیاسی به سوی حوزه کودک و توسعه معطوف کنند؛ ازاین رو مقاله اخیر ایشان در روزنامه وزین «شرق» در روز چهارشنبه سوم آذر با عنوان «ادغام بیمه ها در وزارت بهداشت به بحران پر دامنه می انجامد/ خطای بزرگ سیاستی» تعجب نگارنده این سطور را برانگیخت.چگونه ایشان با آن سابقه مناسب علمی و آن تغییر جهت مهم و با اعتراف موجود در مقاله پیش گفته مبنی بر اتصاف خود به ناظر بیرونی که در این حوزه فردی نابلد محسوب می شود، در چنین مسائل خرد و کلان و درعین حال تخصصی و نیازمند به مستندات علمی، به چنین نتیجه گیری قاطعی با مقدمات و موخرات گاه درست و نادرست دست یافته اند؟ایشان اشاره فرموده اند که نظام بیمه، بازنشستگی و درمان به سرعت به سوی بحران می رود. باید صریح و شفاف عرض کنم که نظام درمان و بیمه و حوزه سلامت ما سال هایی طولانی است که در بحران به سر می برد. آیا رتبه یازدهم تا شانزدهم در اکثر شاخص های مربوط به سلامت در 20 کشور سند چشم انداز (منطقه آسیای جنوب غربی) در حدود دو دهه، نشانه این بحران عمیق نیست؟ نیم نگاهی به اسامی این کشورها شدت بحران را نمایان خواهد کرد. آیا اینکه حدود یک ششم مردم کشورمان (دقیقا 16،8 درصد) و حدود یک چهارم ساکنان استان های تهران و قم و البرز در سال 91 با وجود قانون بیمه همگانی، فاقد هرگونه پوشش بیمه درمانی بوده اند، نشانه بحران نبوده است؟ آیا اینکه کشور ما جزء معدود کشورهایی بوده که سه دهه میزان پرداختی از جیب مردم (بخوانید بدترین نوع تامین منابع حوزه سلامت) بیش از 50 درصد بوده است، نشانه بحران نیست؟ قابل توجه اینکه در پنج سال منتهی به آغاز طرح تحول، میزان پرداختی از جیب مردم 50 تا 58 درصد هزینه های حوزه سلامت را تشکیل می داده است (در مقایسه با متوسط جهانی 24 درصد و متوسط منطقه 36 درصد)، درحالی که تکلیف قانون برنامه چهارم و پنجم، کاهش این شاخص به زیر 30 درصد بوده است و آیا اینکه سالانه حدود 700 هزار نفر از مردم شریف ما به علت هزینه های فقرزای سلامت، به زیر خط فقر سقوط می کردند، نشانه بحران نیست؟بله، همه اینها و بسیاری از موارد دیگر نشانه بحران عمیق در حوزه سلامت است، ولی متاسفانه تعدادی از سیاست گذاران کشوری و تکنوکرات های دولتی و عالمان سیاست و اقتصاد، نوبت رسیدگی به حوزه سلامت را به بعد از رسیدن به مقاصد توسعه تعیین شده از طرف خودشان موکول می کردند. دست اندرکاران فعلی حوزه سلامت در سه سال پیش با تشخیص درست بحران در حوزه سلامت از فرصت بزرگ توجه جدی رئیس جمهور به حوزه سلامت و وعده بیمه همگانی ایشان و نیز پنجره سیاسی بزرگ عزم دولت و ملت برای حذف یارانه نقدی (در غیر افراد نیازمند) استفاده کردند و براساس اسناد بالادستی و خرد جمعی طرح تحول سلامت را به تصویب دولت رساندند و با حمایت مجلس در اختصاص یک درصد ارزش افزوده، آن را تقویت کردند؛ بنابراین اگر به گمان ایشان، «درمان حوزه بیمه و درمان، نخستین آزمون درمان پذیری دردهای بی درمان این دیار است»، دست اندرکاران فعلی حوزه سلامت با اعتقاد به درمان پذیری بحران عمیق این حوزه خاص، آغاز به اقدامات وسیع و منسجم حداقل 10ساله ای کردند که با روش های مناسب حمایت طلبی و با توجه به عمق مشکلات موجود قبلی مورد تایید مردم و اکثر نخبگان و کارشناسان بهداشتی درمانی و سیاسی اقتصادی شد.خوب است بدانیم که به طور متوسط بازه زمانی 10 الی 40ساله برای طرح های تحول موفق سلامت در کشورهای مختلف جهان صرف شده است. مجریان طرح تحول سلامت در همه کشورها هم با مخالفان و رقبای منصف و غیرمنصف مواجه بوده اند. کافی است نگاهی به تجربه انگلستان در نیمه دوم قرن بیستم و تجربه چند دهه ای آمریکا برای شروع و آن هم نه اجرای طرح تحول خصوصا در دوره آقای اوباما در آمریکا داشته باشیم تا از شدت و حدت این مخالفت ها آگاه شویم.همچنین باید بدانیم در سال های اخیر 9،8 تا 10.5 درصد از تولید ناخالص مجموع کشورهای دنیا به حوزه سلامت اختصاص یافته است. این میزان در پنج سال منتهی به آغاز طرح تحول در کشورمان 6.6 الی 7.3 درصد و در سال اول طرح تحول سلامت 7.5 درصد بوده است. روشن است که با حجم قابل توجهی از منابع مالی در حوزه سلامت مواجه هستیم و بسیار ضروری است که صاحب نظران هم از درون نظام سلامت و هم از بیرون آن، به اظهار نظر و نقد برنامه ها و اقدامات در حوزه سلامت بپردازند. منتقدان منصف یا مطلع، فرصت اصلاح برنامه ها و منتقدان غیرمنصف یا غیرمطلع فرصت پاسخ گویی و تبیین برنامه را فراهم می کنند.همین جا اشاره کنم که وزیر محترم رفاه، طرح تحول سلامت را بزرگ ترین پروژه اجتماعی دولت اعلام و مکررا بر حمایت از آن تاکید کرده اند و جناب آقای دکتر میدری، معاون عالم و منصف ایشان و روسای محترم دو سازمان بیمه گر اصلی، بارها از طرح تحول سلامت حمایت قاطع کرده اند و هر چهار نفر این برادران در شورای عالی بیمه و در دولت بارها رای بر حمایت از طرح تحول داده اند؛ پس چه اشکالی دارد که درباره تاخیر بیش از یک ساله بیمه ها برای پرداخت به طرف های قرارداد دولتی و خصوصی مجادله چندانی صورت نگیرد؟ بگذریم از اینکه بررسی دقیق حجم مطالب منتشرشده خصوصا در حوزه رسانه های مکتوب و مجازی حاکی از حجم بیشتر مطالب منتشرشده سازمان یافته علیه وزارت بهداشت است.قاعدتا از استاد اقتصاد محترمی مانند آقای دکتر رنانی انتظار می رود آمار و ارقام دقیق و مستند ارائه فرمایند. ظاهرا منظور ایشان از پرداخت هزار میلیارد برای ده هزار پزشک در مقطع زمانی یک ساله است که ماهانه معادل هشت میلیون و 333 هزار تومان برای هر نفر می شود که فکر نمی کنم ایشان این رقم را خیلی زیاد بدانند و اگر منظور مقطع زمانی یک ماهه است که کلانادرست است و تکذیب می شود. درباره پس انداز هم قبلااعلام شده است که دانشگاه های علوم پزشکی حتی یک ریال پس انداز نکرده اند، ولی کافی است از متخصصان امور مالی استعلام شود که دستگاهی که درآمد عمده آن معمولاشامل ارقام هزار تا چند صد هزارتومانی است و به طور روزانه درآمد خود را به حساب های بانکی منتقل می کند و بودجه عمومی و اختصاصی خود را با گردش از حساب های خزانه و ستاد مربوطه و واحد صف با توجه به الزامات قانونی در مقاطع مختلف دریافت می کند و عمده هزینه های این دستگاه به صورت حقوق و غیره ماهانه است، آیا با توجه به گردش مالی عظیم خود و با توجه به بوروکراسی پیچیده قانونی و با توجه به ضعف بعضی پیمانکاران در ارائه صورت حساب مقبول در مقطع زمانی مربوطه، چه میزان مانده حساب باید داشته باشد؟ و اصولااگر رقم مربوطه واقعی متضمن هرگونه خلافی بود، آیا خود وزارت بهداشت ابتدابه ساکن و بدون هیچ گونه الزامی به اطلاع رسانی، مطلب مربوطه را منتشر و در سایت در دسترس عموم قرار می داد؟ درمورد منابع پزشک خانواده آن میزان تخصیصی که صادر شده است در محل قانونی هزینه شده است و وزارت بهداشت و سازمان های بیمه گر هزینه های مربوط به پزشک خانواده را براساس مصوبات ستاد قانونی پزشک خانواده انجام می دهند. تقاضای القایی خصوصیت ذاتی نظام های پرداخت در قبال ارائه خدمت در حوزه سلامت است و از شروع استقرار طب مدرن در ایران در بخش خصوصی و از سال 1374 در بخش دولتی نظام قالب پرداخت بوده است. افتخار وزارت بهداشت کنترل تقاضای القایی در بعد از طرح تحول است و سند آن این است که کل هزینه های سلامت کشور (Total Health Expenditure) در سال اول طرح تحول به قیمت ثابت کل تقریبا معادل میانگین چهار سال منتهی به طرح تحول (با اختلاف 3،4درصدی با میانگین) و کمتر از ارقام مربوط به دو سال آن بوده است و این، به این معنا است که با افزایش دسترسی عادلانه درخور توجه به خدمات مورد نیاز، کنترل هزینه با موفقیت انجام شده است. ازطرف دیگر در خدمات بستری در حوزه دولتی به عنوان تامین کننده اصلی فقط 4.5 درصد افزایش خدمات داشته است که خود نشانه کنترل تقاضای القایی و البته نه حذف آن است. درباره کارانه و اینکه ماهیت آن حقوق نیست و ارتباط نداشتن آن با موضوع حقوق های نجومی، چون توضیح مفصل در سایر رسانه ها داده شده است از توضیح مجدد آن خودداری می کنم.درباره جایگاه بیمه ها و نقش آنها در نظام سلامت و نحوه تامین منابع بیمه ها دو دیدگاه متفاوت اصلی با تفاوت ها و ترکیباتی در دو سر طیف قرار دارد. در کشور ما در گذشته به دیدگاه بیسمارکی با اتکا به اشتغال افراد و حق بیمه دریافتی از کارگر یا کارمند ازیک طرف و ازطرف دیگر کارفرما یا دولت و دستگاه ها (به عنوان کارفرمایان کارکنان دستگاه و سازمان مربوطه) عمدتا توجه شده است. در کشورهایی که بخش غیررسمی اقتصاد بزرگ است و ثلث و حتی نصف و بالاتر حجم اقتصاد را تشکیل می دهد و امکان دریافت حق بیمه اجباری از این بخش اندک است و نیز تولیت قوی و عزم جدی در حوزه سلامت وجود ندارد، معمولادرصد درخور توجهی از مردم فاقد بیمه سلامت و با پرداختی بالااز جیب دچار هزینه های کمرشکن و فقرزای سلامت هستند. تجربه کشور ما به مدت چندین دهه تا اوایل دهه 80 مبین این وضعیت اسفناک بود، حدود 50 درصد مردم به ویژه روستاییان و کارکنان بخش غیررسمی اقتصاد فاقد پوشش بیمه سلامت و بیمه موجود هم معمولاچندان کارا نبود. در شش ماهه انتهایی دولت هشتم اصلاح طلب و در سال ابتدایی مجلس هفتم اصولگرا پیوند و عزم خردمندانه و مبارکی برای پوشش بیمه سلامت ساکنان روستاها، مناطق عشایری و شهرهای زیر 20 هزار نفر ایجاد و عملیاتی شد. همه این 23 میلیون نفر بدون پرداخت حق بیمه و بدون توجه به سطح درآمدی، از محل درآمد عمومی دولت به مدت 11 سال بیمه هستند و تا قبل از شروع طرح تحول سلامت و بیمه شدن 11 میلیون فرد جدید بیش از سه چهارم افراد تحت پوشش سازمان بیمه سلامت را تشکیل می دادند. این اقدام به معنی حرکت جدی به طرف دیگر طیف دیدگاه های مذکور از لحاظ تامین منابع نظام سلامت و بیمه ها از محل منابع عمومی (اعم از مالیات و نفت) بود. به این ترتیب با احتساب افراد تحت پوشش بیمه کمیته امداد امام خمینی و سازمان بهزیستی و سایر سازمان های مشابه در قبل از شروع طرح تحول بیش از 40 درصد و بعد از شروع طرح تحول بیش از نصف کل افراد بیمه شده کشور بدون پرداخت حق بیمه و با تامین منابع از طرف دولت تحت پوشش بیمه درمانی بوده اند.همچنین برخلاف نظر دکتر رنانی عزیز هیچ شتابی درباره تعیین جایگاه بیمه وجود نداشته است. سیاست های کلی سلامت با بیش از سه سال کارشناسی و مشورت با طیف وسیعی از کارشناسان و ذی نفعان و تعداد کثیری از نمایندگان مجلس و سه وزیر بهداشت و چهار وزیر رفاه با نظرات متفاوت و نیز بحث های طولانی در صحن مجمع تشخیص مصلحت به وسیله این مجمع تهیه و پیشنهاد و مقام معظم رهبری در 18 فروردین سال 93 آن را ابلاغ فرمودند. بند هفت و بند 9 این سیاست ها حاوی تغییرات جدی درباره نحوه فعالیت بیمه ها و در واقع شامل نکته عطف بزرگی نسبت به گذشته است. طبق بند 7-2 سیاست های کلی سلامت، مدیریت منابع سلامت از طریق نظام بیمه با محوریت وزارت بهداشت، درمان و آموزش پزشکی و همکاری سایر مراکز و نهادها انجام گردد و طبق بند 9-4 همین سیاست ها باید تعیین بسته خدمات جامع بهداشتی و درمانی در سطح بیمه های پایه و تکمیلی توسط وزارت بهداشت و درمان و خرید آنها توسط نظام بیمه ای و نظارت موثر تولیت بر اجرای دقیق بسته ها انجام گردد.این سیاست دقیق برخلاف دیدگاه های بیمه ای است که تعیین بسته خدمات را بر عهده بیمه ها می گذارد و شورای عالی بیمه را با ترکیب 9رایی ایجاد می کند که وزیر محترم رفاه و چهار سازمان بیمه گر اصلی دارای بیش از نصف آرای آن شزو وزارت بهداشت فقط دارای یک رای است. بند هفت سیاست های کلی سلامت به تفکیک وظایف تولیت، تامین مالی و تدارک خدمات در حوزه سلامت می پردازد و بند 7-4 آن تاکید کرده است که هماهنگی و ساماندهی امور فوق مطابق سازوکاری است که قانون تعیین خواهد کرد. قانون برنامه ششم در واقع اولین قانونی است که بعد از ابلاغ سیاست های کلی سلامت تصویب می شود و قاعدتا بعد از گذشت بیش از 30 ماه از ابلاغ ذکرشده باید در این قانون تکالیف مندرج در سیاست های کلی به طور روشن تعیین تکلیف شوند. وزارت بهداشت در همین راستا تاکید دارد که به عنوان تولیت، نقش محوری خود در مدیریت منابع سلامت را ایفا کند و نیز بسته خدمات جامع بهداشتی و درمانی در سطح بیمه های پایه و تکمیلی را تعیین و نظارت موثر هم بر اجرای بسته ها کند. در خاتمه، نه به عنوان قائم مقام وزیر بهداشت و نه به عنوان فردی که نیم سوادی و تجربه ای در امور سیاست گذاری و اجرائی حوزه سلامت دارد، بلکه به عنوان یک شهروند عادی و استاد جراحی سرطان دانشگاه تهران که هیچ تجربه کار خصوصی ندارد و همیشه به صورت تمام وقت در بیمارستان دولتی کار کرده است از عالمان علوم انسانی مانند آقای دکتر رنانی که دغدغه توسعه کشور عزیزمان را دارند درخواست تشریک مساعی و هم افزایی برای ارتقای سلامت مردم، محافظت مالی مردم از مخاطرات ناشی از بیماری ها و ارائه خدمات عادلانه سلامت باکیفیت را دارم. همه ما چه بخواهیم چه نخواهیم بر کشتی سلامت سوار هستیم و امواج و توفان های مربوط به بیماری ها، ملت، خانواده و خود ما را تحت تاثیر قرار خواهد داد. پس کمک کنیم که کشتی سلامت به ساحل سعادت رهنمون شود.
                