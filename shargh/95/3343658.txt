دو‌شنبه ۳۰ فروردین ۱۳۹۵
-----------------------------------------
سرمقاله
-----------------------------------------
جنجال در فاجعه
-----------------------------------------

                    انعکاس خبر جنایت اخیر در ورامین که در آن دختر شش ساله افغانستانی مورد تجاوز پسر 17 ساله ایرانی قرار گرفته و سپس به قتل رسیده موجی از احساسات عصبی گونه در جامعه به ویژه در فضاهای مجازی ایجاد کرده است که ظاهرا هر لحظه شدت پیدا می کند. کار به آنجا رسیده است که حتی صدای نماینده مردم هرات در پارلمان افغانستان بلند شده که چرا خبر حادثه -چنانچه باید و شاید- در رسانه های ایرانی بازتاب پیدا نکرده است.در اینکه جنایت یادشده بسیار دلخراش و غم انگیز است، شکی نیست و طبعا دل هر انسان پاک طینتی با شنیدن این خبر به درد خواهد آمد. اما در همین راستا لازم است به چند نکته اشاره کنم.اولا: هنوز جزئیات جنایت ارتکابی به صورت کمی و کیفی شفاف و روشن نیست. اندکی بردباری لازم است تا کنه ماجرا به طور کامل مشخص شود.ثانیا: به خاطر داشته باشیم متهم حادثه وصف شده، خود به نوعی کودک محسوب می شود و صرف نظر از اینکه فعلااز او به عنوان متهم می توانیم نام ببریم، نه مجرم یا جانی، چه بسا وی هنگام ارتکاب جنایت دچار جنون بوده و یا چه بسا در فرض اثبات اتهام، واقعا ماهیت جرم انجام شده و یا حرمت آن را درک نکرده و یا در رشد و کمال عقل وی شبهه وجود داشته؛ چراکه هنوز وی به پزشکی قانونی معرفی نشده و به صورت نفیی یا اثباتی چیزی در این باره مشخص نیست.ثالثا: به نظر می رسد بزرگ نمایی این جنایت به نحوی که مشاهده می کنیم، حاصلی جز ایجاد کینه و تفرقه میان اتباع مهاجران افغانستانی و شهروندان ایرانی به دنبال نداشته باشد؛ کما اینکه نگارنده این سطور در سال های گذشته که جرائم زیادی از سوی بعضی از مهاجران افغانستانی علیه تمامیت جسمانی هم وطنان ما صورت گرفته بود، عینا همین توصیه را به آنان کرده بود. با ایجاد جو و تنش پیرامون حادثه هیچ مشکلی حل نخواهد شد و چه بسا تبعات منفی نیز به دنبال خواهد داشت. آنچه مسلم است، درباره این جنایت، صرفا دادگاه صالحه قضائی است که می تواند نظر داده و فارغ از حواشی وجنجال های ایجاد شده حکم عادله را صادر کند.رابعا: جنایت علیه تمامیت جسمانی افراد، آن هم کودک، جرم و گناهی است بسیار بزرگ و مذموم که فرقی نمی کند مرتکب جرم هم وطن باشد یا بیگانه. قطعا نزد دادگاه نوع جنسیت و تابعیت متهم ملاک نیست و موجب تبعیض نخواهد بود.ماحصل کلام: به نظر می رسد بزرگ نمایی بیش از حد این حادثه و یا دامن زدن به حواشی آن، نه تنها نفعی به دنبال نخواهد داشت و مشکلی را حل نخواهد کرد؛ بلکه هرچه بیشتر مایه ایجاد تنش و اختلاف میان اتباع دو کشور خواهد شد.اضافه کنم حادثه ای که اتفاق افتاده، آخرین حادثه از این نوع یا انواع مشابه آن نخواهد بود و تا زمانی که زمینه های ارتکاب جرم و علل و عواملی که باعث این گونه جنایت ها می شود، در جامعه از بین نرود، باز باید منتظر وقوع جنایت هایی از این دست باشیم. حال چه فرقی می کند قربانی حادثه ایرانی باشد یا افغانستانی یا تبعه کشوری دیگر. انسان، انسان است و جنایت هم جنایت.
                