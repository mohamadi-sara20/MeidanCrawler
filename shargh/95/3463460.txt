شنبه ۲۲ آبان ۱۳۹۵
-----------------------------------------
یادداشت
-----------------------------------------
چرا «نفت فروش» ایران رفت؟
-----------------------------------------

                    اینکه کسی مسئولیت رسمی نداشته اما هدایت امور را در اختیار داشته باشد، برازنده دولتی نیست که یکی از دو رکن شعارش «تدبیر» است؛ آن هم در حوزه استراتژیکی مانند فروش نفت و فراورده های نفتی. چرا مدیر امور بین الملل شرکت ملی نفت ایران، ترجیح داده است مرخصی هایش را به اجرا بگذارد و پیش از رسیدن موعد، به بازنشستگی برود؟! بدون اینکه جانشینش معرفی شده باشد.1- مدیریت امور بین الملل شرکت ملی نفت، از کلیدی ترین سمت های کشور است. بازاریابی و فروش نفت و فراورده های نفتی ایران، اطمینان از وصول پول فروش نفت و خرید بنزین و فراورده های نفتی، از اهم مسئولیت های این مدیریت است. پس شخص اول آن، جدا از شناخت بازار و تبحر در بازاریابی نفت و فنون مذاکره، باید امین نظام و به شدت پاک دست باشد؛ بدون ذره ای انحراف، چرا که اگر کوچک ترین زاویه ای با راست گویی و درست کرداری داشته باشند، خسارت های کلانی به منافع مردم می زند.2- در اثنای انتصاب مدیرعامل جدید شرکت ملی نفت ایران، ساختار این شرکت تغییر کرد و مدیرعامل، صاحب چند معاون شد تا آنها معاونت های مختلف را مدیریت کنند. علی کاردر، معاونانش را در حوزه «مهندسی و توسعه» و «تولید» منصوب کرد، اما خبری از انتشار حکم رسمی معاونت امور بین الملل نشد. یک بار در مصاحبه ای، شخصا از او پرسیدم آیا در حوزه بین الملل کسی وظایف معاونت مدیرعامل را انجام می دهد؟ او تایید کرد و از شخصی که اکنون در یکی از شرکت های تابعه شرکت ملی نفت، مدیرعامل است، نام برد. اما هیچ حکمی برای ایشان، به عنوان معاون بین الملل شرکت ملی نفت در رسانه ها منتشر نشد، مگر دستورهای مدیریتی داخلی داده شده باشد! 3- مدیر امور بین الملل شرکت ملی نفت، هفته گذشته ترجیح داد مرخصی های مانده اش را به اجرا بگذارد و پیش از رسیدن موعد، به دوره بازنشستگی برود. سیدمحسن قمصری، بدون هیاهوی رسانه ای، در ماه های گذشته استعفا هم داده بود. دلیل مهمش، دخالت های فردی است که رسما حکم معاونت بین الملل شرکت ملی نفت را ندارد، اما در مناسبات داخلی شرکت، عملابه عنوان ناظر و راهبر فروش نفت و فراورده های نفتی و خرید فراورده، معرفی و تعریف شده است. به شخص کاری ندارم که وزیر نفت و مدیرعامل شرکت ملی نفت ایران، براساس مسئولیتشان، اختیار دارند هرکس را مصلحت می دانند، برگزینند و طبیعتا باید پاسخ گوی عملکردشان باشند؛ اما اگر با هر توجیهی به کسی اختیار دهند بدون آنکه مسئولیتی رسمی به او تنفیذ کرده باشند، راه درست را نرفته اند. چنین رویکردی باعث تضعیف نظام مدیریتی در یکی از مهم ترین بخش های کشور می شود. البته اختیار بدون مسئولیت، شائبه هم برمی انگیزد.4- وقتی این مطلب را می خوانید احتمالاشرکت ملی نفت ایران هنوز مدیر بین الملل ندارد. حدس و گمان ها برای جانشینی سیدمحسن قمصری روی چند گزینه متمرکز است. مهم تر از این گزینه ها اما، اصلاح روندهاست. چنانچه علی کاردر، به عنوان مدیرعامل شرکت ملی نفت، بدعت بگذارد و «زمام اصلی» امور بین الملل شرکت ملی نفت را به کسی غیر از آن که حکم می گیرد بسپارد، سال های بعد دیواری را خواهد دید که کج بالارفته است. آن هم تا ثریا. اگر هم توجیه کنند فلان کس را به دلیل تبحرش در جذب منابع مالی پروژه ها و توسعه بازار، به عنوان ناظر و هدایتگر بالای سر امور بین الملل گذاشته اند، پاسخش این است بسیار خب، هم او را به عنوان مدیر یا معاون امور بین الملل منصوب کنید. وگرنه، به کسی اختیار ندهید که نمی توانید مسئولیت رسمی به او بسپارید. این بدعت است؛ آن هم در یکی از استراتژیک ترین بخش های مدیریتی کشور.
                