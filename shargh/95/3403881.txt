سه‌شنبه ۱۲ مرداد ۱۳۹۵
-----------------------------------------
حرف اول
-----------------------------------------
مسافران فراموش شده
-----------------------------------------

                    هیاهوی چند روز گذشته مرتبط با تاخیر و مشکلات پرواز یکی از شرکت های هوایی که نارضایتی گسترده مسافران را به دنبال داشت، واکنش های تندی را هم به وجود آورد که متاسفانه از سوی شرکت های هواپیمایی یا برخی فعالان این حوزه به حساب بی فرهنگی و بی توجهی مسافران در اثر بدرفتاری با پرسنل پرواز گذاشته می شود. این در حالی است که مقصران اصلی در حال شانه خالی کردن از بار مسئولیت و تعهداتی هستند که متوجه آنهاست. صحبت از حقوق گم شده مسافران در ایران گویی هیچ وقت تمامی ندارد. آیین نامه حقوق مسافران سال پیش پس از ماه ها تاخیر بعد از تایید شورای عالی هواپیمایی به شرکت های هواپیمایی ابلاغ شد. اما با گذشت بیش از یک سال از ابلاغ آن، همچنان خبری از اجرای واقعی این آیین نامه نیست. تاخیر مکرر پروازها، کیفیت پایین سرویس دهی، سطح استاندارد بسیار پایین بیشتر شرکت های هواپیمایی و نبود سیستم مناسب پاسخ گویی، همگی فقط بخشی از مشکلات صنعت هوایی تجاری کشور شمرده می شوند. مشکلاتی که گویی حتی اگر تحریم ها و محدودیت های دست وپاگیر حوزه هوانوردی نیز روزی کاملابرداشته شود، همچنان اراده ای برای برطرف کردن آنها دیده نمی شود.متاسفانه بسیاری از شرکت های هوایی چه دولتی و چه خصوصی در ایران فراموش کرده اند رعایت حقوق واقعی مشتریان، ابتدایی ترین اصل یک تجارت موفق است. گویی این همیشه مسافران بینوا هستند که باید جور ناکامی و سوءمدیریت شرکت ها و نهادهای مسئول در حوزه هوانوردی را بکشند. این درست است که ناوگان هوایی کشور بسیار فرسوده است و عمده مشکلات خصوصا تاخیر پروازها بر گردن فرسودگی هواپیماها، نبود هواپیمای جایگزین و ناتوانی شرکت های داخلی در به روزرسانی این ناوگان فرسوده است؛ اما بی انصافی است اگر تمام مشکلات را بر گردن فرسودگی ناوگان یا تحریم ها بیندازیم. نیمه دیگر مشکلات، نبود انضباط و مدیریت مناسب چه در شرکت های هواپیمایی فعال و چه در اجرای قوانین موجود و نظارت بر آنهاست. حتی در یک دنیای غیرایده آل هم حداقلی از مسئولیت پذیری، پاسخ گویی و تلاش برای کاهش تکرار مشکل، کمترین چیزی است که می توان انتظار داشت. در مقابل تمام پاسخی که همیشه دریافت کرده و می کنیم ادعای تلاش هایی است که ثمره ای از آنها دیده نمی شود. اما این کاملاطبیعی است که وقتی مسافران راهی برای احقاق حقوق مادی و معنوی بربادرفته خود نمی بینند یا وقتی صدای انتقاد و نارضایتی آنها از شرایط به جایی نمی رسد، خشم و ناراحتی ناشی از آن به گونه دیگری سر باز کند و گریبانگیر خلبان و میهمان دارانی شود که شاید تقصیری هم در این گیرودار نداشته اند.
                