دو‌شنبه ۲۲ آذر ۱۳۹۵
-----------------------------------------
حرف اول. اقتصاد
-----------------------------------------
کدام متهمان تزلزل بازار پول؟
-----------------------------------------

                    مدتی پیش یادداشتی با عنوان «متهمان تزلزل بازار پول» در یکی از روزنامه های اقتصادی منتشر شد که اگرچه حاوی نکاتی پذیرفتنی بود اما همه آنچه را که در این سال ها روی داده، شامل نمی شد. در سال های گذشته تغییراتی در ترکیب منابع بانک ها ایجاد شده که مهم ترین آنها به قرار زیر است:1- حذف انواع چک های مسافرتی و جایگزینی آن با ایران چک بانک مرکزی ج. ا. ا در قبال تودیع صددرصد معادل ریالی آن.2- توسعه بانکداری الکترونیکی و افزایش سرعت گردش پول به ویژه جایگزینی انواع حواله جات الکترونیکی (ساتنا و پایا) برای انتقال وجه با انواع حواله ها در سیستم سنتی.3- حذف 12 درصد تنخواه گردان از مانده حساب های دولتی (در اختیار بانک ها) و تودیع صددرصد آن به وسیله بانک ها نزد بانک مرکزی.4- تغییر در الگوی سپرده گذاری و تلاش سپرده گذاران برای حفظ ارزش پول به دلیل شرایط تورمی. مجموع عوامل یادشده موجب کاهش چشمگیر سهم منابع ارزان قیمت بانک ها ودر نتیجه افزایش نرخ تجهیز منابع آنها شده است. منابع حاصل از رسوب انواع چک های در گردش و ایران چک بانک ها و همچنین چک های بانکی در راه (برای انتقال وجه)، منابع بدون هزینه است.بانک ها آن را برای اعطای تسهیلات صرف کرده بودند و با تغییر رویکردها (به ویژه درباره چک های در گردش) منابع یادشده از چرخه نقدینگی بانک ها خارج و عملاموجب ایجاد کسری (در سطح شبکه بانکی) به همین میزان شده است و اثرات مضاعف بر ساختار منابع و مصارف بانک ها بر جای گذاشت. ضمن آنکه هم زمان با کاهش درخور ملاحظه سهم منابع ارزان قیمت بانک ها، نرخ وجه التزام اضافه برداشت از حساب ها نزد بانک مرکزی به 34درصد افزایش یافته اما نرخ جایزه سپرده قانونی نزد بانک مذکور (باوجود گران ترشدن منابع بانک ها) همچنان تا یک درصد ثابت مانده است. از طرف دیگر رکود حاکم بر فضای کسب وکار به همراه اثرات ناشی از تحریم های اعمال شده موجب ناتوانی تسهیلات گیرندگان در ایفای به موقع تعهدات و بازپرداخت اقساط شده و به تبع آن تغییرات بسیار نامساعد در پرتفوی دارایی بانک ها (تورم دارایی های غیرسودآور) را در پی داشته است. همچنین در اجرای مقررات مربوط به طبقه بندی مطالبات، بخشی از مطالبات غیرجاری نه فقط منافعی برای بانک ها ندارند بلکه به دلیل افزایش درصد ذخیره گیری هزینه م. م بانک ها را بالابرده که البته بانک ها برای برون رفت از شرایط نامساعد ایجادشده به روش هایی مانند استمهال تسهیلات متوسل شده اند که به دلیل تداوم رکود، نتایج مورد انتظار حاصل نشده و با گذشت زمان مجددا به طبقات مشکوک الوصول منتقل می شود. در شرایطی که بخش زیادی از منابع بانک ها در سرفصل های مطالباتی و همچنین مطالبات از دولت درگیر شده و توان وام دهی و خلق درآمد بانک ها را به شدت کاهش داده، تغییر روش شناسایی سود از روش نقدی به تعهدی در حمایت از منافع سپرده گذاران موجب کاهش کیفیت سود بانک ها شده و بانک ها درحالی که فاقد جریان وجه نقد مناسب بوده اند، ناگزیر به پرداخت سود به سپرده گذاران بوده اند، به ترتیبی که اغلب حتی از دریافت حق الوکاله نیز محروم شده اند. در این خصوص وضعیت برای بانک هایی که در اجرای اصل 44 قانون اساسی خصوصی شده اند، پیچیده تر بوده و تامین انتظارات سهام داران را (علاوه بر پرداخت سود سپرده گذاران) برعهده آنان قرار داده است. به ترتیبی که، باوجود وصول نشدن به موقع اصل و سود تسهیلات اعطایی و مطالبات ا ز دولت، نسبت به تامین EPS پیش بینی شده از طریق فروش دارایی ها (بازهم اغلب بدون ایجاد جریان وجه نقد مناسب) و تقسیم آن بین سهام داران و ذی نفعان (ازجمله پرداخت مالیات یا سود سهم دولت) مبادرت کرده که این فرایند در چند سال موجب تحلیل توان مالی بانک ها و مزمن شدن مشکلات آنها شد. توجه داشته باشید که در سال های گذشته مسابقه بانک ها برای جذب منابع (به منظور کاهش سهم خود از اضافه برداشت ها و اجتناب از اعمال اقدامات انضباطی) موجب افزایش بی سابقه نرخ سود سپرده و در نتیجه افزایش چشمگیر هزینه سود پرداختی بانک ها شد. که البته اقدام به موقع و دخالت بانک مرکزی موجب کاهش نرخ سود در بازار بین بانکی و به همین ترتیب تعدیل و کاهش نرخ سود سپرده ها در سال 95 شد. علاوه بر این در سنوات اخیر بانک ها هزینه های درخور ملاحظه ای را برای توسعه بانکداری الکترونیکی و پیاده سازی نظام جامع پرداخت و بسترسازی های لازم، متحمل شده اند. ضمن اینکه با توجه به ضرورت فرهنگ سازی و تشویق مشتریان به استفاده از خدمات نوین بانکی، خدمات مزبور در ابتدا رایگان و بدون هزینه به وسیله بانک ها ارائه شد. اما درحال حاضر پس از گذشت سال ها و انجام فرهنگ سازی موردنظر در طول سال میلیاردها ریال صرف نگهداری و پشتیبانی و ارتقای سیستم های مذکور می کنند؛ بنابراین خدمات مذکور به طور رایگان به مشتریان ارائه می شود. انتظار می رود در چنین موارد مهمی بانک مرکزی و دولت نیز سهیم شده و ضمن صرف نظر یا تقلیل سهم خود از هزینه هایی که بانک ها در ارتباط با خدمات مربوط به بانکداری الکترونیکی می پردازند، امکان دریافت کارمزد از مشتریان حداقل به اندازه ای که هزینه های نگهداری سیستم های یادشده را پوشش دهد، فراهم کنند. مجموعه عوامل فوق موجب شده توانایی بانک ها در تبدیل بدهی های کوتاه مدت ارزان قیمت به دارایی های بلندمدت سودآور به طور تدریجی کاهش یابد و در نتیجه بانک ها را در تامین سود مناسب و مورد نیاز با چالشی جدی مواجه کند.
                