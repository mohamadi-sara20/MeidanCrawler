دو‌شنبه ۲۴ خرداد ۱۳۹۵
-----------------------------------------
حرف اول. ورزش
-----------------------------------------
پیروزی پزشکی
-----------------------------------------

                    همان طور که دیده شد، بهداد سلیمی، وزنه بردار سنگین وزن کشورمان، برخلاف پیش بینی های رایج فقط چند ماه پس از آسیب دیدگی و عمل جراحی رباط صلیبی در مسابقات وزنه برداری دهه مبارک فجر شرکت و با سربلندی این مسابقات را پشت سر گذاشت؛ البته برخی از متخصصان وزنه برداری هستند که حضور او را در این مسابقات غیرضروری و برخلاف مصلحت او می دانند؛ زیرا احتمال آسیب دیدگی مجدد او در زیر وزنه های سنگین از چشم ایشان دور نبوده و دست کم معتقدند که خوب بود با وزنه های سبک تری در صحنه حاضر می شد و نه آنکه در یک ضرب 95 درصد حداکثر ظرفیت قبلی خود را آزمایش کند. برای اطلاع بیشتر باید گفت رباط صلیبی همان طور که از اسمش پیداست، مانند صلیب است و شکل رویت کردنی آن ضربدری های فولادی است که در اسکلت فلزی ساختمان برای ایستایی ساختمان در مقابل زلزله و حرکات جانبی به کار می رود. این رباط در داخل زانو و بین استخوان ران و ساق قرار دارد و به صورت ضربدری این دو استخوان را به هم مربوط کرده و حرکت به جلو و به عقب و حرکت ضربدری زانو را کنترل می کند. البته رباط های چپ و راست هم هستند که وظیفه دیگری را به عهده دارند. معمولادر حرکت های بسیار شدید سرعتی و تغییر سرعت و نیز در فشارهای بسیار سنگین وزنه برداری رباط صلیبی دچار آسیب دیدگی می شود و نیاز به جراحی پیدا می کند. معمولاورزشکاری که دچار این نوع آسیب دیدگی می شود تا حدود یک سال از حضور در میدان مسابقه محروم می ماند. در ابتدا که بهداد سلیمی آسیب دیده بود، صحبت از آن بود که او به آلمان اعزام شود و ظاهرا گفت وگوهایی هم در این باره با پزشکان آلمانی صورت گرفته بود؛ ولی در نهایت با توجه به صلاحیت جراحان ایرانی، از سوی دکتر کیهانی جراحی پیوند رباط صلیبی بهداد صورت گرفت و پس از انجام مراحل مقدماتی و فیزیوتراپی های لازم او به کار تخصصی با وزنه پرداخت. همان طور که دیده شد، در مسابقات دهه مبارک فجر بهداد سلیمی در یک ضرب 205 کیلو و در دوضرب 225 کیلو وزنه برداشت و این یعنی یک پیروزی، نه تنها برای بهداد که برای دکتر کیهانی، جراح او و برای دکتر نوروزی، رئیس فدراسیون پزشکی ورزشی و دکتر باقری، رئیس کمیته پزشکی فدراسیون وزنه برداری ایران و به کلام دیگر پیروزی پزشکی ایران.اعتمادبه نفس بالای این پزشکان و سایر همکاران شان در به کاربردن آنچه می دانستند و قبول مسئولیت و اطمینان بخشی به بهداد سلیمی کاری است که کمتر تیم پزشکی ای جرئت و جسارت آن را در این مدت کوتاه دارد.نباید انکار کرد که این پزشکان یافته ها و فناوری پزشکی ای را که در مغرب زمین رشد یافته است، به کار برده اند و در این باره نباید به گونه ای برخورد کرد که ایشان کاری ابداعی و اختراعی انجام داده اند؛ بلکه باید اذعان کرد که اینان بسیار خوب آموخته، بسیار عالی مهارت عملیاتی کسب کرده و با اعتمادبه نفس لازم آن را به کار بسته اند.می توان به این امر نگاه به بیرون و عمل از داخل را اطلاق کرد؛ امری که می تواند و باید در سایر زمینه ها نیز به کار گرفته شود.همان گونه که گفته شد بازگشت موفقیت آمیز سلیمی نه فقط پیروزی برای ورزش که یک پیروزی درخشان برای پزشکی ایران است، هرچند در سراسر دنیا پزشکان ایرانی و نمونه های شاخص آنها شهرت جهانگیر پیدا کرده اند؛ اما عمل آنها کمتر در معرض دید همگان قرار گرفته است. این بار مهارت و شایستگی ایشان در بستر یکی از سخت ترین و پرفشارترین آزمون ها قرار گرفته و با موفقیت به اجرا درآمده است.این پیروزی درخشان را به کادر پزشکی مربوطه و جامعه پزشکی ایران تبریک گفته و برای همه پزشکانی که همراه با دوست داشتن مردم، به آنها خدمت می کنند، آرزوی توفیق هرچه بیشتر در خدمت به مردم را از خداوند متعال مسئلت می کنم.
                