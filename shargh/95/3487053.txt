دو‌شنبه ۶ دی ۱۳۹۵
-----------------------------------------
حرف اول
-----------------------------------------
«عموم مردم» خصوصی شد!
-----------------------------------------

                    زمانی که در جامعه ای در پی محدودیت ها و تنگنا های چندگانه و بنا بر زمینه سازی، تصمیم و رفتار های جمعی، دگرگونی سیاسی یا اجتماعی حاصل می شود، نتایج آن ناشی از نقض هنجارها و ارزش های اجتماعی و فردی از سوی دو طیف دولت و قانون گذار است که می تواند به اشکال گوناگون مانند اجتماعات، مطالبات و گاهی نیز به صورت اعتراض و... باشد. قوانین و تصویب آن همیشه در سطوح مختلف جامعه با یک رای، تفسیرشدنی نیست و از دل آن گاهی تسلیم و مقبولیت نسبی و گاهی هیجان و رفتار های «کنش گرا» به واقعیت می پیوندد و ساختار اجتماعی را که شامل پایگاه ها، نقش ها، گروه ها و نهادهای اجتماعی است، تحت الشعاع قرار می دهد.حذف عبارت «و عموم مردم» در صورت تنقیح شده گزارش کمیسیون تلفیق مجلس شورای اسلامی درباره لایحه برنامه ششم توسعه که از تبصره 5 ماده 38 انجام شده، در این خصوص درخور تامل است.همچنان که در خبر ها آمده بود، به دنبال ماجرای حقوق های نجومی و جلوگیری از تکرار آن، مصوبه کمیسیون تلفیق مجلس مبنی بر الزام دولت به راه اندازی سامانه ثبت حقوق و مزایا به مدیران و ایجاد امکان دسترسی به این سامانه برای نهادهای نظارتی و «عموم مردم» پیش تر تحت تبصره 5 ماده 38 منتشر شده بود.«دولت مکلف است ظرف چهار ماه نسبت به راه اندازی سامانه ثبت حقوق و مزایا و پرداخت های مشمولین این ماده اقدام نموده و امکان تجمیع کلیه پرداخت ها به مدیران دستگاه های مشمول این ماده را فراهم نماید به نحوی که میزان ناخالص پرداختی به هر یک از مدیران مذکور مشخص بوده و امکان دسترسی به آن برای نهادهای نظارتی و «عموم مردم» فراهم شود». اما روز یکشنبه گذشته صورت تنقیح شده گزارش کمیسیون تلفیق مجلس شورای اسلامی درباره لایحه برنامه ششم توسعه منتشر شد که در آن عبارت «و عموم مردم» از تبصره 5 ماده 38 این گزارش حذف شده بود. متن تبصره 5 ماده 38 این گزارش در ویراست دوم عبارت است از: «دولت مکلف است ظرف چهار ماه نسبت به راه اندازی سامانه ثبت حقوق و مزایا و پرداخت های مشمولین این ماده اقدام نموده و امکان تجمیع کلیه پرداخت ها به مدیران دستگاه های مشمول این ماده را فراهم نماید، به نحوی که میزان ناخالص پرداختی به هر یک از مدیران مذکور مشخص بوده و امکان دسترسی به آن برای نهادهای نظارتی فراهم شود».این حذف، نمونه بارز رویارویی با ساختار اجتماعی است که در آن انتظارات، حقوق، هویت مشترک و پیوندهای اجتماعی و سیاسی به طور شفاف تعریف شده است و این مصوبه به نوعی حذف «مردم سالاری» و نقش «نظاره گر» مردمی است که به نمایندگان خویش در تصویب قوانین جامعه پسند، رای داده اند.در سال های متمادی در ایران، سازماندهی های سیاسی دولت ها و قوانین، کمتر بر مبنای جهان بینی غالب مردمی شکل گرفته است که در نتیجه با کاستی در ساماندهی اقتصادی، سیاسی و اجتماعی روبه رو بوده و با روح «مردم گرایی» کمتر سازگاری داشته اند.در این سال ها، حجم گسترده مقررات و قوانین به جای آنکه بیشتر از حقوق مدنی حمایت کند، از ضعف اطلاعاتی مردم استفاده کرده و حالت انفعالی به خود گرفته است، به این ترتیب نه تنها قانون در خدمت مردم قرار نداشته که به صورت وسیله ای برای تسلیم شدن آنها در مقابل دولتمردان و قانون گذاران اعمال کرده است و همین امر نیز محدوده فرصت طلبی را در سوءاستفاده برای برخی از دست اندرکاران دولتی فراهم کرده است.بر همین منوال است که روند نامطلوب اطلاع رسانی راجع به حقوق ها و پرونده های مفاسد اقتصادی و بسیاری دیگر از چالش های موضوعی، دامنه آسیب های اقتصادی را به همه سطوح جامعه سرایت داده، قبح برخی اعمال را از میان برداشته و معیار های سلامت جامعه و به تدریج خدمات رسانی اجتماعی، آموزش و ارتباطات را مخدوش کرده است.آنچه در این بین حائز اهمیت است، تطبیق و توافق خواست و اراده ملت ها در تصویب قوانینی است که نقش آفرینی را در بطن توده مردم نهادینه کرده و از نقش اجتماعی او تنها در بازیابی و بازآفرینی صحنه های هیجان انگیز انتخابات بهره نجویند و از این زاویه، چشم نظاره گر مردمی بر سایر پدیده ها که هر زمان اقتصاد و سایر ارکان جامعه را در معرض دست یازی و خورندگی قرار می دهد، بازتر کنند.
                