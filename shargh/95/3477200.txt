پنج‌شنبه ۱۸ آذر ۱۳۹۵
-----------------------------------------
یادداشت
-----------------------------------------
قانون اساسی، کاغذپاره نیست
-----------------------------------------

                    1. این روزها علاوه بر قرارداشتن در هفته ای که روز قانون اساسی در آن قرار دارد، درباره اصول مختلف قانون اساسی به دلایل مختلف، سخن گفته می شود. قانون اساسی پشتوانه حقوق و آزادی های مردم است نه ابزار تحدید آن. قانون آمده تا مردم بهجت و امنیت و آزادی را در سایه یک نظم حقوقی عادلانه تجربه کنند. با عیار قانون اساسی، مردم باید فساد نبینند، آزادی بیان و پس از بیان داشته باشند و رانت، سوءاستفاده، پنهان کاری، دست اندازی به بیت المال، تبعیض، تمرکز قدرت و ناشایسته سالاری نباشد و اراده مردم حرف اول و آخر را بزند. حق نقد حکمرانی و فرصت تضارب آرا و پاسخ گویی و شفافیت و گردش آزاد اطلاعات بروز و ظهور یابد. این قانونی است که ثمره مجاهدت ها و محصول درخت آبیاری شده با خون مجاهدان دیرین میهن است.2. وقتی مستشارالدوله رساله «یک کلمه» را می نوشت شاید این افق را پیش بینی نمی کرد که نسل های پس از او با الهام از این ایده، حکومت قانون را بر کشند و نظم حقوقی فراگیر را به جای قبیله سالاری و خان بازی و ملوک الطوایفی رایج مستقر کنند. اما حس قانون خواهی و مشروطه طلبی ایرانی متوقف و محصور نشد و بعدها کسانی مانند منصور السلطنه عدل، زمینه تحقق پذیری آن را فراهم کردند و تا به امروز در حال سپری کردن روند تکاملی خود است. در طول تاریخ و با همت فرزانگان و آگاهی عمومی، زمینه دستورگرایی فراهم و نهضت تدوین قانون اساسی به جریان افتاد. در فرگشت این روند، رویکردها به تضمین حقوق بنیادین بشر بیشتروبیشتر شد. توصیف فرایند قدرت تا ترسیم توقعات ملت، دو کار ویژه قانون اساسی بود. برخی قوانین اساسی، سبکی «فرایند انگار» را ترویج می دادند و برخی «آرمان انگار» و برخی «تلفیقی» بودند.3. قوانین اساسی به خودی خود ضامن خصیصه های دموکراتیک نیستند، بلکه باید زمینه ها و لوازمی برای کارکرد درست آنها بروز یابد تا به انتظارات به حق عمومی پاسخ گویند. خرسندی و خجستگی مردم حرف اول را می زند. قانون اساسی یک سند است؛ کلامی که وضع شده تا چارچوبی کلی به زیست سیاسی مردم دهد، فقط همین؛ نه باید در جایگاه آن غلو کرد و نه باید اهمیت و پایگاه مهم آن را در عرصه تمشیت امور عمومی و خصوصی نادیده انگاشت.4. اینکه درک شود در گذر زمان قانون برای مردم و نه مردم برای قانون هستند، به نظرم گامی مهم در فهم هویت و ماهیت قانون محقق شده است. قانون نباید ابزار تضییع حق و آزادی و عدالت شود؛ ویکتور هوگو معتقد است: قوانین اساسی برای این به وجود آمده اند که مورد تجاوز قرار بگیرند برای اینکه فریاد برنمی آورند. باید گفت بسیاری از افراد صاحب جایگاه، مایل به صامت کردن قانون اساسی و شناورکردن اصول آن به ویژه مندرجاتی که معطوف به تکالیف زمامداری و حقوق و آزادی های فردی و اجتماعی است، هستند. بنابراین باید به پشتوانه ها و اهرم های تحقق پذیرانه قانون توجه کرد و با وسواس نسبت به اجرائی سازی اصول قانون اساسی تدبیر کرد.5. یکی از خصیصه های قانون، «آمره بودن» است. از ملزومات این شاخصه، برخورداری از ضمانت اجرای موثر است. هرچه قانون مهم تر باشد باید مستظهر به پشتوانه قوی تر و تضمین مقتدرانه تری باشد. به طور خاص، تحقق پذیری قانون اساسی که در صدر رژیم حقوقی کشور قرار داشته و معرف نظام هنجاری حاکم بر ملت است، موضوعیت و طریقیت منحصر به فردی دارد و باید اجرا شود نه اینکه فقط در تشریفات محترم شمرده شود. باید حس شود نه اینکه فقط خوانده شود. در زندگی مردم باید حقوق ملت نمود داشته باشد.6. هرچه این قانون اساسی پرهزینه تر و دشوار تر به دست آمده باشد، اهمیت آن افزون تر است. چه برسد به اینکه ثمره خون صدها هزار شهید و میراث قرن ها مجاهدت یک ملت رنج دیده و رهیده از استعمار خارجی و استبداد داخلی با کارنامه دو انقلاب شکوهمند تاریخ ساز باشد؛ انقلاب هایی که اولین دستاوردهای آنها قانون اساسی مدون و متکی بر اراده عمومی بوده است. در طول عمر انقلاب اسلامی دغدغه اجرای تمام عیار قانون اساسی به ویژه فصل سه که ناظر بر حقوق ملت است، همواره کانون توجه دولت ها بوده و هریک به فراخور مقتضای زمانه، سعی در جلب رضایت افکار عمومی با استفاده حداکثری از ظرفیت های قانون اساسی داشته اند؛ چنانچه دولت اصلاحات تلاش وافری در این راستا انجام داد و دولت فعلی نیز با اقدام اخیر خود در تاسیس هیات نظارت بر اجرای قانون اساسی، عملادغدغه ورزی و تعلق خاطر خود را در این باره به رخ کشید.7. بسیارند کسانی که قانون اساسی را صرفا متضمن یک سلسله ایده ها و آرمان های منفک از واقعیات دانسته و نگاهی صوری و کلیشه ای به آن دارند، چنان که قانون اساسی را به کاغذ پاره ای تنزل می دهند و گاهی برای توجیه برخی تصمیمات و اقدامات خود مستنداتی از آن دست وپا می کنند و بقیه را که به ضررشان باشد، زیر پا می نهند. بالاخره قانون یک متن است و یک متن، تفسیربردار است. اگر روح حاکم بر قانون و اراده اکتشافی مراد مقنن کارافزار تفسیر باشد، بیشترین انطباق را با گوهر قانون خواهد داشت و در غیراین صورت، متنی سیال و ژله گونه خواهد بود که مستمسک هر قانون گریزی نیز می تواند قرار گیرد. قانون اساسی متنی خشک مقدس انگاری شده یا یک سند بالادستی دور از دسترس و تشریفاتی نیست، بلکه شالوده نظام هنجاری، مادر قوانین عادی، مبنای ساختار اجرائی و خمیرمایه تصمیمات و اقدامات هیات زمامداری است. جسمی دارد که منجلی در منطوق اصول و مندرجات آن است و روحی دارد که بر حقوق و آزادی های شهروندان دلالت می کند. روح قانون اساسی ما در افق آموزه های حیات بخش اسلام، حقوق بشر مدار و کرامت باور است. امید است قدر بیند، در صدر نشیند و اجرا شود.
                