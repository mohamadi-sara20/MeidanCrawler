دو‌شنبه ۱۵ آذر ۱۳۹۵
-----------------------------------------
سرمقاله
-----------------------------------------
دموکراسی کره ای
-----------------------------------------

                    چند روز پیش که فیدل کاسترو، یا به قول برخی رسانه های خاص، «رفیق کاسترو» مرد و از برخی محافل نداهای مرده ستایانه ای مانند «نماد مقاومت و مبارز در راه آزادی» برخاست، درباره جایی مطلبی نوشتم درباره مقایسه کره جنوبی با کوبا که هردو در یک زمان دارای رژیم های فاسد و مستبد و بدنام بودند؛ باتیستا در کوبا و سینگمان ری در کره جنوبی. کوبا درگیر ماجرای فیدل بود و کره جنوبی با همان ابعاد و جمعیت و بدون بهره مندی از گستردگی و زیربنای فرهنگ اروپایی کوبا و در گوشه دورافتاده ای در کنج جهان، از چنان ریاست اجرائی مادام العمری برخوردار نبود. این مقایسه پاسخی در خود نهفته داشت برای کسانی که به توسعه فرهنگی، بهداشتی و آموزشی کوبا می نازند و فراموش می کنند این افتخار ایدئولوژیک نه تنها از لحاظ فرهنگی، بهداشتی و آموزشی بلکه خصوصا از لحاظ بهره مندی از آزادی های سیاسی، اجتماعی و رفاه عمومی و توسعه اقتصادی به گرد پای کره جنوبی هم نمی رسد. این روزها که تظاهرات روزانه و شبانه مخالفان خانم «پارک گئون هی» رئیس جمهوری کره جنوبی خبر داغ روز است، تدریجا به این نتیجه رسیده ام که گویا دموکراسی در آن کشور واقعیت دارد؛ زیرا آثار دموکراسی آسیایی، آفریقایی و آمریکای لاتینی در حد آزادی گزینش برای روی کارآوردن رئیس جمهوری تازه کمیاب نیست، اما دموکراسی واقعی یعنی توانایی برکنارکردن رئیس جمهور خاطی یا زیان بخش کمتر دیده می شود. اکنون مردم کره جنوبی برای نخستین بار با حضور اجتماعی صلح آمیز خودشان در واقع دارند این مرحله برجسته دموکراسی را می آزمایند! خانم پارک از مدت ها پیش متهم بوده که تحت نفوذ یکی از استادان خود بوده که زمانی جامه رهبانیت بودایی پوشیده و سپس به لباده کشیشی پناه برده و سرانجام برای خودش فرقه و معبدی راه انداخته و مدعی دریافت وحی و شفاعت شده و پس از مرگش دخترش این نقش را به ارث برده و بر خانم پارک نفوذ گمراه کننده ای داشته و موجب رسوایی های مالی بسیار شده است. اخیرا شفاف شدن برخی از این رسوایی ها که پای بهره مندی از منابع صندوق بازنشستگی و فعل و انفعالاتی با شرکت بزرگ سامسونگ را به میان کشید، موجب شد نه تنها منتقدان گرفتار و متهم نشوند، بلکه خانم پارک به یکی، دوبار پوزش خواهی علنی و تلویزیونی وادار شد. ظاهرا با دخالت مقامات پلیسی و قضائی کار دارد به جاهای باریک می کشد و به مراحل نهایی نزدیک می شود؛ به طوری که خانم پارک به عنوان آخرین اقدام به پارلمان رفته و خواهان یافتن راهی برای استعفای خود شده است! البته راه استعفا بسیار ساده است؛ ضمن استغفار، کناره گیری خودش را در همان مجلس اعلام کند.... باری، منظور از این مقدمه، پرداختن به نقش احتمالی آقای بان کی مون دبیرکل فعلی سازمان ملل متحد در این میانه است. به نظر من برخی انسان ها در زندگی سیاسی از شانس برخوردارند، البته زغال خوب هم که در جوهر و نهاد شخص نهفته است، جای خود دارد! آقای بان کی مون فارغ التحصیل دانشکده یا مدرسه مدیریت جان اف کندی دانشگاه هاروارد است که خود به خود به او اعتبار می بخشد. دیپلمات خوش نام و محترمی در وزارت امور خارجه کشورش بوده که سپس به سازمان ملل می پیوندد، و همان خوش نامی و محترم و بی زیان بودن ظاهرا فرصت دبیرکلی را در زمانی که نوبت به گزینش دبیرکل از کشورهای آسیایی رسید و کاندیداهای دیگر، حواشی ایدئولوژیک و رفتاری خاصی داشتند که اجماع بدون وتو را مشکل می کرد، برای «بان» فراهم کرد.شاید نتوان کارنامه بان کی مون را درخشان ارزیابی کرد، اما باید انصاف داد که در موارد بسیار فراتر از «اعلام نگرانی از...» سعی خودش را کرده است. دبیرکل ناچار است کج دارومریز رفتار کند به طوری که اعضای اصلی پنج گانه شورای امنیت را نرنجاند، بااین حال مثلاموضع گیری های او در برابر جنایات عربستان در یمن و رفتارهای ضد حقوق بشری آن کشور متعدد بوده است. حتی هنگامی که ناچار شد اعلام محکومیت عربستان سعودی را به خاطر نقض حقوق کودکان و... پس بگیرد، طوری رفتار کرد که نشان داد این کار را با کراهت و با توجه به نقش مالی عربستان می کند! یعنی منکر واقعیت آن محکومیت نشد. در مسائل سوریه و سومالی و افغانستان و گرفتاری های رفتارهای جنسی سربازان حافظ صلح در آفریقا، نتوانست نقش موثری داشته باشد.به هر حال شاید نتوان کارنامه دو دوره پنج ساله دبیرکلی بان کی مون را درخشان ارزیابی کرد، اما تا آنجا که می دانیم در زندگی سیاسی، کارنامه پاکی داشته است. مثلاپیش از او که نوبت دبیرکلی از آفریقا بود، آقای کفی انان (عنان!) در رسوایی مالی برنامه نفت در برابر غذای عراق، نقشی سودآور برای فرزندش در یک شرکت سوئیسی قائل شده بود، یا در مسئله قتل عام مردان و جوانان سربره نیتسا در بوسنی که در برابر نیروهای هلنی حافظ صلح انجام شد، با سکوت و کوتاهی خود خشم و انتقاد جهانی را برانگیخت.پاکدستی در میان سیاستمداران ارزش مهمی است که با توجه به انحرافات رایج ارزشمند است. اما وقتی صحبت از شانس سیاستمداری پاکدست می شود، یاد آور شرایط ویژه ای است که درست هم زمان با بازنشستگی بان کی مون در نقش دبیرکلی سازمان ملل پیش آمده است و آن رسوایی های مالی رئیس جمهور کنونی کره جنوبی است که ظاهرا منجر به برکناری او خواهد شد. در چنین شرایطی برای ریاست جمهوری آن کشور هیچ صفتی مهم تر از پاکدستی نیست، خصوصا اگر وزن آبرو و اعتبار 10 سال دبیرکلی سازمان ملل متحد آن را تضمین کرده باشد. به این دلایل طبیعی است اگر از هم اکنون شغل ریاست جمهوری کره جنوبی را برای آقای بان کی مون ذخیره شده بدانیم. در کره جنوبی سیستم مدیریت سیاسی و اداری چنان خودکار است که نیازی به خودکامی ها و خودسری های یک رئیس جمهور نیست. سلامت و آبرو خودش بزرگ ترین مایه کامیابی است. ماهی از سر گنده گردد نی ز دم.
                