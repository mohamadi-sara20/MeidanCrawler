چهار‌شنبه ۲۵ اسفند ۱۳۹۵
-----------------------------------------
سرمقاله
-----------------------------------------
اقتصاد مقاومتی از فرمان تا اجرا
-----------------------------------------

                    اقتصاد ایران به گواه تجربه شش دهه گذشته و به ویژه سه دهه بعد از پیروزی انقلاب دارای زمینه های آسیب پذیری متعددی از شوک ها در برابر تکانه های بیرونی و درونی و تغییرات محیطی و تحولات روندهای اقتصادی اجتماعی داخلی است. از جمله در شش دهه گذشته آسیب های زیادی از ناحیه تغییرات در بازارهای جهانی به ویژه نفت و گاز، آشوب های منطقه ای در کشورهای پیرامونی و چالش هایی که برخی از آنان در جنگ تحمیلی مستقیما نظام اقتصادی و اجتماعی را هدف گرفته بود یا مهاجرت های گسترده آوارگان همسایه به داخل کشور، تغییرات ساختار و ترکیب جمعیتی، روندهای پرشتاب دانش و فناوری های نوین، در محیط جهانی و سایر تغییرات داخلی مهم ترین زمینه هایی بوده که نه تنها اقتصاد را آسیب پذیر کرده، بلکه در موارد متعددی برنامه های توسعه و سیاست های مصوب را از مسند تعیین کنندگی به زیر کشیده است.این ها عامل اصلی تعیین ویژگی های شاخص های اقتصادی و اجتماعی شده است. در واقع این شوک ها باعث شده برنامه ها بی اثر شوند؛ بلایای طبیعی، تغییرات یا نوسانات شدید در بازارهای نفت و گاز و درآمدهای ارزی کشور، تحریم ها، آشوب های منطقه ای و.. از این موارد هستند و سبب شده اند چندین برنامه توسعه از همان ابتدا به دلیل تغییرات شدید اجرانشدنی شوند. ازاین رو برخورداری از یک اقتصاد مقاوم یا مقاوم سازی اقتصاد برای تاب آوری در مقابل این تکانه ها، روندها و تغییرات پرشتاب، پیچیده، چندبعدی و شبکه ای به یک ضرورت بنیادی و یک هدف کلیدی قبل از هر برنامه توسعه دیگری در ایران تبدیل شده است. اقتصاد مقاومتی به عنوان یک رویکرد رهایی بخش و برخوردار از خردمندی و تدبیر آینده نگر از سال 92 از سوی مقام معظم رهبری به عنوان یک گفتمان جدید در فضای سیاست گذاری اقتصادی و اجتماعی ایران مطرح شد و با پیگیری و تدبیر ایشان در سال 95 به یک دستور کار اجرائی و برنامه عملیاتی برای دولت یازدهم تبدیل شد. دولت یازدهم که از آغاز فعالیت خود با وضعیت بی ثبات، رکود تورمی عمیق، نااطمینانی شدید در محیط جهانی و ناکارآمدی بی سابقه نظام تدبیر کشور فعالیت خود را آغاز کرد، این گفتمان جدید را به عنوان یک رویکرد رهایی بخش در دستور کار خویش قرار داد و در سال 95، با تدوین 12 برنامه عملیاتی و نزدیک به 120 پروژه، مسیر مقاوم سازی اقتصاد علمی را در پیش گرفت. بی شک تا تحقق آنچه در سیاست های کلی و راهبردهای ابلاغی مد نظر بوده، راه درازی در پیش است؛ اما تجربه همین یک سال به خوبی نشان داد می توان با تغییر رویکرد، بینش و جهت گیری های کلیدی در سطوح بخشی و منطقه ای و در برش های توسعه ای کلان و خرد به آینده ای روشن و مبتنی بر اقتصاد مقاوم در مقابل تغییرات پیش گفته امیدوار بود.* معاون اقتصادی وزیر کار
                