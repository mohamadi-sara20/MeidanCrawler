پنج‌شنبه ۲۹ مهر ۱۳۹۵
-----------------------------------------
گزارش روز
-----------------------------------------
سخنگوی کمیسیون اصل 90 از هزینه 137میلیون دلاری برای 2 دکل خبر داد
-----------------------------------------

                    شرق: بهرام پارسایی، نماینده مردم شیراز و سخنگوی فراکسیون امید مجلس که در کمیسیون اصل 90 نیز وظیفه سخنگویی را برعهده دارد، روز گذشته و در پایان جلسه علنی مجلس در تذکری اتهام به شهروندان از تریبون مجلس را اقدامی ناشایست دانست و گفت: «اتهام به افراد به ویژه افرادی که در پایه گذاری نظام نقش داشتند، آن هم از تریبون مجلس، شایسته نیست. انتظار دارم دوستان رعایت انصاف را داشته باشند. از آیت الله هاشمی رفسنجانی درخواست می کنم در دفاع از خود و توضیح به افکار عمومی طبق ماده 78 قانون اساسی اقدام کنند»، اما بخش دیگری از تذکر این نماینده اصلاح طلب مجلس، مربوط به موضوعی بود که با گذشت بیش از یک سال از طرح شدن آن، همچنان خبری از نتیجه پیگیری ها دراین باره منتشر نشده است. پارسایی در تذکر دیروز خود خطاب به مسئولان قوه قضائیه، از آنها خواست تا در رسیدگی به پرونده های کلان فساد مالی از قبیل پرونده هشت هزار میلیاردتومانی باند بابک زنجانی، باند دکل های نفتی و دیگر تخلفات نفتی تسریع کرده و نسبت به بازگرداندن اموال بیت المال اقدام کنند و نتیجه کار را به طور شفاف به اطلاع عموم مردم برسانند. او همچنین با مخاطب قراردادن مسئولان صداوسیما و مسئولان قوای سه گانه، گفت: «نسبت به مسائل و قضایای جامعه جانب عدل و انصاف را رعایت کنید به ویژه مسائلی که افکار عمومی به آنها حساسیت ویژه دارند». پارسایی افزود: «دو مورد تقریبا مشابه حقوق های نجومی و املاک نجومی که ضمن تاکید بر پیگیری فرمایشات مقام معظم رهبری متاسفانه قبل از اثبات جرم افراد، نامشان برده شد و برعکس در املاک نجومی با رسانه ها و سایت های اقدام کننده برای روشنگری، برخورد شد. برخوردهای دوگانه موجب خدشه به اعتماد عمومی نسبت به نظام می شود که به هیچ وجه به صلاح نیست».
تبانی 87 میلیون دلاری برای دکلی که وجود نداشت
این عضو فراکسیون امید همچنین روز گذشته و پس از پایان جلسه علنی مجلس، در گفت وگو با ایلنا، به تشریح جزئیات پرونده دکل ها پرداخت و با انتقاد از صادرنشدن احکام تخلف های صورت گرفته در پرونده دکل های نفتی، گفت: «یک شرکت واسطه ای بدون هماهنگی با مالک اصلی دکل نفتی به نام «فورچونا»، با شرکت تاسیسات دریایی ایران وارد مذاکره می شود و اقدام به عقد قرارداد فروش می کند و این در حالی است که اساسا دکلی در کار نبوده. شرکت تاسیسات دریایی در دولت قبل پیش از اینکه مشخص شود شرکت واسطه ای «DEAN» مالک واقعی این دکل نفتی بوده یا خیر، برای خریداری این دکل نفتی، قراردادی به مبلغ 87 میلیون دلار امضا می کند؛ درحالی که قیمت کارشناسی این دکل نفتی 66 میلیون دلار بوده و در عمل مبلغ 21 میلیون دلار بیشتر از قیمت واقعی پرداخت می شود. این در حالی است که اساسا دکلی در کار نبوده و با توجه به اینکه شرکت «DEAN» مالک این دکل نبوده، هرگز دکلی تحویل شرکت تاسیسات دریایی ایران نمی شود». سخنگوی کمیسیون اصل 90 مجلس، افزود: «در جریان عقد قرارداد، برخلاف عرف رایج، حسن انجام کار در نظر گرفته نمی شود و مسئولان خرید شرکت تاسیسات دریایی حتی سند مالکیت دکل را از فروشنده درخواست نمی کنند که این مسائل به روشنی نشان می دهد این معامله در پی یک تبانی مالی انجام شده و 87 میلیون دلار از بیت المال به راحتی به این شرکت داده می شود». او گفت: «درصورتی که شرکت «DEAN» مالکیت دکل «فورچونا» را در اختیار داشت، باید علاوه بر درنظرگرفتن مبلغی به عنوان حسن انجام کار، بخشی از مبلغ خرید دکل پس از تحویل پرداخت می شد که با توجه به اینکه این مسائل رعایت نشده، می توان مدعی شد مسئولان وقت که در سال 91 اقدام به عقد قرارداد خرید این دکل می کنند چندان از این موضوع بی اطلاع نبوده اند».
زیان 50 میلیون دلاری از دومین دکل اسقاطی
نماینده اصلاح طلب مردم شیراز با بیان اینکه هم اکنون پرونده دکل «فورچونا» در کمیسیون اصل 90 مجلس و همچنین قوه قضائیه در حال بررسی است، به قرارداد خرید دکل نفتی دیگری نیز اشاره کرد و گفت: «دکل نفتی «گلوبال پرل» که در جریان توفان کاترینا دچار خسارت سنگین شده بود، در سال 2007 میلادی (حدود سال های 86 تا 87) به قیمت 37 میلیون دلار خریداری و برای انجام تعمیرات به شارجه منتقل می شود، اما به دلیل تحریم ها هیچ شرکتی حاضر به همکاری برای انجام تعمیرات نمی شود». پارسایی ادامه داد: «این دکل نفتی تا حدود دو سال پیش بلاتکلیف باقی می ماند و مبلغ هفت میلیون دلار نیز به منظور هزینه های نگهداری آن به شرکتی در شارجه پرداخت می شود و درنهایت این شرکت اعلام می کند که در صورت ادامه این روند، دکل منهدم خواهد شد». سخنگوی کمیسیون اصل 90 همچنین گفت: «در نهایت بنابر کارشناسی هایی که اخیرا انجام شده، این دکل حدود چهار تا پنج میلیون دلار قیمت گذاری می شود و این در حالی است که از سال 86 تاکنون حدود 44 میلیون دلار به منظور خرید و نگهداری این دکل هزینه شده که ضرر و زیان حاصل از آن با احتساب تورم و قیمت دلار به مراتب بیش از 50 میلیون دلار خواهد بود». او گفت: مشکل اینجاست که چرا نسبت به این پرونده ها که تخلف در آن محرز بوده و متخلفان نیز شناسایی شده اند، اقدامی انجام نمی شود.
چرا تخلف محرز، مثل فیش های حقوقی پیگیری نمی شود
نماینده اصلاح طلب مردم شیراز تصریح کرد: «در حالی در چند ماه گذشته انتقادهای فراوانی درباره فیش های حقوقی نامتعارف مطرح شده که کل مبلغ این دریافتی ها حدود 20 میلیارد تومان است، اما درباره تخلف های محرز در پرونده دکل های نفتی که تخلفی بالغ بر 137 میلیون دلار انجام شده و همچنین دیگر پرونده های مشابه در دولت قبل هیچ گونه اقدامی انجام نمی شود». او گفت: «درحالی که در پرونده حقوق های نامتعارف تمامی دستگاه های نظارتی بلافاصله وارد عمل شدند، در پرونده دکل های نفتی اقدامی صورت نمی گیرد.
این در حالی است که دولت در جریان حقوق های نامتعارف، مبالغی را به برخی مدیران خود در ازای کاری که انجام دادند، پرداخت کرده و مهم تر اینکه این پرداخت ها بر اساس آیین نامه های قانونی صورت گرفته و درصورتی که بعضا تخلفی باشد نیز قابل پیگیری است اما در پرونده دکل های نفتی مبالغ هنگفتی به چند فرد خاص پرداخت شده و در ازای این پول نیز هیچ کالایی دریافت نشده و این پرداخت ها از پشتوانه قانونی برخوردار نبوده است».
تخلف های دولت قبل را به مردم خواهیم گفت
پارسایی همچنین در ادامه، با بیان اینکه پرونده های دیگری از تخلف های دولت قبل که به مراتب بزرگ تر از دکل های نفتی است، در کمیسیون اصل 90 در حال پیگیری است، گفت: «حداقل کاری که ما می توانیم انجام دهیم این است که این پرونده ها را به اطلاع مردم می رسانیم و از قوه قضائیه نیز تقاضا داریم این مسائل را جدی بگیرد». او درباره یکی از این پرونده ها، گفت: «در رابطه با تخلف 48هزارمیلیاردتومانی دولت دهم و تخلف 12هزارمیلیاردتومانی شخص احمدی نژاد بنابر اعلام رئیس دیوان محاسبات مجلس، قطعا جلسه ای با رئیس و دادستان دیوان محاسبات مجلس برگزار می کنیم و این موضوع را بنا بر وظایف قانونی کمیسیون اصل 90 پیگیری خواهیم کرد».
پیگیری نشدن پرونده دکل ها، شائبه ایجاد می کند
عضو هیات رئیسه فراکسیون امید همچنین به پیگیری پرونده بابک زنجانی در کمیسیون اصل 90 مجلس اشاره کرد و در رابطه با پرونده دکل های نفتی گفت: «درصورتی که حکم پرونده دکل های نفتی از سوی قوه قضائیه سریع تر صادر نشود، برای برخی مردم شائبه اعمال فشارهای سیاسی ایجاد می شود و مردم گمان می کنند افرادی مانع از بررسی پرونده می شوند». او با اشاره به بازداشت چند نفر از متخلفان پرونده دکل های نفتی تاکید کرد: «قطعا این پرونده در قوه قضائیه در حال پیگیری است و درصورتی که مدارک کافی در اختیار این قوه قرار ندارد، باید برای تکمیل پرونده از وزارت نفت درخواست کند که مستندات خود را در اختیار دستگاه قضائی قرار دهد و هرچه سریع تر این پرونده رسیدگی شود؛ چراکه با توجه به وضعیت اقتصادی کشور، نیاز به بازگرداندن این مبالغ هنگفت به بیت المال بیش از هر زمان دیگری احساس می شود».
سوءمدیریت دولت احمدی نژاد
زمینه ساز بروز مفاسد کلان مالی

نماینده مردم شیراز در مجلس دهم گفت: «آنچه با قطعیت می توان گفت این است که سوءمدیریت این جریان سیاسی منجر به بروز این مفاسد کلان مالی بوده و تنها در پرونده دکل های نفتی در دولت احمدی نژاد حدود 137 میلیون دلار از بیت المال از کشور خارج شده و هیچ کالایی در ازای آن وارد نشده است. در مقابل این پول صرفا یک برگه کاغذ قرارداد وجود دارد و در این شرایط تخلف محرز است و رسیدگی نکردن به چنین پرونده ای، این شائبه را ایجاد می کند که متخلفان با اعمال فشار مانع از صدور حکم شده اند».
                