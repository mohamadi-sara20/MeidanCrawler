سه‌شنبه ۱۳ مهر ۱۳۹۵
-----------------------------------------
حرف اول
-----------------------------------------
این تعداد زندانی زیبنده نظام نیست
-----------------------------------------

                    وزیر کشور خرداد ماه سال جاری در صحن علنی مجلس، گزارش آسیب های اجتماعی را قرائت کرد؛ گزارشی که به گفته وزیر کشور در سه جلسه در شش ماه قبل از قرائت گزارش در مجلس، نزد مقام معظم رهبری هم قرائت شده است. در بخشی از این گزارش به تعداد زندانیان کشور اشاره شده بود. به گفته وزیر کشور، سالانه 600 هزار نفر عازم زندان ها می شوند که از این تعداد، 200 هزار نفر در زندان ها باقی می مانند که به طور حتم آثار اجتماعی نپذیرفتنی و مخربی در جامعه خواهد داشت. نکته درخور توجه این گزارش، به زندان رفتن حداقل 400 هزار نفر است که لزومی برای بازداشت آنان نیست. از طرفی در تاریخ 1/4/1392 یعنی حدود سه سال قبل، دستورالعملی از سوی ریاست محترم قوه قضائیه با عنوان، دستورالعمل ساماندهی زندانیان و کاهش جمعیت کیفری زندان ها، صادر شد که در ماده یک آن آمده است: «در اجرای سیاست کلی قضائی (مصوب مقام معظم رهبری) مبنی بر حداقل استفاده از بازداشت و زندانی کردن اشخاص، قضات در هنگام صدور قرار تامین، جز در موارد ضروری یا مواردی که به موجب قانون مکلف به صدور قرار بازداشت می باشند، از سایر قرارهای تامین متناسب استفاده نمایند». در سه سالی که از صدور دستورالعمل ساماندهی زندانیان می گذرد...از طرفی در تاریخ 1/4/1392 یعنی حدود سه سال قبل، دستورالعملی از سوی ریاست محترم قوه قضائیه با عنوان دستورالعمل ساماندهی زندانیان و کاهش جمعیت کیفری زندان ها، صادر و در ماده یک آن آمده است: «در اجرای سیاست کلی قضائی (مصوب مقام معظم رهبری) مبنی بر حداقل استفاده از بازداشت و زندانی کردن اشخاص، قضات در هنگام صدور قرار تامین، جز در موارد ضروری یا مواردی که به موجب قانون مکلف به صدور قرار بازداشت می باشند، از سایر قرارهای تامین متناسب استفاده نمایند» در سه سالی که از صدور دستورالعمل ساماندهی زندانیان می گذرد، سالانه مستند به گزارش آسیب های اجتماعی وزیر محترم کشور، 400 هزار نفر جمعا و 1/200 هزار نفر برخلاف سیاست های کلی قضائی مصوب مقام معظم رهبری و دستورالعمل کاهش زندان های رئیس قوه قضائیه، به وسیله قضات روانه زندان ها شده اند. برابر ماده دو دستورالعمل ساماندهی زندانیان که مقرر می کند: «با توجه به کثرت متهمانی که با قرار کفاله یا وثیقه بازداشت می شوند». الف – صدور قرار تامین حتی الامکان به نحوی انجام شود که متهم فرصت کافی برای معرفی کفیل یا تودیع وثیقه داشته باشد. ب – دادسراها زمینه اطلاع رسانی متهم را به خانواده و بستگان خویش برای معرفی کفیل یا تودیع وثیقه داشته باشند و در همین دستورالعمل آمده است که در صورت معرفی کفیل یا تودیع وثیقه و فراهم بودن موجبات پذیرش تامین در وقت اداری یا غیراداری، دادستانی باید ترتیبی اتخاذ کند تا متهم به زندان معرفی بشود. حال باید دید هدف از صدور قرار تامین چیست؟ مقنن ذیل ماده 217 قانون آیین دادرسی کیفری مقرر می کند: «به منظور دسترسی به متهم و حضور به موقع وی، جلوگیری از فرار یا مخفی شدن او، تضمین حقوق بزه دیده برای جبران ضرر و زیان وی، بازپرس پس از تفهیم اتهام و تحقیق لازم، درصورت وجود دلائل کافی، یکی از قرارهای موردنظر یعنی التزام به حضور با قول شرف یا تعیین وجه التزام که شخص متهم متعهد آن است یا التزام به عدم خروج با قول شرف یا تعیین وجه التزام، التزام به معرفی نوبه ای خود به صورت هفتگی یا ماهانه به مرجع قضائی یا انتظامی با تعیین وجه التزام، التزام مستخدمان رسمی یا نیروهای مسلح به حضور با تعیین وجه التزام با موافقت متهم پس از اخذ تعهد کسر حقوق آنان، التزام به عدم خروج از منزل یا محل اقامت با موافقت متهم با تعیین وجه التزام از طریق نظارت تجهیزات الکترونیکی، اخذ کفیل با تعیین وجه الکفاله، اخذ وثیقه اعم از نقدی، ضمانت نامه بانکی، مال منقول یا غیرمنقول و در آخر بازداشت موقت صورت گیرد». پس اگر قضات به سیاست های کلی قضائی مد نظر مقام معظم رهبری و دستورالعمل کاهش جمعیت کیفری زندان های مصوب ریاست محترم قوه قضائیه، توجه کنند، برابر ماده 217 قانون آیین دادرسی کیفری با رئوس قرارها در بالا، بسیاری از افراد را نمی توان بازداشت کرد و مقنن راه و چاره کار دسترسی به متهم را آسان کرده است. کلمه مستخدمین رسمی کشور یا نیروهای مسلح به ترتیب بالابا تعیین وجه التزام کسر از محل حقوق آنان را می توان درصورتی که تحت تعقیب قرار گیرند، روانه زندان نشوند، بسیاری را ملزم کرد که از منزل یا محل اقامت خود خارج نشوند. با صراحت بند ج ماده 217 قانون آیین دادرسی کیفری، مال منقول هم جزء وثیقه قرار می گیرد و امروزه ساده ترین اتومبیل، یعنی پراید، بالای 20 میلیون تومان می ارزد و بسیاری از قرارها می توانند در حد و سقف همین مال منقول متهم یعنی اتومبیل او باشد. دایره قرار بازداشت موقت تنها به 3 مورد محدود شده است؛ نخست اینکه آزادبودن متهم موجب از بین رفتن آثار و ادله جرم یا باعث تبانی با متهمان دیگر یا شهود و مطلعان واقع شود یا شهود از ادای شهادت امتناع کنند. در این مورد باید در نظر گرفت، بازداشت موقت تا پایان تحقیقات مقدماتی است و وقتی دادسرا قرار مجرمیت و کیفرخواست را صادر کرد، عملاموجبات بند الف ماده 238 قانون آیین دادرسی کیفری از بین می رود و موجبی برای بقای بازداشت موقت نیست. دومین مورد از بازداشت موقت، فرار یا مخفی شدن متهم است که به طریق دیگری نتوان از آن جلوگیری کرد؛ وقتی متهمی دستگیر یا خود را معرفی می کند عملابند ب ماده 238 موضوعیت پیدا نمی کند و سومین مورد زمانی است که آزادبودن متهم، مخل نظم عمومی، موجب به خطرافتادن جان شاکی، شهود یا خانواده آنان شود. به هرحال از جمعیت 600هزارنفری زندان ها که دوسوم آنها بی علت از یک روز تا چندین روز در زندان می مانند و از 200هزارنفری که در جمعیت کیفری در زندان ماندگار می شوند، درصد بالایی از آنان می توانند از امکانات قانونی که مانع از بازداشت متهمان می شود و ذکر آنها در قانون آمده و در این نوشته به آن اشاره شد، استفاده کنند پرسش این است، به چه علت قضات صادرکننده قرارهای منتهی به بازداشت، به موارد سه گانه سیاست کلی نظام قضائی رهبری، دستورالعمل ریاست قوه قضائیه و قانون آیین دادرسی کیفری توجه نمی کنند؟ افزایش جمعیت زندانیان به رعایت نکردن مفاد ماده 4 دستورالعمل ساماندهی زندانیان و کاهش جمعیت کیفری زندان ها به مصوب ریاست محترم از ناحیه دادستان های عمومی و انقلاب شهرستان ها برمی گردد که باید بر کلیه قرارهای صادره منجر به بازداشت از سوی قضات دادسراها نظارت کرده و به تناسب قرارها و پذیرش تامین های معرفی شده، توجه کنند تا صدور قرارهای نامتناسب یا نپذیرفتن به موقع تامین، موجب زندانی شدن افراد نشود. مهم تر اینکه روزانه باید آمار بازداشتی های دادسرا را بررسی کرده و دستورات لازم را صادر کنند. بخش عمده جمعیت زندان ها را زندانیان مرتبط با مواد مخدر تشکیل می دهند؛ حال اینکه برابر ماده 6 دستورالعمل ریاست محترم قوه قضائیه، معتادان به مواد مخدر، جز در شرایط مقرر در قانون، نباید بازداشت و به زندان معرفی شوند. درباره جرائم ناشی از تخلفات رانندگی، درصورتی که مقصر حادثه دارای بیمه نامه باشد، قضات رسیدگی کننده، برابر قانون بیمه اجباری مسئولیت دارندگان وسایل نقلیه موتوری در مقابل شخص ثالث، باید بیمه نامه را به عنوان وثیقه قبول کنند. به دیگر موارد که قانون گذار با دقت و وسواس با ذکر موارد، خواسته است متهم کمتری روانه زندان ها شوند و زندان تنها محل نگهداری محکومان باشد؛ به این مهم توجه می دهم که باید به قضات دادگاه ها به ویژه دادسرا، این مهم را توجه داد که سیاست کلی نظام، جلوگیری از فرستادن متهمان به زندان است و به گفته ریاست محترم قوه قضائیه، فردی که برای یک بار مرتکب خطایی شده و درحال حاضر نادم است و ندامت او نیز برایمان محرز شده، به زندان نفرستیم؛ درحالی که مجازات جایگزین حبس وجود دارد. با اجرای قانون و با این پیش شرط که به گفته رئیس قوه قضائیه «این تعداد زندانی زیبنده جمهوری اسلامی نیست»، از جمعیت کیفری زندان ها بکاهیم.
                