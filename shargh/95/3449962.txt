پنج‌شنبه ۲۹ مهر ۱۳۹۵
-----------------------------------------
حرف اول
-----------------------------------------
سیاست گذاری اجتماعی تیری در تاریکی
-----------------------------------------

                    در حوزه سیاست اجتماعی، همواره این پرسش مطرح است که آیا بدون اطلاعات اقتصادی، حقوقی و اجتماعی امکان سیاست گذاری وجود دارد؟ و پاسخی که داده می شود، این است که شکل گیری و توسعه سیاست اجتماعی در گرو وجود آمار و اطلاعات از وضعیت هایی است که برای آنها سیاست گذاری انجام می شود، زیرا بهترین راه درک عالمانه و دقیق شرایط سیاست گذاری، وجود داده ها و اطلاعات درباره موضوع سیاست گذاری است و این خود حاصل گردآوری و ارائه گزارش داده های مناسب و کافی برای شناسایی وضعیت است. درواقع از مقدمات مسلم مرتبط با انتخاب سیاست یا حتی انتخاب نکردن یک سیاست که هر دو به نوعی سیاست گذاری تلقی می شوند، وجود اطلاعات مناسب و معتبر و دردسترس بودن آنهاست؛ به ویژه در سیاست گذاری اجتماعی که حوزه های آن متنوع، گسترده و مرتبط با یکدیگر است. سیاست گذاری در شرایطی انجام می شود که هم منابع و فرصت های سیاست گذاری محدود است و هم جبران خطاهای آن دشوار و گاه غیرممکن، ازاین رو آگاهی دقیق از بستر سیاست گذاری به منظور جلوگیری از هدررفتن منابع و فرصت ها، کنشی منطقی و خردمندانه است. اهمیت وجود آمار و داده های معتبر، دقیق و روزآمد برای سیاست گذاری، این پرسش را پیش می آورد که در حال حاضر آیا آمار و داده های موجود درباره مسائل و موضوعات مرتبط با سیاست اجتماعی، بازتابی کامل، درست و دقیق از وضعیت اجتماعی است؟ سیاست گذاری در ایران عمدتا مصداقی از پرتاب تیر در تاریکی است. البته این مسئله امروز و دیروز نیست و شواهدی از آن را کم وبیش می توان در ساحت سیاست گذاری دولت های مختلف سراغ گرفت. اما به طورکلی، چند خصلت بارز برای سیاست گذاری به ویژه سیاست گذاری اجتماعی در ارتباط با وضعیت آمارها در این حوزه را می توان مطرح کرد. گاه، سیاست گذاری کردن یا سیاست گذاری نکردن در گستره ای دیده می شود که داده ها و آمارها برای ترسیم وضعیت آن وجود دارد؛ اما سیاست گذار اساسا به آن اعتنایی ندارد؛ گاه، سیاست گذاری کردن یا سیاست گذاری نکردن در شرایط بی خبری از وضعیت به دلیل فقدان آمار، نامناسب بودن آمار، آمارهای اشتباه، اطلاعات مغشوش و غلط، منتشرنکردن دقیق و به موقع اطلاعات و داده ها، تولیدنکردن داده های مورد نیاز، نگاه امنیتی به داده ها و اطلاعات پایه ای کشور انجام می شود و گاه، سیاست گذاری یا فقدان سیاست گذاری به دلیل وجود منابع متکثر آمار و اطلاعات که نمود بارز آن در اعلام آمار براساس منابع دوگانه رسمی و غیررسمی است، صورت می گیرد. این دوگانگی در اعلام آمار نه فقط خود به اغتشاش، ابهام و ندانم کاری و دورشدن از اهداف سیاست گذاری اجتماعی می انجامد، بلکه فقدان هرگونه سیاست گذاری و رهاکردن برخی مسائل که باید موضوع سیاست گذاری اجتماعی باشند، را نیز به دنبال دارد. پی آیند این وضعیت نوعی فروپاشی اخلاقی در حوزه سیاست گذاری است. مصادیق فراوانی از داده سازی، خست در ارائه اطلاعات، نبود آمار، پنهان کاری، نگاهی سیاسی و ابزاری به آمار با شدت و ضعف های متفاوت در حوزه های مختلف سیاست گذاری اجتماعی ملاحظه می شود. اثرات این وضعیت تا جایی است که شکست در سیاست گذاری ها به همین وضعیت آمار ربط داده می شود. طبق اظهار وزیر محترم کار، تعاون و رفاه اجتماعی، «یکی از دلایل ناکارآمدی ساماندهی کودکان کار، نبود آمار دقیق برای برنامه ریزی است»! آمار کودکان کار طبق گزارش پنجم مهر 1395 جهان صنعت، در آمار رسمی دو میلیون و در آمار غیررسمی هفت میلیون اعلام شده است. همچنین وجود مراکز متعدد با مبانی نظری و روشی مختلف برای ارائه آمار، به ویژه درباره شاخص های کلیدی اجتماعی و اقتصادی ازجمله بی کاری! به گزارش هفتم مهر سال 1395، آمار بی کاری از سوی مرکز آمار دومیلیون و 729 نفر و از سوی مرکز پژوهش های مجلس 8/4 میلیون نفر اعلام شده است. در همین مورد اخیر مبنای آمارگیری نیز خود منشا ابهام است. تغییر در تعریف بی کاری و استناد به تعاریف بین المللی بدون لحاظ شرایط و ضوابط آن یکی از همین موارد است. نمونه دیگر در اغتشاش در آمار، تعداد کودکان بازمانده از تحصیل است که با ارقام مختلف8/1 میلیون نفر، 5/2 میلیون، 5/3 میلیون و گاه بیش از چهار میلیون و به گفته معاون وزیر آموزش وپرورش، صفر اعلام شده است. مسائل مهم دیگری مانند جمعیت دانش آموزان معتاد، تنبیه بدنی دانش آموزان و...، وجود دارند که باید موضوع سیاست گذاری اجتماعی قرار گیرند، اما به دلیل همین آمار مغشوش و دوگانه یا اساسا منتشرنکردن آن، در شرایط بی خبری باقی مانده و در اولویت سیاست گذاری اجتماعی قرار نمی گیرند. دراین میان واکنش های غیرکارشناسانه به ارائه آمارها نیز وجه دیگری از مسئله آمار در ایران است. مثلاتوقف اعلام آمار طلاق به این بهانه که «هرچه گفته ایم دردی را دوا نمی کند»، نشانه ای از وضعیت انقطاع ارائه آمار، آمارهای سلیقه ای و درج ناقص داده هاست. پیامد این وضعیت از چند جنبه مورد توجه است: نخست، اگر قرار باشد سیاست گذاری مبتنی بر دانایی باشد، وجود فضایی مبهم و نادقیق از وضعیت، امکان سیاست گذار ی کارآمد را برای سیاست گذار دشوار می کند. دوم، این شرایط باعث ممانعت از درک دقیق تحلیلگران اجتماعی و اقتصادی از وضعیت شده و ارائه تصویری واقعی از شرایط موجود و پیش بینی آینده را برای آنها دشوار می کند. فقدان آمار در برخی حوزه های سیاست گذاری، نقص در ارائه آمارها، به روزرسانی نکردن داده ها، نبودن گردش آنلاین و آزاد اطلاعات به طوری که دسترسی به آن امکان پذیر و آسان باشد، از دشواری های نظام تحلیل در سیاست گذاری است که البته ارتباط زیادی با ارزیابی سیاست ها نیز دارد؛ موضوعی که بازتاب آن برای سیاست گذار نیز حائز اهمیت است. وجود اطلاعات محدود در دست کارشناسان معدودی که آنها هم به واسطه موقعیت هایی که در نهادهای دولتی به عنوان مشاور، کارشناس یا تحلیلگر دارند یا کسانی که از طرق مختلف از رانت های اطلاعاتی و آماری بهره مند می شوند......کمک چندانی به شفافیت فضای سیاست گذاری نکرده و عرصه را برای فراخواندن تحلیلگران بی طرف به منظور ارائه چهره ای واقعی از وضعیت مسائل اجتماعی و موضوعات مهم سیاست گذاری تنگ می نماید.وقتی گزارش دقیق، کامل و مناسب از واقعیت ها وجود ندارد و مسائل اجتماعی، زمین بازی درگیری ها و جناح بندی های سیاسی می شود، آمار و داده ها وسیله تسویه حساب های سیاسی است تا ابزاری برای تصمیم گیری های خردمندانه و کارشناسانه. البته گاهی زورآزمایی های سیاسی و گروهی مجال درز برخی آمارها را می دهد، اما این هم نمی تواند بینش دقیق و اتکا پذیری از وضعیت موجود به دست دهد. به ویژه که همین آمارها هم در هیاهوی مسائل و دشواری های عدیده اجتماعی و اقتصادی به فراموشی سپرده می شوند. سوم و مهم تر از همه، تشکیک اذهان عمومی نسبت به صحت وسقم اقدامات انجام شده دولت هاست. فقدان اطلاعات، اطلاعات مخدوش، غیرشفاف و اشتباه در حوزه های سیاست اجتماعی، تاثیر مستقیم و موثری بر افکار عمومی دارد. چراکه سیاست های اجتماعی با زندگی روزمره مردم ارتباط تنگاتنگ دارند و مردم خود را بخشی از داده ها و اطلاعات فضای سیاست گذاری اجتماعی می دانند. در این شرایط حتی اگر سیاستی نتایج مثبت به دنبال داشته باشد، در فضایی از تشکیک و ناباوری باقی می ماند. ترسیم نکردن دقیق واقعیت موجود پیرامون جنبه های مختلف مسائل اجتماعی و اقتصادی و قراردادن آنها در ابهام، نه به نفع ملت است و نه دولت و حاکمیت. در شرایط نبود شفافیت، بازار شایعات داغ است و ریسک های اجتماعی، اقتصادی و سیاسی فرصت بروز پیدا می کنند. نبود شناخت واقعی مسائل، پاسخ گونبودن به موقع به آنها، نبود ارزیابی دقیق وضعیت، ناکامی در حل مسائل، افزایش آسیب های اجتماعی، هدررفتن و هرزرفتن منابع و فرصت ها، هدردادن نیروی کار سازمان های سیاست گذار و مجری سیاست های اجتماعی، خوش خیالی و مثبت اندیشی متوهم در میان برخی سیاست گذاران و مجریان سیاست ها و اقناع نکردن تحلیلگران و مردم از داده ها و آمار اعلام شده از تبعات دیگر این وضعیت است. نگاهی کارشناسانه و عالمانه به آمار به عنوان ابزاری برای شناسایی دقیق وضعیت برای سیاست گذاری های کارآمد باید جانشین نگاهی سیاسی و سلیقه ای به آن شود؛ نگاهی که آمار را به بزکی برای دولت ها برای چانه زنی های سیاسی و ابزاری برای انتقام گیری و تخریب های حزبی و سیاسی تبدیل کرده است. به این منظور لازم است در دستور کار سیاست گذاری به چند اقدام توجه شود؛ 1) تولید اطلاعات شفاف، دقیق و روزآمد، گردش اطلاعات، دسترسی به آمار و اطلاعات دقیق در حوزه های سیاست گذاری و به ویژه سیاست گذاری اجتماعی به یک خواست ملی تبدیل شود 2) استقلال مراکز آمار و اطلاعات از دولت ها، گروه های فشار سیاسی و حزبی و دستگاه ها به منظور ارائه دقیق آمار روزآمد و دقیق 3) ایجاد نهادهای مستقل و خصوصی با پژوهشگران مستقل و توانا به منظور تولید آمارهای دقیق، مورد نیاز و حیاتی در حوزه سیاست گذاری اجتماعی. به این ترتیب می توان امیدوار بود خطاها و خلاهای آماری برطرف شوند تا وضعیت به میزان فاحشی بدتر یا بهتر از آنچه هست برآورد نشود. شناسایی مسائل از طریق ارائه آمار و شواهد و داده های روشن و دقیق یک گام اولیه است، گام بعدی یافتن مسیرهای کارآمد برای خروج از مسائل و بحران های اجتماعی است.
                