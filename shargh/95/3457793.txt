چهار‌شنبه ۱۲ آبان ۱۳۹۵
-----------------------------------------
سرمقاله
-----------------------------------------
برای گیرندگان ردیف های مختلف
-----------------------------------------

                    سه وزیر پیشنهادی رئیس جمهور به مجلس، روز گذشته در جلسه ای پرنشاط و جدی، از نمایندگان مردم رای اعتماد گرفتند. این عملکرد مجلس دهم در ماه های آغازین خود، پیام هایی دارد که توجه به آن ضروری است.1- رفتار اکثریت مجلس، نشان دهنده پختگی، متانت و پاسخ دادن دست تعامل از سوی دولت و رئیس جمهور بود. نمایندگان گلایه های جدی درباره ارتباط وزرا با نمایندگان و مشکلات حوزه های انتخابیه خود دارند. مطالبه مردم درباره وضعیت اشتغال، تامین آب، اعتبارات عمرانی و...، عرصه را بر نمایندگان در همین سال اول ایفای مسئولیت، تنگ کرده است. بااین حال اکثر نمایندگان به دلیل اینکه خود را با دولت در یک سنگر می بینند نقدها و گلایه ها را کنار گذاشته و در این مقطع با درک موقعیت پرمخاطره ای که دولت، کشور، نظام و انقلاب با آن روبه روست به کمک دولتمردان شتافتند و صمیمانه و جانانه از قوه مجریه حمایت کردند. تفکیک مسائل منطقه ای از منافع کلان ملی به شکل گیری سطحی عالی به نام سطح تعامل ملی خواهد انجامید که آرزوی دیرینه اصلاح طلبان است. باید امیدوار بود وزرا تعامل مثبت تری با نمایندگان داشته باشند و برای حل مشکلات مردمی که ولی نعمت ما هستند، کمر همت ببندند.همان طور که گاهی فقط شنیدن دردها و آلام مردم ازسوی نمایندگان، باعث التیام دردهاست، توجه نشان دادن دولت و وزرا به مجلس و نمایندگان نیز دقیقا همین حکم را دارد.2- در انتخابات مجلس دهم با وجود همه تنگناها و مسائلی که رخ داد، پدیده ای به نام «ائتلاف امید» متولد شد که ثمره آن، «لیست امید» بود. در مجلس دهم اگرچه برخی اعضای این فهرست به سایر فراکسیون ها رفتند، اما بن مایه رای مردم، در برخی بزنگاه ها نظیر ماجرای رای اعتماد روز گذشته، خود را نشان داد. تلاش اصلاح طلبان مجلس، حفظ ائتلاف با مستقلان و اصولگرایان معتدل بود و اجازه داده نشد رقیب آن را از هم بپاشند. دولت باید به انسجام، قدرت و قوت فراکسیون امید و انعطاف بالای آن در مواجهه با سایر فراکسیون ها و توجه کند. درعین حال باید از بسیاری از نمایندگان اصولگرا که با درک موقعیت خطیر دولت، آرای خود را در سبد گزینه های پیشنهادی ریختند و البته در ماجرای سوال از وزرای امور خارجه و اطلاعات، اسیر سروصداها نشدند، تقدیر کنیم.3- روز گذشته، حاکمیت اخلاق بر فضای رای گیری در مقابل تمسک عده ای خاص و کم تعداد به شگردهای نخ نماشده و اتهام زنی برای حذف افرادی که مانند آنها نمی اندیشند- آن هم بدون سند و مدرک- قرار گرفت. در ابتدای سخنان خود، به عنوان موافق وزیر پیشنهادی فرهنگ و ارشاد اسلامی، از ریاست مجلس درخواست کردم اسناد ارائه شده ازسوی دو نفر از مخالفان دولت را منتشر کند؛ چراکه اسناد، طبقه بندی نداشت و با مساعدت رئیس مجلس، همه همکاران دریافتند که آن مدارکی که با آن «بگم بگم» می کنند از چه سنخی است. با توجه به اینکه مجلس دهم از بطن مردم برخاسته و ظهور و بروز آن خارج از تصور برخی محافل و نهادها بوده است، اکثر نمایندگان آن حاضر نیستند اخلاق و مروت را زیر پا بگذارند و به شانتاژ و شایعه توجه کنند. مجلس دهم به اتهام زنی به افراد ذیل عناوین غیرواقعی، اقبال نشان نداده و خواستار بازگشت اخلاق به دنیای سیاست در ایران است.4- علاوه بر سخنان روشنی بخش رئیس جمهور درباره وضعیت کشور و دلایل ترمیم کابینه که از قضا باعث به هم ریختگی برنامه های تخریب کنندگان شد و به آن واکنش هم نشان دادند، سه وزیر پیشنهادی نیز به هیچ وجه از مرز اخلاق و وجدان عبور نکرده و با تحمل بداخلاقی ها و اتهام زنی ها، با متانت به بیان برنامه های خود برای اداره وزارتخانه ها و بهبود شرایط زندگی مردم پرداختند. جامعه ما جامعه اهل تعامل و مداراست و می تواند بین این مشی و مشی برخی مصادره کنندگان اصولگرایی تمایز قائل شود و به موقع، دراین باره اعلام نظر کند.5- پیام رای روز گذشته بهارستان به وزرای پیشنهادی، پی افکندن وحدت و تعامل بین همه نیروهای انقلاب و جلوگیری از ایجاد دوقطبی های کاذب است. روزگذشته برخی همکارانم در مجلس اشاره کردند برخی افراد که با عملکرد و سخنان خود، هشت سال باعث اختلاف افکنی میان نیروهای انقلاب شدند، راست راست می گردند و برخی حامیان آنها، همچنان به دلسوزان این کشور و مدیران توانای ما برچسب فتنه گر می زنند. اصلاح طلبان بارها تاکید کرده اند برخی رفتارها را برای حفظ آیین، انقلاب و نظام فراموش می کنند و آماده اند با حفظ همه اختلاف دیدگاه ها، در منافع ملی با اصولگرایان به تعامل حداکثری برسند تا مردم رنج کمتری ببینند. وقتی فردی که با مسئولیت ارشد قضائی، از اتفاق کهریزک عذرخواهی می کند، یعنی باید پذیرفت در آن شرایط نامساعد، طرف های مختلفی مرتکب اشتباه شده اند. روز گذشته نمایندگان مجلس نشان دادند گذشته ها را تمام کرده و فصل نوینی را که فصل تعامل، احترام به رای مردم و همکاری برای ارتقای منافع ملی و درک موقعیت و فرصتی است که در آن قرار گرفته ایم آغاز کرده اند. باید با همه وجود از مواضع مقام معظم رهبری تشکر کنیم که امروز ایران، به عنوان قدرت تاثیرگذار منطقه، می تواند از روند مردم سالاری در کشورهای مختلف که آخرین مورد آن انتخاب رئیس جمهور لبنان بود، حمایت کند. رئیس جمهور روز گذشته تاکید کرد در سایه دیپلماسی سازنده ما، امروز ایران هراسان در جهان مسخره می شوند. نباید فرصت ها را از دست بدهیم. سطح امنیت در دنیای متلاطم امروز، مهم ترین مولفه توسعه و پیشرفت است و به واسطه همین امنیت بالای ماست که برای نمونه، هتل های استان تاریخی نگارنده یعنی یزد را تا ماه ها بعد توسط گردشگران خارجی رزرو کرده اند. نباید با اتهام زنی بی حاصل و جدل های بی مورد، مدیران توانمند و سرمایه های انسانی خود را خانه نشین کنیم. باید از وقایع هفت سال قبل عبور کرده و به جای گشتن دنبال مقصر، به وفاق هرچه بیشتر برای توسعه و تعالی ایران بیندیشیم.
                