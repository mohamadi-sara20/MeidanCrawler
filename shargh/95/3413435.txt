چهار‌شنبه ۲۷ مرداد ۱۳۹۵
-----------------------------------------
سرمقاله
-----------------------------------------
تصویر اقتدار اطلاعاتی ایران
-----------------------------------------

                    عملیات موفق سربازان گمنام امام زمان (عج) در استان کرمانشاه که به انهدام تیم تروریستی وابسته به گروهک داعش منجر شد، بار دیگر ثابت کرد امنیت کشورمان در بالاترین سطح ممکن در منطقه آشوب زده خاورمیانه قرار دارد. آن طور که وزیر موفق اطلاعات دولت یازدهم روز گذشته تاکید کرد، عملیات اطلاعاتی پیچیده و هماهنگی میان وزارت اطلاعات و نیروهای انتظامی و امنیتی کشور، به شناسایی یکی از هسته های وارداتی گروهک تروریستی داعش به سرکردگی یکی از امرای منطقه ای آنان منجر شد و هلاکت چهار عضو و دستگیری تعدادی از اعضای آن، ثمره مجاهدت خاموش نیروهای امنیتی ایران اسلامی بوده است. از امام عدل و عدالت حدیثی نقل شده که «دو نعمت برای انسان ها مجهول است؛ سلامتی و امنیت»؛ تا سلامتی افراد با یک بیماری کوچک آسیب نبیند، قدر عافیت و سلامتی دانسته نمی شود و تا دشمن بی رحم، وارد خانه و کاشانه نشود، ارزش امنیت و آرامش دریافته نمی شود. کشورهای جهان سالانه مبالغ هنگفتی برای این دو حوزه بسیار مهم و تاثیر گذار بر امر توسعه و رفاه مردم هزینه می کنند و بارها مشاهده کرده ایم در پیشرفته ترین کشورهای دنیا، عملیات های تروریستی چگونه باعث پدیدآمدن بیم و ترس در میان آحاد مردم می شود. امروز امنیت پایدار خودمان را در مرحله اول وام دار تدابیر کارساز رهبر معظم انقلاب اسلامی هستیم. ایشان در مواجهه با چالش های بین المللی که می توانست تاثیرات سوئی بر امنیت کشور بگذارد، از موضع اقتدار، عزت و حکمت رفتار کردند که امروز آثار این امنیت را می بینیم.دولت یازدهم نیز توانست با افتخارآفرینی در مذاکرات دشوار هسته ای و به نتیجه رساندن برجام، سایه تهدید های سیاسی، تحریم ها و ماجراجویی در سطح جهانی را از سر ایران بردارد. اگر امروز کشور ما در مقایسه با کشورهای همسایه مانند ترکیه، عربستان، عمان، بحرین، یمن و عراق و همچنین در مقایسه با کشورهای آسیایی و غربی مانند اوکراین، فرانسه، انگلیس و ایتالیا، ضریب امنیت بالایی دارد، مرهون فداکاری نیروهای مسلح، نیروهای انتظامی و نیروهای امنیتی به ویژه در تامین امنیت داخلی است. پس از ایجاد داعش و با وجود کمک برخی کشورهای منطقه به این گروهک تروریستی، این برادران وزارت اطلاعات و سربازان گمنام امام زمان (عج) بودند که بسیار هوشمندانه و مقتدرانه عمل کرده اند. گروهک های ضد انقلاب در این سال ها نتوانسته اند تحرکی داشته باشند و گروه هایی مانند طالبان، القاعده و داعش نمی توانند امنیت ایران ما را به مخاطره بیندازند. شناسایی کانون های توطئه در خارج از کشور و شناسایی اقدامات و فعل وانفعالات سرویس های اطلاعاتی کشورهای دشمن ما، از مهم ترین اقدامات سربازان گمنام امام زمان (عج) و سایر نیروهای جان بر کف نظامی و امنیتی در بخش اطلاعات خارجی است که با رصد دقیق این افراد و سرویس ها و زدن رد آنها، امکان انتقال مواد منفجره به داخل کشور را از آنها گرفته اند. همه ما باید قدردان این هوشمندی و فداکاری باشیم. به شرف سربازانی درود می فرستیم که با هدف دفاع از انقلاب، آرمان ها و ارزش ها بدون اینکه نامی از خود به جای بگذارند، امنیت آحاد ملت ایران را حفظ کرده اند. در این میان امنیت مردم نهاد به عنوان یک راهبرد عقلایی، مد نظر حاکمیت قرار دارد و امید است با توسعه هرچه بیشتر همه استان های کشور و تداوم مشارکت حداکثری مردم در تعیین مقدرات خود در عرصه های مختلف به ویژه حوزه مشارکت سیاسی، چشم طمع همه بیگانگان همواره از ایران ما قطع شود.
                