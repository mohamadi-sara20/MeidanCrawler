یک‌شنبه ۳ مرداد ۱۳۹۵
-----------------------------------------
سرمقاله
-----------------------------------------
ماکیاولیسم در امور شغلی
-----------------------------------------

                    اخیرا به واسطه حوادثی چند، پزشکان و حرفه پزشکی موضوع نقد و هجمه و حتی اهانت صریح و نیز البته حمایت، گاهی با شیوه های غیردموکراتیک، قرار گرفته اند. مقصود من از این نوشته قرارگرفتن در یکی از این دو موضع حمله/ دفاع نیست؛ بلکه سر آن دارم که موضوعی را که سال ها قبل در کتاب «دفاع از سیاست» عنوان کردم به یاد آورم و این مسئله را در ترازوی آن بسنجم. در آنجا به مناسبت بحث از ماکیاولی و آنچه به رفتار ماکیاولیستی یا به تعبیر روشن تری بی اخلاقی ماکیاولیستی، مشهور بوده است، گفتم ماکیاولیسم در معنای متداول و متعارف (یعنی فارغ از دقایق علمی راجع به مقصد و منظور نویسنده کتاب شهریار در حوزه سیاست کلان و در بافتار خاص دوره ای خاص و بحث های باریکی که در این مورد مطرح بوده است) چیزی نیست که به سیاست و سیاست مداران اختصاص داشته باشد. اشاره کردم که ماکیاولیسم در این معنا که هنگامی که کسی موانعی در پیش روی خود دارد به تفاریق، مقادیری زور و تزویر چاشنی آن کند تا از آن موانع عبور کند، یا بالاتر از این، به شکلی نظام مند روال عمومی رفتار خود را به درجاتی از این کاتالیزورها درآمیزد، نه فقط کشف آن فیلسوف فلورانسی عهد رنسانس نیست، بلکه تاحدود زیادی نوعی رفتار غریزی در عموم انسان هاست. البته شک نیست که انسان ها در پیشبرد امور غریزی خود هم، بسته به میزان هوش و تجربه و برخی متغیرهای دیگر، تفاوت هایی از خود بروز می دهند و مثلادر همین موضوع مورد بحث ما معدل رفتاری جامعه پزشکان با معدل رفتاری جامعه کارگران فرق دارد، اما گویا این فرق بیشتر ناظر به درجه است تا به اصل رفتار. یکی از جلوه های ماکیاولیسم (که همان طور که گفتم ربطی به ماکیاولی ندارد و به طورکلی چیزی هم نیست که «به راحتی» موضوع نقد اخلاقی باشد، دست کم به این دلیل که در قاطبه آدمیان ولو به تفاریق وجود دارد) در حوزه امور شغلی است. معمولاهر کسی در شغل خود، علاوه بر عنصر مشغولیت، انتظار درآمد بیشتر و کار راحت تر دارد و این اغلب ملازم درجاتی از بی-کم مسئولیتی یا دروغ و تقلب است. در بعضی مشاغل این اوصاف شهرت بیشتری داشته است و شاید وجود بیشتری هم داشته باشد، اما گاهی به نظر می رسد در این خصوص افراط و تفریط هایی هم صورت می گیرد. مثلاکارمندانی که با مراجعه کننده سروکار دارند به بی مسئولیتی و دلالان به دروغ و بسازبفروش ها به تقلب شهره اند. از سوی دیگر گاهی چنین به نظر می آمده که مشاغلی مثل پزشکی و وکالت کمتر به این موارد آلوده اند یا از صاحبان آنها کمتر انتظار می رود این گونه باشند. گاه چنین می نماید که خود اهالی این حرف دسته اخیر هم در القای چنان تصویر و تصوری از خود بی علاقه نبوده اند. برخی سریال های تلویزیونی قدیمی (همچون «دکتر بعد از این» یا «دانشجوی حقوق»، دوبله و پخش شده در اوایل آمدن تلویزیون به ایران) نیز به وضوح، نشانه کلاسیک بودن چنین نگاهی و چنین انتظاری است. شک نیست که از پزشکان و وکلاو استادان دانشگاه و نظایر اینها به دلیل معدل فرهیختگی بیشتر و هم به دلیل اهمیت و حساسیت موضوع کار آنان (سلامتی، مال، آبرو، تعلیم و تربیت) انتظار می رود انگیزه های «صریح» مادی و بی توجهی عافیت طلبانه کمتری در کارشان باشد. اما چه میزان از چنین انتظاری واقع بینانه است؟وقتی کسی خود یا نزدیکانش را به پزشک می سپارد، حق دارد توقع داشته باشد که حساسیت بیشتری به خرج داده شود تا وقتی ماشین خود را برای تعمیر به گاراژ می برد؛ اما اگر انتظار داشته باشد پزشک با حساسیتی از سنخ خود بیمار یا اطرافیان او نگران باشد و راحت خود را وقف تیمار او کند آرزویی تقریبا محال دارد.پزشک و وکیل و استاد هم مثل مهندس و تاجر و کارگر یک انسان است که حتی اگر سرشت او هم نیک باشد، وقتی چیزی برای او حکم کار هرروزه را پیدا کرد، حساسیتش نسبت به آن کاسته می شود. زمانی در جوانی من در پی یافتن جراحی برای عمل یکی از نزدیکان بودم، به همراه یکی از خویشان که در بیمارستانی مهندس تاسیسات بود، به سراغ جراح ماهری رفتیم. گفتند ایشان فردا عازم سفری تفریحی است. من گفتم خب بگویید نرود. آشنای من تبسمی کرد و گفت بیمار برای پزشک مثل کله پاچه برای طباخ است. شاید در این سخن اغراقی باشد ولی حقیقتی هم هست؛ حقیقتی که سراپا آغشته به ارزش/ضدارزش هم نیست. اگر ما حتی به طور نا-نیمه آگاهانه تصورمان این بوده است که صاحبان این مشاغل حساس عیش و راحت خود را فدای مسئولیت خویش کرده اند یا حتی باید بکنند، در شناخت پدیده انسان چندان کامیار نبوده ایم. فارغ از استثنائات، کسی در وهله نخست برای کمک به هم نوعانش سراغ شغل نمی رود؛ درآمد و شهرت حرفه ای و... مدنظر اوست. رضایت از عواید معنوی کارها هم ممکن است مهم باشد ولی بیشتر همچون نتیجه طفیلی تا انگیزه اصلی، همچون کاهی که از کاشت گندم به دست می آید.واضح است که سخنانم مطلقا به این معنی نیست که اخلاق، در حرفه جایگاهی ندارد. البته که دارد. هم دارد و هم انتظارها به درستی در جهت زیادترشدن آن است. یک مکانیک دارای اخلاق حرفه ای با ماشینی که برای تعمیر به او سپرده اند کار شخصی انجام نمی دهد، عیوب غیرواقعی برای آن ادعا نمی کند، قطعه تقلبی سوار آن نمی کند، قیمت را دولاپهنا حساب نمی کند، تاخیر و خلف وعده صورت نمی دهد. یک مکانیک فارغ از اخلاق حرفه ای همه این کارها را ممکن است مرتکب شود.همین طور است در مورد پزشک، وکیل و شغل هایی از این دست. بسیاری از مردم گمان دارند که کثیری از کسبه دروغ گو و دغل کارند و معمولاسودی خیلی بیشتر از آنی که می گویند از فروش می برند. من چنین گمانی ندارم. نه که نیست. هست. ولی به گمانم اغلب نه در این حدی که معمولادر باور مردم هست. متقابلاخوش بینی یا انتظار اخلاقی بیش از حدی در مورد مشاغلی مثل طبابت و وکالت هست.تصور من بر این است که این هردو، هم در مقام برآورد گزارشی و هم ارزیابی ارزشی، باید در قالب یک نگاه طیفی تعدیل شود.ربط دادن جدی این موضوع به شرایط خاص ایران، اعم از سیاسی یا فرهنگی، هم چندان مصیب به حقیقت نیست. اول به این دلیل که حکومت ها، نقشی کمتر از آنی که معمولاپنداشته می شود در بدبختی انسان ها بازی می کنند. دوم به این دلیل که تجاربی ناخوشایند از این حیث در ممالک راقیه هم دیده می شود. ابدا منظورم این نیست که مواجهه حتی با ارباب رجوع عادی هم در کشورهای صنعتی بسیار متفاوت از اینجا نیست، چه رسد به محیط بیمارستان. منظورم این است که مثلاتجویز برخی مراقبت ها یا حتی جراحی های نالازم به قصد انتفاع در آنجاها هم چیز نایابی نیست (برای همین هم نزاع دامنه داری میان نمایندگان شرکت های بیمه با بیمارستان ها وجود دارد).نکته آخر اینکه ما نمی توانیم به جنگ طبیعت برویم، اما به جنگ یکدیگر چرا. مثلااگر صدها هزار نفر در یک سونامی تلف شوند ما صرفا غصه می خوریم و سکوتی مغموم داریم، اما اگر چندنفری بر اثر اهمال یا چیزی که می توان چنین تفسیری از آن داد، تلف شوند، صدای خشم و اعتراض و تظلم بلند می شود.این البته هم طبیعی است و هم از قضا درست. ولی باز بحث بر سر حد آن است. هرچند اگر چنین بلایی بر سر شخص من بیاید، هرگز نمی توانم خودم را راضی کنم، ولی (چون قضاوت های ما در شرایط درگیری شدید عاطفی معلوم نیست مقرون به انصاف و اعتدال باشد) از موضعی کمی فراگیرتر میزانی از خطای انسانی هم چندان دور از کژکارکرد عمومی طبیعت (در قیاس با ما) نیست.
                