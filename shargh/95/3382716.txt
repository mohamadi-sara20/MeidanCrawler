شنبه ۵ تیر ۱۳۹۵
-----------------------------------------
type_unknown
-----------------------------------------
رقیب روحانی کیست
-----------------------------------------

                    آنها تلاش برای یک دوره ای کردن ریاست جمهوری روحانی را آغاز کرده اند. نشانه های زیادی برای آن وجود دارد، تا جایی که وقتی سخنگوی جامعه روحانیت مبارز از احتمال حمایت اصولگرایان از روحانی در سال 96 سخن می گوید، رسانه های همسو سراغ دیگر اصولگرایان می روند تا تکذیبیه بگیرند و گفته مصباحی مقدم را اظهارنظر شخصی او تفسیر کنند.این در حالی است که موقعیت اصولگرایان حتی در صورت حمایت نکردن از روحانی هم چندان چنگی به دل نمی زند. تحلیلگران اصولگرا امید چندانی به برد چهره های موجود ندارند. به ویژه که چهره های شاخص بارها بخت خود را آزموده اند. به نظر می رسد که در میان گزینه های بدیل، احمدی نژاد همچنان پیشتاز است و جریان اصولگرایی اگر به پیروزی می اندیشد، نیاز به احمدی نژاد دوم دارد، البته از نوع اصلاح شده که فعلاموجود نیست. علیرضا زاکانی اصولگرا گفته است: «افراد مختلفی تلاش می کنند اما این را که چه کسی نامزد نهایی شود نمی توان پیش بینی کرد». امیرمحبیان، تحلیلگر اصولگرا، هم چندی قبل با اشاره به اینکه اصولگرایان وضعیتشان در انتخابات آینده نامعلوم است، گفته بود: «کاندیداهایی که دارند افرادی هستند که خیلی از آنها حداقل یک دوره شکست را تجربه کرده اند. آیا این افراد می توانند دوباره وارد صحنه شوند؟ هنوز در میان اصولگرایان نتوانسته ایم چهره ای را پدید بیاوریم که مثل احمدی نژاد بتواند با افکارعمومی ارتباط قوی برقرار کند». او گفته بود که اگر ترامپ در آمریکا برنده شود، همه دستاوردها و سرمایه های آقای روحانی از بین رفته و رقیبی که موضع انتقادی نسبت به او داشته، وضعیت بهتری پیدا می کند و برای همین ممکن است موقعیت احمدی نژاد بهتر شود و اصولگرایان در یک شرایط پیش بینی نشده قرار گیرند. ناصر ایمانی، دیگر تحلیلگر اصولگرا، هم تلویحا با اشاره به بحران «نامزد مقبول» درون این جریان، از این احتمال سخن گفته بود که «ممکن است به عنوان مجموعه اصولگرایان در انتخابات سکوت اختیار کنند به این معنا که کاندیدایی نداشته باشند».مرور کرده ایم 21 چهره اصولگرایی که احتمال نامزدی آنها در انتخابات آتی ریاست جمهوری می رود؛ افرادی که به قول محبیان برخی شان تجربه یک دوره شکست را داشته اند.قاسم سلیمانی، فرمانده نیروی قدس سپاه پاسداران انقلاب اسلامی که شهرتش در این چندسال اخیر به ایران و منطقه محدود نمانده و از آن فراتر رفته تا جایی که چهره اش، عکس روی جلد مجله نیوزویک شد. یک سایت حامی قاسم سلیمانی چندی قبل نوشته بود: «خبرهایی مبنی بر کاندیداتوری فرمانده سپاه قدس در دوره یازدهم انتخابات ریاست جمهوری انتشار یافته است. این خبر بیشتر از آنکه در رسانه های داخلی مورد توجه قرار گیرد، رسانه های غربی را به تکاپو انداخته است. غربی ها به خصوص آمریکایی ها از هوش و ذکاوتش مستاصلند». از حجت الاسلام والمسلمین مهدی طائب، فرمانده قرارگاه، سخنانی نقل شده بود مبنی بر نامزدشدن سردار سلیمانی در انتخابات ریاست جمهوری 96 اما او بعدا تکذیب کرد و گفت: «بنده در هیچ سخنرانی رسمی و غیررسمی ای چنین مطلبی نگفته ام و سایت بهار اهداف حزبی خود را مهم تر از مصالح انقلاب می داند و هر مطلبی را نقل می کند اگرچه حرام باشد». یک عضو شورای مرکزی جامعه روحانیت هم چندی قبل گفته بود که سردار سلیمانی وارد رقابت های انتخاباتی نمی شود. حسام الدین آشنا، مشاور فرهنگی رئیس جمهور هم چندی قبل در توییتی درباره سردار قاسم سلیمانی گفته بود: «بگذاریم حاج قاسم در قله اسطوره ای دفاع از حریم و حرم بماند، نگذاریم او را چون محسن و باقر به کارزار کلید و گازانبر بکشانند».عزت الله ضرغامی، رئیس پیشین صداوسیما که این روزها مشغول اداره کانال تلگرامی خمیازه است، می تواند گزینه مناسبی باشد. اگرچه بعد از رفتنش از صداوسیما انتقادات تندوتیزی به نحوه عملکردش از درون مجموعه به او شد. سایت انتخاب چندی قبل در یک گمانه زنی نوشته بود در صورتی که احمدی نژاد نتواند وارد گود رقابت های انتخاباتی شود، بدیلی از سوی خود معرفی می کند. به تصور انتخاب، ضرغامی، رئیس سابق صداوسیما که از هم پیمانان، هم فکران و نزدیکان احمدی نژاد در جمعیت ایثارگران بود، می تواند نقش این بدیل را بازی کند.غلامعلی حدادعادل، سرلیست اصولگرایان تهران در انتخابات مجلس گذشته که از ورود به مجلس دهم بازماند اما تا حدی توانسته بود نقش برزمین مانده زعیم جریان اصولگرایی را احیا کند، شاید دوباره نامزد ریاست جمهوری شود. او در انتخابات ریاست جمهوری 92 هم نامزد شده بود و در کنار قالیباف و ولایتی سه عضو ائتلافی بود که قرار بود از میانشان یک نفر بماند و دو نفر دیگر کنار بروند. حداد بعد از برگزاری مناظره های انتخاباتی آن سال گفت طبق قولی که دادم، کنار می روم و رفت. بسیاری تصورشان این بود که او از اول هم برای نماندن آمده بود. او این روزهای پسامجلس را در فرهنگستان زبان و موسسه سعدی می گذراند.مجتبی ثمره هاشمی را تا پیش از ظهور اسفندیار مشایی، چهره پشت پرده دولت اول احمدی نژاد می دانستند. در دولت دوم به نظر می رسید که از این نقش و تاثیرگذاری کاسته شد و مشایی پیش افتاد. درحال حاضر هم ثمره هاشمی مسئول دفتر احمدی نژاد در ولنجک است. او در دولت اول محمود احمدی نژاد تا فروردین 1388 مشاور عالی او بود. او دوست دوران دانشجویی و از مهم ترین دستیاران احمدی نژاد است. وی در نخستین نشست «گفتمان انقلاب اسلامی» که احمدی نژاد و جمعی از نزدیکانش راه انداخته اند، خطاب به کارگروه استان ها گفته بود: «نقد سیاست خارجی دولت فعلی باید در دستور کار دائمی کارگروه های سیاست در استان ها باشد».احمد توکلی، نماینده و رئیس سابق مرکز پژوهش های مجلس، سخنگوی دولت شهید محمدعلی رجایی و وزیر کار و امور اجتماعی مستعفی کابینه اول میرحسین موسوی است که از ورود به مجلس دهم باز ماند. او در کارنامه خود سابقه نامزدی در دو انتخابات ریاست جمهوری را دارد. توکلی در انتخابات نهم ریاست جمهوری از کاندیداهای اولیه بود؛ اما به نفع قالیباف کنار رفت. حالاشاید یک گزینه دیگر اصولگرایان، برای انتخابات ریاست جمهوری آینده باشد. او را به ویژه به خاطر انتقاداتش به هاشمی و خانواده اش و چهره ضدفسادی که از خود ساخته، می شناسند. توکلی اما این روزها از بیماری جسمی رنج می برد، همین مسئله شاید مانع حضور جدی اش برای انتخابات ریاست جمهوری شود.برادران دانشجو، سه نفر و هم استانی احمدی نژادند. کامران، استاندار سابق تهران، رئیس سابق ستاد انتخابات وزارت کشور در سال88 و وزیر سابق وزارت علوم تحقیقات و فناوری در دولت دهم معروف ترین شان است. او هم از یاران احمدی نژاد است و ماجرای دانشجویان ستاره دار و بورسیه ها در دوران وزارت او رخ داد. هنگام گرفتن رای اعتماد در شهریور88، شبهاتی درباره مدرک تحصیلی او در مجلس مطرح شد. او به همراه جمعی از وزرای احمدی نژاد در ماه های پیش از انتخابات مجلس، جمعی را تحت عنوان «گفتمان یکتا» راه اندازی کردند. آنها چندان طرفی از انتخابات مجلس نبستند و یکتا که با سروصدای فراوانی اعلام حضور کرده بود، ظاهرا فعلابه محاق رفته تا شاید در آستانه انتخابات ریاست جمهوری دوباره هویدا شود. کامران دو برادر دیگر هم دارد. خسرو و فرهاد. فرهاد بعد از تسخیر دانشگاه آزاد به وسیله دولت احمدی نژاد، رئیس این دانشگاه شد. خسرو، عضو سابق شورای شهر تهران، هم اخیرا از دامغان برای مجلس دهم ثبت نام کرده بود که البته با اقبالی روبه رو نشد.محمدمهدی زاهدی، رئیس کمیسیون قبلی و فعلی کمیسیون آموزش مجلس، است که در دولت نخست احمدی نژاد وزیر علوم بود. او هم یکی از اعضای «یکتا»ست. او اهل کرمان است. در جلسه دفاع وزیران کابینه نخست احمدی نژاد، بسیاری از نمایندگان همسو با دولت، ازجمله عمادالدین افروغ، نسبت به سابقه علمی او ابراز تردید کردند. مهم ترین سابقه مورد بحث، انتخاب او از سوی مرکز بین المللی زندگی نامه ها (کمبریج) به عنوان نابغه ریاضی قرن بود. این در حالی بود که مرکز بین المللی کمبریج، هیچ ارتباطی با دانشگاه کمبریج ندارد و 10 سال قبل، وزارت علوم و آموزش عالی ایران، در اطلاعیه ای موسسه مذکور را بی اعتبار اعلام کرده بود.محسن رضایی، سه دوره نامزد انتخابات ریاست جمهوری شد یک دوره پیش از انتخابات انصراف داد؛ اما دو دوره دیگر شکست خورد. او که از سپاه به سیاست آمده بود به تازگی دوباره به سپاه بازگشته؛ اما بعید نیست دوباره عزم برتن کردن رخت سیاست بکند. رضایی، اهل ائتلاف و اجماع نیست و مانند یک فرمانده ای که دیگران باید زیر لوایش جمع شوند، در عرصه انتخابات حاضر می شود؛ اتفاقی که تاکنون نیفتاده است. رضایی، چندان اهل رسانه و جریان سازی نیست و معمولانمی توان از روی نشانه هایی، آمدن یا نیامدنش را دریافت؛ اما با توجه به سابقه سه دوره شرکتش در انتخابات، آمدن او همیشه و همچنان محتمل است.محمدحسن ابوترابی فرد، نماینده پیشین مجلس که نامزد انتخابات مجلس دهم هم بود اما به همراه دیگر اصولگرایان تهران، از ورود به مجلس باز ماند. ابوترابی یکی از اعضای ائتلاف پنج گانه (یکی از ائتلاف های اصولگرایان در انتخابات ریاست جمهوری 92) 1392 بود که در جلسه 19 اردیبهشت اعضای ائتلاف پنج گانه، در حضور آیت الله محمدرضا مهدوی کنی، به عنوان نامزد نهایی ائتلاف پنج گانه انتخاب شد و در 21 اردیبهشت برای کاندیداشدن در انتخابات ریاست جمهوری 1392، نام نویسی کرد؛ اما بعد از نامزدی انصراف داد. اما بعید نیست او دوباره نامزد انتخابات شود.مصطفی پورمحمدی، وزیر کشور احمدی نژاد و وزیر دادگستری دولت روحانی است. او یکی از همان وزرای غضب شده احمدی نژاد بود که بعد از رفتن از دولت به سازمان بازرسی کل کشور، زاویه های تندی بین او و دولت سابق پیدا شد. پورمحمدی سابقه حضور در وزارت اطلاعات را هم در کارنامه خود دارد و در انتخابات ریاست جمهوری 92 هم ثبت نام کرده بود. او یکی از اعضای ائتلاف3+2 جمعی از اصولگرایان بود که درنهایت به ابوترابی فرد رسیدند. او در سال 1394 برای انتخابات مجلس خبرگان از استان البرز کاندیدا شد که شورای نگهبان صلاحیت وی را تایید نکرد.پرویز فتاح، دوست 30 ساله احمدی نژاد و وزیر نیرو در دولت او، معاون بنیاد تعاون سپاه و رئیس فعلی کمیته امداد امام خمینی است. از او به عنوان یکی از نامزدهای بالقوه اصولگرایان برای انتخابات ریاست جمهوری آینده نام می برند. ورودش به کمیته امداد با اقدامات تبلیغی گسترده و عامه پسندی همراه بود، ازجمله استفاده از برخی بازیگران تلویزیونی در برخی برنامه های کمیته امداد یا فروش ساختمان هشت هکتاری سوهانک و انتقال به ساختمان پنج هزارمتری نیمه کاره خیابان آزادی. رئیس کمیته امداد امام خمینی(ره) در جریان بازدید خبرنگاران از ساختمان جدید این نهاد واقع در خیابان آزادی، گفت: من دیگر به سوهانک نرفته و نخواهم رفت و تمامی ملاقات ها با مسئولان کشوری، نمایندگان مجلس و... در این ساختمان انجام می شود. او ضمن تایید نحوه ورودش به ساختمان جدید، پیشنهاد کرده بود ورود به ساختمان های نیمه کاره به مدلی برای سایر نهادها و سازمان ها بدل شود: «بدانند لازم نیست یک مدیر دو سال منتظر باشد تا ساختمان و محل جدیدشان آماده شده و بعد به آنجا بروند؛ زیرا اگر قرار باشد اقدامی صورت گیرد، می توان با استفاده از چنین روش هایی کار را سریع تر پیش برد». فتاح گفته قرار است همه ساختمان های سطح شهر هم تجمیع شده و همه در همان ساختمان آزادی مستقر شوند. او گفته بود که تمام مبالغ اضافه از فروش سوهانک به صندوق قرض الحسنه امداد رفته و صرف هزینه های جاری نخواهد شد. در انتخابات 92 هم پیش از طرح نام لنکرانی و جلیلی، فتاح یکی از گزینه های حمایت شده از سوی جبهه پایداری و نزدیکان آنها بود. سال گذشته سایت مشرق تصویر پست اینستاگرام بهنوش بختیاری را در کنار پرویز فتاح منتشر کرده بود. بختیاری در این پست نوشته بود: «مهندس فتاح عزیز، رئیس جدید کمیته امداد، با نگرش های خالص و انسانی قصد دارند فصل جدیدی را در این مجموعه که در سالیان گذشته کمی مردم از آن ناامید شده بودند، ایجاد کنند و عزم راسخی در کمک به نیازمندان دارند».علی نیکزاد، از نزدیکان احمدی نژاد، که سابقه آشنایی اش با او به دوران استانداری اردبیل می رسد، از نخستین حامیان احمدی نژاد در سال 84 بود که بعدا وزیر راه و مسکن و شهرسازی در دولت نهم و دهم و مدتی هم زمان سرپرست وزارت ارتباطات شد. از معدود وزرایی بود که تا آخر معتمد احمدی نژاد باقی ماند. از علی نیکزاد به عنوان یکی از نامزدهای احتمالی حمایت شده از سوی دولت محمود احمدی نژاد در انتخابات ریاست جمهوری ایران در سال 1392 نام برده می شد. در گردهمایی دولتی در استادیوم آزادی در 29 فروردین 1392، علی نیکزاد، وزیر راه، مسکن و شهرسازی دولت دهم، حضور داشت؛ اما وی نامزد انتخابات ریاست جمهوری نشد. علی نیکزاد اکنون رئیس هیات مدیره گروه توسعه ساختمان تدبیر است. این گروه با شش هلدینگ تخصصی و زیرمجموعه های شان، متعلق به ستاد اجرائی فرمان امام (ره) است و بازوی اقتصادی و درآمدزایی ستاد محسوب می شود.حیدر مصلحی، وزیر سابق اطلاعات دولت احمدی نژاد و رئیس سازمان نشر آثار و ارزش های مشارکت روحانیت در دفاع مقدس همان فردی است که ماجرای 11 روز خانه نشینی احمدی نژاد به رفتن و آمدن او گره خورد، شاید او هم گزینه دیگر اصولگرایان باشد. مصلحی از منتقدان سرسخت دولت فعلی و هاشمی رفسنجانی است.سیدمحمد حسینی، وزیر فرهنگ و ارشاد اسلامی در دولت دهم است که خانه سینما در دوران تصدی او بر وزارت ارشاد، توقیف شد. او در انتخابات مجلس ثبت نام کرد؛ اما چون در فهرست تهران ائتلاف اصولگرایان قرار نگرفت، گفت که در حمایت از فهرست ائتلاف، حوزه انتخابیه خود را به رفسنجان تغییر داد؛ اما رای لازم را نیاورد. محمد حسینی هم یکی از اعضای گفتمان به اصطلاح «یکتا» و از یاران درجه دوم احمدی نژاد است.محمدباقر قالیباف، شهردار سه دوره تهران است که دو دوره سابقه نامزدی در انتخابات ریاست جمهوری دارد؛ 84 و 92. او سه سال قبل تلاش زیادی کرد تا از شهرداری به ریاست جمهوری برسد؛ همان مسیری که احمدی نژاد رفت. از برخی پرو‍ژه های بزرگی که در تهران اجرا کرد و در افتتاحیه آن تا پیش از انتخابات تسریع کرد؛ مثل اتوبان دو طبقه صدر و اتوبان امام علی، تفاسیر تبلیغاتی می شد. قالیباف هرچند در خرداد 92 نسبت به سال 84 دو میلیون رای بر سبد آرای خود افزود؛ اما نتوانست بر فاصله 34 درصدی آرایش با روحانی فائق آید. تعبیر «سرهنگ» که روحانی در مناظره های انتخاباتی 92 درباره قالیباف به کار برد و فاش سازی نیت او برای برخورد با دانشجویان در سالگرد کوی دانشگاه، ضربه ای کاری بود که در ریزش آرای قالیباف تاثیر زیادی داشت؛ اگرچه هنوز تحرک خاصی که نمود انتخاباتی داشته باشد، از قالیباف دیده نشده؛ اما یکی از نمایندگان مجلس چندی قبل گفته بود این شیوه قالیباف است که تا نزدیک انتخابات کم رنگ حرکت خواهد کرد.سعید جلیلی، رقیب انتخاباتی حسن روحانی و نقطه مقابل سیاست خارجی و هسته ای او در سال 92، بعید نیست که دوباره رقیب روحانی شود. برخلاف دو سال نخست ریاست جمهوری روحانی که خبر چندانی از جلیلی نبود، او در این یک سال اخیر، به ویژه بعد از برجام بر حضور خود در عرصه عمومی و فضای رسانه ای، به ویژه با رویکرد نقد برجام افزوده است. او گفته است اگر جای روحانی بود، برجام را امضا نمی کرد. بهروز نعمتی، عضو فراکسیون رهروان ولایت مجلس گذشته که در طیف مقابل جبهه پایداری (از حامیان جلیلی) قرار می گیرد، دراین باره گفته است: «بعید می دانم اقبالی به آقای جلیلی در عرصه سیاست باشد و قطعا پیروز انتخابات بعد برخلاف حواشی موجود خود آقای روحانی است. خیلی ها و ازجمله آقای جلیلی تحرکاتشان را در عرصه سیاست شروع کرده اند و حتما برنامه هایی در این راستا دارند. انتخابات 96 مطرح است و آقایان احتمالابه صورت جدی قصد حضور در این انتخابات را دارند. علاوه بر آقای جلیلی، احمدی نژاد، محسن رضایی و قالیباف نیز خود را برای انتخابات 96 برای رقابت با روحانی آماده می کنند».محمدرضا باهنر که بعد از چند دوره حضور در مجلس رخت نمایندگی را در آستانه مجلس دهم از تن در آورد، از نگاه برخی قابلیت نامزدی اصولگرایان برای انتخابات ریاست جمهوری آینده را دارد. او هم رئیس جبهه پیروان خط امام و رهبری بعد از مرحوم عسگراولادی است و هم رئیس جامعه اسلامی مهندسان. باهنر سال هاست از حزب فراگیر اصولگرایی حرف می زند؛ اما خودش هم اذعان دارد که به علت تکثر درون اصولگرایان شرایط راه اندازی چنین حزبی مهیا نیست. به نظر می رسد که باهنر برای خودش دعوی و داعیه رهبری جریان بی سر مانده اصولگرایی را دارد.حسین صفارهرندی، سردبیر پیشین کیهان و وزیر ارشاد دولت نهم بود که بعد از پیداشدن زاویه هایی با احمدی نژاد، به همراه تعدادی دیگر از وزرا در دولت دهم کنار گذاشته شد. مهر 1388، پس از پایان دوره وزارت، وی دوباره به سپاه بازگشت و به عنوان مشاور فرمانده کل سپاه مشغول به کار شد. صفار هرندی از مخالفان سیاست خارجی حسن روحانی و برجام است و از این نظر به جلیلی نزدیک تر است. بعد از رفتن ضرغامی از او به عنوان یکی از گزینه های ریاست صداوسیما هم نام برده می شد. صفار هرندی از منتقدان دولت هاشمی رفسنجانی است و از این زاویه به احمدی نژاد بسیار نزدیک است. او گفته است در دولت هاشمی به اسم سازندگی، عدالت قربانی شد.
                