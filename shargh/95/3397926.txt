شنبه ۲ مرداد ۱۳۹۵
-----------------------------------------
سرمقاله
-----------------------------------------
متارکه مبارک
-----------------------------------------

                    فراکسیون ولایت در مجلس در حال انشعاب است. برخی از اعضای این فراکسیون که نزدیک به علی لاریجانی هستند و ما آنها را اصولگرایان می خوانیم از این فراکسیون جدا شده و با اعتدالیون ائتلاف کرده اند. پیش از این نیز اعتدالیون بر سر انتخاب ریاست مجلس ائتلاف شان را با اصلاح طلبان به هم زدند. ائتلاف هایی که براساس منفعت های سیاسی شکل می گیرد دیر یا زود محکوم به شکست است. ناگفته و نانوشته پیداست که در این گونه ائتلاف ها طرفین پایبندی جدی به یکدیگر ندارند و تنها منافع مشترک، آنها را در کنار هم قرار می دهد.زنگ پایان ائتلاف اعتدالیون با فراکسیون ولایت، هم زمان بود با آغاز به کار فراکسیون تازه ای از ائتلاف اصولگرایان و اعتدالیون. این کنش سیاسی منجر به افزایش قدرت دولت روحانی در مجلس می شود. اینک حسن روحانی، هم از حمایت فراکسیون نورسیده برخوردار است و هم از طرف اصلاح طلبان پشتیبانی می شود. مثلث دولت/ اصلاح طلبان/ اصولگرایان- اعتدالیون، مثلثی است که هریک از فراکسیون ها تلاش می کنند تا نسبتی دقیق و هوشمندانه با راس آن داشته باشند. در واقع باقی مانده فراکسیون ولایت از این آرایش بیرون گذاشته شده است و آنها برای اثرگذاری در مجلس یا برآوردن خواسته هاشان ناگزیراند تن به مصالحه با یکی از این دو فراکسیون بدهند و بعید است در این کار اصلاح طلبان را برگزینند. اگر آنها بخواهند مستقل عمل کنند که این گونه می کنند، بیش از پیش باید مجلسی خارج از مجلس تشکیل دهند، جمعی که هدفش تضعیف و تخریب دولت باشد. از این چشم انداز حمله رسانه های اصولگرا به دولت -که همدلی و همسویی بیشتری با فراکسیون ولایت دارند- قابل فهم می شود. گویا این رسانه ها زودتر از هرکس دیگری از تحولات درونی مجلس باخبر بوده اند، که قبل از ائتلاف برخی اصولگرایان با دولت در قامت حزبی مستقل وارد کارزار با دولت شدند. حمله های بی امان این رسانه ها به دولت، خاصه شخص رئیس جمهور می تواند اقلیت فراکسیون ولایت در مجلس را از انزوا خارج، و کارآمدشان کند. نگاه غالب آنها به اصلاح طلبان این گونه است: «در این میان آنچه مدعیان اصلاحات از آن چشم پوشی می کنند این واقعیت است که آنان در برهه های طولانی نزدیک به چهار دهه گذشته قوه مجریه و مقننه را در دستان خود داشته اند و اگر کسی مقصر باشد این مدیران مدعی اصلاحات هستند. آنان از سویی فساد می کنند و از سوی دیگر مدعی اصلاح مفاسد هستند و البته این نکته را نمی توان از نظر دور داشت که اصلاح طلبان مدعی اصلاح هستند و هدف آنان نشانه گرفتن اصل جمهوری اسلامی و نظام است». درک بند آخر این پاراگراف کار چندان دشواری نیست. هل دادن اصلاح طلبان به خارج از گردونه نظام که تاکنون آنها به آن تن نداده اند. آرزوی دیرینه مخالفان اصلاحات، بیرون کردن این جریان از نظام است و آنچه آنها را به خشم وامی دارد، سماجت اصلاح طلبان برای اصلاح از درون است. پس درک این ائتلاف های تاکتیکی اعتدالیون و متارکه استراتژیک آن بسیار حیاتی است. همان گونه که اصولگرایان میانه رو از این ائتلاف منتفع شدند، از متارکه آن هم منتفع خواهند شد. اما این متارکه برای اصلاح طلبان منفعت بیشتری در پی دارد. آنها با رسیدن به هدف کوتاه مدت خود - راهیابی به مجلس- می توانند مطالبات بلندمدت شان را پیگیری کنند.این متارکه، اصلاح طلبان را متحد و یکپارچه می سازد، اتحادی در لوای گفتمان اصیل اصلاح طلبی. این متارکه مقوم این باور است که اصل و اساس گفتمان اصلاحات خدشه ناپذیر است. بزرگ نمایی انتقادآمیز از اصلاح طلبان به خاطر از دست رفتن ائتلاف با اعتدالیون نادیده انگاشتن علت وجودی این ائتلاف سیاسی است. آن طورکه پیداست هیچ یک از طرفین از این متارکه ناراضی و مغموم نیستند. اصلاح طلبان روندی را که در انتخابات 92 به آن روی آورده بودند، در مجلس نیز ادامه داده اند: «درقدرت ماندن اما نه به هر قیمتی». در انتخابات 92 اصلاح طلبان با آری گویی به وجدان عمومی و درک این نکته که کشور در خطر است، وارد عرصه انتخابات شدند و با حمایت بزرگان اصلاحات به پیروزی بزرگی دست یافتند. این انتخابات اگرچه پرشور و موفقیت آمیز بود، اما بیش از آنکه رویدادی غیرمنتظره باشد، ماحصل مشارکت آگاهانه مردم با اصلاح طلبان بود. مشارکتی برای جلوگیری از عواقب خانمان سوز ناشی از جنگ احتمالی که دست کم آن زمان تهدیدی جدی برای کشور به نظر می آمد. از این چشم انداز انتخابات سال 92 یکی از زیرکانه ترین کنش های سیاسی مردم و اصلاح طلبان بود که می دانستند چه می خواهند و چرا باید به پای صندوق رای بروند و از کسی که از صندوق رای بیرون می آید چه انتظاری دارند. اگر بگوییم در طول تاریخ ایران این انتخابات از این نظر بی نظیر است، اغراق نکرده ایم. از پس این تصمیم گیری آگاهانه دولتی برآمده که از مشارکت مردم در قواعد بازی سیاسی نشات گرفته است. بدون شک این انتخابات مثل هر انتخابات دیگری که پیروزی یا عدم پیروزی آن چندان معلوم نبود، رخدادی سیاسی محسوب نمی شود. رخداد سیاسی، رویدادی نابهنگام است که دفعتا رخ می دهد. برای رخداد نمی شود برنامه ریزی کرد. حتی اتفاق تاریخ سازی همچون «دوم خرداد» را با تسامح می توان رخداد خواند. منضم، یا منطبق کردن مفاهیم تئوریک مانند «رخداد» با کنش های نظام مند سیاسی همچون انتخابات 92 و تحلیل براساس این طرز تلقی راه به جایی نمی برد. هر اتفاق سیاسی را باید در قالب و قدر و قامت آن ارزیابی و تحلیل کرد تا نتیجه حاصله از آن به کار جناح ها و گروه های سیاسی و مردم بیاید.بی تردید انقلاب اسلامی 57 یک رخداد سیاسی بود، چون تغییر اساسی در امکان های سیاسی کشور به وجود آورد. بسیاری از امکان های سیاسی را ناممکن، و امکان های تازه ای را خلق کرد. در افق این امکان ها، سوژه ای سیاسی مجال ظهور یافت که شکل گرفتنش در گرو آری گفتن به این «امکان های ناممکن» بود. انتخاباتی که با جنبش دوم خرداد شکل گرفت، یا حتی انتخابات سال 92 و هفتم اسفند 94، رخداد سیاسی محسوب نمی شوند. اینها کنش های سیاسی و مشارکت در قاعده و قوانین کلیشه های نظام مند سیاست اند. درحالی که رخداد سیاسی بناست این کلیشه ها را منسوخ اعلام کند و افقی تازه بگشاید. اما در دو انتخابات اخیر اصلاح طلبان و مردم تنها توانستند با مهارت در قاعده سیاسی نقش آفرینی کنند و به موفقیت دست یابند. انتظارات سیاسی آنها نیز از همین قواعد پیروی می کند. اما جلوه دادن هر کنش و واکنش متعارفی در بازی سیاست به رخداد - از انتخابات گرفته تا ائتلاف های سیاسی مرسوم- تهی کردن مفاهیم از قابلیت های انتقادی شان است که امکان تامل در وضعیت را از بین می برد و ما را به بیراهه می کشاند.
                