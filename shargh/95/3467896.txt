شنبه ۲۹ آبان ۱۳۹۵
-----------------------------------------
حرف اول
-----------------------------------------
مدیریت تلخ ترین واقعه تاریخ اسلام از سوی یک بانو
-----------------------------------------

                    در این نوشته در مقام تبیین نظری جایگاه و ارزش زن در اندیشه دینی نیستم، چراکه معتقدم اصل این تلاش رفتاری پارادوکسیکال است. کسانی که سخن از امری نامتعارف و خلاف عقل و سیره عقلامی گویند باید تلاش کنند تا سخن غیرمنطقی شان را مدلل کنند. اصل این است که اسلام با ادعای رویکردی جهانی و جاودانه از یک سو و استواری بر عقل و عقلانیت از سوی دیگر هویت زنان را به عنوان نیمی از هویت انسانی به رسمیت شناخته است و کسانی که نظری مخالف این دارند باید تلاش کنند تا سخن خویش را اثبات کنند؛ تلاشی که هزارواندی سال است ازسوی مدعیان محرومیت زنان از حقوق انسانی و شهروندی انجام می شود، اما هنوز هم مقبولیت عمومی پیدا نکرده و با پرسش های جدی مواجه است. این یادداشت را با تمام احترام به حضرت زینب (سلام الله علیها) و همه زنان و مادران جامعه پیرامونی ام تقدیم می کنم که در یک مصاف نابرابر در پی اثبات هویت انسانی خویش هستند. جریان عاشورا به عنوان یکی از تلخ ترین وقایع تاریخ اسلام از هنگامه شروع تا اربعین با دو گونه مدیریت مواجه بود؛ مدیریتی که ازسوی امام حسین(ع) آغاز می شود و در عصر عاشورا پایان می پذیرد.مدیریتی که از واپسین ساعات عاشورا شروع می شود و در اربعین به اوج می رسد.درباره اربعین دو رویکرد کلان وجود دارد: الف) کسانی که این واقعه را به حضور بازماندگان واقعه عاشورا گره نمی زنند و معتقدند آنان با توجه به فرصت و مسافت نمی توانسته اند به کربلابازگردند؛ شیخ مفید در مسار الشیعه (ص26) شیخ طوسی، در مصباح المتهجد (ص787) و شهید مطهری جلد اول حماسه حسینی (ص 30) و ب) کسانی که اربعین را با حضور این عزیزان گره زده اند و معتقدند آنان از شام به کربلاآمده و بعد به مدینه بازگشته اند. البته آرای دیگری همانند اینکه سال بعد از واقعه عاشورا اربعین اتفاق افتاده نیز ازسوی برخی مطرح شده است.سیدبن طاووس در «لهوف»، اربعین را روز بازگشت اسرا از شام به کربلاذکر کرده و می نویسد: «وقتی اسرای کربلااز شام به طرف عراق بازگشتند، به راهنمای کاروان گفتند: ما را به کربلاببر. بنابراین آنها به محل شهادت امام حسین آمدند. سپس در آنجا به اقامه عزا و گریه و زاری برای اباعبدالله پرداختند...». سید بن طاووس در «لهوف» ص114 این موضوع را نقل کرده است. همچنین از معتقدان به این رای که رای مشهور است، می توان از این بزرگان یاد کرد: ابن نما الحلی، مثیر الاحزان (ص86)، میرزاحسین نوری، لولوء و مرجان (ص152)زینب تا عاشورا در سایه حضور برادر خویش از مکه تا کربلاحضور و ظهوری جدی و ملموس ندارد و تنها پس از شهادت برادر است که می تابد و نشان می دهد توان و ظرفیتی فوق العاده در مدیریت بحران دارد. زینب به عنوان یک زن، چنان این واقعه را سامان می دهد که نه تنها از فراموشی آن در غبار تاریک استبداد و تاریخ جلوگیری می کند، بلکه روح و پیام آن را جاودانه می کند. یکی از صحنه های مهم این برهه تاریخی، حضور زینب (سلام الله علیها) در برابر یکی از مستبدان تاریخ و تلاش وی برای اثبات حریت و آزادگی است. سخنان زینب (سلام الله علیها) به نقل تاریخ با این عبارت تکان دهنده شروع می شود: اظننت یا یزید حیث اخذت علینا اقطار الارض و آفاق السماء فاصبحنا نساق کما تساق الاسراء إن بنا هوانا علیه و بک علیه کرامة. ای یزید، آیا گمان برده ای حال که جای جای زمین و آفاق آسمان را بر ما گرفتی و بستی و ما چونان کنیزان رانده شدیم، مایه خواری ما و موجب کرامت توست!از چینش کلمات که کاملاهوشیارانه است و سخنش را نه با نام یزید که با «اظننت» شروع می کند که بگذریم تاکید وی بر این نکته که کرامت نه دادنی است و نه گرفتنی و بنابراین به یزید گوشزد می کند که جایگاه اجتماعی و سیاسی کرامت ساز نیست. این از نکات معرفت آفرین این خطبه است.زینب (سلام الله علیها) همین سخن را در فقراتی دیگر از خطبه اش با ادبیاتی دیگر تکرار می کند و می گوید: انی لاستصغر قدرک و استعظم تقریعک و استکثر توبیخک؛ من قدر تو را ناچیز دانسته، فاجعه ات را بزرگ و نکوهشت را بزرگ می شمرم.مطالعه این برهه از تاریخ عاشورا؛ تلاش این زن را برای مدیریت بحرانی این چنین شکننده نشان می دهد. در کوفه آن گاه که در مقابل انسان هایی مقهور استبداد و مغروق در جهل دینی قرار می گیرد، چنان پرهیمنه وارد گفت وگو می شود که گزارشگر این واقعه را به حیرت انداخته است.گزارشگر این واقعه که بشیر بن خزیم الاسدی است، می گوید: و نظرت الی زینب (سلام الله علیها) ابنه علی یومئذ، فلم ار خفره قط انطق منها، به خدا سوگند زن باحیایی را تا آن روز سخنورتر از او ندیدم؛ کانها تفرغ من لسان امیرالمومنین، گویا که کلمات را با زبان گویای امیرالمومنین علی بن ابیطالب علیه السلام جاری می نمود.بازتاب این سخنان را راوی این گونه گزارش می کند: و رایت شیخا واقفا الی جنبی یبکی حتی اخضلت لحیته و هو یقول؛ از آن میان پیرمردی در کنار من ایستاده و می گریست، چنان که محاسن او از اشکش تر شده بود. او می گفت؛ بابی انتم و آمی کهولکم خیر الکهول، و شبابکم خیر الشباب و نساو کم خیر النساء، و نسلکم خیر نسل، لایخزی و لایبزی؛ پدر و مادرم فدای شما باد! پیران شما بهترین پیران، جوانان شما بهترین جوانان، زنان شما بهترین زنان و نسل شما بهترین نسل است؛ هرگز خوار نشده، پذیرای شکست نمی شوید.زینب (سلام الله علیها) تلاش کرد ضمن آنکه تبلیغات دستگاه حاکمیت را -که حسین(ع) را خارجی خوانده بود- بی ثمر کند، بر تاثیرنداشتن این برخوردهای غیرانسانی با اصلاح طلبان دینی تاکید کند. چراکه زینب (سلام الله علیها) از پساشهادت برادر پیام رسانی حرکت عاشورا را بر مویه کردن بر این واقعه ترجیح داد و گرچه - به حکم انسان بودن از یک سو و عمق فاجعه قتل برادر از سوی دیگر- در خلوتگاه خود تعزیه دار برادر بوده و بر او و دیگر شهیدان آن واقعه اشک می ریخته است، اما اجازه نداد تا نگاه احساسی به این واقعه، نگاه حاکم و در سایه آن روح و پیام عاشورا به فراموشی سپرده شود.
                