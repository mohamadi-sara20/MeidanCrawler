یک‌شنبه ۱۷ بهمن ۱۳۹۵
-----------------------------------------
یادداشت
-----------------------------------------
مغایرت های قانونی لغو ویزای 7 کشور
-----------------------------------------

                    دستور رئیس جمهور آمریکا مبنی بر جلوگیری از ورود افراد دارای ویزای آمریکا از کشورهای هفت گانه، اشکالات حقوقی فراوانی دارد که به حیثیت آمریکا، به عنوان یک کشور قانون مدار در جهان لطمه های جدی وارد خواهد کرد. دو مورد از این مغایرت ها به شرح زیر است: 1- انتقال تعهدات هر دولت به دولت بعدی می دانیم که تعهدات دولت ها بدون کم وکاست به دولت های بعد منتقل می شود و هر دولتی مسئول همه تعهدات دولت های قبل از خود است. این انتقال تعهدات درباره انتقال قدرت، به صورت قانونی و قهری، صدق می کند. در آمریکا انتقال قدرت به صورت قانونی از رئیس جمهور قبلی به رئیس جمهور بعدی انجام شده است. حتی در کشورهایی که انتقال قدرت به صورت قهری، مانند انقلاب انجام می شود، این تعهدات همچنان پابرجاست؛ مثلادر ایران که با انقلاب اسلامی رژیم سابق تغییر کرد، کلیه تعهدات و حقوق رژیم قبلی در عهده دولت جدید قرار گرفت؛ یعنی کلیه وام ها و قراردادهای رژیم قبلی به سایر دولت ها در عهده دولت جدید قرار می گیرد و همچنین تعهداتی که آن دولت پذیرفته است.معروف ترین این قراردادها، قرارداد الجزایر بود که بین شاه و صدام حسین امضا شده بود و دولت جمهوری اسلامی بر اجرای آن پافشاری کرد.ویزاهای صادر شده در دولت اوباما، تعهدات دولت آمریکاست که در دولت بعدی هم می بایست اعتبار داشته باشد. 2- اصل عطف به ماسبق اصل عدم عطف به ماسبق، در مقررات و قوانین بین المللی نیز جاری است و افراد دارای ویزای قانونی را نمی توان با قوانین و مقررات موخر از حقشان محروم کرد؛ بنابراین بر مبنای این اصل، دستور اجرائی رئیس جمهوری جدید آمریکا نمی توانست بلافاصله به مرحله اجرا درآید و شامل افرادی شود که بدون اطلاع از موضوع و زمان اجرائی شدن آن، مثلادر هواپیما نشسته اند. دیدیم که گروه زیادی از دارندگان ویزا پس از ورود به خاک آمریکا متوجه این موضوع شده اند. این دستور اجرائی که برخی از بندهای آن را قضات آمریکائی لغو کرده اند، نشان دهنده آن است که جوانب حقوقی زیادی در آن لحاظ نشده است و گمان می رود در آینده دولت آمریکا با شکایات زیادی در دادگاه های آن کشور مواجه شود و شاید راه برای ادعای غرامت افراد خسارت دیده از آن هموار شود. با توجه به مشکلات این دستور اجرائی رئیس جمهور، شاهد آن هستیم که کاخ سفید به صورت مرتب از بندهایی از آن عقب نشینی می کند؛ مثلاجلوگیری از ورود دارندگان کارت سبز و دوملیتی های کشورهای هفت گانه از دستور حذف شدند.
                