شنبه ۱۹ تیر ۱۳۹۵
-----------------------------------------
type_unknown
-----------------------------------------
گزارش ویژه از فیش های حقوقی
-----------------------------------------

                    سه هفته پس از دستور رئیس جمهوری به اسحاق جهانگیری، معاون اول خود، درباره پرداخت های غیرمتعارف، گزارش کمیته ویژه منتشر شد. این کمیته بعد از ابلاغ رئیس جمهوری و به دستور جهانگیری برای بررسی همه جانبه مسئله فیش های حقوقی، زمینه ها، ابعاد و موارد مختلف آن تشکیل شده بود. این گزارش همان گزارشی است که «حسن روحانی»، رئیس جمهوری، بیانیه شامگاه سه شنبه خود را بر مبنای آن منتشر کرد. او در این بیانیه تاکید کرد: «حساسیت افکارعمومی و رسانه ها به پرداخت های نامتعارف قابل ستایش است و دولت از این فرصت برای ساماندهی نظام شفاف اطلاعات بهره خواهد برد». او همچنین گفته: «با کسی عقد اخوت نبسته ام؛ مبارزه با فساد و رانت در نظام اداری و اقتصادی را تا ریشه کن شدن ادامه می دهیم». موضوع فیش های حقوقی مدتی است به بهانه ای برای حمله و انتقاد به دولت از سوی منتقدان تبدیل شده است. اما دولت نسبت به این فیش های حقوقی اقدام کرد و برخی از مدیران ازجمله برخی مدیران بانک دریافت کننده، یا برکنار شدند یا خودشان استعفا دادند.در گزارش کمیته ویژه که برای استحضار رئیس جمهوری، پاسخ گویی مناسب به مطالبه اجتماعی و ساماندهی نظام پرداخت ها در همه دستگاه های دولتی و عمومی تهیه شده، ضمن ریشه یابی موضوع، تصمیمات، راهکارهای کوتاه و بلندمدت و دستورالعمل هایی را به منظور مسدود شدن همه منافذ شکل گیری پرداخت های غیرمتعارف در همه دستگاه های دولتی و غیردولتی، ارائه کرده است.به گزارش «ایسنا» متن کامل گزارش کمیته ویژه خطاب به رئیس جمهوری به شرح ذیل است:«حجت الاسلام والمسلمین جناب آقای دکتر روحانی؛ ریاست محترم جمهوری اسلامی ایرانسلام علیکم؛ براساس دستور صریح جناب عالی کمیته ویژه ای تشکیل گردید و ماموریت یافت با بررسی همه جانبه مسئله فیش های حقوقی، زمینه ها، ابعاد و موارد مختلف آن، گزارش اولیه ای برای استحضار جناب عالی و پاسخ گویی مناسب به مطالبات اجتماعی تهیه کند. این کمیته در مدت دو هفته فعالیت، با کمک کارشناسان مطلع و همکاری مسئولانه دستگاه های نظارتی، ضمن بررسی علل و شناسائی موارد تخلف، تصمیم گیری درباره استرداد وجوه و برکناری مدیران متخلف، تصمیماتی نیز برای اصلاح مقررات و ضوابط اجرائی اتخاذ نمود که به شرح زیر گزارش می شود:1- با دریافت لیست مجموع پرداختی به مدیران ارشد در کلیه دستگاه های اجرائی وابسته به دولت و همچنین بررسی گزارش سازمان بازرسی کل کشور و دیوان محاسبات، اطلاعات دقیقی از میزان و حجم پرداختی ها به دست آمد و همچنان که در فرمایشات مقام معظم رهبری بدان تصریح شد، مشخص گردید پرداخت های غیرمتعارف در دستگاه ها امری استثنا است و به دستگاه ها و افراد کمی محدود می شود و شان قاطبه مدیران دلسوز و زحمتکش که با جدیت فراوان به ایفای مسئولیت می پردازند، از شمول چنین موضوعی به دور است. (گزارش تفصیلی اقدامات کمیته و توصیف و تحلیل پرداخت ها جداگانه ارسال می شود). 2- بررسی اطلاعات دریافتی نشان می دهد پرداخت های غیرمتعارف انواع متفاوتی دارد و به دلایل گوناگونی انجام شده است. بخشی از این پرداخت ها با تخلف از ضوابط و مقررات موجود، بخشی به دلیل استفاده حداکثری از سقف اختیارات قانونی و بخش دیگر نیز به علت وجود ضوابط و مقررات ناعادلانه پرداخت در سازمان ها، بنگاه ها و نهادهای مختلف اقتصادی و عمومی صورت گرفته است.3- به عنوان اولین اقدام برای پیشگیری از تداوم این نابسامانی ها و بستن راه های گوناگونی که معبر چنین تخلفات یا اقدامات غیرمتعارف شده است، ابتدا باید با اقداماتی عاجل به بی انضباطی ناشی از مقررات گوناگون و ضوابط و معیارهای متفاوت پایان داده می شد و دایره شمول تصمیمات دولت تعیین می گردید.4- دایره شمول این تصمیمات کلیه دستگاه های اجرائی شامل وزارتخانه ها، موسسات دولتی، موسسات یا نهادهای عمومی غیردولتی، شرکت های دولتی و کلیه دستگاه هایی که شمول قانون بر آنها مستلزم ذکر یا تصریح نام است از قبیل شرکت ملی نفت ایران، سازمان گسترش و نوسازی صنایع ایران، بانک مرکزی، بانک ها و بیمه های دولتی اعم از اینکه مشمول این قانون بوده یا از شمول آن مستثنا شده اند، تعیین شد. با این اقدام چتر تصمیم بر کلیه موارد کشیده می شود و جامعیت شمول حاصل می گردد. براساس درخواستی که از مقام معظم رهبری شد و مطابق پی نوشت معظم له، کلیه نهادهای عمومی نیز موظف به رعایت تصمیمات دولت در این باره شدند. بنابراین تمام دستگاه ها صرف نظر از اینکه تحت پوشش هریک از قوا یا نهادهای عمومی هستند، در شمول این تصمیمات قرار می گیرند.5- در ضوابط اجرائی قانون بودجه سال 1395 کل کشور، مقررات محدودکننده ای برای کلیه دستگاه های مشمول به شرح ذیل وضع شده است:1/5- ساماندهی پرداخت حقوق و مزایا:پرداخت هرگونه حقوق، فوق العاده و مزایا در دستگاه های اجرائی مشمول یا غیرمشمول قانون مدیریت خدمات کشوری که تاکنون به تصویب یا تایید شورای حقوق و دستمزد نرسیده اند، در سال 1395 ممنوع بوده و تداوم پرداخت آنها در دستگاه های اجرائی منوط به تصویب این شورا خواهد بود.2/5- ساماندهی پرداخت تسهیلات رفاهی:پرداخت هرگونه وام و تسهیلات رفاهی در کلیه شرکت ها و بنگاه های دولتی اعم از بانک ها و بیمه ها و امثال آنها به صورت یکسان، بدون استفاده از منابع سپرده قرض الحسنه پس انداز بانک ها و براساس ضوابط مصوب کمیته ای مرکب از وزیر امور اقتصادی و دارایی، رئیس سازمان مدیریت و برنامه ریزی کشور و رئیس کل بانک مرکزی جمهوری اسلامی ایران خواهد بود.3/5- ساماندهی پرداخت پاداش، کارانه و کمک رفاهی:پرداخت هرگونه پاداش، کارانه و کمک رفاهی از محل اعتبارات قانونی به صورت خاص، موردی و سلیقه ای از سوی هر مقامی ممنوع بوده و پرداخت ها باید صرفا در چارچوب ضوابط و دستورالعمل های مصوب توسط مراجع قانونی انجام شود.4/5- ممنوعیت ذی نفعان از تصمیم گیری درباره خود:روسای دستگاه های اجرائی و مدیران عامل و اعضای هیات مدیره شرکت های دولتی مجاز به پرداخت پاداش، کارانه و کمک های رفاهی از محل منابع دستگاه متبوع در مواردی که خود در آن ذی نفع هستند، نمی باشند.5/5- ممنوع کردن انتخاب مدیران ستادی به عنوان هیات مدیره شرکت ها و واحدهای خارج از کشورکلیه دستگاه های اداری به ویژه آن دسته از شرکت ها و بانک های دولتی که برای انجام وظایف قانونی اقدام به ایجاد یا ثبت شرکت یا عناوین مشابه در خارج از کشور می کنند، باید از انتخاب مدیران ستادی به عنوان عضو هیات مدیره به هر نحو خودداری کنند و در موارد ضروری نیز که صرفا با تایید بالاترین مقام دستگاه تعیین می شود، حق دریافت هیچ گونه وجه یا پاداش و عناوین مشابه را نخواهند داشت.6/5- ممنوعیت دریافت پاداش و عضویت در بیش از یک هیات مدیره در مجموعه های تحت مدیریت دستگاه های اجرائی:به کلیه دستگاه های اجرائی ابلاغ شده است که در موارد ضروری مدیران آن دستگاه حداکثر می توانند در یکی از شرکت ها یا موسسات تحت نظر آن دستگاه به عنوان عضو هیات مدیره حضور یابند و هرگونه دریافتی از این بابت در چارچوب قانون است.7/5- تعیین سقف حقوق و مزایای پرداختی توسط شورای حقوق و دستمزد:به شورای حقوق و دستمزد ماموریت داده شده است که میزان سقف حقوق و مزایای کلیه دستگاه های مشمول را متناسب با وظایف و ماموریت ها تعیین و اعلام کند.6- با اتخاذ این تصمیمات و ابلاغ آن می توان با اطمینان گفت که منافذ شکل گیری پرداخت های غیرمتعارف مسدود و امکان پرداخت های غیرمتعارف مستند به ضوابط و مقررات سلب خواهد شد.7- گام بعدی تعیین معیار برخورد با پرداخت های غیرمتعارف بود که با توجه به تفاوت هایی که در بررسی وضعیت شناسایی شد، معیارهای حاکم بر تصمیمات به شرح زیر تعیین گردید:1/7- در مواردی هرچند بسیار محدود که پرداخت های غیرمتعارف با تخلف از قوانین و مقررات جاری حاصل شده است، تصمیم کمیته بررسی به شرح زیر است:الف- افرادی که در تصمیم گیری غیرقانونی نسبت به پرداخت های غیرمتعارف ذی نفع بوده اند، ضمن برکناری از مسئولیت و معرفی به هیات تخلفات اداری جهت رسیدگی به تخلف، موظف شوند نسبت به مستردکردن کلیه وجوه دریافتی غیرقانونی اقدام نمایند.ب-کسانی که بدون دخالت در تصمیم صرفا وجوه غیرقانونی را دریافت کرده اند، موظف اند نسبت به مستردکردن وجوه غیرقانونی که دریافت داشته اند، اقدام کنند.2/7- در مواردی که پرداخت ها در چارچوب برداشت های حداکثری از اختیارات انجام شده است، پیشنهاد می شود با تعیین سقفی که در شورای حقوق و دستمزد تصویب می شود، مابه التفاوت حقوق، مزایا و تسهیلات و کمک های رفاهی دریافت شده محاسبه و به دستگاه اجرائی مسترد شود.8- اقدام بعدی بررسی موارد گذشته و تصمیم گیری درباره آنها بود که اقدامات ذیل انجام شده است:1/8- ادامه پرداخت در کلیه مواردی که در گذشته بدون دریافت مجوز شورای حقوق و دستمزد بوده است، در سال 1395 ممنوع شد.2/8- از مجموع فهرست های دریافتی از سه مرجع (دستگاه ذی ربط، سازمان بازرسی و دیوان محاسبات) در مورد برکناری دریافت کنندگان حقوق های غیرمتعارف تصمیم گیری و در مواردی تصمیمات به اجرا درآمد و به اطلاع افکار عمومی رسانده شد. براساس این اقدام تعدادی از مدیرانی که دریافت غیرمتعارف داشتند، استعفا داده یا برکنار شده اند و مازاد دریافتی آنان به بیت المال مسترد شد و این اقدام زیر نظر اعضای محترم هیات دولت استمرار خواهد یافت.3/8- وجود مواردی از پرداخت های غیرمتعارف در بخش هایی از وزارت بهداشت، درمان و آموزش پزشکی، وزارت امور اقتصادی و دارایی، وزارت نفت و وزارت صنعت، معدن و تجارت مشاهده شد که با توجه به ماهیت تخصصی آنها، بررسی و تصمیم گیری درباره آنها نیازمند زمان و دقت بیشتری است که وزرای مربوط موظف شدند با همکاری سازمان مدیریت و برنامه ریزی تصمیمات لازم را در چارچوب معیارهای فوق ظرف یک ماه آینده اتخاذ نمایند.9- با تصمیمات ذکرشده در بند (5)، مشکل وجود ضوابط و مقررات ناعادلانه نیز مرتفع خواهد شد و شورای حقوق و دستمزد که به موجب قانون مسئولیت بررسی و تصمیم گیری در مورد حقوق و مزایا را به عهده دارد، موظف شد که ضمن بررسی کلیه نظام های پرداخت دستگاه های مشمول و غیرمشمول قانون مدیریت خدمات کشوری، نسبت به هماهنگی پرداخت ها و عادلانه کردن آن اقدام نماید. از آنجایی که در سال 1395 پرداخت های بدون مجوز شورای حقوق و دستمزد ممنوع اعلام شده است، کلیه دستگاه ها موظف اند حتی اگر از مراجع قانونی متفاوتی برای تعیین حقوق و مزایا برخوردار باشند، پرداخت های خود را با این شورا هماهنگ نموده و موافقت آن را اخذ نمایند.10- اقدام بعدی برای ساماندهی وضعیت حقوق و مزایا در جهت برقراری عدالت بیشتر در پرداخت ها و همچنین لحاظ نمودن کارایی و اثربخشی نیروها در خلق ارزش، افزایش بهره وری و تمهید ضوابط قانونی مناسب با بهره گیری از تجارب پیشین، بازنگری قانون مدیریت خدمات کشوری است که تاکنون به صورت آزمایشی اجرا شده است. سازمان مدیریت و برنامه ریزی کشور موظف است در مدت یک ماه از این تاریخ نسبت به بررسی کامل موضوع و ارائه پیش نویس اصلاحی قانون مذکور جهت منظورنمودن در لایحه دائمی کردن قانون مدیریت خدمات کشوری به دولت ارسال نماید.11- طی سالیانی که به تدریج پرداخت های غیرمتعارف در برخی دستگاه ها شکل گرفته است، هیچ یک از نهادهای نظارتی درون و برون قوه ای حساسیت کافی در این زمینه به خرج نداده اند. بنابراین به نظر می رسد که کارکرد دستگاه های نظارتی محل نقد است و با روشن شدن تصمیمات دولت از این پس بایستی نظارت هدفمند و هوشمندانه تری بر این موضوع صورت بگیرد و هریک از این دستگاه ها ضمن بررسی فرایندهای داخلی خود نسبت به ترمیم کاستی هایی که موجب کاهش این حساسیت ها شده است، اقدام نمایند.12- انحلال سازمان مدیریت و برنامه ریزی کشور و کاستی در نقش آفرینی سازمان امور اداری و استخدامی که به تدریج با ادغام در سازمان مدیریت و برنامه ریزی سطح مداخله و اقدام آن کاهش یافت نیز مورد تاکید است و ضروری است ماموریت توسعه مدیریت و سرمایه انسانی دولت به واحدی مستقل با سطح سازمانی تاثیرگذاری محول شود.13- بررسی اسناد پرداخت های غیرمتعارف در سطح نهادهای عمومی غیروابسته به دولت حاکی است که این پدیده محدود به قوه مجریه نیست و بنابراین ضرورت دارد اکنون که دولت تدبیر و امید پیشگام این ساماندهی شده و نتایج بررسی های خود را آشکار نموده است دیگر قوا و نهادهای فعال در سطح کشور نیز در حیطه دستگاه های تحت مسئولیت خود اقدام نموده و نتایج آن را برای اطلاع افکار عمومی و در پاسخ به این مطالبه اجتماعی منتشر نمایند.14- اقدامات کمیته مورد اشاره محدود به سطح مدیران ارشد و بلاواسطه آنان بوده است و لذا ضرورت دارد بررسی و اقدام در سایر سطوح سازمانی و بنگاهی به بالاترین مقام مسئول دستگاه واگذار شود تا با هماهنگی سازمان مدیریت و برنامه ریزی کشور در مدت حداکثر یک ماه و در چارچوب تصمیمات ذکرشده در بندهای قبل اقدام و نتیجه آن را گزارش کنند.دولت به رغم محدودیت های مختلف، ضمن ادامه مبارزه با رشد فساد و تبعیض و قانون گریزی در کشور، با برخورد اصلاحی با پدیده تلخ حقوق های نامتعارف، مصمم است که این امر را به فرصتی برای اصلاح نظام مدیریتی کشور، ارتقای شفافیت و تقویت جریان آمار و اطلاعات، افزایش بهره وری دستگاه ها، بالابردن سطح اعتماد عمومی و نهایتا بخشی از عدالت در جامعه مبدل سازد. انجام این مهم بدون حمایت قاطع جناب عالی و همراهی همه قوا و ارکان نظام، نهادهای مدنی و جریان های سیاسی و مشارکت فعال رسانه های مستقل و شبکه های اجتماعی میسر نیست. عنایت خداوند متعال و یاری ملت بزرگوار بزرگ ترین سرمایه در این راه خواهد بود».جهانگیری: فساد بزرگ مالی نباید پشت فیش های نجومی مخفی شودایرنا: اسحاق جهانگیری، معاون اول رئیس جمهوری، روز پنجشنبه در همایش اقتصاد مقاومتی و برنامه ششم که در بابلسر برگزار شد، گفت: «متاسفانه عده ای با دریافت های غیرمتعارف و نجومی، قلب مردم را جریحه دار کردند که دولت از این بابت رسما از مردم عذرخواهی می کند». او ادامه داد: «به همین منظور بی سابقه ترین تغییرات در مدیریت بانکی کشور صورت گرفت و قطعا با متخلفان برخورد می شود». معاون اول رئیس جمهوری گفت: «در کشور، جوانی 30 ساله، 10 هزار میلیارد تومان پول کشور را به یغما برده اما تاکنون کسی مسئولیت آن را نپذیرفته یا از مردم عذرخواهی نکرده است». او آن چیزی را که موجب نگرانی جامعه شده است، فساد بزرگ مالی دانست که تا صدسال آینده مردم آن را فراموش نمی کنند و ادامه داد: «نباید فساد بزرگ مالی پشت فیش های نجومی مطرح شده مخفی و ذهن افکار عمومی منحرف شود». سلیمی نمین: رقبای روحانی از فیش های حقوقی سوءاستفاده جناحی کردندخبرآنلاین: عباس سلیمی نمین گفت: با عزل یا استعفای چند مدیر مسئله فیش های حقوقی حل نخواهد شد بلکه نیاز به بازنگری و اصلاح قانون است. سلیمی نمین عملکرد دولت و عذرخواهی رئیس سازمان برنامه و بودجه از ساحت ملت را از گام های خوب در برخورد با این گونه بی قانونی ها برشمرد و افزود: البته با اینکه برخی جریانات و رقبای رئیس دولت یازدهم از این موضوع سوءاستفاده جناحی کرده و می کنند اما نباید کل این مسئله را به مسائل جناحی نسبت داد و دولت نباید برای اثبات خودش به دولت گذشته حمله کند چراکه در این دولت نیز نسبت به این موضوع تاکنون بی توجهی شده است.وزیر دولت احمدی نژاد: پیش از دولت یازدهم هم پرداخت های غیرمتعارف وجود داشتایسنا: «پرویز کاظمی»، وزیر رفاه کابینه دولت نهم، با بیان اینکه مسئله فیش های حقوقی موضوعی نبود که بخواهد رسانه ای شود، گفت: «خیلی راحت می شد به موضوع ورود کرد و با افراد خاطی و کسانی که خارج از عرف و قاعده دریافتی دارند برخورد شود و طرح همه این مباحث حاشیه ای به سیاست زدگی در جامعه برمی گردد؛ چراکه قبل از دولت یازدهم نیز این پرداخت های غیرمتعارف وجود داشت». او گفت: «مگر می شود من در سازمانی مدیر باشم و ندانم زیردستانم چقدر حقوق می گیرند؟ می گویند با این افراد برخورد می شود اما موضوع فرد نیست».
                