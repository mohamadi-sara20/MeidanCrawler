پنج‌شنبه ۱۰ تیر ۱۳۹۵
-----------------------------------------
سرمقاله
-----------------------------------------
رفراندوم در انگلستان و موضوع دموکراسی
-----------------------------------------

                    همان طور که انتظار می رفت، پیروزی مخالفان ماندن در اتحادیه اروپا، باعث شده تا بسیاری از تحلیلگران، شخصیت ها، مطبوعات و سایت های نزدیک به اصولگرایان، نتیجه همه پرسی در انگلستان را دست مایه تحلیل های کلان پیرامون آینده اتحادیه اروپا و به تبع آن، آینده غرب قرار دهند. برخی حتی یک گام بلند هم برداشته و نتیجه آن همه پرسی را دلیلی بر ایجاد شکاف و بحران نه تنها در اتحادیه اروپا که مجموعه فرهنگ و تمدن غرب قلمداد می کنند. البته این محافل اساسا هر باد نامساعدی را که در آسمان غرب بوزد حجتی بر «بحران» و به آخرخط رسیدن فرهنگ و تمدن غرب می پندارند. نتیجه همه پرسی سوم تیرماه هم سوژه جالبی برای نشان دادن بحرانی که گریبانگیر اروپا شده به شمار می رود و اتحادیه اروپا دارد رو به تجزیه می رود.موضوع این یادداشت اساسا پرداختن به نتیجه همه پرسی در انگلستان نیست. به هرحال 52 درصد مردم این کشور با وجود اصرار و تکرار مسئولان و دولتمردان خود یا آنچه که می توان آن را با اندکی تسامح، مجموعه حاکمیتی در انگلستان خواند، رای به خروج از اتحادیه اروپا دادند. این نتیجه آن قدر تکان دهنده بود که دولت دیوید کامرون که تلاش بسیاری برای مجاب کردن مردم به ماندن در اتحادیه کرده بود، وقتی با رای مخالف آنان مواجه شد، به فکر استعفا افتاده است. اما موضوع این یادداشت، مسئله دیگری است. در میان صاحب نظران و فرهیختگان ما به ویژه آنان که انقلابی تر بوده اند، همواره نظر تردیدآمیزی نسبت به وجود دموکراسی واقعی در غرب وجود داشته است. چپ غیرمذهبی سال ها قبل در ایران این نظریه را رواج داد که آنچه در غرب به نام دموکراسی وجود دارد یک پوسته، سراب و ظاهری از دموکراسی بیش نیست. مردم غرب فکر می کنند که آنها انتخاب می کنند درحالی که صاحبان قدرت اقتصادی و رهبران سیاسی هستند که با دردست داشتن ابزار تبلیغات و رسانه ها در غرب، خواسته های سیاسی و اقتصادی خود را غیرمستقیم به مردم عادی دیکته می کنند. مردم به پای صندوق های رای می روند اما ناخودآگاه به خواسته صاحبان قدرت و ثروت رای می دهند و اسم این بازی را هم غربی ها دموکراسی گذاشته اند. این تفکر بعدها در میان جریانات مذهبی- انقلابی هم رسوخ کرد و مورد قبول قرار گرفت با این تفاوت که جریانات مذهبی موجودی به اسم صهیونیسم را هم به مجموعه قدرت های نامرئی غربی افزودند. ماحصل نگاه ما به دموکراسی غربی آن است که فریب و نیرنگی بیش نیست و قدرت واقعی در دست صهیونیست ها، کارتل های نفتی، کارخانه داران، تولید کنندگان تسلیحات، بانکداران و این دست مراکز قدرت و ثروت است. مردم در غرب ساده لوحانه فکر می کنند، آنها دولت ها، نخست وزیران و روسای جمهور را با رای خودشان انتخاب می کنند درحالی که آنها کاره ای نیستند و صرفا مجری عوامل قدرت در پشت پرده به شمار می روند.صدالبته که این نوع دیدگاه ها با وجود ظاهری که دارند، فرسنگ ها با واقعیت دموکراسی در غرب فاصله دارند. بگذریم که مدافعان این دست نظریات، چه در ایران و چه در جوامع دیگر معمولاجریانات فکری ای بودند که کارنامه خودشان در درس دموکراسی خیلی درخشان نبوده بنابراین با این نوع سخنان و پاک کردن صورت مسئله ای به نام رای مردم، در حقیقت می خواهند نمره پایین خودشان در درس دموکراسی را توجیه کنند.نتیجه رفراندوم انگلستان در حقیقت همانند سطل آب سردی بود که روی تمامی این نظریه پردازی ها ریخته شد. چراکه اصحاب قدرت اعم از سیاسی و اقتصادی اتفاقا می خواستند که انگلستان در «اتحادیه» باقی بماند. هر دو حزب به اصطلاح حاکم (محافظه کار، کارگر) از ماندن در اروپا دفاع می کردند. ایضا صاحبان به اصطلاح قدرت اقتصادی، صاحبان صنایع، تولید کنندگان و مراکز مالی و پولی و تجاری هم نمی خواستند انگلستان از اتحادیه اروپا خارج شود. اما 52 درصد از رای دهندگان، برعکس ارکان قدرت و سیاست، ترجیح می دهند کشورشان عضو اتحادیه نباشد. اگرچه که دلیل آنها خیلی به موضوع این یادداشت مربوط نمی شود اما انگیزه اصلی آنان مجموعه ای از ملاحظات ناسیونالیستی، اگر نگفته باشیم در حقیقت نژادپرستانه بود. بسیاری از مردم انگلستان که رای به خروج دادند، معتقدند که سیاست های اتحادیه اروپا باعث شده شمار خارجی ها و پناهندگان در کشورشان خیلی زیاد شود. به علاوه معتقدند که بسیاری از شهروندان کشورهای فقیر تر عضو اتحادیه، عمدتا کشورهای کمونیستی سابق، با استفاده از امکانات رفاهی و تامین اجتماعی قابل توجهی که در انگلستان وجود دارد؛ بهداشت و درمان کاملارایگان، حقوق سخاوتمندانه ایام بی کاری، دستمزد بالاو... به کشورشان بیایند و جدای از اشتغال، از مواهب تامین اجتماعی جذاب انگلیس هم برخوردار شوند. اصرار و تکرار رهبران سیاسی و اقتصادی نتوانست این تردید ها را در بسیاری از انگلیسی ها برطرف کند و آنان به واسطه مجموعه ای از این دست دلایل و برخلاف خواست صاحبان قدرت و ثروت، رای به خروج از اتحادیه دادند. جان کلام در این همه پرسی آن بود که از قضای روزگار و باز برخلاف باورهای متوهم بسیاری از ما ایرانیان، بخش قابل توجهی از رای دهندگان انگلیسی گزینه ای را در پای صندوق های رای انتخاب کردند که مورد پذیرش فرادستان نبود.
                