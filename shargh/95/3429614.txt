سه‌شنبه ۲۳‌شهریور ۱۳۹۵
-----------------------------------------
یادداشت
-----------------------------------------
کشاورزان در کمند قانون گریزی وزارت نیرو
-----------------------------------------

                    موضوع دریافت تعرفه ها، عوارض و مالیات ها از بخش های مختلف اقتصادی، همواره محل بحث بسیار و مجادله فراوان بوده است. در یک سوی پیوستار این مباحث، دولت ها و حامیان دیدگاه دولتی بر دریافت، گسترش و افزایش تعرفه ها تاکید دارند و در سوی دیگر، منتقدان بر کاهش، حذف و تحدید تعرفه ها اصرار می ورزند. دراین میان، برخی از دیدگاه های بینابینی نیز به چشم می خورند. هر یک از این دیدگاه ها با استناد به ادله و استدلال های خاص بر درستی رویکرد خود پافشاری می کنند و راهکارهای مدنظر خود را نسخه ای موثر برای بهبود و بهینه سازی نظام اقتصادی کشور می دانند. در میانه این مباحث بی پایان و فعلانافرجام، نظام اقتصادی در حوزه های مختلف با یک سیستم ناکارآمد، پرابهام و غیرشفاف در زمینه پرداخت مالیات ها، عوارض و تعرفه ها روبه روست. آنچه دراین باره در ابتدای امر به چشم می آید، حضور و چیرگی مجموعه ای از قوانین، بخش نامه ها و دستورالعمل های مدون و جامع است که دولت با اتکا به آنها تعرفه های قانونی را از شرکت ها، نهادها، گروه ها، اقشار، طبقات و اشخاص فعال در نظام اقتصادی دریافت می کند. اما این تنها صورت ظاهری مسئله است و مشکلات و مصائب ناشی از سیستم اخذ تعرفه ها در سیستم اقتصادی کشور به شکل بحرانی جدی در حال نمایان شدن است. دراین میان بخش کشاورزی به عنوان یکی از بخش های اصلی اقتصاد کشور سال هاست درگیر و گرفتار یک سیستم ناکارآمد، پرابهام و غیرشفاف در زمینه پرداخت تعرفه های تعیین شده است که در ادامه به دو مسئله اخذ مالیات بر ارزش افزوده و دریافت خارج از ضوابط قانونی آب بها از کشاورزان منطقه اشاره خواهیم داشت.بار سنگین اخذ مالیات و آب بها بر دوش کشاورزان بعضی از مسئولان اجرائی دانسته و ندانسته این گونه تبلیغ می کنند که گویا کشاورزان بزرگ ترین مصرف کنندگان آب با بهره وری ناچیز و غیراقتصادی هستند و با این گفتمان نوعی کمپین عمومی علیه قشری که تامین کننده امنیت غذایی جامعه هستند، به راه انداخته اند و در همان حال به اخذ مبالغ هنگفت، ازجمله دریافت مالیات بر ارزش افزوده مبادرت می ورزند. این در حالی است که بخش کشاورزی از پرداخت مالیات معاف است. ماده 81 قانون مالیات های مستقیم دراین باره صراحت لازم را دارد. ظاهرا این قانون از سوی نهادهای متولی، یعنی سازمان امور مالیاتی کشور اجرا می شود و به نظر می رسد در این رابطه مشکلی وجود ندارد. اما واقع امر نشان دهنده آن است که دراین باره نیز برخی از نهادهای اجرائی به دورزدن قانون و تمکین نکردن از آن پرداخته اند. وزارت نیرو و نهادهای تابعه آن که متولی توزیع آب در بخش کشاورزی هستند، در چند سال اخیر به متولی اخذ مالیات از کشاورزان نیز تبدیل شده اند. در همین راستا سازمان های امور آب منطقه ای در قبوض آب بهای دریافتی، بندی را به مالیات بر ارزش افزوده اختصاص داده اند که کشاورزان علاوه بر پرداخت آب بها، ملزم به پرداخت اجباری مالیات بر ارزش افزوده به میزان 9 درصد به وزارت نیرو هستند. این اقدام وزارت نیرو در حالی است که در فصل دوم قانون دریافت مالیات بر ارزش افزوده، ماده [12] دوازده تنها بر دریافت مالیات از محصولات کشاورزی فراوری ‍ شده تاکید دارد و بدیهی است که اغلب محصولات تولیدی کشاورزان محصولات خام و غیرفراوری شده هستند. حال مشخص نیست وزارت نیرو با استناد به کدام قانون، دریافت مالیات از کشاورزان را در دستور کار خود قرار داده است؟ توزیع ناعادلانه آب و اخذ ناعادلانه تر آب بهاقانون گذار از دهه ها پیش قانونی را به تصویب رسانده است که براساس آن، کشاورزان و زارعان باید در ازای بهره گیری از آب، هزینه ای را به صورت سالانه و مطابق با معیارهای قانونی پرداخت کنند. براساس «قانون تثبیت آب بهای زراعی» از تاریخ تصویب این قانون آب بهای دریافتی از کشاورزان و زارعان با توجه به اولویت تخفیف برای زراعت های استراتژیک به شرح زیر است:متوسط آب بها از آب های تنظیم شده و شبکه های مدرن، سه درصد محصول کاشت شده.متوسط آب بها از آب های تنظیم شده و کانال های تلفیقی، دو درصد محصول کاشت شده.متوسط آب بها از آب های تنظیم شده و کانال های سنتی، یک درصد محصول کاشت شده.این قانون از هنگام اصلاح، تصویب و تایید نهایی در 26/6/1369 تاکنون بدون تغییر مانده است و ظاهرا همراه با بخش نامه های موجود مبنای عمل وزارت نیرو در دریافت آب بها از کشاورزان، زارعان و در کل آب بران است. در نگاه اول، این قانون بدون اشکال به نظر رسیده و ظاهرا برای اجرا و اعمال از شفافیت و دقت لازم برخوردار است.اما اعتراض های دو دهه اخیر کشاورزان و بحث های کارشناسی موجود در این باره نشان دهنده آن است که این قانون نیز مانند دیگر اجزای سیستم تعرفه گذاری کشور ناشفاف، پرابهام و غیراصولی است. کشاورزان و زارعان در سال های اخیر بارها و به انحای مختلف بر اجرا نشدن صحیح این قانون تاکید داشته اند و از طرق مختلف صدای اعتراض خود را به سمع قانون گذاران و به گوش مجریان امور رسانیده اند. هسته اصلی اعتراض جامعه کشاورز به قانون موجود و مسئله پرداخت آب بها این بوده است که وزارت نیرو و واحدهای تابعه آن، این قانون را عملاکنار گذاشته اند و به شکلی کاملاسلیقه ای و بدون ضابطه عمل می کنند. کشاورزان در این باره بر چند نکته اصلی تاکید دارند؛الف) اخذ آب بها از آب بران باید براساس قرارداد باشد. قانون دراین باره تصریح لازم را دارد، اما در عمل سازمان های تابعه وزارت نیرو برخلاف تصریح قانون سالانه از اغلب کشاورزان، زارعان و آب بران بدون عقد هرگونه قرارداد و صرفا براساس سلیقه و روش چانه زنی آب بها اخذ می کنند و این رویه غیرقانونی به صورت یک سنت اداری درآمده است.ب. سازمان امور آب ودیگر متولیان امر در تعیین درصد دریافتی از محصولات کشت شده کاملادلبخواهی عمل می کنند. به عبارتی مشخص نیست که این سازمان ها میزان محصول برداشت شده در واحد هکتار را بر اساس کدام آمارها و منابع مستند برآورد کرده و تعرفه های سال زراعی را مشخص می کنند. به عنوان مثال برای زارعان مشخص نیست که اراضی زیر کشت چغندر قند در یک سال زراعی براساس کدام برآورد مشخص و مستند، مشمول پرداخت یک نرخ خاص تعیین شده آب بها می شود؟ این برخورد سلیقه ای نشانه ای واضح از ضعف مدیریت و نابسامانی در اجرای دقیق قانون از سوی سازمان امور آب است.ج. در حالی که قانون بر اخذ آب بها بر اساس نوع شبکه آب صراحت دارد، متولیان امر بر اساس تشخیص و رای خویش نوع شبکه را تعیین می کنند. در این بین بیشترین بی قانونی در زمینه تعریف شبکه های تلفیقی به عنوان شبکه های مدرن دیده می شود.د. تعیین میزان نیاز محصولات کشاورزی به آب و شمار دفعات آبیاری هر محصول در دوره زمانی خاص امری است که به سهولت از سوی کارشناسان کشاورزی تعیین می شود. بدیهی است که کشاورزان نیز بر مبنای نظریه کارشناسی از آب بهره می گیرند. اما در این میان سازمان ها و ادارات امور آب از تامین همین مقدار آب نیز خودداری می کنند. در واقع نهادهای متولی دریافت تعرفه های وضع شده را وظیفه قانونی خود می دانند، اما به تکلیف خود در تامین آب مورد نیاز محصولات کشاورز عمل نمی کنند.همان گونه که در قانون تثبیت آب بها به آن اشاره شده، سازمان های تابعه وزارت نیرو در قبال تامین و تحویل آب به کشاورزان درصدی از محصول را تصاحب می کنند، در واقع این یک نوع قرارداد مزارعه یا معامله پایاپای است. ناگفته پیداست محصول بعد از آنکه آب موردنیاز را طبق نظر و توصیه های کارشناسی به میزان معلوم و مشخص و صد البته در زمان و تقویم زراعی معین دریافت کرد، علی الاصول درصد مربوطه را امور آب باید بعد از برداشت و عرضه محصول به بازار فروش اخذ کند. اما متاسفانه به دلایل مختلف و به بهانه های گوناگون امور آب باوجود اخذ آب بها کامل، هرگز قادر به تامین و تحویل آب مورد نیاز محصولات کشاورزی به میزان لازم و در زمان مناسب نیست که این نیز خود موجب کاهش عملکرد محصول و خسارت فراوان به کشاورزان می باشد. برای نمونه آب پاییزه به کشت های مربوطه داده نمی شود.ه. هر سال امور آب با گروگان گرفتن آب و خودداری از تحویل آن در زمان مناسب و لازم کاشت و داشت به بهانه اخذ آب بها از کشاورزان، این قشر را زیر فشار مضاعف قرار می دهد. بدیهی است که در زمان داشت هنوز میزان محصولی که قرار است برداشت شود معلوم نیست و قانونا امور آب حق دریافت سهم خود از یک محصول برداشت نشده را ندارد و این یک قاعده روشن اقتصادی است؛ تا زمانی که مقدار و میزان محصول و کالای تولیدشده مشخص نباشد و تازمانی که یک طرف قرارداد به وظایف و تکالیف خود عمل نکند، نمی تواند سهمی دریافت کند.علاوه بر این موارد، ده ها مشکل دیگر، حکایت از آن دارند که برخلاف تصریحات «قانون توزیع عادلانه آب»، آب نه تنها عادلانه توزیع نمی شود، بلکه به شکلی غیرقانونی و فراقانونی حق بهره گیری عادلانه کشاورزان از منابع آبی، سلب شده است. خلاو ابهام موجود در قانون، باعث شده است برخورد سلیقه ای و بی ضابطگی جایگزین تدابیر و تمهیدات قانونی شود. این بی ضابطگی مزمن از یک سو نشانگر رعایت نکردن حقوق بزرگ ترین قشر تولیدکننده کشور است و از سوی دیگر، زیرپاگذاشتن قوانین مدون و نادیده گرفتن اصولی است که فصل الخطاب قوای سه گانه کشور می باشد. برای حل این مشکل، عزم همه جانبه لازم است و اینکه نمایندگان در نهاد قانون گذاری کشور، ضمن نظارت دقیق بر نحوه اجرای قوانین، با مشورت با اهل نظر و جامعه کشاورزی، ابهامات و خلاهای موجود قانونی را از میان بردارند. به عنوان مثال، طرح سال گذشته نمایندگان مجلس مبنی بر حذف آب بها از محصولات استراتژیک کشاورزی، گامی در راستای تقویت بخش کشاورزی بود.* عضو شورای مرکزی خانه کشاورز ایران  پانوشت: تحلیل های این یادداشت بر اساس مشاهدات و مطالعات میدانی نگارنده در استان آذربایجان غربی است.
                