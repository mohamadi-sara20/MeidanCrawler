چهار‌شنبه ۱۸ فروردین ۱۳۹۵
-----------------------------------------
سرمقاله
-----------------------------------------
اگر «برجام» نبود
-----------------------------------------

                    مناقشات سیاسی پیرامون «اجرای برجام» بر فضای کشور سایه افکنده و به موضوعی برای تسویه حساب های حاد سیاسی خصوصا پس از انتخابات هفتم اسفند تبدیل شده است که در آن مردم در هر حوزه ای که امکان داشت، نامزدهای لیست امید را برگزیدند. روزی نیست که صداوسیما که باید سمبل ایجاد آرامش در کشور و دمیدن امید در دل مردم باشد، بر طبل اختلاف نکوبد و مدام از ناعهدی و پیمان شکنی آمریکا و مانع تراشی این کشور در اجرای برجام داد سخن سر ندهد تا جایی که کم اهمیت ترین خبر در این رابطه نیز به اصلی ترین تیتر و گزارش خبری این رسانه در بخش های مختلف خبری آن تبدیل می شود. شاید بد نباشد باز هم این سوال پایه ای را مطرح کنیم: هدف ایران از آغاز دور جدید مذاکرات هسته ای پس از استقرار دولت یازدهم چه بود؟ ما از این مذاکرات سخت، فشرده و نفس گیر ظریف و چند دیپلمات کارکشته همراهش با ژنرال های کهنه کار 1+5 چه انتظاری داشتیم؟ تا چه حد به خواسته های خود دست یافته ایم و کدامین بخش از انتظارات و مطالبات ما برآورده شده است و موانع پیشرفت در اجرای برجام چیست؟ اینها سوالاتی است که پاسخ به آنها می تواند تا حدودی در مدیریت فضای رسانه ای و تاثیرات مخرب آن بر افکار عمومی تاثیر بگذارد. برای پاسخ بهتر به این سوالات باید بدانیم قبل از برجام کجا بودیم و توافق هسته ای کشور را در چه شرایطی قرار داده است. درباره اقدامات هشت سال دولت های نهم و دهم که منجر به احاله پرونده هسته ای به شورای امنیت سازمان ملل متحد و تصویب شش قطع نامه الزام آور تحت فصل هفتم منشور و تحمیل تحریم ها شد، سخن بسیار گفته شده است. هدف نگارنده در این مطلب موجز، بازکردن پرونده آن سال ها و خسارت هایی که بر کشور تحمیل شد، نیست؛ ولی نمی توان با اغماض از شرایطی که قبل از انتخابات 92 در آن بودیم، از وضعیت کشور در دوره پس از توافق برجام سخن گفت، زیرا تدبیر مقام معظم رهبری در راهبرد نرمش قهرمانانه، رویکرد رئیس جمهور در تعامل با جهان و مذاکرات افتخارآفرین تیم مذاکره کننده، کشور را از بن بست خارج کرد، درهای جهان را بار دیگر به روی ایران گشود، سایه عفریت جنگ را از آسمان کشور دور کرد و با شکستن دیوار آهنین قطع نامه های الزام آور و تحریم ها، امید را به میان مردم و اردوگاه داخل بازگرداند.از یاد نبرده ایم که در سال های پایانی دولت دهم، حلقه قطع نامه ها و تحریم ها در ابعاد سیاسی و اقتصادی، مشکلات عدیده ای را بر کشور تحمیل کرده بود. هدف از آغاز دور جدید مذاکرات پس از روی کارآمدن دولت تدبیر و امید در خرداد 92، رهاشدن از این شرایط بود. انتخاب روحانی از سوی مردم، که درواقع «نه» بزرگ به رویکردهای هشت سال گذشته بود، فرصت بی نظیری را فراهم کرد تا در کنار عوامل دیگری چون اوضاع آشفته منطقه و انعطاف انکارنشدنی باراک اوباما برای حل وفصل دیپلماتیک معضل هسته ای کشورمان، مهم ترین رویداد سیاسی چند دهه اخیر رقم بخورد و ایران از سرنوشت سازترین کارزار دیپلماتیک پس از ماجرای ملی شدن نفت در 60 سال قبل با کارنامه ای افتخارآمیز بیرون بیاید. نباید این دستاورد سترگ را دست کم گرفت و تاریخ را برای آیندگان وارونه نوشت. مدعیان باید به این سوال مهم پاسخ دهند که بدیل مذاکرات هسته ای و توافق برجام از منظر آنان چه بود و در فقدان برجام چه سرنوشتی در انتظار کشور بود؟بر کسی پوشیده نیست که در ماه های منتهی به انتخابات 92 فروش نفت ایران به کمتر از یک میلیون بشکه تقلیل یافته بود. این مقدار حتی کفاف یارانه 80 میلیون جمعیت کشور که میراث دولت قبل برای روحانی بود را هم نمی داد. گام بعدی آمریکا و متحدانش در صورت استمرار وضعیت قبل، ممانعت از فروش نفت به صورت کامل بود. مدعیان امروز علیه دولت و منتقدان سینه چاک برجام، که تا چند سال قبل قطع نامه ها را ورق پاره می دانستند، باید به این سوال پاسخ دهند که برنامه آنان در صورت رسسیدن چنین مرحله ای در فقدان برجام، چه بود؟ آنها باید ممنون و سپاسگزار دولتمردانی باشند که با فهم و درک صحیح از شرایط بین المللی، کشور را از چنگال و چنبره قطع نامه ها و تحریم های بین المللی رهانیدند. در پاسخ به این سوال که انتظار ما از مذاکرات هسته ای و توافق برجام محقق شده یا خیر، قاعدتا باید مسئولان ارشد دولت به طور مرتب به مردم گزارش دهند و با استفاده از رسانه های محدود حامی خود و بهره گیری از فضای مجازی از میزان تخریب رسانه هایی که به هیچ معیار اخلاق حرفه ای پایبندی ندارند، بکاهند. به طور طبیعی مشاهده افزایش صادرات نفت به دو میلیون بشکه، آزادشدن بخش بزرگی از پول های بلوکه شده، بازشدن کانال مبادلات ارزی، شرایط امروز کشور در صحنه بین المللی و... و مقایسه تفاوت شرایط امروز با سه سال قبل، حتی برای شهروندان عادی نیز کار سختی نیست و آنان این تفاوت ها را به خوبی درک می کنند. امروز در پرتو دسترسی مردم به فضای مجازی، از تیزی شمشیر رسانه هایی که در جهت خلاف خواسته مردم حرکت می کنند، به شدت کاسته شده است و مردم دیگر به راهی که در خرداد 92 برگزیده بودند مهر تایید زده اند. «برجام» توافقی است که دو طرف دارد. همان طور که خواست و نیاز دو طرف آن را به سرانجام رساند، خویشتن داری و درک شرایط طرف مقابل لازمه اجرای این سند مهم بین المللی است. فضای سنگینی که در یکی، دو ماه اخیر بر روابط ایران و آمریکا حاکم شده، مانع بزرگی برای اجرای برجام است. ایران و توافق برجام به یکی از مهم ترین موضوعات مبارزات انتخاباتی دو حزب بزرگ این کشور تبدیل شده است. رصد فعالیت های انتخاباتی از وظایف اصلی ما و عین سیاست است. دست یازیدن به اقداماتی که فرصت را برای جنگ طلبان آمریکا فراهم کند، خلاف عقل و عین بی تدبیری است. مقایسه دوران جورج دبلیو بوش و باراک اوباما، چه در رابطه با ایران و چه دیگر مناطق و کشورهای جهان ازجمله شکست دیوار آهنین و 60ساله این کشور در قبال کوبا، درس های آموزنده ای را پیش روی ما قرار داده است. اتخاذ مواضع طبلکارانه از تاکتیک های لازم (و احیانا کارآمد) در دنیای سیاست است ولی افرادی که خود را مدعی استفاده از این تاکتیک می دانند، از یاد نبرند اشتباه محاسبه در این عرصه مانند آنچه در برخی کشورهای همسایه شاهد بودیم، آسیب زا خواهد بود.
                