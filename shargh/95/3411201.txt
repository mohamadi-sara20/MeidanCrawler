یک‌شنبه ۲۴ مرداد ۱۳۹۵
-----------------------------------------
سرمقاله
-----------------------------------------
زیارت مشهدالرضا برای یک میلیارد مسلمان
-----------------------------------------

                    مهم ترین جاذبه گردشگری در ایران بارگاه منور علی بن موسی الرضاست که در سال، بیش از 20 میلیون زائر از اقصا نقاط جهان دارد. در فرایند آغاز رونق صنعت گردشگری و اهمیت یافتن جاذبه های فرهنگی در ایران برخی به اشتباه گردشگری زیارت (Pilgrimage tourism) را گردشگری مذهبی (Religous tourism) فرض کرده اند و بدون توجه به مصداقی که این دو مفهوم در علم گردشگری و ادبیات جامعه ایرانی دارد، در محافل سیاست گذاری و برنامه ریزی بر واژه گردشگری مذهبی تاکید می کنند. ارائه چنین تحلیل های کوتاه نظرانه و غلط در درازمدت، بر اختلاف و ایجاد نقار مذهبی بین دو فرقه شیعه و سنی دامن می زند. برخی سخنرانی ها و مقالاتی که در این باره ارائه می شود به استعداد و استقبال بیش از 250 میلیون شیعه از کشورهای مختلف برای زیارت مشهد اشاره می کنند. این مطلب درخور تامل بسیار است و اگر با چشم اندازی جامع به موضوع پرداخته نشود، از نظر ارزش های اسلامی، آداب زیارت، علم گردشگری و وحدت و مصلحت مسلمانان مشکلات اساسی پیدا خواهد شد. در روزگاری که با امید فراوان تاسیس رشته و مرکز پژوهش های گردشگری در دانشگاه تهران را پیگیری می کردم (1384) در ادامه راه به اتاق آیت الله عمید زنجانی، رئیس وقت دانشگاه، رسیدم که حین گفت وگو، از من پرسید شما که خراسانی هستید، می دانید چرا به امام هشتم می گویند «رضا»؟ من به رسم معمول، از کسب رضای خداوند و اشاره به آن عبارت زیبای امام حسین(ع) در روز عاشورا (الهی رضا به رضائک) پرداختم که استاد همه را رد کرد و گفت اگر می خواهید در امر گردشگری و زیارت موفق شوید، باید به این مفاهیم بیشتر دقت کرده و جاذبه ها را مبتنی بر علم و به شکل صحیح تفسیر و تعریف کنید و به آنچه میان عوام معمول است، اکتفا نکنید. لقب «رضا» برای این است که امام برخاسته از «رضایت مردم» است. اخلاق و منش امام رضا(ع) مبتنی بر مهربانی و مردم دوستی بود و اهل سنت و جماعت همراه اهل تشیع در گرد وجود آن حضرت جمع بودند و رضایت فریقین از ایشان، سبب الحاق نام «رضا» برای علی بن موسی شد، حتی دانشمندان و مردم دیگر ادیان اعم از یهودی و مسیحی با کمال آرامش به مکتب درس آن حضرت می آمدند و برای ایشان احترام ویژه قائل بودند. در همان لحظه ارادت قاطبه اهل سنت به «امام رضای شریف» به ویژه مردم ایران، افغانستان، پاکستان و تاجیکستان و محبت آنها به حضرت و نام گذاری فرزندانشان را یادآوری کردم؛ روزی در تاجیکستان همسفر جوانی شدم که خود را از اعقاب و اولاد امام رضا می دانست و با ذکر اجداد خویش از مرو تا خجند به شجره نامه ای استناد می کرد و از فراوانی مناقب، مدایح و مراثی متعالی و جان فزایی که درباره آن امام همام بر زبان مردم آن سامان جاری است، سخن می گفت. قبل از رواج قشری نگری ها و تفکرات متعصبانه اخیر در بین مسلمانان، صفای زیارت مشهد با حضور همه فرق بیشتر بود و نمونه اعلای معنویت و لذت چنین زیارتی که شیعه و سنی با ارادت به پیامبر و اهل بیت در یک جا گرد هم می آیند که در مدینه النبی عربستان و مزار شریف و ولایت بلخ افغانستان، مشهود است. اینک بر اندیشمندان و فرهیختگان جامعه است که با روشنای علم، زوایای تاریک تعصب های ساختگی را محو کنند و در راستای وحدت، همدلی و لذت از دیدار یکدیگر در اماکن مقدس چنین مواهبی را محور عزت، همبستگی و تعالی مردم کنند. بر مسئولان جدید آستان قدس رضوی است که در رویکردی نو به تعریف فرایند میزبانی و میهمانی جامع زائران و گردشگران بپردازند و با بهره گیری از متخصصان و کارشناسان خبره زیارت و گردشگری، راهبردهای صحیح و مبتنی بر الگوهای ایرانی و اسلامی مشهد را ترسیم کرده و حتی با ایجاد دفتر پیگیری ویژه برای رفع موانع، جذب و سهولت زیارت و عبادت اهل سنت مشتاق، در کنار اهل تشیع، ارض اقدس رضوی را کعبه آمال بیش از یک میلیارد مسلمان جهان کنند.
                