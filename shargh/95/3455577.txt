یک‌شنبه ۹ آبان ۱۳۹۵
-----------------------------------------
type_unknown
-----------------------------------------
ماجرای آقای «ر»
-----------------------------------------

                    شرق، گروه سیاست: ابعاد تخلف رخ داده در صندوق ذخیره فرهنگیان روزبه روز گسترده تر می شود. حالاهم ماجرای آقای «ر»، از سهام داران بانک سرمایه مطرح شده و هم پای بابک زنجانی به پرونده باز شده است. این تمام ماجرا نیست، موضوع واردات خودروهای لوکس هم بخش دیگری از پرونده صندوق ذخیره فرهنگیان است. اینها مواردی است که مرتضی حاجی، عضو هیات امنای صندوق ذخیره فرهنگیان، روز گذشته در مصاحبه با ایلنا به آنها اشاره کرده است. حاجی در این گفت وگو اعلام کرده است: «اتفاقاتی که درحال حاضر مورد پیگیری قضائی است، مربوط به بانک سرمایه است که 45 درصد سهام آن متعلق به صندوق ذخیره فرهنگیان می شود و بقیه سهام داران خصوصی و خارج از صندوق هستند».حاجی درباره موضوع خودروهای لوکسی که گفته می شود صندوق ذخیره به افراد خاص داده، گفت: «صندوق با یک شرکت لیزینگ مذاکره کرد و قرار شد شرکت بابت ورود این خودرو ها حق العملی دریافت کند و خودروها توزیع شود که البته واردات خودرو ها تا جایی که می دانم، محقق نشد، اما چون اعلام و تعهد شده بود، تلاش شد خودروهای داخلی را جایگزین کنند».خبرگزاری فارس در چهارم آبان سال جاری مصاحبه ای از علی قطب الدینی، با عنوان مدیرکل اسبق تعاون و پشتیبانی وزارت آموزش وپرورش و از مدیران میانی صندوق ذخیره فرهنگیان بر خروجی خود قرار داد. در این مصاحبه قطب الدینی مدعی شد صندوق به یکباره اعتباری برای خرید 800 دستگاه خودروی لوکس به مدیران ارشد این صندوق شامل مدیران عامل، معاونان، مدیران حوزه ستادی و سیدمحمد بطحایی، معاون وزیر که اکنون به عنوان سرپرست وزارت آموزش وپرورش است، اختصاص داد. به گفته او: «این 800 خودرو هر کدام به ارزش 196 میلیون تومان بود که 30 درصد آن را نقد و 70 درصد دیگر به صورت اقساطی با سود 15 درصد و بازپرداخت هفت ساله اختصاص دادند که به نظرم در تاریخ شرکت های لیزینگ بی سابقه بود». تکذیب آموزش وپرورش و اطلاعیه صندوقبعد از آن مرکز اطلاع رسانی و روابط عمومی وزارت آموزش وپرورش در اطلاعیه ای اعلام کرد: «جناب آقای سیدمحمد بطحایی، سرپرست وزارت آموزش وپرورش تاکنون هیچ خودرویی (اعم از لوکس یا غیرلوکس) با تسهیلات یا بدون تسهیلات از شرکت لیزینگ صندوق ذخیره فرهنگیان دریافت نکرده است». هم زمان صندوق ذخیره هم در اطلاعیه ضمن تکذیب مطالب قطب الدینی، توضیحاتی را ارائه کرد. در این اطلاعیه آمده بود: «... در بهمن سال 1393 در فراخوان عمومی برای فرهنگیان عضو و ثبت نام از طریق سایت شرکت لیزینگ و رفاه فرهنگیان در یک مرحله تعداد 327 دستگاه خودرو خارجی در بین فرهنگیان توزیع شد؛ بنابراین رقم 800 خودروی لوکس آن هم به مدیران موسسه کذب محض است... از سوی دیگر ادعای آقای قطب الدینی درباره قیمت خودروهای مورد نظر به ارزش 196 میلیون تومان نیز کذب است؛ زیرا از تعداد 327 دستگاه خودرو خارجی، 239 دستگاه آن با قیمت حدود 80 میلیون تومان، 75 دستگاه با قیمت حدود 117 میلیون تومان و تعداد 13 دستگاه نیز با قیمت حدود 150 میلیون تومان به فرهنگیان عضو موسسه واگذار شد که 70 درصد آن به صورت وام و مابقی به صورت نقد و با اعتباری بالغ بر 20 میلیارد تومان از منابع شرکت لیزینگ و رفاه فرهنگیان در اختیار فرهنگیان قرار گرفته است..». در اینجا این تناقض دیده می شود که به روایت اطلاعیه صندوق،327 خودروی خارجی تحویل شده، اما حاجی گفته است که این خودروها تحویل نشده و با خوردهای داخلی جایگزین شده است. ماجرای آقای «ر»حاجی در ادامه مصاحبه خود با ایلنا، با اعلام اینکه آقایی به نام (ر) یکی از سهام داران بانک سرمایه، حدود هزار میلیارد تومان به بانک سرمایه بدهکار است، گفت: «قانونی نیست که سهام دار بانک از تسهیلات بانک مربوطه که در آن سهم دارد، استفاده کند. این آقا سهام خود را از شهرداری خریده که به همین دلیل نیز مدتی در بازداشت بوده است. البته حکم نهایی درباره ایشان صادر نشده و نمی دانیم موضوع چیست و این سهام چگونه از شهرداری خریده شده است؟» بدهی بابک زنجانیحاجی همچنین با اشاره به اینکه اگر پولی کم و زیاد شده باشد، به مدیران تصمیم گیر بانک سرمایه مربوط می شود،افزود: «اگر خسارتی هم وارد شود، به نسبت سهم سهام داران، خسارت ها توزیع می شود. البته من نسبت به این مسئله که تسهیلاتی که از سوی بانک داده شده، امکان وصول نداشته باشد، بدبین نیستم؛ چراکه خیلی ها وصول شده است و بقیه هم باید با پیگیری قضائی و تها تر با دارایی بدهکاران وصول شود».حاجی اضافه کرد: «برای مثال بانک زنجانی به خیلی جا ها بدهکار بود؛ دادگاه فشار آورد و او مجبور شد؛ بدهکاری هایش را با دارایی هایی که داشته، تها تر کند؛ ازجمله بدهکاری به بانک سرمایه داشته که این بدهی با دارایی او تها تر شده است».از صحبت های حاجی چنین برمی آید که ظاهرا زنجانی بدهی های خود را با فشار دادگاه، دست کم درباره صندوق ذخیره فرهنگیان، به صورت تهاتر با بخشی از اموالش پرداخت کرده است. اما اینکه رقم این بدهی چه میزان بوده و اساسا مبادلات صندوق و بابک زنجانی در چه مواردی است، از نکات ابهام آمیز این پرونده است.بابک زنجانی در نهم دی ماه سال 92 بازداشت و در 26 جلسه دادگاه حاضر شد. در آخرین جلسه در بیست ویکم بهمن سال 94، او به همراه دو متهم دیگر به اعدام محکوم شد. از آن روز پرونده بابک زنجانی در دیوان عالی کشور در دست بررسی است. در همین زمینه، رئیس دیوان عالی کشور روز گذشته اعلام کرده که این پرونده هنوز به پایان نرسیده است و قضات مشغول رسیدگی به آن هستند. به گزارش فارس، حجت الاسلام کریمی همچنین گفته شعبه رسیدگی کننده محرمانه است. آنچه در صندوق ذخیره فرهنگیان گذشته استآنچه در روزهای گذشته درباره تخلفات صندوق ذخیره فرهنگیان مطرح شده بود، مربوط به روایت هایی بود که محمدعلی نجفی ارائه کرده و البته آنچه پیش تر محمود صادقی، نماینده اصلاح طلب مجلس، به آن اشاره کرده بود. ماجرا از روزی آغاز شد که زمزمه های استیضاح علی اصغر فانی، وزیر مستعفی آموزش وپرورش، در راهروهای مجلس شنیده شد. هم زمان با این زمزمه ها، نمایندگان مجلس دهم طرح تحقیق و تفحص از صندوق ذخیره فرهنگیان را تصویب کردند. فانی، یک روز بعد از آن شهاب الدین غندالی، رئیس سابق صندوق را از سمت خود عزل کرد. به فاصله چند روز از این رخداد، غندالی بازداشت شد و فانی هم از سمت خود استعفا داد. غندالی پس از احضار از سوی شعبه اول بازپرسی دادسرای پولی- بانکی (ناحیه 36) و تفهیم اتهام درباره پرونده صندوق ذخیره فرهنگیان و بانک سرمایه، با قرار بازداشت موقت روانه زندان شد. پیش تر، همسر و فرزند همسر غندالی و قائم مقام سابق بانک سرمایه که نیمی از سهام آن متعلق به شرکت سرمایه گذاری فرهنگیان است، بازداشت شده بودند.در این فرایند، خبرگزاری های اصولگرا رقم تخلف رخ داده در ماجرای صندوق ذخیره فرهنگیان را هشت هزار میلیارد برآورد کرده بودند؛ عددی که محمدعلی نجفی هم آن را به تازگی در همایش موسوم به همدلی تایید کرده است؛ بر اساس این میزان تخلف رخ داده هشت هزار میلیارد تومان است که دست کم چهارهزار میلیارد تومان آن به سال 86 تا 92 مربوط می شود. این روایت محمود صادقی، نماینده مجلس است. او شهریورماه دراین باره گفته بود که میزان سه هزارمیلیاردو 200 میلیون تومان تخلفات به صورت وام هایی بوده که به سه نفر اعطا شده و بازگردانده نشده است؛ همچنین بخش دیگری از این تخلف هم به بانک سرمایه مربوط می شود. این بانک به گفته حاجی 45 درصد سهام صندوق را در اختیار دارد و پیش تر به روایت غندالی، رئیس سابق صندوق، شکایت هایی از پروژه های کاج مشهد و بانک سرمایه که زیر نظر این بانک بوده، مطرح بوده است. تا به اینجا سهم دولت های احمدی نژاد از فساد رخ داده در صندوق چهار هزار میلیارد است و احتمالانیم دیگر آن در دولت روحانی رخ داده است؛ اگرچه نجفی گفته بود که بخش زیادی از تخلفات مربوط به دولت قبل است؛ بااین حال علم الهدی، امام جمعه مشهد، گفته بود که در سال 94، 30 نفر وام های کلان گرفته اند که عودت داده نشده است. تا به امروز به طور شفاف اعلام نشده که سهم دولت ها از تخلف در صندوق چه میزان است. اما حالامرتضی حاجی روایت جدیدی از این تخلفات را مطرح کرده است؛ ازجمله اشاره به نام مخفف آقای (ر) که صاحب سهام هشت هزار میلیاردتومانی از بانک سرمایه بوده و ظاهرا به خاطر خرید سهام از شهرداری هم مدتی در بازداشت به سر برده که روشن نیست دلیل این اتفاق چه بوده است و البته نقش بابک زنجانی و ارتباطش با صندوق و در نهایت موضوع خودروهای لوکس که قبلااعلام شده؛ وارد شده، اما حاجی می گوید وارد نشده است. اینها هم مواردی است که باید دید در روزهای آینده روشن می شود یا خیر. در مقایسه با فساد سه هزارمیلیاردی، این دومین تخلف بزرگ مالی در سال های گذشته است که به طور رسمی اعلام می شود؛ اگرچه محمود صادقی روایت دیگری هم دارد. تخلف 12هزارمیلیاردی محمود احمدی نژاد که اسنادش در دیوان محاسبات موجود است.
                