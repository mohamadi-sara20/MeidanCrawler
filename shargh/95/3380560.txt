سه‌شنبه ۱ تیر ۱۳۹۵
-----------------------------------------
حرف اول
-----------------------------------------
گرفتن شط با طبل؟
-----------------------------------------

                    چه اتفاقی در کشور رخ داده که ناگهان، یک جریان دارای سوابق خاص، ردای سخنگویی مردم را بر تن کرده و بار دیگر همانند دولت دوم اصلاحات، شعار «وا معیشتا» سر می دهد؟ بارها گفته شده که این جریان بر اساس خروجی جلسات مستمر هفتگی خود، برای مجموعه رسانه ای پرتعداد و متمول مخالف دولت و جریان تحول خواه، دستور کار تعریف کرده و به لطف حضور بسیاری از نیروهای دولت سابق حتی در مدیریت های ارشد دولت فعلی، تمام زیروبم دستگاه اجرائی را زیر نظر دارد. پس «سوژه» به راحتی به دست می آید و در سایه مصونیت این جریان سیاسی و رسانه ای، دولت یازدهم و اصلاح طلبان باز هم «سیبل» حملات آنها می شوند. هدف این اقدامات هم مشخص است و آن اینکه پروژه ای میان مدت را دنبال می کند. آنان باور نداشتند فردای انتخابات ریاست جمهوری سال 92، این گونه «قرعه فال» به نام حسن روحانی زده شود اما شیوه حرکتی جریان اصلاحات سبب شد نیروهای منتسب به جریان اعتدال و اصولگرایان میانه رو نیز به دو ضلع دیگر مثلثی تبدیل شوند که اگر پیش از این هم چنین مسیری را طی کرده بودند شاید در سال 84 هم می شد امکان روی کارآمدن احمدی نژاد را ناکام گذاشت. جریان یادشده دوسال واندی وقت داشت تا با ناکارآمد جلوه دادن دولت و تکرار همان مسائل دوران اصلاحات، ماندن چهره های اصلی خود در مجلس را تضمین کند اما با وجود همه فرازوفرودهای انتخابات مجلس دهم و نبود چهره های اصلی جریان اصلاحات و اعتدال، این بار هم مردم مانع عملیاتی شدن تصمیم مخالفان دولت شدند. از آن روز تا به حال، عملیات روانی علیه دولت شدت یافته است.اینکه دولت یازدهم به چه آسیب هایی مبتلاست و «از کجا می خورد»، نیازمند یک پرونده مفصل و بررسی ابعاد مختلف کاستی های طبیعی دستگاه اجرائی است و البته در ماه های اخیر، در نشست ها و همایش های مختلف دانشگاهی و جمع نخبگان و حتی لابی های غیررسمی مسئولان دولت و البته در رسانه های مستقل، دراین باره بحث های ابتدایی و بعضا عمیقی صورت گرفته است. اما هرچه که هست، جریان خاص مذکور نمی تواند از آن طرفی ببندد.اگر تا پیش از روی کارآمدن محمود احمدی نژاد، این جریان خود را «ناجی» و دارای روحیه های خاص برای حل کردن یک شبه مشکلات مردم، قطع دست مافیا و... معرفی می کرد و از نادیده گرفته شدن توسط مدیریت تکنوکرات لب به شکوه می گشود اما حالادیگر چنین امکانی برای آنها متصور نیست.آنها کارنامه ای از خود بر جای گذاشته اند که حتما در صورت فراهم شدن فضا برای پرداختن به همه زوایای آن، پاسخ گویی در قبال نسل جوان امروز و البته نسل آینده کشور حتما بر دوش آنها خواهد بود. جریان مدعی حل یک شبه مشکلات معیشتی مردم، بعد از پایان دولتی بر سر کار آمده بود که موفقیت در حوزه اقتصاد و سیاست خارجی و البته فرهنگ و حقوق اساسی مردم، از شاخصه های آن بود؛ همان دولتی که این جریان خاص همه مساعی خود را به کار گرفت تا در فاصله سال های 80 تا 84 حتی روی دیدگاه نخبگان تاثیر بگذارد و آن را ناکارآمد جلوه دهد. عقبگرد همه شاخص های توسعه آن هم در مقطعی که به یمن درآمدهای افسانه ای نفت و در خدمت دولت بودن همه نهادهای کشور، باید جهشی عظیم در همه حوزه ها رخ می داد، دستاورد این جریان است.حالاهنوز سه سال از آن روزهای نگران کننده و پرالتهاب اقتصادی، سیاسی، دیپلماسی و فرهنگی نگذشته که ناگهان این جریان با تکرار همان روش دوران اصلاحات، دولت را بی توجه به مسائل اساسی مردم می داند.آنان در مقطع دوران اصلاحات، دعواهای سیاسی را دغدغه اصلاح طلبان عنوان می کردند بی آنکه پاسخ دهند پس شاخص های رشد اقتصادی، کاهش محسوس بی کاری، کنترل تورم، پیشی گرفتن رشد دستمزدها بر تورم توسط کدام مدیران خیالی به شرایط مطلوب رسانده شده است؟ طرفه اینکه در حاکمیت این جریان در سال های 84 تا 92، دعواهای سیاسی میان آنان چنان بالاگرفت که شهردار اصولگرای تهران را راهی به جلسات هیات دولت محمود احمدی نژاد نبود و از درآمدهای سرشار نفت، حتی حقوق حقه مردم برای توسعه ناوگان عمومی در سراسر کشور هم به جهت خلق وخوی خاص رئیس دولت به شهرداران به ویژه شهردار تهران پرداخت نمی شد.شرایط غیرشفاف شدن مسائل، فساد سیستمی نهادینه شده و بریزوبپاش هایی را به دنبال داشت که هنوز بسیاری از آنها به سبب مصلحت کشور و توافقات بجای صورت گرفته، بیان نشده است.حالاجریانی که تریبون مجلس را نیز از دست داده و جریان اصولگرای میانه رو و دارای سابقه و منطق سیاسی را در کنار اصلاح طلبان و جریان اعتدال می بیند، به شیوه های عجیبی روی آورده تا به جای توافق بر سر یک سری شاخص های کلان ملی و کمک به دولت برای گرفتن دسته گل احمدی نژادی ها از آب، هرروز به شکلی به پیاده سازی عملیات روانی و در پاره ای موارد عملیات اجرائی برای سدکردن راه دولت همت گمارند. یک روز پیروزمندانه خبر توافق اصلاح طلبان برای عبور از روحانی را با آب وتاب از روی وب سایت ها و روزنامه های یکدیگر بازنشر می دهند و وقتی با حمایت جدی و مدبرانه اصلاح طلبان از روحانی و دعوت از اصولگرایان برای حمایت از وی در سال 96 مواجه می شوند، به زبان مردم تبدیل می شوند و از یک دوره ای شدن رئیس جمهور سخن می گویند.نداشتن نامزد مورد اقبال مردم، فقدان برنامه در شیوه دولت داری آنان، ذهنیت منفی جامعه به عملکرد و طرز فکر برخی منتسبان اصولگرایی، انتخابات مجلس دهم و دست بالاداشتن گفتمان اصلاحات و ریزش قابل توجه آرای جریان تندرو همه وهمه سبب شده تا آنان ترجیح بدهند با فضاسازی های کاذب، به دنبال گرفتن شط با طبل به جای لشکرکشی و آمدن در میدان باشند. روزی محمود احمدی نژاد در یکی از سفرهای استانی خود و در ادامه همان سخنان مخصوص به خود، پس از اینکه از مردم پرسید از چه ساعتی اینجا هستید؟ 7، 8، 9؟ گفت: «اگر همه دنیا ایران را تحریم کنند هیات دولت بیل به دست می گیرد و با بیل، ایران را آباد می کند».او دوسال بعد از اثر تحریم ها بر اقتصاد ایران گفت. حالاکه روحانی با راهنمایی های رهبر معظم انقلاب و هنر تیم دیپلماسی دکتر ظریف برجام را به فرجام رسانده و یکی دیگر از بندهای ایجادشده توسط دولت محبوب نواصولگرایان را از پای کشور باز کرده، حتما همه می دانند آنچه در اثر کم تدبیری به باد رفت، به این سادگی ها باز نخواهد گشت. اما چه اهرمی بهتر از سوارشدن بر موج مطالبات مردمی که بحق، خواستار یک زندگی شایسته و مطلوب هستند؟ حالااین دولت و حامیان آن هستند که می توانند برای جامعه در مسیر آگاهی ایران بگویند تاکید بر برنامه ریزی و حرکت های مدبرانه چقدر دشوار اما کارآمد- حتی در میان مدت- و سردادن شعارهای پوپولیستی چقدر آسان اما نابودگر – حتی در کوتاه مدت- هستند.به جای دستپاچه شدن در مقابل طبل توخالی تندروی، تاکید موتلفان 24 خرداد بر مصالح کشور و مردم و بیان بخشی از واقعیات توسط برخی وزرای در برج عاج نشسته دولت یازدهم، حتما مفید فایده خواهد بود.کافی است با یک استراتژی مدون عملی و رسانه ای و فعال کردن همه بخش های دولت تا بخش داری ها و توجه به شان و کرامت همه کارکنان دولت و تامین خواسته های آنان و عموم جامعه ایران، آنچه شده و آنچه باید بشود به مردم گفت. آنان همیشه بهترین پاسخ ها را داده اند و اگر صداقت ببینند، باز هم چنین خواهند کرد.
                