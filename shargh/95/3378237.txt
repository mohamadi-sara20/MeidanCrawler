شنبه ۲۹ خرداد ۱۳۹۵
-----------------------------------------
سرمقاله
-----------------------------------------
شعارهای کربنی
-----------------------------------------

                    مردم در زندگی روزمره وقت و انرژی زیادی صرف می کنند تا کلاه سرشان نرود: راننده تاکسی زیادتر از آنها کرایه نگیرد یا فلان مغازه دار جنس تاریخ مصرف گذشته و بنجل به آنها نفروشد. کلاه برداری و «کلاه رفتگی» از جنبه های بغرنج، ناشایست اما جذاب و رایج روزگار ماست. جالب اینکه کلاه بردارها و کلاه رفته ها شب ها که به خانه می روند، بدون استثنا در این درد مشترکند که دست آخر سرشان کلاه رفته و احساس غبن و اندوه می کنند.در مواجهه با سیاست نیز کم وبیش وضع به همین منوال است، با این تفاوت که سیاست برای اغلب مردم خیابان یک طرفه است و بالطبع نمی توانند کلاه سر کسی بگذارند و به همین خاطر همواره دچار این سوءظن هستند که دارد سرشان کلاه می رود.البته در برخی موارد، این سوءظن حقیقت دارد و در سیاست کلاه سرشان می رود. اما آنچه آنها را خشمگین می کند این است که آنها با دست خودشان این کلاه را بر سر می گذارند.این روزها، روزنامه های اصولگرا با درک و دریافت درست از این آشوب ذهنی که دولت احمدی نژاد بیش از هر کسی مسبب آن بوده، تلاش می کنند به مردم بفهمانند که نگذارند کلاه سرشان برود. آنها با بدگویی و انتقادات تندوتیز از دولت روحانی، خود را حامی مردم نشان می دهند و اصرار دارند که بگویند دولت با وعده های دروغین آنها را به چاه ویل انداخته است. گاه این رسانه ها در مواضع انتقادی بسیار جلوتر از مخالفان و کارشناسان اپوزیسیون هستند. آن قدر که در این رسانه ها از دولت و روحانی انتقاد و بدگویی می شود، یک چندم آن را در شبکه های ماهواره ای نمی توانید پیدا کنید.هدف این نوشته دفاع از دولت نیست. بیشتر واکاوی تئوری «کلاه برداری سیاسی» است. طبق این تئوری ساده- که البته از پیشینه تاریخی نیز برخوردار است- به مردم این گونه القا می شود که باز در سیاست کلاه سرشان رفته است، منتها این بار از طرف اصلاح طلبان. چه کسی توان، حوصله و وقت آن را دارد که با رجوع به آمارها ببیند چقدر این انتقادات درست است یا نظر کارشناسان را بخواند که احمدی نژاد وقتی دولت را از دست اصلاح طلبان تحویل گرفت، رشد اقتصادی کشور به حدود شش درصد رسیده بود و بی کاری به مرز 11 درصد و تورم در آستانه تک رقمی شدن بود. اما پس از اتمام هشت ساله دولت احمدی نژاد، بی کاری 6/37 درصد و تورم در مرزهای 34 و 40درصد در نوسان بود. باوجوداین، چه در زمان دولت احمدی نژاد و چه بعد از آن هیچ روزنامه و رسانه اصولگرایی را نمی توانید پیدا کنید که کمترین نقدی به آن دولت کرده باشد. تنها انتقادات به دولت نهم و دهم متوجه اسفندیار رحیم مشایی بود که دلیل آن مخالفت هم هیچ ربطی به معیشت و وضعیت اقتصادی مردم نداشت و بیشتر یک درگیری درون جناحی و ایدئولوژیک بود. در کتاب «جنگ نیشکر در کوبا»، سارتر به یک بیماری چشمی اشاره می کند که بر اثر آن فقط می توان به روبه رو نگاه کرد. رسانه های اصولگرا که با خوش بینی به دولت نهم نگریسته اند، دچار همین عارضه اند. تنها به روبه رو نگاه می کنند و از دیدن اطراف عاجزند. اکنون نیز چنین است. البته با این تفاوت که خوش بینی جای خود را به بدبینی به دولت روحانی داده است. برای اثبات این مدعا، خوانندگان را به رسانه های مکتوب و مجازی اصولگرایان ارجاع می دهم، شماره و تاریخش چندان فرقی ندارد.کافی است که فقط در دوره پس از احمدی نژاد منتشر شده باشد. این رسانه ها چه هدفی را دنبال می کنند؟ آیا آنها اعتقاد دارند، دانستن حق مردم است و باید شش دانگ حواسشان را جمع کنند تا کلاه سر مردم نرود؟ بعید است این گونه باشد. در عالم سیاست اتفاقاتی پیش می آید که در بدو امر واقعی به نظر می رسد، اما نه تنها واقعی نیست، که تضادی جدی هم با حقیقت دارد. ظهور احمدی نژاد واقعیتی انکارناپذیر بود که هرگز به حقیقت گفتمان خود تن نداد؛ گفتمان عدالت طلبانه ای که قرار بود فقر و بی کاری و فاصله طبقاتی را از بین ببرد و نفت را بر سر سفره مردم بیاورد. این اولین بار نیست که پای نفت در میان است. تاثیر نفت بر زندگی مردم، سابقه دیرینه ای دارد. احمدی نژاد به درستی از شعار «نفت بر سر سفره مردم» استفاده کرد و کافی است او تنها به این یک سوال پاسخ دهد: آیا او توانست این شعار کلیدی را که با آن میلیون ها حاشیه نشین فقیر و بی کار را پای صندوق های رای کشاند، محقق کند؟! برخی وقایع در سیاست آن طور نیست که نشان می دهد. در کتاب «دموکراسی کربنی» نوشته تیموتی میچل، ترجمه شهریار خواجیان، پرده از دروغ های راست نمای تاریخی کنار می رود: «داستان نفت خاورمیانه معمولابه خطا با کشف نفت در مسجدسلیمان در سال 1908/1289 آغاز می شود. گروه کوچکی از حفاران که برای یک سرمایه گذاری تک روی انگلیسی کار می کردند، درحالی که تجهیزات سنگین خود را بار ارابه و قاطر کرده بودند و در اقلیم خشک و نامهربان بیابان های فلات جنوب غربی ایران از این سو به آن سو می بردند، پس از هفت سال اکتشاف ناموفق به یک حوزه بزرگ نفتی رسیدند. این کشف به تاسیس یکی از بزرگ ترین شرکت های نفتی جهان یعنی بریتیش پترولیوم انجامید که ساخت یک صنعت مدرن نفتی را در حاصلخیزترین منطقه نفتی جهان آغاز کرد. داستان کاشفان بی باکی که ثروتی نامتصور را در قلمرویی متروک کشف کردند این حقیقت را نادیده می گیرد که وجود نفت پیش از آن نیز در مناطق مناسب تر خاورمیانه شناخته شده بود و دلیل اصلی جست وجوی نفت در تپه ماهورهای سترون ایران نه راه اندازی صنعت نفت منطقه، که به تاخیرانداختن شکل گیری آن بود».به بیان دیگر انگلیسی ها برای کشف و توسعه میدان های نفتی به ایران نیامدند. آنها آمدند تا پیش دستی کنند که اگر نفتی موجود است که بود، امتیاز انحصاری استخراج آن را از آن خود کنند و مهم تر از همه آنکه توزیعش را به تاخیر بیندازند تا در بازار جهانی قیمت نفت را در ید قدرت خود نگه دارند. اما این فقط گوشه ای از بعد اقتصادی نفت است. بعد سیاسی آن جذاب تر و خواندنی تر است؛ بعدی که در آن از دل نفت و زغال سنگ دموکراسی متولد می شود؛ دموکراسی ای که بیش از آنکه ثمره تحقق «ایده دموکراسی» باشد، ثمره سوخت کربنی است.اگرچه احمدی نژاد با شعار نفت بر سر سفره مردم روی کار آمد، اما بیش از آنکه نفت را بر سر سفره های مردم بیاورد، نگذاشت درآمد هنگفت حاصل از نفت در زندگی مردم وارد شود و توسعه و شکوفایی اقتصادی ایجاد کند و در عمل این روند را به تاخیر انداخت: ازاین رو به این شبهه ناخواسته دامن زد که او آمده تا جلو استفاده درست از درآمد سرشار نفت را بگیرد. اگر دانستن، حق مردم است، رسانه های اصولگرا برای اینکه دوباره «کلاه سر مردم نرود»، باید به واکاوی و انتقاد از عملکرد گذشته خود بپردازند تا خود را از شبهات به وجودآمده مبرا کنند و در سایه این اعتمادسازی مجدد، ناصح مردم باشند. انتقاد از دولت یازدهم هم به قوت خود باقی است.
                