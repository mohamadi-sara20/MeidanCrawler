یک‌شنبه ۲۹ فروردین ۱۳۹۵
-----------------------------------------
سرمقاله
-----------------------------------------
ایران و اروپا در مرحله انتخاب
-----------------------------------------

                    جمهوری اسلامی ایران از نظر داخلی و خارجی در آستانه انتخاب دوستان خود و تعامل سازنده با جهان طبق دستورالعمل سند چشم انداز 20ساله قرار دارد. فضای پس از توافق هسته ای، این موقعیت «انتخاب» را به وجود آورده است که می تواند با پتانسیل «نقش منطقه ای بین المللی ایران» ترکیب شود و دوستانی باارزش تر و پرنفوذتر در جهان و تکمیل کننده منافع و امنیت ملی کشورمان به ما معرفی کند و در دسترس دست اندرکاران سیاست خارجی ایران قرار دهد. در میان قدرت های تاثیرگذار بین المللی که قطعا آمریکا، اروپا، روسیه، چین و ژاپن خواهند بود، باید حداقل با برخی روابط نزدیک و دوستانه داشت و با بقیه اگر روابطی دوستانه نمی توانیم داشته باشیم، حداقل نباید اجازه خصمانه شدن روابط را داد. این نقطه حداقلی، الزامی است که می توان برای حفظ منافع و امنیت ملی کشور و جلب حمایت برای اهداف منطقه ای ایران رعایت کرد. نیاز به هوشمندی زیادی نیست که در صورت اتخاذ سیاست های تنش زا و به اصطلاح تهاجمی، قدرت های بین المللی قادرند علیه منافع و امنیت ملی ایران هم داستان شوند. وقایع بعد از انقلاب و به ویژه در دوران دولت های نهم و دهم، این را به خوبی نشان داده است و تاریخ قدرت های مطرح جهان نظیر ژاپن و چین نیز به ما می آموزد هنگامی که آنها سیاست های تعامل سازنده را برگزیدند، توانستند خود را از نظر اقتصادی و صنعتی احیا کنند و در صف کشورهای پیشرفته و قدرتمند جهان قرار گیرند. بنابراین «انتخاب دوستان» برای جمهوری اسلامی ایران بسیار مهم و در نقطه عطف قرار دارد. تصور اینکه ایران بتواند فقط به روسیه و چین تکیه کند، تصوری مخدوش و گمراه کننده است و در ذات با اهداف انقلاب یعنی سیاست «نه شرقی نه غربی» در تضاد است. بی شک دوستی آگاهانه و انتخابگر با هردو جناح شرق و غرب به ترتیبی که بتواند تامین کننده منافع و امنیت ملی کشور باشد، تامین کننده اهداف انقلاب بوده است. اکنون و با سفر خانم موگرینی، مسئول سیاست خارجی اتحادیه اروپا، در آستانه انتخاب یکی از دوستان و شرکای قابل اتکا در میان قدرت های بین المللی و تاثیرگذار قرار گرفته ایم. اتحادیه اروپا هم همین شرایط را در مورد جمهوری اسلامی ایران به عنوان یک قدرت منطقه ای تاثیرگذار آزمایش می کند. این انتخاب قبلابین اروپا و بسیاری از کشورها مانند ژاپن، چین، روسیه، هند، ترکیه، اعراب تا برزیل، آفریقای جنوبی و... صورت گرفته است. برای مثال، ترکیه برای تعامل سازنده با اروپا و ورود به این اتحادیه، نزدیک به چهار دهه است تلاش می کند. بسیاری از اخم و تخم ها بین اتحادیه اروپا و ترکیه صورت گرفته و اگرچه ترکیه هنوز نتوانسته به عنوان عضو، وارد اتحادیه اروپا شود، ولی تاثیرات فراوانی در صحنه های سیاسی، اجتماعی، اقتصادی و صنعتی از اروپا گرفته و متقابلاتاثیراتی بر سیاست های اروپایی گذاشته است. اقتصاد و صنعت ترکیه با ارتباط با اقتصاد و صنعت اروپا توانسته جزء اقتصادهای نوظهور جهان قرار گیرد و از بالاترین استانداردها برای صادرات برخوردار شود. این دومین سفر رسمی خانم موگرینی در فضای پس از توافق هسته ای برجام است. دو طرف اروپایی و ایرانی باید همت کرده و پایه های روابط مستحکم و تکمیل کننده در سطح منطقه ای و جهانی را پی ریزی کنند. در میان کشورهای عضو اتحادیه اروپا، ما به طور دوجانبه روابط خوبی با ایتالیا، فرانسه، اتریش، آلمان و... برقرار کرده ایم.اکنون وقت آن است با مجموعه 28 کشور اتحادیه روابط مان را گسترش دهیم و طرفین از مواهب آن برخوردار شوند. بخشی از این راه در دوران دولت های هفتم و هشتم بین ایران و اروپا تبادل نظر شده و روی ایجاد دفتر نمایندگی اتحادیه اروپا در ایران به مشابهت سفارت کشورمان در اتحادیه اروپا، توافق اصولی شده است. بحث های گسترده ای بین دو طرف در زمینه های اجتماعی، اقتصادی و صنعتی صورت گرفته که اکنون می تواند در وقت صرفه جویی کند. اتحادیه اروپا در مسائل سوریه، اکنون مواضع ایران را بهتر درک می کند و قانع شده پافشاری بر حذف راس حکومت سوریه، وقایعی نظیر عراق و لیبی را به وجود می آورد که خود معضل بزرگ تری است بنابراین باید بر مبارزه با تروریسم به جای بحث انحرافی سرنگونی بشار اسد، تکیه کرد و تکلیف راس حکومت را به مردم سوریه واگذار کرد که در پروسه دموکراتیک شخص موردنظر خود را انتخاب کنند. خطری که جهان و ازجمله اروپایی ها را به وضوح تهدید می کند، خطر افراطی گری کور و تروریسم است که با یک اراده و همت جهانی، می توان بر آن فائق آمد و جمهوری اسلامی ایران نشان داده در تئوری و در عمل، شریک قابل اتکای اروپا می تواند باشد.
                