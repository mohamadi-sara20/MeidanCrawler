دو‌شنبه ۱۰ آبان ۱۳۹۵
-----------------------------------------
یادداشت
-----------------------------------------
«گیر» فرهنگی یا «گیر به» فرهنگ
-----------------------------------------

                    انقلاب اسلامی با وجود ماهیت فرهنگی اش، تاکنون نتوانسته با فرهنگ کنار بیاید. در دوران طولانی بعد از انقلاب همواره موضوع فرهنگ- از تبیین واژه فرهنگ گرفته تا مفهوم سازی و ساختارآفرینی- دچار مخاطره تاخیر و روند فرسایشی و تعارض های مختلف بوده و فرهنگ را گرفتار واپس گرایی ها و ته نشینی ها و هر آنچه به انفعالات فرهنگی شبیه است، کرده است.در این سال ها، دولت های مختلف با گرایش های متفاوت بر مصدر امور بوده اند و بی گمان همه آنها سعی در بهبود اوضاع فرهنگی داشته اند اما نمی توان به نتایج این سعی و تلاش رای قاطع داد؛ در مقابل، می توان بر این رای پای فشرد که سیاسی دیدن فرهنگ و سیاسی کردن فرهنگ در همه این دولت ها، امری متداول و مشترک بوده است. از همان روزهای نخست به یاد دارم که آقای دوزدوزانی با وجود نزدیکی فکری و شخصی با شهید رجایی در دولت ایشان تاب نیاورد و از وزارت فرهنگ و ارشاد اسلامی مستعفی شد. این سرنوشت برای جناب آقای معادیخواه در دولت آقای میرحسین موسوی تکرار شد و آقای خاتمی هم در دولت آقای هاشمی رفسنجانی به چنبره استعفا گرفتار آمد و آقای مهاجرانی هم در دولت آقای خاتمی مجبور به استعفا شد. در دولت آقای احمدی نژاد، وزیر ارشاد وقت، آقای صفارهرندی به پایان چهار سال مسئولیت نرسید و چند ماه قبل از پایان دولت اول آقای روحانی نیز آقای جنتی، کابینه را ترک گفت. به این فهرست می توان نام های دیگری را نیز افزود؛ آقای میرسلیم، آقای علی لاریجانی و آقای حسینی نیز که در مقاطع مختلف مسئولیت وزارت فرهنگ را بر عهده داشتند همواره مورد نقدهای سنگین قرار داشتند تا جایی که مجبور بودند با درک شرایط سیاسی به حداقل کارکرد حوزه فرهنگ و هنر بسنده کنند و گاه با برجسته کردن فعالیت های دینی در حوزه فرهنگ، می خواستند از پیکان انتقاداتی که به سویشان پرتاب می شد جان را سالم، به در برند؛ که گاهی این جان به دربردن ها به قیمت ازکارانداختن دیگر وجوه اصلی فرهنگ و اعتلای هنر بود. اساسا همیشه و در همه جا فرهنگ زیر سلطه سیاست، گرفتار انواع تعارض ها و تضادهاست تا آنجا که به جای اصلی بودن و بسط و تعمیقش، به تردیدافکنی در اصل «بود» و «نبود» و «می خواهیم» و «نمی خواهیم» هایش، دچار شده است.مثالی بزنم؛ نزدیک به 40 سال است که از موسیقی استفاده می کنیم و بخشی از مفاهیم مرتبط با دفاع مقدس، موضوعات انقلابی، باورهای فرهنگی و ملی را با این زبان بیان می کنیم و هرگز وجود یک صداوسیمای انقلابی را، بدون موسیقی نمی توان تصور کرد؛ اما بسیاری ترویج همین موسیقی را که دستاورد اجتهاد و ولایت امام خمینی (ره) و مقام معظم رهبری است برنمی تابند. صدای موسیقی از سیما پخش می شود اما در سیما، سیمای سازهایی که آن موسیقی را می نوازند، استتار می شود و برپایی محافل موسیقی را برنمی تابند؛ آنچنان که مثال های فراوانی ازاین دست برای حوزه های تئاتر و سینما و هنرهای جدید و مدرن (ویدئو، ماهواره، اینترنت و فضاهای مجازی...) وجود دارد که اگر غیر از این بود، سینمای مجرب و هم اکنون انقلاب، قابلیت آن را داشت در رتبه سوم کشورهای جهان از نظر کمی و در رتبه نخست از نظر کیفیت و غنای فرهنگی قرار بگیرد! نظام جمهوری اسلامی به درستی همه دستگاه های فرهنگی را رصد می کند و به کوچک ترین انتصاب ها و حرکت های نامطلوب آنها واکنش نشان می دهد و در انجام وظایف آنها اعمال سیاست و دخالت مستقیم می کند و با اظهارات و اعمال فشارهای خود تعویض و تغییر ها را هدایت می کند، اما هیچ دستگاه و نهاد و شورا و مجلس و محفلی مسئولیت نتایج فرهنگی دستگاه ها و کشور را نمی پذیرد و همگان فقط نسبت به وضعیت کلان فرهنگ کشور منتقد هستند!مجموعه سازمان ها و نهاد های فرهنگی دولتی و شبه دولتی کشور که با اعمال سیاست های خود آنها را عملاتحت فرمان داریم علاوه بر ماهیت و استهلاک دارایی های هزاران میلیارد تومانی، سالانه حدود هفت هزار میلیارد تومان فقط! از منابع و بودجه دولتی را صرف هزینه های جاری و برنامه ای خود می کنند؛ اما نتایج حاصل از این فعالیت ها را نه خود دستگاه ها، نه ما و نه دیگران مطلوب نمی دانند و طرفه آنکه همین سازمان ها مدام فریاد برمی آورند که بودجه کم داریم و پول بیشتر می خواهیم.مقام معظم رهبری درباره آسیب های اجتماعی فرموده اند (نقل به مضمون) که در این حوزه 20 سال عقب هستیم (نقل از وزیر کشور). این عقب ماندگی در حوزه اجتماعی نشان می دهد که در جایی از کار «گیری» وجود دارد. عقب ماندگی اجتماعی، معلول کاستی های فرهنگی است. فرهنگ ما «گیر» دارد و گیر آن، این است که در گیره سیاست، گیر افتاده و فرهنگ گیرپذیر شده است؛ تا جایی که همه، شجاعت گیردادن به فرهنگ را پیدا کرده اند. گیرهای ناشی از منظر ناشی گری، اظهارنظرهای غیرکارشناسانه، آمیخته به هوس، گرایش های سیاسی و طمع ورزی های اقتصادی! ازاین رو و در همه این سال ها، سرنوشت فرهنگ را آنانی رقم زده اند که به طور مداوم سرنای فرهنگ را از سر گشادش دمیده اند.واقعیت این است که این جان نحیف و چهره بی جان باقی مانده از فرهنگ، حتما در فروهشت عرصه های سیاست، اقتصاد، دانش، جامعه و نظایر آن تاثیر انکارناپدیر گذاشته است.تا چرخ فرهنگ، به این روال می چرخد انتصاب و استعفای جنتی ها هیچ مشکلی از مشکلات فرهنگ را حل نخواهد کرد. برای وزیر محترم پیشنهادی رئیس جمهور آرزو و دعا می کنیم که با خود «امید»ی همراه داشته باشد و کشتی به گل نشسته فرهنگ را صالحانه، حکیمانه و هنرورزانه «تدبیر» و مدیریت کند.
                