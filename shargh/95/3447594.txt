دو‌شنبه ۲۶ مهر ۱۳۹۵
-----------------------------------------
سرمقاله
-----------------------------------------
چانه زنی ایرانی با آمریکا و روسیه
-----------------------------------------

                    اجلاس لوزان همچنان که از قبل پیش بینی می شد، بدون دستیابی به نتیجه مشخصی پایان یافت. اظهارات وزرای خارجه روسیه و آمریکا - که درحال حاضر مهم ترین بازیگران این بحران و صحنه گردان ادامه جنگ یا برقراری آتش بس هستند- نمایانگر اولویت آنان برای به دست گرفتن ابتکارعمل در این کشور و امتیازستانی در جنگ ویرانگر شش ساله ای است که قربانی اصلی آن مردم سوریه بوده اند، تشدید بزرگ ترین فاجعه انسانی و ویرانی و انهدام زیرساخت های این کشور را در پی داشته است.بحران سوریه که ابتدا در ادامه قیام های مردم در کشورهای شمال آفریقا و خاورمیانه (بهار عربی) آغاز و در ادامه به مرکز رقابت قدرت های منطقه ای تبدیل شده بود، اینک در ششمین سال خود کانون رویارویی تمام عیار روسیه و آمریکا شده است. با وجود اهداف متفاوت این دو قدرت جهانی در این بحران، هر دو تلاش می کنند بدون توسل به رویارویی مستقیم، در جنگی که در شهر ویران شده حلب در جریان است، این غائله را به نفع خود به سرانجام رسانند. به بیان بهتر، به نظر نمی رسد این دو درصدد مدیریت بحران از طریق جنگ محدود و کنترل شدنی برای تحقق اهداف خود باشد و هیچ یک مایل به رویارویی تمام عیار با دیگری نیست.در یک سوی این منازعه، باراک اوباما قرار دارد که در واپسین روزهای اقامت در کاخ سفید می کوشد دستاوردهای خود و متحدانش را در سوریه حفظ کند. تهدید توسل به گزینه نظامی و بمباران مراکز معینی در سوریه یا ایجاد منطقه ممنوعه پرواز برای ممانعت از بمباران های سنگین روسیه در زمره این تلاش هاست، اما اوباما کاملابه این نکته واقف است که هرگونه اقدام نظامی در شرایطی که پوتین برای مقابله سنگین با این رویکرد آمریکا کاملامصمم است، با ریسک بالایی توام خواهد بود. از این منظر ورود آمریکا به مرحله جدیدی از بحران در شرایطی که چند هفته بیشتر به انتخابات این کشور نمانده و ممکن است شرایط را به نفع ترامپ و جمهور ی خواهان تغییر دهد؛ موضوعی است که در محاسبات اوباما و نخبگان سیاسی دموکرات ها جایگاه ویژه ای دارد. مهم تر اینکه پوتین با هوشمندی از این شرایط برای پیشبرد اهداف روسیه استفاده می کند. با شناختی که اوباما از پوتین دارد، می داند اگر شروع چنین کاری در دستان او باشد، به یقین پایان آن از عهده او خارج است.در سوی دیگر، پوتین با چشمانی باز و اهدافی کاملاروشن وارد جنگ سوریه شده است. روسیه به خوبی بر این نکته آگاه است که ازدست دادن سوریه به معنای پایان حضور این ابرقدرت سابق در خاورمیانه، مهم ترین منطقه استراتژیک جهان، است. برای پوتین اما، آوردگاه سوریه همچنین می تواند جایگاه مهمی در چانه زنی های روسیه با غرب در دیگر بحران ها داشته باشد. استراتژی روسیه در جنگ سوریه کاملاروشن است؛ نقش آفرینی در آینده سوریه، تثبیت موقعیت خود در خاورمیانه و افزایش قدرت چانه زنی در پرونده اوکراین.توافق مسکو و واشنگتن برای برقراری آتش بس که چند روزی بیشتر دوام نیاورد، بدون رایزنی قبلی با متحدان خود نمایانگر آن است که در این فاز از جنگ سوریه اولا؛ نقش و جایگاه قدرت های منطقه ای در تاثیرگذاری تعیین کننده بر بحران سوریه تا حدود زیادی دچار دگرگونی شده است و دیگر اینکه دو قدرت مصمم به مدیریت هوشمندانه آن بدون ورود به درگیری مستقیم و تمام عیار نظامی با یکدیگر و استفاده از متحدان خود در وقت مقتضی هستند.اظهارات سرگئی لاوروف، وزیر خارجه روسیه، درباره نشست روز شنبه لوزان درخصوص بحران سوریه و تاکید بر موارد مورد تایید قطع نامه های شورای امنیت مانند «توقف خشونت، مبارزه با تروریست ها، تضمین رسیدن کمک های بشردوستانه و آغاز روند سیاسی با مشارکت تمامی گروه ها بدون پیش شرط»، نمایانگر سیاست روسیه در این مقطع از بحران است که البته جمله این موارد در راستای راهکار ایران در برون رفت از بحران است.باوجود ناکامی تلاش های بین المللی برای توقف جنگ در حلب، شرایط در عرصه میدانی به ضرر تروریست ها و حامیان آنها در جریان است. نقش تعیین کننده ایران در این عرصه بر همه جناح های درگیر کاملامشخص است. سوال مهم این است که چگونه این نقش باید به عنصری پایدار در آینده سوریه تبدیل شود؟خوشبختانه تردید اولیه مشارکت ایران در نشست لوزان با حضور ظریف در جمع هفت کشور دیگر پایان یافت. با توجه به حضور ایران در سال های گذشته در مسئله سوریه، طبعا ایران نباید غایب چنین اجلاس هایی باشد. براساس اطلاع نگارنده، این تردید حضور، زمانی از بین رفت که دیپلماسی پنهان تهران در هماهنگی با روسیه و آمریکا توانست مشارکت مصر و عراق را در نشست لوزان تثبیت کند و نبود توازن قبلی که به نفع جناح غرب بود را برهم بزند. از این منظر حضور وزیر خارجه ایران در لوزان اقدامی کاملاصواب و در راستای منافع کشورمان در بحران سوریه و همچنین تشکیل ائتلاف های جدید در منطقه است.اگر این گزاره درست باشد که بحران سوریه راه حل نظامی ندارد و چشم اندازی برای موفقیت هیچ یک از طرفین درگیر در این راستا نیست و همه بازیگران ذی نفع در سوریه باید به دنبال دستیابی به راهکار سیاسی در جهت حل وفصل بحران سوریه باشند، ایران باید جایگاه خود را در این پروسه بازتعریف کند. در شرایطی که ایران و روسیه به عنوان متحد در حال تغییر موازنه در جنگ در عرصه میدانی سوریه هستند، بسیاری از تحلیلگران به نقاط همسو و منافع مشترک ایران و آمریکا در جنگ علیه داعش اشاره کرده اند. اگر روس ها این حق را برای خود محفوظ داشته اند که بدون کسب نظر تهران برای چینش صحنه سیاسی سوریه با آمریکا به مذاکره پرداخته و به توافق برسند که اعلام آتش بس نمونه ای از آن است، به طور طبیعی ایران باید این حق را داشته باشد که در راستای منافع استراتژیک خود با همه اطراف بحران ازجمله آمریکا رایزنی کند. روشن است که منافع ایران در سوریه در انطباق کامل با اهداف هیچ یک از دو قدرت جهانی نیست. روس ها قبلابه روشنی اعلام کرده اند که حفظ بشار اسد به هر قیمتی هدف آنها نیست. آنچه خواست کرملین است، حفظ ساختار حکومت و یکپارچگی سرزمین سوریه است. از سوی دیگر، هم روسیه و هم آمریکا بر این نکته واقفند که فقدان این دو عامل به معنای اوج گیری کنترل ناپذیر تروریسم در منطقه است. ایران بدون وابستگی مطلق به روسیه یا آمریکا باید در پی تحقق اهداف خود از طریق فصل مشترک استراتژی این دو قدرت جهانی در سوریه باشد. ضمن اینکه همان طور که در لوزان مشاهده کردیم، تغییر در آرایش بازیگران منطقه ای در بحران سوریه نیز فرصتی برای دیپلماسی ایران می تواند باشد.
                