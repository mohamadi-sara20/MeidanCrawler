دو‌شنبه ۲۵ بهمن ۱۳۹۵
-----------------------------------------
type_unknown
-----------------------------------------
سخنگوی قوه قضائیه: حکم زنجانی در حال اجراست
-----------------------------------------

                    شرق: سخنگوی قوه قضائیه روز گذشته در صدو هشتمین نشست خبری خود، درباره تمدید مرخصی مهدی هاشمی تا 25 بهمن و اینکه مطابق با قانون زندانی فقط پنج روز می تواند از مرخصی استفاده کند، گفت: «این موضوع استثناء نیست. به تشخیص قاضی یا دادستان می توان مرخصی زندانی را تمدید کرد که درخواست آن ممکن است از سوی محکوم علیه یا خانواده او مطرح شود و دادستان یا قاضی پرونده می تواند آن را تمدید کند». حجت الاسلام محسنی اژه ای افزود: «تمدید مرخصی به تشخیص دادستان یا قاضی بستگی دارد و مشابهاتی دراین زمینه نیز وجود داشته است. به عنوان مثال به محکومان مالی برای جلب رضایت، مرخصی بیش از پنج روز اعطا می شود». او در پاسخ به خبرنگار «شرق» درباره آخرین وضعیت شکایت رئیس دولت اصلاحات از سردار نقدی نیز گفت: اطلاعات جدید دراین زمینه ندارم.شکایت ثبت شده و در مرحله دادسرایی است». در این هنگام یکی از خبرنگاران گفت دراین مورد برائت صادر شده است که سخنگوی قوه قضائیه با خنده و به شوخی گفت: «بچه مرشد می گوید حکم برائت صادر شده ولی من خبر ندارم». 2 نفر در پرونده پلاسکو بازداشت شدندمعاون اول قوه قضائیه در رابطه با آخرین وضعیت پرونده حادثه پلاسکو، عنوان کرد: «دراین زمینه پرونده در دادسرای تهران تشکیل شده و بخشی از قضیه با نظر دادستان و مدعی العموم شروع شده است. تاکنون دو نفر بازداشت هستند که در مرحله اول تشخیص داده شد در جهت ایجاد شروع آتش سوزی، احتمالااتهام متوجه آنها بوده است».او افزود: «درمورد سایر عوامل که باعث گسترش آتش سوزی و فروریختن ساختمان شده است، هیئتی مرکب از کارشناسان مختلف تشکیل شده تا ابعاد موضوع را بررسی کنند. این هیئت از لحاظ فنی، آتش گرفتن ساختمان، توسعه آتش، فروریختن ساختمان و مواردی که احتمال می رفت با رعایت آن ضایعه کمتری رخ دهد را در گزارشی باید به دادستان اعلام کنند که هنوز این هیئت گزارش خود را نداده است و تا زمانی که این گزارش ارائه نشود، نمی توان کسی را به عنوان متهم احضار کرد». کسی در پرونده املاک شهرداری بازداشت نشده استمحسنی اژه ای درباره آخرین وضعیت پرونده املاک شهرداری گفت: «این پرونده تا الان بازداشتی نداشته است؛ ولی بیش از 180 نفر احضار شده اند و از آنها تحقیق شده است؛ البته این به این معنا نیست که این افراد همه متهم هستند. اقدامی که صورت گرفته چند وجه دارد و این وجوه باید بررسی و مورد رسیدگی قرار گیرد تا مشخص شود که جرم یا تخلف یا هر دو مورد اتفاق افتاده است».او درباره احتمالات گوناگونی که در پرونده املاک شهرداری وجود دارد، عنوان کرد: «ممکن است کسانی عضو تعاونی باشند و احیانا از ناحیه تعاونی به آنها ملکی داده شده باشد. ممکن است حق دستگاهی بوده که ملکی به آن تخصیص داده شود و یا گاهی ممکن است فردی عضو تعاونی نبوده باشد، اما ملکی از طرف شهرداری به او داده باشند».سخنگوی دستگاه قضا افزود: «در اینجا ممکن است آن فرد شرایطی داشته و شهرداری هم جزء اختیاراتش بوده که زمین را بدهد و نیز ممکن است که آن فرد شرایط لازم را نداشته باشد؛ چراکه شهرداری مجاز نیست که به هرکسی زمین بدهد؛ اما می تواند به برخی موسسات طبق اختیارات زمین بدهد؛ پس باید همه ابعاد موضوع بررسی و با اختیارات شهرداری تطبیق داده شود. درخصوص ثمن املاک نیز باید بررسی شود که ملک، کارشناسی شده یا خیر و قیمت کارشناسی در آن رعایت شده یا خیر و اگر تخفیف داده شده، چه مقدار بوده است که این مسائل درحال بررسی است».معاون اول قوه قضائیه گفت: «گاهی ممکن است اتفاق بیفتد که گیرنده ملک مجرم نباشد؛ اما دهنده مجرم باشد. ما این مسئله را در فیش های حقوقی هم داریم. گاهی ممکن است فردی که چیزی را واگذار می کند و یا تخفیف می دهد، قانون را می داند؛ اما فراتر از اختیاراتش عمل می کند. ممکن است این فرد مجرم و متخلف باشد؛ اما از طرفی ممکن است گیرنده در این زمینه اطلاعی نداشته باشد. فرد، تقاضایی می کند و تقاضایش پذیرفته می شود و این مسائل همه باید مورد رسیدگی قرار گیرد؛ توضیحات شهرداری شنیده شده است و اگر توضیحات اضافی داشته باشند باید شنیده شود و سپس تفکیک شود که کدام موارد جرم و یا تخلف بوده است».او در پاسخ به اقدامات دستگاه قضا درباره ساختمان های مشابه ساختمان پلاسکو، افزود: «قوه قضائیه دراین زمینه می تواند هشدار دهد و اگر جایی خطر واقعا جدی است می تواند اقداماتی کند و نه اینکه در جایی که احتمال خطری وجود داشته باشد، ورود کند. شهرداری در این زمینه ها تکالیفی دارد و بیشتر از آنها در جاهایی، وزارت کار تکلیف دارد».محسنی اژه ای گفت: «قوه قضائیه در جاهایی که خطر جدی است، می تواند به مسئولان تذکر لازم را بدهد؛ اما در جایی که خطر احتمالی است، نمی تواند آنجا را پلمب کند. درباره کارگروه ها باید وزارت کار اقدام کند و اگر نیاز به قوه قهریه است، قوه قضائیه حتما کمک می کند و اگر جاهایی شهرداری باید اقدام کند، اگر نیاز به کمک بود، حتما قوه قضائیه کمک می کند». آخرین وضعیت پرونده زنجانیاو در پاسخ به سوالی مبنی بر اینکه چندی پیش در شبکه های اجتماعی مطرح شد که حکم اعدام بابک زنجانی قبل از پایان سال اجرا خواهد شد، آیا این حکم تا قبل از تسویه حساب اجرا خواهد شد؟ عنوان کرد: «این حکم همین الان نیز در حال اجراست؛ چراکه حکم مذکور یک شق ندارد و شقوق دیگری نیز دارد. یک شق حکم سلب حیات است؛ اما شقوق دیگر آن به گونه ای است که مرتب با محکوم علیه و کسان دیگر جلساتی در جهت شناسایی اموال و چگونگی وصول طلب شرکت نفت برگزار شده است».او افزود: «درحال حاضر در رابطه با سه موضوع نیاز به وجود متهم این پرونده هست: یک بحث، شناسایی و کارشناسی اموال و ابلاغ آن به محکوم علیه و وکیل او است که اگر اعتراضی نسبت به کارشناسی دارند، بیان کنند تا رسیدگی شود که این امر زمان بر است».سخنگوی دستگاه قضا گفت: «ما هنوز نتوانسته ایم به این اطمینان برسیم که او در خارج از کشور پول و یا ارزی دارد یا خیر. البته اخیرا وزارت اطلاعات بیشتر وارد میدان شده و همکاری می کند و نسبت به متهم جدیدی که دستگیر شده، تحقیقات صورت می گیرد تا مشخص شود اولااموالی در خارج از کشور وجود دارد یا خیر و از طرفی اموالی که وجود دارد، نیز شناسایی شود. حکم دو نفر از متهمین این پرونده نیز در دیوان نقض شد و از طرفی متهم دیگری نیز دستگیر شده است و برخی از متهمین نیز پرونده شان کیفرخواست نخورده است و یا به دادگاه نرفته است: بنابراین چه بسا نیاز به وجود متهم اصلی باشد».او افزود: «کسی هم که گفته حکم قبل از عید اجرا می شود، اگر منظورش کل حکم است، در حال اجراست؛ اما اگر منظورش سلب حیات است یا این فرد بی اطلاع بوده و یا انگیزه خاصی داشته است؛ بنابراین امکان تعیین زمان به صورت مشخص وجود ندارد». پیگیری پرونده فیش های حقوقی حجت الاسلام محسنی اژه ای در پایان درباره آخرین وضعیت پرونده فیش های حقوقی هم گفت: «از سیستم اطلاعاتی پرونده های محدودی به بازرسی کل کشور و قوه قضائیه آمده که در حال بررسی است. بعضی از وزارتخانه ها بیان کردند که در مورد برخی موارد مطرح شده از سوی سازمان بازرسی کل کشور حرف دارند. ما می گوییم اشکالی ندارد. ما که نمی گوییم همه شما مجرم هستید. بیایید توضیح دهید که ببینیم چه مواردی اشکال دارد».او در پاسخ به سوالی مبنی بر اینکه رئیس دیوان محاسبات اعلام کرده 23 میلیارد تومان از فیش های حقوقی به خزانه برگشته است؛ آیا برگشت پول ها به خزانه با پرونده ای که در دادستانی تهران در این مورد در حال رسیدگی است، تناقضی دارد یا خیر؟ عنوان کرد: «دیوان محاسبات از منظر خود در رسیدگی به این موضوع جرمی تشخیص نداده است؛ چراکه در صورت تشخیص جرم باید به قوه قضائیه ارجاع می دادند؛ اما از ناحیه دیوان محاسبات و دولت پرونده ای به قوه قضائیه ارجاع داده نشده است».سخنگوی دستگاه قضا افزود: «در موردی که در قوه قضائیه در این زمینه رسیدگی می شود، اگر منجر به این شد که فرد مرتکب جرم شده است، پرونده تشکیل می شود و فرد اگر مجرم بود، باید مبالغ را برگرداند و مجازات تعیین می شود و از طرفی اگر فردی مجرم نبود و چنانچه پول به حق نبوده باشد، باید آن را بازگرداند؛ همان طور که دیوان محاسبات هم تشخیص داده است».حجت الاسلام محسنی اژه ای درباره اینکه سخنگوی کمیسیون اصل 90 بیان کرده درباره سرنوشت دکل های گم شده مکاتبه ای با قوه قضائیه صورت گرفته؛ اما قوه قضائیه پاسخی نداده است و آیا مدیرانی در این زمینه دستگیر شده اند یا خیر، گفت: «آنها چه مکاتبه ای کرده اند؟ منظور آنها سوال و یا استعلام است. هرکس که اتهامی متوجهش باشد؛ به عنوان متهم احضار می شود؛ اما درمورد این پرونده چون محتوای مکاتبه را نمی دانم، نمی توانم اظهارنظری کنم».او درباره آخرین وضعیت آیین نامه رسیدگی به دارایی های مسئولان، عنوان کرد: «این آیین نامه هنوز نهایی نشده و به تصویب ریاست قوه قضائیه نیز نرسیده است. 24 ماده آن به تصویب رسیده؛ ولی یک اشکال فنی و اساسی دارد که در حال رفع آن هستند. اجرای این آیین نامه نیازمند یک سری زیرساخت ها و بودجه است که امیدواریم دولت و مجلس این موضوع را در بودجه پیش بینی کنند». دولت باید به کولبرها کمک کندحجت الاسلام محسنی اژه ای در پاسخ به سوالی مبنی بر اینکه قوه قضائیه آیا برنامه ای برای کولبرهای مستضعف دارد، گفت: «دستگاه قضائی در این زمینه نمی تواند کاری کند. متاسفانه یکی از راه های قاچاق استفاده از کولبرها است که سود اصلی را قاچاقچیان اصلی می برند. در این موضوع دولت باید به کولبرها کمک کند. این افراد قشر ضعیفی هستند که نیاز به کمک دارند؛ اما قوه قضائیه در ایجاد شغل برای این افراد کاری نمی تواند بکند».او درباره برخورد با دانه درشت ها و تداوم برخورد قوه قضائیه، با تاکید بر اینکه برخورد با فساد باید جدی و بدون تبعیض باشد، یادآور شد: «قوه قضائیه مصمم است با دانه درشت ها برخورد کند و تمام تلاش خود را می کند که مطابق با قانون اساسی با همه مظاهر فساد و تباهی مبارزه کنند».اژه ای درباره آخرین وضعیت پرونده صندوق ذخیره فرهنگیان نیز گفت: «این پرونده هنوز در مرحله دادسراست و به دادگاه نرفته است. چهار نفر هنوز بازداشت هستند و تعدادی نیز با قرار آزادند و پرونده در مرحله تحقیقات است».حجت الاسلام والمسلمین محسنی اژه ای درباره برخورد با پارتی های شبانه که در پشت پرده آنها برخی کارکنان سفارتخانه ها قرار داشته اند، گفت: «قوه قضائیه با همه مظاهر فساد و فحشا برخورد می کند؛ همان طور که در سال 95 در برخی استان ها این برخورد صورت گرفته است».او درباره تبصره ماده 48 آیین دادرسی کیفری، افزود: «اکنون بیش از یک سال از لازم الاجراشدن آیین دادرسی کیفری می گذرد و هر قانونی پس از یک سال نیاز به اصلاحاتی داشته باشد، می توان در رابطه با اصلاح آن اقدام کرد. معاون حقوقی قوه قضائیه از مدت ها پیش با حضور یک تیم کارشناسی در حال بررسی این قانون است تا موارد نیاز به اصلاح را احصا کنند که این اصلاحات در قالب یک طرح به مجلس شورای اسلامی ارائه می شود».محسنی اژه ای در پاسخ به سوالی مبنی بر اینکه دادستان تهران گلایه ای درباره پرونده بانک سرمایه داشته، آیا این موضوع همان اختلاف معوقه و اختلاس درباره این پرونده است، گفت: «بازپرس ممکن است نظری بدهد و اختلاف شود و دادگاه نظر بازپرس را احیانا نپذیرد. این مسئله امر متعارفی است و در موارد عدیده ای اتفاق می افتد و ممکن است دادگاه دلایل را موجه تشخیص ندهد و آن را تایید نکند. گاهی ممکن است قرار منع تعقیب از ناحیه بازپرس صادر و از ناحیه دادستان و شاکی نسبت به این قرار شکایت شود و دادگاه قرار منع تعقیب بازپرس را نپذیرد؛ بنابراین، این مسئله متعارفی است و اختلاف از حیثی که شما گفتید، مدنظر نیست».او در پاسخ به سوال خبرنگاری مبنی بر اینکه آیا پرونده تروریست هایی که به تازگی دستگیر شده اند، به قوه قضائیه ارسال شده است یا نه، افزود: «دستگیری افراد با حکم قاضی است. رسیدگی به این پرونده فعلاشروع شده که هشت نفر در البرز دستگیر شده اند و تعدادی هم در سایر استان ها بوده که پرونده آنها هم در حال انتقال به البرز است. حد و حدود اتهامات این افراد بعدا مشخص می شود و ممکن است تعداد این افراد بیشتر شود یا نشود. البته از اینکه افراد دستگیر شده تابعیت غیرایرانی دارند یا نه، اطلاعی ندارم». پرونده ثامن الحجج به دادگاه نرفته استسخنگوی قوه قضائیه درباره لایحه اعدام قاچاقچیان مواد مخدر گفت: «این طرح در مجلس مطرح است. به طور طبیعی دادستان کل که عضو ستاد مبارزه با مواد مخدر است، در جلساتی که مجلس برگزار می کند، حضور پیدا می کند. بنده به عنوان سخنگوی دستگاه قضا می گویم مواد مخدر امروز یک معضل برای ایران و حتی سایر کشورهاست و هر طرح و لایحه ای که دراین مورد مطرح می شود، نباید به این امر منجر شود که قاچاقچیان بتوانند کار مجرمانه خود را ادامه دهند. اگر بتوانند راه هایی را پیش بینی کنند که از قاچاق مواد مخدر جلوگیری شود، بسیار خوب است؛ اما اگر این بلای خانمان سوز بخواهد ادامه داشته باشد، به خیر و صلاح نیست».او افزود: «نباید به هیاهوی برخی کشورها توجه کرد. اگر می توان جلوی جرمی را گرفت، باید این کار انجام شود و اگر جلوگیری از جرمی منحصر به اعدام است، آن کار باید انجام شود».سخنگوی قوه قضائیه در پاسخ به سوال خبرنگاری مبنی بر آخرین وضعیت پرونده ثامن الحجج گفت: «این پرونده هنوز در دادسراست و به دادگاه نرفته است. در این پرونده افراد بسیار زیادی سپرده گذاری کرده بودند؛ برخی افراد به صورت جزئی مثلا10، 20 میلیون و برخی دیگر 20، 50، 100 میلیارد سپرده گذاری کرده بودند».محسنی اژه ای افزود: «براساس تصمیم ستاد مبارزه با مفاسد اقتصادی، مقرر شد این افراد را به نحوی مدیریت کنند که همه افراد به پول خود برسند. همچنین به گونه ای مدیریت شود که افراد ضعیف تر زودتر به پول خود برسند. از لحاظ عددی بیش از 98 درصد این افراد تعیین تکلیف شده اند و حدود دو درصد که مبالغ سپرده گذاری آنها زیاد بوده است، برایشان مکانیسم دیگری تعریف شده است».سخنگوی قوه قضائیه درباره معوقات بانکی به تشریح اقدامات قوه قضائیه در پیشگیری از این موضوع پرداخت و گفت: «دستگاه قضا به این موضوع ورود کرده است؛ کسانی که معوقات سنگین دارند، مسئله اول این است که بانک ها از آنها شکایت نمی کنند و ما از این جهت خودمان شاکی بانک ها هستیم که چرا از کسی که بدهی سنگین دارد و وثیقه کافی نیز ندارد، شکایت نمی کنند. ازآنجایی که این موضوع در اقتصاد ما موثر است و مانعی برای تولید به حساب می آید، مدعی العموم وارد می شود و بسیاری از پرونده های معوق بانکی با شکایت مدعی العموم تشکیل شده است».او دومین اقدام قوه قضائیه در این زمینه را آسیب شناسی پرونده ها عنوان کرد و افزود: «قوه قضائیه پرونده ها را آسیب شناسی کرده و در اختیار بانک مرکزی، بانک ها، دستگاه های نظارتی و دولت قرار می دهد». محسنی اژه ای، با بیان اینکه از همه معوقات نمی توان به عنوان فساد یا اختلاس یاد کرد، به تعریف معوقه بانکی پرداخت و ادامه داد: «معوقات بانکی چند دسته هستند: اولاکسانی که پولی را برخلاف قوانین و مقررات و با پرداخت رشوه و اعلام نفوذ یا احیانا با ایجاد اسناد صوری و جعلی دریافت کرده اند، همچنین کسانی که تسهیلات گرفته اند و در جایی که باید مصرف می شده است، هزینه نکرده اند و نیز کسانی که وثیقه ای را که گذاشته اند با تبانی با کارشناس ارزش ملک را چند برابر اعلام کرده اند».او تاکید کرد: «اگر کسی با رعایت همه مقررات وامی دریافت کرده است؛ ولی به لحاظ رکود، تحریم و مشکلات بازار نتوانسته اقساط را پرداخت کند و املاک نیز ندارد، نه مجرم شناخته می شود، نه تحت تعقیب قرار می گیرد و حتی به او کمک نیز می شود».
                