سه‌شنبه ۲۱ دی ۱۳۹۵
-----------------------------------------
یادداشت
-----------------------------------------
مردی با مختصات جامعه سیاسی
-----------------------------------------

                    آیت الله هاشمی رفسنجانی، هویتی مرکب داشت؛ هم روحانی، هم انقلابی، هم توسعه گرا، هم عمل گرا و هم سیاست مدار بود، ترکیب همه اینها. با توجه به ویژگی هایی که جامعه سیاسی ایران دارد، این شخصیت نقشی کلیدی در این مختصات سیاسی پیدا کرد که منظورم از جامعه سیاسی ایران، بخش رسمی آن یعنی حکومت است؛ در این بخش دو جنبه وجود دارد؛ یکی اینکه حکومت می خواهد نماینده مردم باشد که همان وجه دموکراتیک و جمهوری حکومت است، اما بخش دیگر به این چیزها بدبین است و با حاکمیت قانون و حاکمیت رای مردم مشکل دارد. در چنین وضعیت سیاسی ای، آقای هاشمی با آن هویت و شخصیت مرکب، نقش لولایی میان دو طرف حکومت را بازی می کند؛ او با این ویژگی هایی که داشت اجازه نداد جمهوری اسلامی به حکومت اسلامی تبدیل شود، به ویژه در دوران احمدی نژاد که جریان ضد توسعه و جریان مخالف جمهوریت قوی شده بود، او طرف مردم و جمهوریت را گرفت؛ این کار بسیار مهمی بود که آیت الله هاشمی رفسنجانی از عهده آن برآمد، یک روحانی صرف روحانی بودن یا استاد دانشگاه به عنوان صرف دانشگاهی بودن نمی تواند این نقش را ایفا کند. درعین حال نقشی که ایشان در پایان دادن به جنگ داشت، بسیار مهم بود. امام (ره) نیز تحلیل ایشان را خیلی جدی می گرفت. در دوره جنگ چه بسا اگر تاخیر می کردیم، چند استان ایران در معرض خطر جدایی قرار می گرفت، اما با پذیرش قطع نامه، رشد ایران و سقوط صدام شروع شد. هاشمی رفسنجانی، توسعه اقتصادی را بعد از جنگ جدی گرفت، کوتاه نیامد و کاری کرد که توسعه تبدیل به رویه شود تا حالابتوانیم از توسعه همه جانبه صحبت کنیم، وگرنه شاید به وضعیت شهرهای افغانستان شبیه شده بودیم. نکته دیگر اینکه با ضربه ای که دوره احمدی نژاد به ساختار اقتصادی کشور وارد شد، کشور از پا درنیامد و اینها همه مدیون زیرساخت هایی بود که در دوره آقایان هاشمی و خاتمی برای این کشور فراهم شده بود. اتفاقی مهم دیگری که نباید آن را فراموش کرد، انتخابات خرداد 76 است. او در سال 76 به مردم گفت اجازه نخواهم داد تقلب شود یا در دوره اصلاحات که به شدت در معرض نقد قرار گرفت، هیچ گاه پشت اصلاح طلبان را خالی نکرد....یا در سال 92 که او را رد صلاحیت کردند، این طور نبود که در خانه بنشیند، قهر یا گلایه گزاری کند، ایستاد و ایجاد وضعیت کرد و سرنوشت کشور با انتخابات 92 عوض شد. رد صلاحیت ایشان موجب شد در میان مردم جنبش انتخاباتی شکل بگیرد؛ طوری که حسن روحانی با رای غیرمنتظره پیروز شد و تندروها غافلگیر شدند. یک بار دیگر هم در سال 94 در 80سالگی آماده شد تا روی ترازوی رای مردم برود و بالاترین رای را در استان تهران، به عنوان یک روحانی در تاریخ انتخابات مجلس خبرگان رهبری از آن خود کرد. مرگ هاشمی رفسنجانی، مرگ عزتمندانه ای بود که اتفاقا می تواند جامعه را قوی کند. از نظر فردی هم تا زمان درگذشت او، ذهن و جسم او خوب کار می کرد، سر کار بود و ایستاده فوت کرد. اثر فوت ایشان هم مهم است، تمام جریان میانه رو در ایران زیر چتر حمایت او بودند و این خیلی وسیع تر از اصلاح طلب هاست و تحول طلب ها، میانه روها، متعادل ها و حتی اصولگرایان میانه را دربر می گیرد. همه گروه ها در مراسم آقای هاشمی ابراز همدردی می کنند، سرمایه اجتماعی مهمی در حال شکل گیری است، اما «مردم انگیزان» مخالف اند و این در حالی است که همدردی مردم با فوت او، جامعه ایران را به ویژه برای انتخابات سال آینده گرم خواهد کرد. آیت الله هاشمی رفسنجانی، نوگرا، توسعه گرا و دانشگاه نرفته بود؛ اما حتی از برخی دانشگاه رفته ها هم توسعه را بهتر می فهمید. او آدم باهوش، اهل دقت و اهل گوش دادن به بحث های کارشناسی بود و آقای نیلی، استاد اقتصاد به هوش و ذکاوت آقای هاشمی اشاره داشت. هاشمی رفسنجانی کارنامه ای جدی داشت. کارنامه اش در جنگ عالی است. بعد از امام (ره) نفر اصلی فرماندهی جنگ او بود. هم عمل گرا بود و هم سیاست مدار. منظورم از سیاست مدار این است که پیش روی سیاست مدار، یک کشور قرار می گیرد، اینکه به کدام سیاست توجه کند بسیار مهم است و به مصلحت عام کشور بازمی گردد. برخی او را به قوام شبیه کرده اند که من قبول ندارم، ایشان مردمی تر بود و دوران سیاسی ایشان خیلی سخت تر از دوران قوام بود. در اینکه فقدان ایشان خلائی در ساحت سیاسی جامعه ایران به وجود آورده، شکی نیست. او جان گرمی داشت، اما به باور من، مرگ او نیز جریان میانه را تقویت می کند. در این وضعیت، شخصیت های سیاسی میانه رو و اصلاح طلب ارتقا پیدا می کنند و این فقدان با میراث روشنگرانه شخص آقای هاشمی جبران می شود. الان مشخص می شود تندروهایی که در مغلوب کردن هاشمی تخت گاز می رفتند، دستاوردی نداشتند. چنانچه تشییع جنازه آیت الله منتظری، واقعیت بی بدیلی از به اجرا درنیامدن سیاست های تخریبی تندروها در دهه های گذشته بود. جریان مردم گرا در برابر جریان مردم انگیز ایستادگی خواهد کرد. جریان مردم گرا قوی می شود. شخصیت های این جریان هم قوی می شوند؛ چون بخش تندرو دستاوردی برای دفاع نداشته است. امیدوارم آن بخش دیگر هم به هرحال درباره همراهی با تندروها و مردم انگیزان تعدیل شود. اما درباره نقد به آیت الله هاشمی رفسنجانی باید بگویم ایشان در دوره امام (ره) بیشتر می توانستند طرف گرایش های قانونی و دموکراتیک را بگیرند که البته آن زمان فضا انقلابی و جنگی بود. او در 15 سال قبل، گذشته اش را جبران کرد. اینکه با دید امروز بخواهیم دهه بعد از جنگ را بررسی کنیم، درست نیست، اما در مجموع حرکت آقای هاشمی قابل دفاع و شجاعانه بود. پیش بینی آینده مشکل است، البته جامعه سیاسی ایران ریشه دار و محکم شده است. سایت تندروها را ببینید، آنها فکر می کردند مردم بعد از فوت آیت الله هاشمی رفسنجانی، جشن می گیرند که دلیل این نوع نگرش این است که آنها متوجه تغییر مردم و جامعه و افراد نیستند. در تحولات سیاسی آینده ایران، برخی شخصیت ها مانند شخصیت های اصلاح طلب و همچنین حسن روحانی و ناطق نوری نقش کلیدی ایفا خواهند کرد. آقای ناطق نوری در 20 سال گذشته نشان داد جدا توانایی هایی دارد و اشتباهات تندروهای آن سوی قدرت را انجام نداد. حتی در دوره احمدی نژاد که شخص او و خانواده اش در معرض توهین بودند، از کوره در نرفت و بزرگوارانه با چنین مسائلی مواجه شد. به باور من سبک سیاسی او و حسن روحانی بیش از دیگران به سبک آیت الله هاشمی رفسنجانی شباهت دارد.
                