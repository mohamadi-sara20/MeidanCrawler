سه‌شنبه ۱۴ دی ۱۳۹۵
-----------------------------------------
type_unknown
-----------------------------------------
دعا برای نقض برجام
-----------------------------------------

                    از یک سال پیش که برجام و توافق هسته ای به نتیجه رسید، در دو کشور ایران و آمریکا که بازیگران اصلی صحنه مذاکرات و توافق هسته ای بودند، واکنش های تند و غیرمتعارف به وجود آمد؛ به ترتیبی که همگان پیش بینی می کردند یکی یا هر دو طرف با ایجاد بهانه های شکلی، توافقی را که بعد از سه سال مذاکره و 12 سال تنش و هیاهوی سیاسی به دست آمده زیر سوال ببرند. از قضا همین طور هم شد! علت این پیش بینی، وجود کینه های عمیق ناشی از اختلافات سیاسی و بی اعتمادی تاریخی در هر دو طرف به یکدیگر بود. اگرچه در سوی آمریکا، دولت اوباما بسیار مثبت و عمل گرا به این توافق می نگریست و همه گونه از آن حمایت می کرد، ولی برخی در داخل ایران لحظه شماری می کردند فردی در آمریکا به عنوان رئیس جمهور جدید انتخاب شود که به اشتیاق مخالفت آنان با توافق هسته ای، پاسخ مثبت دهد و از قضا دونالد ترامپ پوپولیست انتخاب شد. همین دلیل باعث شد در ایران، بخش کوچکی از سرکارآمدن دونالد ترامپ استقبال ویژه و اصلاح طلبان و دولت دکتر روحانی را متهم به طرفداری از هیلاری کلینتون کنند. تصور و ارزیابی آنان این بود که ترامپ مخالف توافق هسته ای است و در صورت انتخاب وی، دولت دکتر روحانی جایگاه مستحکم خود را در انتخابات ریاست جمهوری آینده از دست خواهد داد. البته این شادی جریان فوق در ایران خیلی زودگذر بود و مشاهده کردند چرا همه عقلاو صاحب نظران و متخصصان در آمریکا، اروپا و دیگر نقاط جهان از جمله در ایران، هیلاری کلینتون معقول را بر ترامپ کابوی و دمدمی مزاج ترجیح می دادند. ترامپ با انتخاب تیم کاملاضدایرانی و اتخاذ مواضعی ضدتوافق هسته ای و کاملاطرفدار اسرائیل، جواب دندان شکنی به تندروهای ایرانی داد و آنان از خواب بیدار شدند و فهمیدند ترامپ ممکن است اصل و ریشه ما و منافع و امنیت ملی ایران و نقش منطقه ای کشورمان را هدف قرار دهد. حتی گرایش های اخیر ایران و ترامپ به پوتین هم نتوانست دلگرمی قابل اطمینانی برای جریانات خاص در ایران به وجود آورد، زیرا عملکرد روسیه در سوریه و همکاری آن با ترکیه و ندیده گرفتن ایران برای صدمین بار نشان داد روسیه هیچ وقت ایران را جدی نمی گیرد و رویای روابط استراتژیک با روسیه در برخی طرف های ایرانی است و در طرف روسیه هیچ خبری از پایکوبی نیست. به نظر می رسد عقلای ایرانی از هر حزب و دسته ای بهتر است به جای منافع حزبی خود به فکر ایران و آینده کشورمان باشند که «کل حزب لدیهم بما فرحون» ولی متاسفانه تاکنون نشان داده شده قرار نیست منافع و امنیت ملی ایران بدون هرگونه توجیهی محور حرکت سیاسی همه احزاب در ایران باشد و ممکن است زمانی برسد که برای توجه به این امر دیگر خیلی دیر شده باشد. در همین مقوله، با وجود نوعی تضاد ذاتی، برخی محافل و جریان های خاص دعا می کنند کاری که آنها نتوانستند در سنگ اندازی مقابل برجام انجام دهند، ترامپ با نقض برجام یا ایجاد بهانه برای ایرانی ها انجام دهد و توپ به زمین ترامپ پرتاب شود. در چنین شرایطی، حفظ توافق هسته ای و بهره مندی ایران از لغو تحریم ها، رشد اقتصادی صنعتی و رشد و توسعه کشور دور از دسترس یا نگران کننده خواهد بود. آنان که چرخاننده چنین سیاستی در ایران هستند، خود را به غفلت می زنند و نمی خواهند ببینند این شرایط شکننده چقدر برای اقتصاد و رفاه مردم، آسیب پذیری و شکنندگی به وجود می آورد.آنان فقط این را می بینند اگر چنین شد می توانند آن را نتیجه موفق نبودن سیاست های دکتر روحانی معرفی کنند تا بلکه با ناکامی وی، به مناصب سیاسی- اقتصادی در کشور دست یابند و برخی اختلاس ها و سوءمدیریت ها تکرار شود. اما در طرف آمریکا، رئیس جمهور جدید کار زیادی از نظر حقوقی علیه توافق هسته ای نمی تواند انجام دهد و باید در انتظار به وجودآمدن بهانه به دست ایران باشد. البته جمهوری خواهان تندرو و قسم خورده، در انجام تحریکات سعی بلیغ می کنند نقض برجام به دست ایران صورت پذیرد تا به نوبه خود، توپ در زمین ایران قرار گیرد. از نظر حقوقی، هیچ رئیس جمهوری در آمریکا نمی تواند مستقیما توافق هسته ای را زیر سوال ببرد یا آن را باطل کند، زیرا این توافق نتیجه مذاکرات منتخبان جامعه جهانی و از جمله همه قدرت های بزرگ و مطرح در جهان است. این مشروعیت را شورای امنیت و منشور ملل متحد به توافق هسته ای می دهد و به آن استحکام می بخشد و رئیس جمهور آمریکا به عنوان امین منشور ملل متحد، از نظر ظاهری و علنی هم که شده باید حفظ احترام این توافق جهانی را حفظ کند. ممکن است دونالد ترامپ هنوز این قواعد را نفهمیده باشد ولی خیلی زود مشاوران او مانند هنری کیسینجر، این نکات بدیهی روابط بین الملل را برای او بازگو خواهند کرد. اما گروه 1+5 و به ویژه دولت اوباما از باب محکم کاری با ظرافت قطع نامه 2231 شورای امنیت را پشتوانه توافق هسته ای قرار دادند دراین صورت چه سناریویی برای نقض آن وجود دارد؟ اولین احتمال آن در سوی ایران است که جریان خاص بالاخره موفق شود آرزوی دیرینه خود را به سیاست عملی در ایران تبدیل کرده و از جایی توافق هسته ای شکسته شود. البته تاکنون جمهوری اسلامی ایران نشان داده به همه توافقات خود با گروه 1+5 پایبند بوده و چنین قصدی ندارد. دومین احتمال، ایستادگی سیاسی ترامپ و جمهوری خواهان در مقابل جامعه بین المللی است. دراین صورت همه جهان در مقابل آمریکا قرار می گیرد. در چنین شرایطی ایران نباید هیچ نقطه ضعفی از خود نشان دهد و مدعی ادامه توافق هسته ای باشد. خارج از این دو احتمال، بقیه اعضای گروه 1+5 براساس منافع و امنیت ملی خود مایل نیستند این توافق شکسته یا نقض شود. اگر دو بازیگر اصلی به دلایل سیاسی به سمت نقض توافق برجام نروند، حقوق بین الملل بستر قانونی حفظ این توافق تاریخی است.
                