شنبه ۱۳‌شهریور ۱۳۹۵
-----------------------------------------
type_unknown
-----------------------------------------
تخفیف ها در بزنگاه رسیدگی
-----------------------------------------

                    گروه جامعه: ماجرای پرونده واگذاری املاک شهرداری به برخی از مدیران شهری با تخفیف های فله ای هرروز ابعاد جدیدتری به خود می گیرد. طبق گزارش سازمان بازرسی، مجموع این املاک حداقل دوهزارو 200 میلیارد تومان پایین تر از قیمت واقعی به این اشخاص واگذار شده اند. در جدیدترین اتفاق پیرامون این پرونده روز گذشته وزیر کشور از دستور خود به معاون عمرانی وزارت کشور و رئیس سازمان شهرداری ها برای بررسی این پرونده خبر داد. عبدالرضا رحمانی فضلی درباره پرونده واگذاری برخی املاک شهرداری با تخفیف های فله ای به تعدادی از مدیران شهری در گفت وگو با ایسنا، گفت: «درباره این موضوع سازمان بازرسی بررسی هایی انجام داده و به گزارش های اولیه ای رسیده است...... و این گزارش اولیه را برای شهرداری فرستاده است تا شهرداری پاسخ دهد، شهرداری باید متناسب با اختیارات و قوانینی که دارد، درباره این گزارشات پاسخ گو باشد که آیا اقدامش مطابق با قانون بوده یا خیر؟». وزیر کشور در بخش دیگری از سخنان خود با انتقاد از انتشار اسامی عده ای در سطح وسیع در سایت ها و رسانه ها بدون آنکه تخلفشان اثبات شود، گفت: «وقتی این نامه رسانه ای می شود، به اعتماد عمومی لطمه وارد می کند و آبروی عده ای به خطر می افتد، البته منظور این نیست که اگر شخصی تخلف کرده نباید با او برخورد شود بلکه تا مسئله ای بررسی قانونی و حکم درباره آن صادر نشده، نباید در جامعه مطرح شود و این به معنای پنهان کردن از مردم نیست».وی با بیان اینکه مسئولان امانتدار مردم هستند، ادامه داد: «موافق اشد برخورد با مفاسد هستم و معتقدم نباید در موضوع فساد به خصوص از بیت المال کوتاهی کرد». وی با بیان اینکه درباره فیش های نجومی نیز موضع بنده همین بود، گفت: «همان زمان مطرح کردم که علت دریافت حقوق های نامتعارف، فساد، تخلف یا استفاده نامناسب از اختیارات افراد است که باید با هرکدام متناسب با علت، برخورد شود اما طرح آن در این وسعت به اعتماد عمومی لطمه می زند، درحالی که مجموع این حقوق های نامتعارف در قیاس با کل مدیران ناچیز بود و نباید به عملکرد همه مدیران کشور شبهه وارد کرد».وزیر کشور با اشاره به اینکه موضوع اخیر نیز حتما باید پیگیری شود، گفت: «بنده نیز به معاونت مربوطه خودمان و رئیس سازمان شهرداری ها که در آنجا واحد بازرسی دارد، دستور دادم پرونده ها را از شهرداری بگیرد و با قانون منطبق کند و اگر اشکالی وجود داشته باشد، اقدام می کنیم. در مجموع درباره ابهامی که در جامعه ایجاد شده، قطعا باید شفاف سازی شود».چهارشنبه هفته گذشته نیز دبیر ستاد هماهنگی مبارزه با مفاسد اقتصادی از ورود به همین پرونده شهرداری تهران خبر داد و گفت: «در حال بررسی ابعاد این پرونده هستیم». کاظم پالیزدار در گفت وگو با «ایلنا»، درباره اینکه آیا ستاد مبارزه با مفاسد اقتصادی در ارتباط با بحث تخلف شهرداری تهران در بحث واگذاری املاک به برخی از مدیران شهرداری و اعضای شورای شهر ورود کرده است، گفت: «دراین باره ستاد مبارزه با مفاسد اقتصادی به مسئله قطعا پرداخته و اگر لازم باشد، در زمان مناسب اطلاع رسانی خواهیم کرد». دبیر ستاد هماهنگی مبارزه با مفاسد اقتصادی با بیان اینکه هم اکنون در حال بررسی موضوع تخلف شهرداری و شورای شهر تهران هستیم، گفت: «خیلی ها مدعی هستند این گزارش های منتشرشده درست نیست، برای همین ما باید ابعاد این پرونده را بررسی کنیم. در بررسی های خود گزارش ها و استعلام های لازم را از مبادی و نهادهای نظارتی ذی ربط دریافت خواهیم کرد. فراموش نکنیم ما ستاد هستیم و ستاد هم یک نهاد فراقوه ای است و فقط مربوط به دولت نیست».جلوگیری شهرداری از پخش برنامه ثریابه غیر از این، چهارشنبه شب نیز قرار بوده برنامه تلویزیونی ثریا که چهارشنبه شب هر هفته از شبکه یک سیما به روی آنتن می رود، با محوریت همین موضوع و به صورت مشخص ماجرای فیش های نجومی دولت و نیز واگذاری زمین های شهرداری تهران برنامه ای را روی آنتن ببرد که با وجود اعلام اولیه و پخش پیش پرده، این برنامه در نهایت پخش نشد. لحظاتی بعد از این ماجرا برخی از سایت های خبری و کانال های تلگرامی مدعی شدند با فشار برخی نهادها که از آن با عنوان «یکی از مراکز قدرت» یاد شده است، از پخش این برنامه جلوگیری شده است.اگرچه خبرگزاری فارس با انتشار خبری بدون منبع و صرفا بر اساس شنیده ها جلوگیری از پخش برنامه ثریا را درخواست دولت از صداوسیما اعلام کرد اما آن گونه که دعوت شدگان به این برنامه خبر داده اند در حقیقت شهرداری تهران مانع پخش این برنامه شده است. میهمانان این برنامه قرار بود آقایان امیرآبادی نماینده قم، تجری عضو کمیسیون اصل 90 و پورابراهیمی عضو کمیسیون اقتصادی مجلس و رحمت الله حافظی عضو شورای شهر تهران باشند.در آگهی عدم پخش برنامه ثریا چنین متنی نوشته شده بود: «با پوزش از مخاطبین محترم، طبق اطلاع رسانی قبلی قرار بود برنامه زنده ثریا امشب، جهت تنویز افکار عمومی نسبت به وضعیت اشرافیگری در جامعه و راهکارهای مقابله با آن، برخورد با حقوق های نجومی و ضرورت شفاف سازی واگذاری املاک شهرداری روی آنتن برود که این امکان فعلامیسر نخواهد شد».در همین رابطه رحمت الله حافظی عضو اصولگرای شورای شهر در کانال تلگرامی خود با انتشار همین تصویر لغو پخش برنامه ثریا، در کنار آن مطلبی به این شرح نوشت: «شهرداری تهران مانع پخش برنامه تلویزیونی ثریا برای بررسی واگذاری املاک نجومی شد. قرار بود حافظی عضو شورای شهر تهران و نخستین کسی که گزارش فساد شهرداری را به سازمان بازرسی داد میهمان حضوری این برنامه باشد».فیلتر معماری نیوز و ماجرای امضای یک نامهیکی دیگر از ابعاد این ماجرای پر دامنه، خبر فیلتر کردن وب سایت خبری معماری نیوز بود. این وب سایت اولین جایی بود که پس از انتشار گزارش اول «شرق» در روز دوم شهریور، درباره ماجرای تخفیف های فله ای، اسامی افرادی را که با همین تخفیف ها املاک را از شهرداری دریافت کرده بودند منتشر کرد. اولین گزارش این سایت نیز درباره اسامی پنج عضو شورای شهر تهران بود که نامشان در آن فهرست به چشم می آمد. پس از آن معماری نیوز نام های دیگر افراد سرشناسی را که مشمول این تخفیف های فله ای شده بودند رفته رفته منتشر کرد.انتشار بی پرده اسامی منجر به آن شد که واکنش ها و سمت وسوی حمله ها به این سایت خبری بسیار تند و زیاد شود. همین واکنش ها نیز در نهایت منجر به شکایت – قالیباف شهردار تهران و مهدی چمران رئیس شورای شهر - و فیلتر این وب سایت شد. نکته قابل توجه این بود که کارگروه تعیین مصادیق محتوای مجرمانه که در ایمیلی به مجموعه شاتل دستور فوری فیلتر سایت معماری نیوز را داده است درباره مرجع این دستور و دلیل این اقدام توضیحی حتی به مالک این سایت ارائه نکرده و کاملایک طرفه اقدام به فیلتر کردن سایت کرده است. اما در روز چهارشنبه هفته گذشته (9 شهریور) نامه ای منتسب به 28 عضو شورا منتشر شد که خواستار برخورد با این وب سایت خبری شده بودند. در این نامه آمده بود: «یک سایت خبری مطلبی را خارج از رسالت اخلاقی در ارتباط با اعضای خدمتگزار شورای شهر منتشر کرده که هدفی جز مخدوش کردن حیثیت اعضایی که از مردم رای اعتماد گرفته اند، ندارد و ما به سلامت آنها اعتماد داریم» و در ادامه نیز این اعضا خواستار برخورد با این سایت و رسیدگی در مراجع قضائی شده بودند.اما نکته مهم درباره این نامه که خبر آن با عنوان «درخواست 28 عضور شورا برای شکایت از معماری نیوز» رسانه ای شد، حضور نام و امضای تعداد زیادی از اعضای اصلاح طلب شورا در پای آن بود. احمد مسجدجامعی، اسماعیل دوستی، روح الله شجاع پوریان، محمد حقانی، محمد مهدی تندگویان، علی صابری، فاطمه دانشور، محمد سالاری، محسن سرخو و احمد دنیامالی تعدادی از اصلاح طلبان امضاکننده این نامه بودند. از بین این اعضای اصلاح طلب، تنها اسامی احمد حکیمی پور، عبدالحسین مختاباد و غلامرضا انصاری پای این نامه به چشم نمی خورد. انتشار این نامه که خواستار برخورد با یک سایت خبری شده بود که تنها اقدام به خبررسانی براساس سند و نامه رسمی سازمان بازرسی کل کشور کرده بود، موجی از واکنش های منفی بین افکار عمومی و کاربران شبکه های اجتماعی را در پی داشت. بخش عمده انتقادات نیز به این شرح بود که چرا اعضای شورای شهر که خود را اصلاح طلب می دانند، خواستار برخورد با رسانه ای شده اند که صرفا اطلاع رسانی کرده است.این واکنش ها کمی بعد این امضاکنندگان را مجبور به پاسخ گویی و ارائه توضیحات دراین باره کرد. به عنوان مثال محسن سرخو در گفت وگو با ایلنا درباره خبر منتشرشده مبنی بر شکایت 28 نفر از اعضای شورای شهر تهران در نامه ای از سایت معماری نیوز گفت: «این نامه یکشنبه گذشته امضا شد و در آن زمان هنوز کسی در جریان موضوع گزارش بازرسی کل کشور و ماهیت بحث قرار نداشت و صحبت های مطرح شده کلی بود». وی با بیان اینکه این نامه از سوی خانم آباد تهیه شده بود و دلیل آن نیز آوردن نام ایشان در برخی سایت ها بود، ادامه داد: «امضای این نوع نامه ها نوعی اعلام همدردی است و قرار بود در انتهای جلسه از سوی رئیس شورای شهر تهران قرائت شود. تنها دلیل امضای این نامه آن بود که بگویند اعلام اسامی در سایت ها کار جالبی نیست و قصد ما تعطیلی یک سایت یا کانال نبوده است».حق قانونی رسانه ها ضایع نشودعلاوه بر این احمد مسجدجامعی، دیگر عضو اصلاح طلب شورای شهر هم توضیحاتی درباره امضای همین نامه ارائه داد. براساس خبری که دفتر او منتشر کرد، عضو اصلاح طلب شورای اسلامی شهر تهران، با انتقاد از بی توجهی هیات رئیسه شورای شهر به حیثیت اعضای شورای شهر و سکوت درباره دروغ ها و تخریب های انجام شده علیه اعضای اصلاح طلب از حساسیت شبکه های مجازی نسبت به مسائل اجتماع و شورا تشکر کرد. مسجدجامعی دسترسی آزاد به اطلاعات شهرداری و اطلاع رسانی دراین باره را یکی از راه های شفاف سازی و مبارزه با فساد و تخلف های احتمالی اعلام کرد و گفت: «همچنان که وقتی ماجرای فیش های حقوقی پیش آمد، با اینکه گاهی برخی از اخبار نادرست و بزرگ نمایی علیه دولت بود، اما هیچ سایتی فیلتر نشد و پیگیری ماجرا از سوی فضای مجازی، رسانه های منتقد دولت و تدبیر و واکنش مناسب دولت نسبت به آن امکانی فراهم کرد که با آن پدیده برخورد شود، انتظار این است که حق قانونی رسانه ها ضایع نشود و فضای مناسب برای بررسی و کارشناسی جوانب مختلف ماجرا در شورا و شهرداری فراهم شود».وی افزود: «طرح تحقیق و تفحص از شهرداری تهران با همین نگاه ارائه شده و انتظارمان از همه اعضای شورا فارغ از صف بندی های سیاسی این است که با رای مثبت دادن به آن، همچنان که دولت خود در مبارزه با فیش های نجومی جلودار شد، شورا نیز جلودار بررسی موضوع و برخورد با تخلفات احتمالی شود؛ راه درست این است که اگر مدعی هستیم اطلاعات خلاف واقعی منتشر شده است، خودمان به جای انکار و تکذیب به پرسش ها و ابهام ها جواب بدهیم و تخلفات را شناسایی، معرفی و با آنها برخورد کنیم. همچنان که در ماجرای فیش های نجومی دولت این کار را کرد و جای تقدیر دارد و افکار عمومی برخورد شورا و شهرداری را در این موضوع با برخورد دولت در ماجرای فیش مقایسه می کند».احمد مسجدجامعی ضمن سپاس از حساسیت فضای مجازی به مسائل جامعه گفت: «یکی از برکات این حساسیت ها این است که خطاها و بی دقتی های ما را هم تذکر داده و به ما فرصت اصلاح می دهند؛ این یکی از بهترین کارکردهای این شبکه هاست. در برخی از شبکه ها اعلام شده است که من و جمعی از همکارانمان خواستار برخورد با یک سایت شده ایم، درحالی که من در دوره فعالیتم از هیچ رسانه ای شکایت نکرده ام و معتقدم دسترسی آزاد به اطلاعات و انتشار اطلاعاتی که قانون آنها را مجاز می داند، حق رسانه هاست». مسجدجامعی ضمن انتقاد از انتشار نامه در فضای کنونی و تغییر معنای آن گفت: «من موافق توقیف سایت معماری نیوز نیستم و خواستار رفع فیلتر آن هستم و به نظرم درحالی که از چند ماه پیش سایت های مختلفی به بهانه فیش های حقوقی اتهامات سنگینی را متوجه دولت کردند و فیلتر نشدند، فیلترشدن این سایت در نظر افکار عمومی برخورد دوگانه با یک مشکل تعبیر خواهد شد». محمدمهدی تندگویان دیگر عضو شورای شهر و از امضاکنندگان این نامه، نیز روز پنجشنبه با انتشار متنی خطاب به رئیس فراکسیون اصلاح طلبان شورا نسبت به شیوه انتشار خبر این نامه پیرامون ماجرای تخفیف های فله ای در واگذاری املاک شهرداری واکنش نشان داد. در بخشی از این نامه آمده است: «لازم است که عذرخواهی شخصی خود را از رسانه های آگاهی بخش بابت این محدودیت بی دلیل ابراز دارم و همین طور لازم است این آگاهی به عموم مردم داده شود نامه ای منتشر شد که اعضای شورای شهر خواهان برخورد قانونی با سایت معماری نیوز بوده اند و اعضای اصلاح طلب شورا و بنده نیز آن را امضا کرده بودیم اما در واقع این نامه مورد سوء استفاده و بی اخلاقی طیف اصولگرا واقع شد چراکه هدف اصلی امضاکنندگان اصلاح طلب این نامه، دفاع از حیثیت شورا بود و نه اینکه خواستار فیلتر و ایجاد محدودیت برای این سایت باشند. در واقع این یک سوءاستفاده غیراخلاقی اصولگرایان بود که دفاع از حیثیت شورا را خرج دفاع از حیثیت و طیف سیاسی خود کردند».
                