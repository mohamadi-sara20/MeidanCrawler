دو‌شنبه ۲۹ آذر ۱۳۹۵
-----------------------------------------
یادداشت
-----------------------------------------
طرح تحول سلامت و تفکرات ضد دولت
-----------------------------------------

                    تفکری که چندین سال با سطحی نگری و برداشت های عامیانه از انقلاب، اقتصاد، سلامت و حتی پرهیزکاری، سامان سیستم بهداشتی - درمانی کشور را به باد داده، اکنون در رسانه عمومی در اختیار خود و آنتن شبکه اول، در برابر تلاشی که دولت یازدهم در اصلاح امور -که قطعا دشوار، پرعیب و پرخطا هم بوده و خواهد بود- در جایگاه منتقد قرار گرفته است آن هم از همان زاویه سطحی نگری های دوران گذشته.تفکر کوته فکری که مانند پرهیزکاران، طبیبان را نهیب پرهیزکاری می زند و خود را مانند نادانی می نمایاند که رمز سلامت را پرهیزکاری طبیبان می پندارد و پرهیزکاری طبیبان را هم در طبابت رایگان نه طبابت بهینه می داند! حال آنکه پزشکان در این گیرودار، دچار مصیبتی چندگانه هستند؛ از یک سو تنگ دستی شدید در بودجه های سلامت آنها را در ایفای سوگندی که خورده اند ناکام می گذارد، به ویژه که شاهد هستند این دست ها اتفاقا در سایر موارد خیلی هم گشاده اند. مسئولان بیمارستان ها مجبور شدند بخش هایی را که باید در شرایط بیماری های سخت در اختیار بیمه شدگان باشد، در اختیار کارهایی بگذارند که درآمد بیشتری دارد تا بتوانند دست کم سنگک و قاتق بیماران و مواجب اندک کارگران و کارمندان را بپردازند. از آنجا که سودآوری یا ضرردهی هم براساس عامیانه ترین نرخ های بیرون تعیین می شد، بخش های بزرگی از بیمارستان ها به کارهای سودآور محدود شدند و از آنجا که سلیقه عامیانه برای کارهای عملی بیش از کارهای تعقلی ارزش قائل می شود، نه تنها رشته جراحی -که البته در آن هم تعقل و تفکر جایگاه ویژه ای دارد- بلکه رشته های داخلی هم تحت الشعاع فعالیت های عملی قرار گرفتند؛ یعنی اگر در جریان بیماری قرار باشد یک کار عملی روی شما انجام شود، شما روی چشم جا دارید؛ اما اگر فقط باید درباره شما تصمیمی گرفته شود، جایی نخواهید یافت. این طرز تفکر می اندیشید با کاهش تعرفه دارد آن خدمات را ارزان می کند. نتیجه این شد که در بخش خصوصی به ناچار فاصله آن تعرفه کاذب با آن تعرفه واقعی دریافت می شد و نه تنها اینکه در آن فضای ممنوع، انکارشده و اجتناب ناپذیری که برای پرداخت ها هیچ محاسبه روشنی انجام نشده بود، برای برخی اعمال مبالغی پرداخت می شد که در تمام دنیا و تمام تاریخ بی سابقه بوده است! با پس رفت تدریجی ای که حاصل آن نگاه تنگ دستانه به سلامت بود، دانشگاه های ما محل آموزش های مقدماتی برای برگزیدگان باهوش ایرانی شد که اکنون دانشگاه های اروپا و آمریکا را پر کرده اند. دانشجویانی که برخلاف تمام دنیا مسافرت ها و اقامت های علمی شان به یک مهاجرت اجتماعی بی برگشت تبدیل می شود. چراکه می دانند در بازگشت با چه اوضاع و تفکراتی روبه رو خواهند بود و این در حالی است که یک کشور ثروتمند عربی بخش مهمی از فلوشیپ های آموزشی اروپا و آمریکا را برای رشته های مورد نیازش در سال های آینده رزرو کرده است.این فارغ التحصیلان قطعا بازخواهند گشت، چراکه همین الان هم استادانی از همان دانشگاه ها در شهرهای شان مشغول به کار هستند؛ اما امکان استخدام حتی یک متخصص اروپایی و آمریکایی برای کار یا برای برنامه ریزی بهداشتی از ما سلب شده است. در آن سال ها در دولت گذشته، تنها راه ما برای سردرآوردن و ارتقای علمی دانشگاه های مان ظاهرا چسباندن دو دانشگاه بود تا با تجمیع افراد و مقالات رتبه حاصله دانشگاه افزایش یابد! آن را در بوق کردند که اگر نیک بنگری این همکاری، شبیه به کپی کردن مقالات، ضرورت کار ارزان استفاده از کار دستیاران به جهت ارائه خدمت را اجتناب ناپذیر کرد و در حالی که امکان استخدام بهترین متخصصان برای تمام ساعات شبانه روز وجود نداشت، کار دستیاران راه حلی طلایی به نظر رسید و همه جا آن را گسترش دادیم، حال آنکه فقط برای آموزش خود این دستیاران بنا بر معیارهای بین المللی به چهار برابر تعدادشان هیات علمی نیاز بود که پول برای آن وجود نداشت.طرح تحول سلامت مشکلات بسیاری دارد؛ در ارزیابی ها باید در بسیاری از نکات بعدی تجدید نظر شود؛ اما گام مثبتی بوده است برای اثبات این نکته که سلامت هم نیازمند نوعی اقتصاد و هزینه است. اگر تعرفه ها به تعرفه های واقعی نزدیک تر شده اند، تنها معنایش آن است که کشور و بیمه ها بخش کوچکی از هزینه درمان کشور را به سیستم سلامت بدهکار هستند نه اشکالات سیستم سلامت که در نقاطی دیگر بسیار مهم است.
                