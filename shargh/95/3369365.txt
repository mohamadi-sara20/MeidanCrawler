پنج‌شنبه ۱۳ خرداد ۱۳۹۵
-----------------------------------------
type_unknown
-----------------------------------------
انتقاد سیدحسن خمینی از متحجران: مبارزه را حرام می دانستند اما بعد از پیروزی به انقلاب پیوستند
-----------------------------------------

                    جماران: حجت الاسلام «سیدحسن خمینی» روز گذشته در مراسم افتتاحیه همایش بین المللی گفتمان اسلام سیاسی امام خمینی(س)، در مراسم رونمایی از آثار بین المللی همایش، با تاکید بر لزوم بررسی عنوان همایش، گفت: «اسلام سیاسی به این معنا نیست که ما چندین اسلام از جمله سیاسی و غیرسیاسی داریم بلکه اسلام سیاسی می تواند به معنای جهات سیاسی اسلام باشد. همچنین می تواند تنبه به این نکته باشد برای افرادی که اسلام را از سیاست جدا می دانند. اسلام کامل، اسلامی است که هم سیاست دارد و هم غیرسیاسی است».او با طرح این سوال که امام خمینی(س) کدامین گفتمان سیاسی را درون اندیشه دینی باور کرده است، گفت: «روزگار ما و جهان اسلام را می بینید که درگیر یکی از تلخ ترین دوران های تاریخی خود شده است. آیندگان این دوره را جزء یکی از ادوار تلخ و دردآور جهان اسلام نقل می کنند».«سیدحسن خمینی» با طرح این پرسش که کدام ویژگی در اندیشه های سیاسی امام خمینی وجود دارد که او را از دیگر اندیشه ها که امروز باعث جنگ، جدال و غارت می شود، تطهیر می کند، گفت: «نفی تحجر یکی از پایه های اصلی تفکر امام است. هم اکنون جهان اسلام درگیر یکی از تلخ ترین دوران های تاریخی خود شده است». او ادامه داد: «اسلام فرازونشیب بسیار دیده است؛ انسان آمیخته با خطاست. ممکن است انسان هایی به نام دین خطا کرده باشند که این مسئله ربطی به اسلام ندارد. بعد از حمله مغول، جهان اسلام برای قرن ها کمر راست نکرد؛ مغول تمام شهرهای تمدن خیز خراسان، مرو، سمرقند، نیشابور تا ترکیه امروزی، دمشق و بغداد را درنوردید و رد پایی از تمدن باقی نگذاشت». جامعه اسلامی باید براساس آنچه اکثریت مردم می گویند حاکمیت خود را شکل دهدسیدحسن خمینی با تاکید بر اینکه جامعه باید به وحدت درونی برسد، گفت: «در این حوزه قطعا ایراد وجود دارد چراکه مسلمانان ضمن اینکه در مقابل یک حکومت می جنگند، پس از مدتی با هم درگیر می شوند. گفتمان امام خمینی امکان این را دارد که به عنوان گفتمان غالب و ناجی در جهان پذیرفته شود».او با اشاره به بازگشت به مرجعیت دینی و اسلامی در گفتمان امام، گفت: «اندیشه دینی ما، اندیشه سکولار نیست و دین را در عرصه جامعه لازم الاجرا می داند اما کدامین بخش در اندیشه های امام، او را از سایر اندیشه ها که امروز باعث جنگ و جدال و غارت می شود، تطهیر می کند؟ اولین مولفه توجه به رای مردم است. باید اکثریت و رای اکثریت را قبول کرد، نه اینکه این مسئله ملاک موفقیت باشد، بلکه ملاک اطاعت است». «سیدحسن خمینی» با تاکید بر اینکه جامعه اسلامی باید بر اساس آنچه اکثریت مردم می گویند، حاکمیت خود را شکل دهد، گفت: «در این صورت است که هرکس تفنگ دارد برنمی خیزد. اگر بپذیریم که در جامعه، مردم سالاری دینی جوهره جامعه باشد، رقابت سالم درون خانواده جامعه اسلامی شکل می گیرد و همه تلاش می کنند قول خود را به گوش مردم برسانند و آنها را به سوی خود جلب کنند». او با اشاره به اینکه رکن دیگر گفتمان سیاسی امام، نفی تحجر است، تاکید کرد: «تردیدی نداریم که آنچه پیامبر گفته است حکم خداست اما تردید هم نداریم که همان خداوند، عقل را هم در اختیار ما قرار داده است؛ مقوله ای در انسانیت انسان ها به نام عقل وجود دارد و نفی تحجر یکی از پایه های اصلی تفکر امام است». «سیدحسن خمینی» با اشاره به اینکه بحث امام درباره موسیقی، شطرنج و حضور زنان در جامعه، ورزش و تحصیلات بانوان در روزگار ایشان بسیار موج شکن و سدشکن بوده است، گفت: «انقلاب اسلامی ایران نه خودش و نه رهبرانش هیچ کدام متحجر نبوده اند و متحجران نیز پیش از انقلاب اهل مبارزه نبوده و آن را حرام می دانستند و نهایتا با مبارزه مخالفت نمی کردند، اما اینکه بعد از پیروزی به انقلاب پیوستند، بحث دیگری است». صدور انقلاب ایران، صدور فکر بود نه تفنگسیدحسن خمینی با تاکید بر اینکه امروز عده ای از متحجران، سردمداران اندیشه ای شده اند و دیگران را به محاکمه می کشانند و معیار تشخیص حق از باطل شده اند، تصریح کرد: «امام در هیچ دوره ای ترور و بمب گذاری را تایید نکرده بودند؛ ایشان در برخی موارد با جریاناتی که به اسم اسلام ترور می کردند واکنش نشان دادند و فرمودند این ترورها ربطی به مبارزه ما ندارد و در واقع امام جز حرکت هایی که از طریق مردم انجام می شد را نمی پذیرفتند».او با اشاره به اینکه صدور انقلاب، صدور فکر بود نه تفنگ و صدور فکر از هر نوع تاثیرگذاری و صدور دیگری دقیق تر، درست تر و مناسب تر است، گفت: «انقلاب اسلامی ایران را بعضی ها «انقلاب کاست» می نامند چراکه نوارهای سخنرانی امام (ره) بود که بر مردم تاثیر می گذاشت و آنها را به صحنه می آورد». رسانه ملی به شرطی ملی است که صداقت را انتشار دهدهمچنین «سیدحسن خمینی» در دیدار رئیس و مدیران سازمان صداوسیما، با اشاره به استفاده امام از عنوان «دانشگاه» برای صداوسیما، یادآور شد: «صداوسیما که عنوان رسانه ملی را نیز همراه خود دارد، یک دستگاه عظیم تبلیغاتی است و مهم ترین هدف آن تبیین و تبلیغ اهداف کلان نظام اسلامی است؛ گرچه اهداف دیگری هم دارد». او سپس به بیان شرط اساسی و اصلی امر «تبلیغ» پرداخت و گفت: «اگر این شرط وجود داشته باشد، بخش زیادی از اثر مورد توقع محقق می شود، اما در غیر این صورت هدف تحقق نخواهد یافت یا نسبتی با هزینه پرداخت شده توسط مبلغ نخواهد داشت». «سیدحسن خمینی» با بیان اینکه بزرگ ترین مبلغان تاریخ پیامبران هستند، یادآور شد: «هم سخن پیامبران بزرگ ترین مضمون تبلیغی است، هم ماموریتی که دارند از جانب بزرگ ترین ماموریت دهنده است و هم خودشان بزرگ ترین ظرفیت وجودی را دارند که باعث انتخاب آنها برای این منصب شده است».او ادامه داد: «اگر مبلغ دینی بتواند مردمان را راضی کند که آنچه می گوید به نفع آنهاست و خودش نفعی ندارد و قرار نیست چیزی عاید او شود، تبلیغ اثر می کند».«سیدحسن خمینی» با تاکید بر «صفای باطن مبلغ» به عنوان شرط اصلی تبلیغ، خطاب به مدیران رسانه ملی گفت: «اگر مخاطب حس کند قرار نیست نام شما مطرح شود بلکه فقط می خواهید او به سعادت برسد و قرار نیست این سعادت نردبان ترقی تان شود یا مسئولیتتان تمدید و بر عزتتان افزوده شود، در این صورت حرف شما اثر می کند، اما اگر مخاطب احساس کرد در یک سخن چیزی عاید گوینده می شود، سخن اثر نخواهد کرد». او در ادامه با تاکید بر اینکه شرط تبلیغ، صفای جان مبلغ است، گفت: «این امر به آن معناست که با تبلیغ چیزی عاید جناح، خط، گروه و حزب ما نشود، بنابراین بعضی ها اصلاخطیب نیستند اما سخن آنها اثرگذار است که نمونه بارز آن امام بزرگوار ما بود. ایشان در سخنرانی های خود چندان آیه، حدیث و شعر نمی خواند و حتی معمولاعبارات ابتدای سخنرانی را قرائت نمی کردند و ساده سخن می گفتند؛ اما همان سخن توفان می کرد و در زمان خود همه را به راه می انداخت، زیرا مخاطب احساس نمی کرد نفعی عاید او می شود بلکه حس می کرد سعادت را عاید مردم می کند. بنابراین، حتی مخالفان هم صداقت امام را زیر سوال نمی بردند؛ به چنین افرادی کاریزماتیک یا در تاریخ ایران دارای «فره ایزدی» گفته می شود».«سیدحسن خمینی» گفت: «رسانه ملی به شرطی ملی است که این بعد خود را تقویت کند؛ سعادت مردم را پخش کند و صداقت را انتشار دهد. البته کسی انتظار ندارد فردی همه چیز را بگوید اما مخاطب میزان صداقت را به خوبی حس می کند».او با بیان اینکه رسانه ملی با وجود معارضان و رقبای بسیار سنگین در روزگار ما اعم از شبکه های اجتماعی و اینترنت از مهم ترین رسانه ها برای تبلیغ اندیشه امام و اسلام است، به مدیران این رسانه توصیه کرد: «اگر همت کنید جایگاه شما بالاتر می رود اما اگر درگیر امور خودمان شدیم، این جایگاه پایین تر می رود؛ خداوند هیچ عهد و پیمانی با ما نبسته است که هرگونه عمل کردیم به ما کمک کند؛ اما قول داده است که اگر خوب عمل کنیم، ما را یاری می کند».
                