پنج‌شنبه ۲۱ مرداد ۱۳۹۵
-----------------------------------------
type_unknown
-----------------------------------------
پول ها چطور بلوکه شد
-----------------------------------------

                    «حسن روحانی»، رئیس جمهوری، روز گذشته در نشست مشترک هیات دولت و استانداران سراسر کشور، به موضوع بلوکه شدن اموال ایران در آمریکا پرداخت؛ موضوعی که چند روزی است دوباره حرفش نقل محافل شده است. روحانی با تاکید بر اینکه «دولت نسبت به حقوق مردم از حساسیت بسیار بالایی برخوردار است»، گفت: «مقامات قضائی آمریکا در سال 88، یک میلیاردو 800 میلیون دلار از پول بانک مرکزی را توقیف کردند و در بهمن سال 91 با رای دادگاه، این مبلغ را در تصرف خود درآوردند. البته شکایاتی در سال های 93 و 94 به منظور تجدیدنظرخواهی انجام شد که درنهایت همان حکم اولیه سال 91 تایید شد، درحالی که امکان پذیر بود در بین سال های 86 تا 87 و در حدود 10 ماه فرصت طلایی که در اختیارمان قرار داشت، همه پول خود را از دسترس آمریکایی ها خارج کنیم، اما در این زمینه اهمال صورت گرفته و دستگاه قضائی و شورای عالی امنیت ملی و سایر نهادهای ذی ربط وظیفه دارند این موضوع را پیگیری کنند». رئیس جمهوری افزود: «دولت یازدهم بلافاصله درباره این موضوع در دادگاه بین المللی لاهه طرح شکایت کرده و آن را تا احقاق حقوق مردم ایران پیگیری خواهد کرد و این دولت دفاع از حق مردم را یکی از وظایف مهم خود می داند». این سخنان را می توان پاسخی غیرمستقیم به نامه «محمود احمدی نژاد»، فعال سیاسی و رئیس دولت سابق، دانست. این فعال سیاسی در نامه ای به «باراک اوباما»، خواستار بازگرداندن حدود دو میلیارد دلار از اموال بلوکه شده ایران از سوی آمریکا شده بود. البته او در نامه اش آدرس غلط داده بود؛ همان آدرسی که روز گذشته «حسن روحانی» اصلاحش کرد. این فعال سیاسی اصولگرا در نامه اش مدعی شده بود 18 تیر 93 حکم توقیف اموال ایران صادر شده؛ یعنی در زمان دولت روحانی. اما طبق گزارش کمیته ویژه پیگیری، تاریخ صدور حکم اصلی در دادگاه فدرال نیویورک، سال 87 بوده و سال 91 هم حکم تایید شده است. احمدی نژاد که گویا نقش دولت خودش در بلوکه شدن اموال ایران را فراموش کرده، بی توجه به زمان اصلی آن، در قامت مدافع حقوق ایران، از «اوباما» درخواست کرده تا اموال را رفع توقیف کند.زمان مورد اشاره روحانی که اهمال صورت گرفته، حدفاصل سال های 86 تا 87 است؛ یعنی زمانی که ایران از سوی دادگاه فدرال نیویورک به پرداخت دومیلیارد و 600 میلیون دلار غرامت محکوم شد تا سال 1387 که حکم مصادره اوراق قرضه ایران صادر شد. دستگاه قضائی باید به خاطر صیانت از آرمان های انقلاب با تخریب برخورد کندروحانی همچنین انتقاد سازنده، مفید و دلسوزانه را حق و وظیفه همگانی دانست و افزود: «انتقاد هیچ ایرادی ندارد و طبیعی است که همه جناح ها و احزاب در آستانه انتخابات فعال شوند، همه افتخارات ما به این است که کشوری انقلابی و اسلامی هستیم. بی تردید در چنین کشوری دروغ، تهمت و مایوس کردن مردم نمی تواند رابطه ای با نظام اسلامی و منافع ملی داشته باشد. اگرچه نقد سازنده مفید بوده و همه باید از آن استقبال کنند، اما درعین حال، تخریب، افترا، دروغ و تشویش اذهان عمومی، حرام و جرم است و دستگاه قضائی باید با این موارد نه به دلیل فرد یا شخص خاصی، بلکه به خاطر صیانت از آرمان های انقلاب برخورد کند تا به دنیا اعلام کنیم ایران کشوری پیرو سیره پیامبر اسلام(ص) و ائمه اطهار(ع) است». مردم ایران دارای قانون اساسی، دولت و مجلس واحدی هستنداو ایجاد آرامش، امنیت و امید را از وظایف اساسی دولت و استانداران سراسر کشور دانست و گفت: «همه باید تلاش کنیم هم نظم و انتظام عمومی و هم امنیت سیاسی در کشور حاکم باشد تا جناح ها و احزاب مختلف سیاسی بتوانند در چارچوب قانون و اخلاق، فعالیت کنند». روحانی تصریح کرد: «هرگونه ایجاد شکاف، انشقاق و دوقطبی در جامعه، به زیان مردم است و جامعه دوقطبی در ایران اسلامی مفهومی ندارد. بنابراین همه مسئولان و به ویژه استانداران، وظیفه دارند آثار این گونه مسائل را برای مردم تبیین کنند. مردم ایران دارای قانون اساسی، دولت و مجلس واحدی هستند و از همه مهم تر، ولایت امور بر عهده ولی فقیه است و این اساس و پایه ای است که در سایه خون شهدا و انقلاب به دست آمده است». دفاع از حرمت شهروندان از وظایف مهم دولت استرئیس جمهوری با اشاره به وعده خود در ایام انتخابات درباره منشور حقوق شهروندی، گفت: «نسخه اولیه این منشور در صد روز اول تهیه و در سایت منتشر شد و به زودی منشور حقوق شهروندی اعلام خواهد شد و امسال دولت همه تلاش خود را برای نشر، تبیین و اجرای حقوق شهروندی به کار می گیرد». روحانی در ادامه با اشاره به سخنی از پیامبر گرامی اسلام(ص) مبنی بر اینکه اهانت به یک نفر مومن و مسلمان، اعلان جنگ با خدا محسوب می شود، گفت: «نکند زمانی در برخی از رسانه ها و فضاهای حقیقی و مجازی، عده ای مرتبا در حال اعلان جنگ با خدا باشند؟». رئیس جمهوری تصریح کرد: «یکی از وظایف مهم دولت این است که بتواند از حرمت، احترام و جایگاه مردم، صیانت کند. باید حقوق همه شهروندان، مذاهب و اقوام ایرانی محترم شمرده شود و نباید به هیچ قومیت و مذهب و دین رسمی که در قانون اساسی به آن تصریح شده است، توهین شود». او بر لزوم احترام به حقوق همه مردم و به ویژه بانوان تاکید کرد و گفت: «باید در فرصت های اجتماعی مختلف از ظرفیت بانوان استفاده شود». می توانیم با فیلتر و ممنوعیت در دنیای امروز زندگی کنیم؟همچنین عصر دیروز رئیس جمهوری در اختتامیه سی وسومین اجلاس مدیران و روسای آموزش وپرورش با اشاره به اینکه باید خودمان را با شرایط و تحولات جهانی در چارچوب حفظ اصول و منافع کشور تطبیق دهیم، گفت: «باید نسل جوان را به گونه ای تربیت کنیم که در جوامع مختلف برای کشورمان و مسلمانان مفید باشند». او ادامه داد: «می توانیم بگوییم فضای مجازی، دنیای دیجیتال و ارتباط اینترنتی ممنوع است و باید تمام شبکه های اجتماعی فیلتر شوند؟ می توانیم با فیلتر و ممنوعیت در دنیای امروز زندگی کنیم؟» روحانی در ادامه افزود: «یک روزی می گفتیم ویدئو نباشد و کسی که کاست ویدئو داشت را مامور دستگیر می کرد، روزی هم می گفتیم اساسا برنامه های رادیو و تلویزیونی غیرداخلی ممنوع است. آیا جمع کردن دیش، شدنی است؟ اگر این کار را کردیم، در استان های مرزی چه کنیم. البته یک نگرانی وجود دارد و ما باید نسل جوان را درست هدایت کنیم و همین جوری یک موبایل را دست جوان ندهیم، بلکه باید جوان را آموزش دهیم». روحانی در ادامه تصریح کرد: «نمی شود کامپیوتری را در اختیار جوان و نوجوان قرار داد که هرجا خواست سیر کند و به هر که خواست پیام بدهد. این هم شدنی نیست. نوجوان و جوان به آموزش و مراقبت نیاز دارد و دولت و آموزش وپرورش در این زمینه مسئولیت سنگینی برعهده دارند». او ادامه داد: «ما باید به یک مرکز اطلاع رسانی جامع و ملی برسیم و البته در حال تلاش برای ایجاد این مرکز هستیم، ولی با آن فاصله داریم، اما درعین حال باید با آموزش دقیق به جوان بگوییم از این ابزار چه استفاده خوبی می تواند بکند و چه خطراتی در کمین اوست. ما اگر جوان را درست تربیت کردیم، دیگر ترسی نخواهیم داشت زیرا همین جوان در دانشگاه خارج از کشور انجمن اسلامی ایجاد کرده و مراسم مذهبی برگزار می کند». رئیس جمهوری خطاب به مسئولان آموزش وپرورش گفت: «مردم ارزشمندترین امانت خود را در اختیار شما قرار می دهند و باید از این فرصت حداکثر استفاده را داشت. کار شما الهی است و امام(ره) به معلمان می فرمود کار شما کار انبیاست. نباید همه چیز را با حقوق و مزایا مقایسه کرد. شما اگر حتی یک نوجوان را درست تربیت کنید، کار عظیمی برای جامعه کرده اید. البته در شرایط امروز کار شما بسیار سخت است، زیرا جوان باید به گونه ای تربیت شود که بتواند از دانش و دنیای نو بهره ببرد».
                