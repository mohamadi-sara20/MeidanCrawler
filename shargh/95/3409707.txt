پنج‌شنبه ۲۱ مرداد ۱۳۹۵
-----------------------------------------
type_unknown
-----------------------------------------
رامین ها از هم تبری می جویند
-----------------------------------------

                    گروه سیاست: عروس از پدر همسر اعلام برائت کرده و پدر از پسر. محمدعلی رامین، تئوریسین موبور و چشم آبی نفی هولوکاست در دولت احمدی نژاد که حالاپدرشوهر مهناز افشار، هنرپیشه سینما، هم شده است، به خبرگزاری فارس گفته: «هر انسانی در تعیین سرنوشت خویش مختار و مستقل است و هیچ پدری را به خاطر پسرش پاداش نمی دهند و هیچ پسری را به خاطر پدرش مجازات نمی کنند. چرا باید از منظر بعضی از رسانه ها، در یک خانواده، افراد مستقل از هم، تاوان کار یکدیگر را بدهند؟». او پیش از این هم درباره ازدواج پسرش با مهناز افشار گفته بود: «اگر بنده یک دیکتاتور بودم، قطعا اجازه نمی دادم؛ ولی در تصمیم گیری پسرم دخالت نکردم». او در ادامه به فارس گفته است: «مگر یک چهره هنری مشهور و مستقل مانند سرکار خانم «مهناز افشار»، بارها به ابراز برائت از بنده وادار نشده اند. مگر با هر بیانی استقلال خودشان و همسرشان را از افکار و رفتار بنده اعلام نکرده اند؟». معاون مطبوعاتی دولت احمدی نژاد راست می گوید. مهناز افشار بعد از ازدواج با محمدیاسین، پسر بزرگ رامین و حواشی آن گفته بود: «هولوکاست رسانه ای علیه من و همسرم به راه انداخته اند که این بار سکوت نخواهیم کرد. ما حقوقی داریم و آن طور که شایسته بدانیم، از آن استفاده می کنیم. اینکه آقای محمدعلی رامین چه کاری کرده، به من ارتباطی ندارد. من نه همکاری با ایشان داشتم و نه شراکتی. بنده قاطعانه با ایدئولوژی ایشان مخالفم». مهناز افشار در یکی از شبکه های اجتماعی هم با اشاره به انتشار عکسی از خود روی جلد یکی از مجلات که منجر به توقیف آن شد، نوشت: «پدرشوهرم به خاطر این عکس معلوم الحال خطابم کرد!». ماجراهای یاسینرامین ها خانواده عجیبی هستند. رامین پدر از منتقدان سرسخت اصلاحات و همین طور هاشمی رفسنجانی و دولت فعلی است. نگاهی گذرا به سایت شخصی او، عمق و اوج این خصومت را نشان می دهد. نمونه آن هم این شعر سروده خود رامین است: «گر جهان غرقاب جنگ و هر بلاست/ شام و بحرین و یمن، چون کربلاست. سرخوش از برجام و لطف کدخدا/ کی بفهمد، بعد از این، خود مبتلاست». در سایت شخصی رامین مطلبی به قلم او نوشته شده با عنوان «هاشمی...» به همراه تصویر هاشمی در کنار بنی صدر. او در مطلب دیگری سخنان سال گذشته هاشمی در مهرآباد در سالروز ورود امام به کشور را وقیحانه توصیف کرده و نوشته است: «اکبر هاشمی رفسنجانی یکی از عوارض انقلاب اسلامی است که تاکنون توانسته خلاف قانون اساسی، از تشکیل امت واحده جهانی و مدیریت امت اسلامی جلوگیری کند و نیروهای انقلابی را با انواع شگردها قربانی اغراض شخصی خود کند و یا با اتهامات واهی، نیروهای انقلاب را خنثی کند. هیچ کس نمی تواند به ابعاد پیچیده برنامه ها و انگیزه های این «جعبه سیاه» پی ببرد». این در حالی است که پسر این پدر با مهناز افشار، هنرپیشه سینما، ازدواج می کند و خطبه عقدشان را هم رئیس دولت اصلاحات می خواند، بعد هم تصویر آن را در فضای مجازی منتشر می کنند؛ اما ماجرای رامین کوچک فقط ازدواج عجیبش نبود. مهم تر از آن حواشی شغلی و تجاری او بود که البته با خبر ازدواجش دوباره به صدر اخبار آمد. تیرماه امسال در رسانه ها خبری منتشر شد، مبنی بر اینکه یاسین رامین، اسپانسر باشگاه استقلال می شود؛ اما مهم تر از این خبر شایعاتی است که درباره کسب و کار آقازاده در ماجرای واردات دارو و همکاری با سازمان هلال احمر دوران احمدی نژاد (که رئیس آن یکی از نزدیکان دولت بود) مطرح شده بود.این شایعات این روزها دوباره با خبر ممنوع الخروجی یاسین رامین در هفته گذشته قوت بیشتری گرفته است. بهانه گفت وگوی «رامین پدر» هم با خبرگزاری فارس همین خبر بوده است. درحالی که گفته می شود ورود یاسین به ماجرای واردات دارو و حواشی آن در دولت احمدی نژاد به واسطه استفاده از رانت و رابطه پدر بوده؛ اما رامین به فارس گفته است: «ایشان حدود 18 سال است که مستقلادر تامین معیشت و هزینه تحصیلات خودش تلاش کرده و می کند و بنده سال هاست که در امور شخصی و شغلی ایشان چندان ورودی ندارم و امور زندگی خانوادگی شان را حریم خصوصی خودشان می دانم». رامین با اشاره به سابقه زندانی شدنش در اروپا در سال 61 گفته که بابت آن هیچ پرونده ای به عنوان «آزاده» یا «جانباز» ندارد. مدعی شده که این دولت حدود یک سال حقوق دانشگاهی اش را نپرداخته و او شکایتی نکرده است. رامین در نهایت ماجرای ممنوع الخروجی پسرش را یک «اختلاف مالی» دانسته و گفته که: «یا باید طرفین اختلاف، مسئله را خودشان حل کنند و یا باید هر طرف اسناد خودش را به دادگاه صالح اسلامی عرضه کند تا به این قضیه رسیدگی شود». هفته گذشته باشگاه خبرنگاران نوشت که یاسین رامین، همسر مهناز افشار ممنوع الخروج شد. سید امیر محسن ضیایی، رئیس جمعیت هلال احمر در حاشیه امضای تفاهم نامه همکاری جمعیت هلال احمر و سازمان جمع آوری و فروش اموال تملیکی در جمع خبرنگاران با اعلام اینکه دادستانی تهران به طور ویژه در حال بررسی پرونده متهم شرکت رشد هلال احمر است که هم اکنون منحل شده، گفته بود: «این متهم تا اطلاع ثانوی ممنوع الخروج است و ما منتظر اعلام نتیجه این دادگاه هستیم». اردیبهشت ماه هم ضیایی، درباره آخرین وضعیت پرونده شرکت دارویی رشد و تخلف یک آقازاده، گفته بود: «شرکت رشد از نظر جمعیت هلال احمر فعالیتی ندارد و خیلی وقت است که فعالیتش متوقف شده است. موضوع شرکت رشد دارای دو بخش است که برای بخش اول آن اقدام قضائی صورت گرفته؛ اما برای بخش دیگر فعلااقدامی صورت نگرفته است؛ چرا که از نظر قوانین آلمان این شرکت متعلق به هلال احمر نیست؛ بلکه به نام این آقازاده ثبت شده است. شاید این فرد به تعهدات خود عمل کند و ما نیز موضوع را دیگر پیگیری نکنیم؛ چرا که اکنون به پای میز مذاکره با رئیس سازمان تدارکات پزشکی نشسته و صحبت های خوبی نیز میان آنها انجام شده است». ضیایی در مورد علت اختلاف هلال احمر با «ی.ر» گفت: درواقع جمعیت هلال احمر تعدادی تجهیزات پزشکی از یک شرکت خارجی به مبلغ دو میلیون یورو خریداری کرده بود که این مبلغ را به شرکت رشد داد تا به عنوان واسطه به شرکت فروشنده تحویل دهد اما متاسفانه این اتفاق رخ نداد». وی با بیان اینکه ما اکنون بدهکار آن شرکت خارجی هستیم، گفت: «این بدهی هنوز تسویه نشده و در تبادلات مالی وجود دارد و از آنجایی که ما فعالیت های زیادی به صورت مشترک با این شرکت انجام می دهیم هنوز این شرکت شکایتی از ما نکرده است اما ما باید این مبلغ را به آنها پرداخت کنیم». ماجراهای خانم صفاوردیخانواده رامین، پرحاشیه و فعال است. به جز پدرشوهر، عروس و پسر بزرگ خانواده، همسر محمد علی رامین، سوسن صفاوردی هم فرد شناخته شده ای است. او استاد دانشگاه است و نامزد انتخابات مجلس دهم از تهران بود که رد صلاحیت شد. قبل از آن، زمزمه هایی مبنی بر قرارگرفتن نامش در فهرست اصولگرایان هم مطرح شده بود، اگرچه به نظر می رسد حتی در صورت تایید صلاحیت هم به خاطر نوع نگاه و انتقاداتش به اصولگرایان به ویژه در حوزه زنان، احتمال قرارگرفتن نامش در فهرست نهایی بسیار ضعیف باشد. به عنوان نمونه درباره تصویب لایحه خانواده دولت و مجلس قبلی و همراهی زنان اصولگرا با این لایحه گفته بود: «چرا خودشان تشریف نمی برند خانه؟ اگر به این رسیده اند که شان زن در این حفظ می شود که در خانه باشد، استعفا بدهند بروند در خانه بنشینند تا عملااین را نشان بدهند. مشکل ما از نگاه های کلیشه ای نشئت می گیرد». او در آلمان و در 19 سالگی با رامین آشنا می شود و با هم ازدواج می کنند. سال 1995 بعد از 17 سال زندگی در آلمان به همراه همسر و فرزندانش به ایران بازگشت، او هنوز هم ترجیح می دهد پشت تلفن با اعضای خانواده اش گاهی به جای فارسی، آلمانی صحبت کند. خانم صفاوردی به گفته خودش معمولاشبکه خبر خودمان،ZDF آلمان و بعضی اوقات هم VOA و BBC را می بیند چون: «معتقدم نباید تک بعدی با مسائل روبه رو شوم». او سابقه عضویت درهیات علمی دانشگاه آزاد، مسئولیت امور زنان مجمع جهانی اهل بیت، عضویت شورای مرکزی شبکه سازمان های غیردولتی زنان و همچنین همکاری معاونت زنان را در کارنامه خود دارد. او گفته بود که شدیدا از این ابا دارم که به عنوان همسر آقای رامین معرفی یا به کس دیگری منسوب شوم. من یک شخصیت حقیقی هستم که سال ها هم در این مملکت کار کرده ام و دیدگاه خودم را دارم». او درباره برخوردهای همسرش با مطبوعات در دولت احمدی نژاد هم گفته بود: «واقعیت این است که کسی که در بدنه دولت قرار می گیرد خیلی ملاحظات دارد. من از اصحاب رسانه تعجب می کنم که این را در نظر نمی گیرند». او همچنین از سابقه آشنایی اش با کروبی که امام جماعت مسجد محله شان در شمیران و اینکه گاه طرف مشورت او بوده هم گفته بود. منکر هولوکاست، منکر سفر به ماهمحمدعلی رامین متولد سال 1332 درمحله پیرنظر؛ نزدیک بازار قدیم و نزدیک مسجدجامع شهر دزفول است. مدت ها در آلمان بوده و آن طور که خودش گفته است آنجا زندانی هم شده است. یک مثنوی بسیار طولانی دارد که در توضیحات زیر آن در سایتش نوشته است در تیرماه 1361 در اسارتگاه غرب و در زندان تاریخی شهر تسوای بروکن آلمان سروده شده است. همانجا هم ازدواج می کند. رامین بعد از بازگشت به ایران از ابتدای سال 74 تا اواخر سال 85، در صداوسیما بود. مدعی است که به دعوت احمد پورنجاتی برای همکاری در راه اندازی شبکه چهار سیما وارد سازمان شده و مقدمات بحث هولوکاست را آنجا پی گرفته است: «یکی از کسانی که از فروردین 74 موضوعات جهان غرب، ساختار ایالات متحده آمریکا و تاریخ شکل گیری آن، روابط تعارض آمیز اروپایی ها با همدیگر، پشت صحنه ماجراهای جنگ اول و دوم، مباحث صهیونیسم، چگونگی شکل گیری و راهکار فروپاشی اسرائیل را به طور مستند مطرح کرد، بنده بودم». بعد هم مدعی شده که رفتن به کره ماه از بلوف های آمریکایی ها بوده است: «یکی از آن بلوف ها ادعای رفتن به کره ماه بود. یک فیلم مستند نشان می دهد، صحنه فرود آپولوی11 در کره ماه دروغین است و در یک استودیوی فیلم برداری در آمریکا تهیه شده و بعدها تمام افراد دخیل در آن صحنه پردازی، یکی یکی کشته شدند». اما درباره ماجرای خروجش از صداوسیما هم گفته است: «یادم هست که جناب مهندس ضرغامی با رفتن من از صداوسیما جدا مخالف بودند و مرا به عنوان دوست و مشاور خود کریمانه مورد محبت قرار می دادند؛ ولی من دیگر از کارکردن در سازمان خسته شده بودم». شش ماهی هم مدیرکل فرهنگی سازمان میراث فرهنگی بود، اما از آنجا به پیام نور رفت. این ظاهر ماجرا بود و رامین همان طور که خودش گفته در دولت نخست احمدی نژاد نقش یک عنصر فکری را داشته و نقطه اوج آن هم ماجرای هولوکاست است: «اصولاخودم را هیچ وقت یک مدیر اجرائی نمی دانسته ام و تجربه هم به من نشان داد که یک عنصر انقلابی در فرایند اداری سازمان ها و دستگاه های مدیریتی به شدت فرسوده و خسته می شود». هاشمی ستیز متقدم، هاشمی ستیز متاخرشان خود را در هاشمی ستیزی اجل از احمدی نژاد می داند و برای خود سابقه تقدمی در این دعوا قائل است. برای همین گفته: «از خصوصیات خانواده دکتر احمدی نژاد این بود که به شدت طرفدار هاشمی بودند و در همه جلسات، سر هاشمی بحث داشتیم. احمدی نژاد از سال 80 به بعد، خط خود را جدا کرد، اما داوود و خانواده، قرص، پشت هاشمی بودند». او در انتخابات سال 84 ابتدا طرفدار علی اکبر ولایتی بود و در ستاد انتخاباتی او در کمیته سیاسی و تبلیغاتی فعال بود. هدفش هم فقط یک چیز بود، نیامدن هاشمی: «برای اینکه ایشان در صحنه بماند و مقابل هاشمی رفسنجانی بایستد و تا آخرین روز ثبت نام انتخاباتی سال 84 نیز تلاش کردم تا از مرحوم حاج آقا مجتبی تهرانی مجوز یا تایید ماندن ایشان در انتخابات را بگیرم (چون این شرط دکتر ولایتی برای ماندن در صحنه بود) که موفق نشدم؛ با چند نفر از دوستان آقای دکتر ولایتی، آن ظهر جمعه به منزل مرحوم استاد تهرانی رفتیم، ولی ایشان نپذیرفتند و فرمودند نظرم همان است که قبلابه خود ایشان گفته ام. از آنجا ناامید برگشتیم و کمیته ای را که مسئولیتش را بر عهده داشتم، منحل کردیم». بعد از آن است که سراغ احمدی نژاد می رود: «من با احمدی نژاد از همان ابتدا هماهنگی و همفکری کامل داشتم، بعد از تشکیل ستادهای ولایتی، من با احمدی نژاد دیدار داشتم و گفتم بهتر است آقای ولایتی به ریاست جمهوری برسد، اما احمدی نژاد قاطعانه گفت هاشمی وارد می شود و ولایتی کناره گیری می کند که من هم گفتم اگر این طور شود، من همه جا به شما کمک می کنم». همین طور هم شد. او گفته است: «شب انتخابات ریاست جمهوری سال 84 ما تا نیمه شب خدمت دکتر احمدی نژاد بودیم. آن زمان نتیجه آرا مشخص شده بود و معلوم شد که او رئیس جمهور شده و به ایشان عرض کردم که اگر گفتی «امام خامنه ای» عاقبت به خیر می شوی». به گفته رامین، ثمره هاشمی، بذرپاش، علی احمدی، زریبافان، چمران و چند نفر دیگر، حاضران آن جلسه بودند. پایان ماه عسلمحمدعلی رامین شباهت زیادی به خود احمدی نژاد دارد، هردو منکر خواستگاه اصولگرایی شان هستند؛ اما کنش های سیاسی شان آنها را در این جناح طبقه بندی می کند. بااین حال خودش گفته است: «بنده نه سخنگوی اصولگرایانم و نه طرفدار اصلاح طلبان، بلکه اصولگرایان و اصلاح طلبان را غیرانقلابی می دانم». او خودش را افراطی نمی داند و گفته است: «تندرو کسی است که معیار ندارد و بی ضابطه عمل می کند و منطبق با اصول، قواعد و مبانی ثابت و شناخته شده عقلی یا شرعی حرکت نمی کند، چنین آدم بی ضابطه یا خارج از ضابطه ای «تندرو» و «افراطی» است». نام محمدعلی رامین برای نخستین بار در ماجرای همایش هولوکاست در دولت احمدی نژاد بود که توجهات را به سمت خود جلب کرد. او را تئوریسین آن ماجرا نام نهادند و حالاهم دبیرکل بنیاد جهانی «بررسی هولوکاست» است. او در گفت وگویی با هفته نامه صدا در پاسخ به این سوال که محمدعلی رامین کیست؟ گفته است: «یکی از بندگان ناچیز خدا». در دولت دهم اما این عنصر فکری بدل به یک عنصر اجرائی و معاون مطبوعاتی وزارت ارشاد شد. سمتی که پایان رابطه ماه عسل او و رئیس دولت بود. روزنامه نگاران برخوردهای قهری و ادبیات عجیب معاون وقت مطبوعاتی ارشاد را در دولت نهم به خوبی به یاد دارند. در دوره حدودا یک ساله اش در سمت معاونت مطبوعات وزارت فرهنگ و ارشاد اسلامی دولت دهم، اقدام به تعطیلی و سلب امتیار مطبوعات متعددی کرد. ادبیات تند او هم زبانزد بود. یک مورد آن انتشار صوت گفت وگوی محمدعلی رامین در مصاحبه با رادیو گفت وگو بود که خطاب به مجری صدای جمهوری اسلامی در یک برنامه زنده، گفت: «شما غلط می کنید از قول من این اراجیف را می گویید. شما غلط می کنی که اینها را مطرح می کنی». یک مورد دیگر آن هم خاطره ای است که بچه های روزنامه فرهیختگان دارند. حضور او در تحریریه با کم محلی اعضای تحریریه روبه رو شد. وقتی خبرنگاران به دوستان زندانی شان اشاره کردند، او به شدت عصبانی شد و درگیری لفظی پیش آمد. خودش در گفت وگو با «شرق» گفته است: گفتم اینجا روزنامه فرهیختگان است یا محل تجمع دلقک ها؟ آنها وقتی از قانون مطبوعات برایشان گفتم، مسخره می کردند که به ناچار آنجا را ترک کردم و در حال بیرون رفتن، به یکی از مسئولان روزنامه گفتم: من آن رفتار زشت را در هیچ کجا مطرح یا پیگیری نکردم؛ اما یک ونیم ساعت بعد، یکی از همان افراد روزنامه، به اصطلاح برای افشاگری، صدای مرا از تلویزیون آمریکا VOA پخش کرد و گزارش دیدار معاون مطبوعاتی از فرهیختگان را به آن شبکه ارائه داد. همین عملکرد آنها باعث عذرخواهی مدیرمسئول و اخراج تعدادی از آنها شد که متاسفانه بعدا به جرائم امنیتی زندانی یا متواری شدند. البته خود بنده هم به خاطر تحمل زیاد و عدم پیگیری آن ماجرا توبیخ شدم». یاسین رامین درباره عملکرد آن دوران پدرش در مصاحبه ای گفته بود: «مشخصا در جریان اعمال این سیاست ها در آن دوران بسیاری از روزنامه نگاران از کار بی کار شدند، خانواده های آنها متحمل رنج و زحمت شدند و این مسائل فراموش نشدنی است. من می خواهم بگویم به نوبه خودم از همه آنها عذرخواهی می کنم اما در آن شرایط هرکس دیگری هم معاون مطبوعاتی می شد، مجبور به اجرای آن سیاست ها بود». رامین پدر هم در پاسخ به انتقاداتی که در زمان تصدی او بر معاونت مطبوعاتی وزارت ارشاد شده و همین طور نقش تسهیل گری او در روند توقیف و لغو مجوز مطبوعات اصلاح طلب در مصاحبه ای گفته بود: «تمام این برخوردهای صریح فقط در چارچوب قانون شکل می گرفت. اگر واقعا در جایی به خاطر تقصیر یا قصور بنده، به کسی آسیب وارد شده، نه فقط باید از آن فرد دلجویی کنم، بلکه باید در حد توان جبران کنم؛ گرچه خارج از اراده من بوده، ولی وجدانا متاسف هستم». ماه عسل او و احمدی نژاد هم مانند بسیاری دیگر در دولت جدید دوام زیادی پیدا نکرد و ماه های آخر حضورش در ارشاد را در اتاق محقری سپری می کرد. او درباره رابطه امروزش با احمدی نژاد هم گفته بود: «رابطه فکری، عقیدتی و سیاسی مان با همان تلاقی و تقاطع ایشان در بحث ولایت فقیه منقطع شد. اگر تماسی براساس ضرورت پیش بیاید، مثل ارتباط سابق نیست». به نظر می رسد ماجراهای خانواده رامین به این زودی ها پایان نمی یابد.
                