سه‌شنبه ۱۱ آبان ۱۳۹۵
-----------------------------------------
حرف اول
-----------------------------------------
قدرت مصالحه
-----------------------------------------

                    حصول توافق میان جریان های مختلف سیاسی لبنان درباره انتخاب ژنرال میشل عون به عنوان رئیس جمهور این کشور و کمک بازیگران داخلی، منطقه ای و فرامنطقه ای به رئیس جمهور منتخب برای حل مشکلات پیش رو می تواند گام مهمی در راستای نهادینه کردن دموکراسی و استمرار ثبات در لبنان باشد. در شرایطی که سیاست های تخریبی سعودی در منطقه، واگرایی و خلاهای امنیتی زیادی ایجاد کرده و آشوب و ناامنی متعددی را در مرزهای لبنان متراکم کرده است، از اهمیت این اقدام در شرایط حساس کنونی منطقه نباید غافل بود. نظام تقسیم قدرت طائفی لبنان ویژگی های متعددی دارد که بدون مصالحه، کارکرد و برون دادی ندارد. سرانجام جریان های مختلف سیاسی لبنان که دارای نمایندگانی در مجلس این کشور هستند پس از حدود دوسال ونیم رایزنی گسترده، به توافقی مهم و حساسی دست یافته و بر این مهم صحه گذاشته اند که لبنان همچنان مهد طوایف و مذاهب مختلف و نمونه بارزی از هم زیستی مسالمت آمیز پیروان ادیان و مذاهب مختلف در کنار یکدیگر بوده و تنها راه حل مشکلات، توافق و رایزنی جریان های سیاسی با یکدیگر است. به این موضوع از زوایای مختلفی می توان نگاه کرد. در این یاداشت به نقش بازیگران سیاسی و لزوم تقویت قدرت مصالحه بین آنها توجه می شود. تغییر موضع سعد حریری را نباید صرفا به کاهش نفوذ عربستان تعبیر کرد بلکه باید بیشتر ناشی از تحولات داخلی سیاسی اقتصادی عربستان و مشکلات مالی حریری در این رابطه دانست. مشکلاتی که حتی رابطه شخصی وی با بعضی از افراد خاندان سعودی همچون محمد بن نایف را نیز تحت تاثیر قرار داده است. شرایطی که سعد حریری خود را در یک دوراهی قرار داده بود و باید برای ماندن در صحنه قدرت سیاسی لبنان تصمیم عاقلانه ای اتخاذ می کرد: 1- آغاز یک قمار سیاسی و همچنان پای فشردن بر مواضع قبلی خود یا 2- پذیرش شرایط موجود منطقه ای و ورود در یک مصالحه تا شرایط منطقه ای عوض شود. اگرچه حریری در دو سال ونیم گذشته با اصرار روی مواضع خود سیستم سیاسی لبنان را معطل نگاه داشته بود اما در این مدت نیز کم پیام های سیاسی اجتماعی دریافت نکرد.آخرین آنها انتخابات خرداد گذشته شهرداری های لبنان بود که مخصوصا وی در طرابلس محبوبیت خود را از دست داد. این واقعیت هایی بود که حریری را بر آن داشت بار دیگر به پست نخست وزیری بازگردد و خود را به بدنه اجتماعی خویش متصل کند و این ترجمه غلبه عقل گرایی بر هیجان زدگی بود. او به خوبی می دانست لبنان به یک شوک نیاز دارد تا از این بن بست سیاسی خارج شود. برای او مهم نبود که شوک منفی باشد یا مثبت؛ بلکه مهم حفظ او در صحنه قدرت سیاسی و حاکمیت لبنان برای سازندگی بود و برای نیل به این خواسته، حریری درواقع درصدد برآمد با ایجاد تحولی در شرایط کنونی لبنان برای برون رفت از این قفل شدگی، فصل جدیدی از تحرکات و تحولات را در منطقه و لبنان باز کند؛ شرایطی که قفل شدن آن ناشی از اشتباهات آمریکا و هم پیمانانش در منطقه ازجمله عربستان و ترکیه بود. بازگشت سعد حریری به پست نخست وزیری که همچنان یک موقعیت تعیین کننده ای در داخل سیستم حاکمیتی لبنان دارد شرایط جدیدی به وجود می آورد تا او بتواند نقش سازنده ای برای خود تعریف کند و این نقطه مثبتی است که سیاست خارجی ما باید از آن استقبال کند. حریری بین دو گزینه ماندن در بلاتکلیفی و بدون حامی منطقه ای و اینکه شاهد معامله سیاست مداران جوان جریان«المستقبل» با بازیگران منطقه ای و رقبای داخلی اش باشد یا با انعطاف و نگاه به امکانات داخلی خود وارد صحنه قدرت لبنان شود، دومی را انتخاب کرد. او یا باید یکه و تنها تحت تاثیرات منطقه ای تصمیمات می ماند و هزینه های آنها را سبک - سنگین کرده و شخصا می پرداخت یا به اندازه کافی انعطاف به خرج می داد تا بتواند توفان را از سر بگذراند. حریری نشان داد با مصالحه با ژنرال عون راه دوم را پذیرفته است تا نتوانند قالیچه را از زیر پایش در لبنان بکشند. این نوع از بازیگری نیز جای توجه و تکریم دارد؛ بنابراین هم انتخاب ریاست جمهوری را بعد از دو سال باید به مردم و سیاسیون لبنان که نتیجه عقل گرایی آنها بود تبریک گفت و هم از قدرت مصالحه سیاسیون تمجید کرده و راه تمام جناح های لبنان به ایران را باز کنیم. قدرت نرم ما در کارکردن با تمامی جناح ها و طوایف لبنان ظهور و بروز خواهد داشت.
                