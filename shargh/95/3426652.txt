چهار‌شنبه ۱۷‌شهریور ۱۳۹۵
-----------------------------------------
یادداشت
-----------------------------------------
ماموریت آقای دبیر کل اوپک
-----------------------------------------

                    اگر بیژن زنگنه به هر نحوی با طرح فریز نفتی همراهی و برای افزایش تولید نفت ایران محدودیت ایجاد کند، باید فورا به پارلمان احضار شود و پاسخ گوی نمایندگان مردم و افکار عمومی باشد. این را قبلاهم نوشته بودم؛ زمانی که سه وزیر قطری، عراقی و ونزوئلایی فروردین ماه به تهران آمدند تا ایران را به مسلخ نفتی دوحه ببرند. آنچه در اجلاس دوحه گذشت نشان داد که مهم ترین هدف طرح «فریز نفتی»، جلوگیری از افزایش تولید ایران پس از لغو تحریم ها بود. وقتی زنگنه به دوحه نرفت و ایران هیچ محدودیتی را برای افزایش تولیدش نپذیرفت، سعودی ها زیر میز توافق اولیه شان با روسیه و سایر اعضای اوپک زدند و توافق فریز نفتی، یخ بست. گفتند تا ایران پای میز ننشیند، توافقی در کار نیست. حالابرخی چشم به اجلاس غیررسمی اوپک در الجزایر دوخته اند؛ جلسه ای که قرار است دهه اول مهر در حاشیه مجمع جهانی انرژی (IEF) در الجزیره برگزار شود. ایران در نقطه حساسی ایستاده است.1- محمد بارکیندو، دبیرکل اوپک، دیروز با لباس سنتی نیجریه ای ها به وزارت نفت رفت و با زنگنه دیدار کرد. ابتدای همین هفته هم وزیر انرژی الجزایر، به عنوان میزبان اجلاس مهرماه به تهران آمد تا برای موفقیت میزبانی اش تلاش کند. کمتر از یک ماه است که تثبیت تولید نفت یا همان طرح فریز نفتی بر سر زبان ها افتاده است...آن هم درست زمانی که سعودی ها رکورد تولید نفتشان را شکسته اند. عربستان سعودی در ماه جولای به طور متوسط روزانه 10 میلیون و 477 هزار بشکه نفت تولید کرده است. این را گزارش ماهانه اوپک به نقل از منابع ثانویه می گوید. در ماه گذشته این رقم باز هم افزایش یافته است. رساندن تولید نفت تا نزدیک 11 میلیون بشکه در روز و کسب سهم بیشتر از بازار نفت اما، طرح یک شبه سعودی ها نیست. آنها از روزی که سقف تولید را در اوپک برداشتند، به تحقق این رویا فکر می کردند. عربستان در سال 2014 به طور متوسط روزانه 9 میلیون و 688 هزار بشکه نفت تولید کرده است. به عبارت دیگر سعودی ها در یک سال ونیم، روزانه یک میلیون بشکه نفت بر تولیدشان افزوده اند. به حجم منابع مالی این یک میلیون بشکه که نصیب سعودی ها شده است فکر کنید. به قدرت سیاسی و مانور دیپلماتیک آن نگاه کنید. آن وقت بهتر می توانید پشت پرده های طرح فریز نفتی را بخوانید،2- وزیر نفت ایران پیش از آغاز اجلاس الجزایر سعی کرده است با جملاتی نظیر «ایران از هر تصمیمی که از سوی تولیدکنندگان برای بازگرداندن ثبات به بازار نفت گرفته شود، حمایت می کند»، پیام مثبتی به بازار نفت بفرستد و هم زمان با یادآوری مسئولیت تولیدکنندگانی که در نبود ایران بر تولید نفتشان افزوده اند، بارها خواهان احیای نظام سهمیه بندی در اوپک شده است. حمایت ولادیمیر پوتین و وزیر انرژی روسیه در ادامه افزایش تولید ایران تا رسیدن به تولید پیش از تحریم هم موضع ایران را در مقابل سعودی ها تقویت کرده است. از همین جاست که وزیر انرژی عربستان بامداد دیروز پس از امضای توافق همکاری نفتی مسکو – ریاض اعلام کرد که نیازی به محدودکردن تولید نفت نیست، چون بازار نفت روزبه روز بهتر می شود. حالامشخص شد که هدف طرح فریز نفتی (نگه داشتن تولید نفت در یک حد مشخص) چه کشوری است؟ وقتی ایران در بازی فریز نباشد، به درد سعودی ها نمی خورد!3- مقامات نفتی ایران بارها اعلام کرده اند که در صورت رساندن تولید تا سطح پیش از تحریم ها (حدود چهارمیلیون بشکه در روز) آماده مذاکره درباره طرح هایی اند که به قیمت نفت کمک می کند. تولید نفت ایران درحال حاضر روزانه سه میلیون و 850 هزار بشکه است. پس دستیابی به رقم تولید نفت پیش از تحریم در دو، سه ماه آینده غریب نیست. آن وقت چه؟ یعنی ایران باید تولیدش را در همین محدوده نگه دارد؟ پس تحقق اهداف اقتصاد مقاومتی در بخش تولید نفت چه می شود؟ افزایش تولید 700 هزار بشکه ای از میادین مشترک غرب کارون چه؟! ممکن است گفته شود چون طرح های افزایش تولید نفت ایران در آینده ای زود به ثمر نمی نشیند بهتر است پس از رسیدن به سطح تولید پیش از تحریم ها، با طرح هایی نظیر فریز نفتی همکاری کنیم تا سود افزایش قیمت های نفت را به خزانه بریزیم. این اما، کامل نخواندن داستان است.4- اولا؛ اگر ایران پس از رساندن تولیدش به سطح تولید پیش از تحریم ها، وارد بازی هایی نظیر فریز نفتی شود، بنیانی را گذاشته است که آجرهای بعدی محدودیت روی آن سوار می شود. مگر مقامات نفتی قبلی ایران، با برداشته شدن سقف تولید اوپک موافقت نکردند تا توافق اوپکی ها در دوره ریاست ایران حاصل شود؟ حاصلش چه شد؟ افزایش تولید نفت بی دغدغه سعودی ها و همراهانش. به نظر نگارنده ایران باید حقوق ازدست رفته اش برای امکان سرمایه گذاری و افزایش تولید نفت در دوره تحریمش را حالامطالبه کند. ما نباید صرفا به رساندن تولید نفت در سطح پیش از تحریم ها اکتفا کنیم. مگر وقتی ایران تحت تحریم بود، افزایش تولید نفت سایر کشورها متوقف شده بود؟! عراق را نگاه کنید. عراقی ها در سال 2014 به طور متوسط روزانه سه میلیون و 267 هزار بشکه نفت تولید می کردند؛ درست وقتی که ایران تحریم بود. می دانید در ماه جولای 2016، تولید نفت عراق چقدر بود؟ چهارمیلیون و 320 هزار بشکه. حالاما نباید میزان افزایش تولید نفت ایران را در دوره تحریم در نظر بگیریم؟ اگر باید، که خوب است مسئولان نفتی ادبیاتشان را اصلاح کنند. ایران نباید صرفا به رساندن تولید نفت پیش از تحریم ها اکتفا کند. بلکه، اهداف تولیدی ایران باید خسران افزایش نداشتن تولید سال های تحت تحریم را هم پوشش دهد؛ چیزی تا تولید نفت بیش از چهارمیلیون و 500 هزار بشکه در روز.5- نکته دوم بااهمیت این است که اگر کسانی فکر می کنند با فریز نفتی قیمت نفت رشد قابل ملاحظه ای خواهد یافت، خوب است به اضافه نفت یک میلیون و 900 هزار بشکه ای موجود در بازار نگاه کنند. ممکن است قیمت های نفت به خاطر شوک خبری ناشی از تثبیت تولید، افزایش موقتی یابد، اما نفت های اضافی موجود در بازار راه خود را می روند و قیمت نفت را پشت سرشان پایین می کشند. فعلااغلب اعضای اوپک از جمله ایران از محدوده 50 تا 60 دلار برای قیمت نفت حمایت کرده اند؛ محدوده ای که بعید است بی کاهش قابل ملاحظه تولید نفت از سوی کسانی که در این سال ها بی مبالات بر تولید نفتشان اضافه کرده اند، به سادگی حاصل شود.6- حضور محمد بارکیندو در ایران به عنوان دبیرکل تازه اوپک، علاوه بر رایزنی درباره اجلاس الجزایر، نوعی قدرشناسی از حمایت های ایران برای انتخابش است. ایران از بارکیندو حمایت کرد تا سال ها بن بست انتخاب دبیرکل اوپک شکسته شود. او امروز به قم می رود و با آقای شهرستانی دیدار می کند. گویا از ایران هم راهی عراق می شود. آیا بارکیندو می تواند اتحاد ازدست رفته اوپکی ها را احیا کند؟ زمانی اعضای اوپک با درک شرایط عراق خارج شده از جنگ و تحریم، این کشور را وارد سهمیه بندی نکردند و اجازه دادند تا عراق آزادانه تولید نفتش را بالاببرد. آیا باز هم اوپک بر سر درک شرایط ایران خارج شده از تحریم متحد خواهد شد؟ آیا روحیه درک جمعی به اوپک بازمی گردد؟ حداقل باید تا اجلاس الجزایر منتظر ماند. آن وقت می توان درباره ماموریت آقای دبیرکل قضاوت کرد.
                