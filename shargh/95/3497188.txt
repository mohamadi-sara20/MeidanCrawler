پنج‌شنبه ۲۳ دی ۱۳۹۵
-----------------------------------------
سرمقاله
-----------------------------------------
پهلوان عرصه سیاست
-----------------------------------------

                    چه بسیار سیاست ورزان و سیاست پیشگان که در این ملک زیسته اند و هرگز ردی و نشانی از آنها در پسین تاریخ به جای نمانده است و چه اندک و بسیار اندک کسانی بوده اند که مصداق حقیقی کلمه سیاست مدار بوده و از خود چنان مهر و نشانی برجا گذاشته اند که چه مخالفان و چه موافقانشان نتوانسته اند زبان به انکار چرخانده یا از کنار نامشان به سادگی عبور کنند. پیکر این سرزمین همواره رنجور ازدست دادن چنین شخصیت های ارزنده ای بوده است. سیاست مدارانی که اوراق تاریخی این کشور به مدد حضور آنها و نام آنها نوشته و خوانده می شود و جغرافیا به لطف و درایت همین انگشت شماران و معدود سیاست مداران، مانند کوه حفظ شده است. «سیاست مدار»ی که همواره خود گوهر کمیاب این کشور بوده است. سیاست مدار همان کسی است که ترجیحات و رجحان ها و به ویژه مقاطع سکوت و غریو را تشخیص می دهد و سعی می کند کشور و ملتش را به درستی از آن آگاه کند و از بزنگاه ها و پیچ وخم های تند مسیر به آرامی عبور دهد. شخصیتی است که ملت از او به قهرمان یاد می کنند و مدام آن را می جویند و فقدانش را و اثر و نامش را هرگز از یاد نمی برند. به معنا و عبارت دیگر، پهلوان صدایش می زنند؛ ازآن رو که در منش پهلوانی سیاست، مدارا و رعایت انصاف یک اصل انکارناشدنی است، او را سرآمد و نمونه ای درخور می شناسند. عرصه حکومت داری، اقتصاد و سیاست نیازمند چنین روحیه پهلوانی است و کشور ما دیرسالی است با قهرمانانی این گونه خو گرفته و آنها را منبع و منشا خود برای انتخاب قرار داده است. امروز، متاسفانه ملت ایران یکی از نادر سیاست مداران و یکی از معدود پهلوانان خود را از دست داده است. آیت الله هاشمی رفسنجانی را با هر متر، معیار و میزانی که بسنجیم یکی از همین سیاست مداران کم شمار تاریخ معاصر ماست. سیاست مداری بزرگ، روحانی برجسته، خطیبی توانا و یک فعال اجتماعی و سیاسی که چه در حکومت پهلوی و چه در قریب به چهار دهه حضور در پررنگ ترین نقش های جمهوری اسلامی، توانست به وظیفه خود عمل و نقش پهلوانی را برای ملت قهرمان ایران ایفا کند.
                