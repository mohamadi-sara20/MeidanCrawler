پنج‌شنبه ۱۴ مرداد ۱۳۹۵
-----------------------------------------
حرف اول. ورزش
-----------------------------------------
رویای شیرین
-----------------------------------------

                    «المپیک آغاز شد»؛ این جمله شاید برای بسیاری از کسانی که این روزها وقایع ورزش دنیا را پیگیری می کنند تنها حکم یک خبر جذاب و شیرین را داشته باشد. آنها کسانی هستند که برابر گیرنده های تلویزیونی نشسته و رقابت هزاران ورزشکار بیش از 200 کشور دنیا را نگاه می کنند و بنا به علاقه شان به هرکدام از رشته های ورزشی یا ورزشکاران، از آن لذت می برند، اما این اتفاق جذاب و شیرین برای بسیاری از افراد هم حکم مرگ و زندگی را دارد. آنها کسانی هستند که با رویای المپیک زندگی کرده اند و بخش عمده ای از انرژی، توان، استعداد و سرمایه شان را بر سر رسیدن به این آوردگاه بی نظیر هزینه کرده اند. آنها ورزشکارانی هستند که نقطه اوج موفقیت و پیشرفتشان، حضور در المپیک و بالاترین سطح از پیشرفت و موفقیتشان هم کسب مدال المپیک خصوصا از جنس طلای آن است. در کنار همین افراد مربیانی هستند که تمام تجربه و دانش خود را در اختیار شاگردانشان قرار داده اند و بالاتر از آنها مدیرانی که سرمایه، انرژی و توانایی های کشوری را در جهت حمایت از این ورزشکاران و مربیان کنار هم گرد آورده اند. حقیقت آن است که نقطه انتهایی پیشرفت در ورزش حرفه ای را باید المپیک نامید.اگر برای یک فعال در عرصه سینما، رسیدن به اسکار معیار باشد، برای یک ورزشکار قطعا المپیک اتفاقی است که نمی شود آن را با هیچ چیز دیگری مقایسه کرد. براین اساس است که کامیابی یا ناکامی در این رویداد تاثیر شگرفی بر ابعاد مختلف زندگی یک ورزشکار می گذارد. بدون شک رسیدن به این سطح از موفقیت و کامیابی؛ یعنی کسب مدال المپیک می تواند او را به عرش رسانده و خدای ناکرده به هدررفتن فرصت بزرگی همچون فرصت حضور در بزرگ ترین اجتماع بشری تاریخ می تواند او را در اوج ناکامی و افسردگی قرار دهد. به گمان من هرآنچه درخصوص المپیک باید انجام می دادیم را انجام داده یا نداده، دیگر باید فراموش کنیم. از همین حالاباید به آنهایی فکر کرد که در نتیجه موفقیت در المپیک فصلی جدید از زندگی حرفه ای شان آغاز می شود و استمرار موفقیت ها می تواند به سود ورزش کشورمان باشد و از دیگرسو آنهایی که ناکامی در المپیک ممکن است منجر به آن می شود که زندگی عادی و طبیعی شان هم تحت تاثیر قرار گیرد. برنامه ریزی برای بازیابی چنین استعدادها و فرصت هایی از دیگر برنامه هایی است که باید از هم اکنون مدنظر داشت. امید دارم که المپیک 2016 ریودوژانیرو، المپیک موفقیت ها، پیروزی ها و سرافرازی های ورزش ایران و به تبع آن نام بزرگ ایران عزیزمان باشد.
                