دو‌شنبه ۸‌شهریور ۱۳۹۵
-----------------------------------------
type_unknown
-----------------------------------------
مصطفی پورمحمدی: افتخار می کنیم دستور خدا را درباره منافقین اجرا کردیم
-----------------------------------------

                    تسنیم: وزیر دادگستری با بیان اینکه امروز منافقین با خفت و خاری و لعن و نفرین و نفرت زندگی می کنند، گفت: «افتخار می کنیم دستور خدا را درباره منافقین اجرا کردیم». حجت الاسلام والمسلمین مصطفی پورمحمدی عصر دیروز در جلسه شورای اداری استان لرستان که در سالن اجتماعات استانداری برگزار شد، ضمن گرامیداشت یاد شهیدان رجایی و باهنر اظهار کرد: «خدمتی که برای خدا و خالصانه و صادقانه باشد، ماندگار است». او با تاکید بر لزوم تلاش برای ماندگاری خدمت در زمان حیات افزود: «اگر انسان تلاش کند کارش الهی و به خاطر خدا شود، این کار ماندنی و ماندگار است و رشد و حیات پیدا می کند که مثال برجسته آن زندگی انسان های وارسته و شهداست که با اقدامات خود نامی ماندگار در تاریخ از خود برجای گذاشته اند».وزیر دادگستری با اشاره به نام و یاد ماندگار شهدا در گذر تاریخ، این امر را نشئت گرفته از راه و هدف الهی آنها دانست و بیان کرد: «شهدا در عین رفتن از دنیا زنده اند و به خدا ملحق می شوند و پیوندی خدایی می گیرند، همچون شهید رجایی که دوران خدمتشان از اول انقلاب تا زمان شهادت طولی نکشید و آثار و نشان ماندگار زیادی از خود برجای گذاشته و این همه خاطره تاثیرگذاری و الهام گیری، خاصیت خدمت کردن برای خداست». او با بیان اینکه فرهنگ انقلاب اسلامی، فرهنگ خدمت، ایثار و شهادت است، تصریح کرد: «باید این فرهنگ را در حوزه اداری تبلیغ و ترویج کنیم و اخلاق و منش شهیدان را در راه خدمت رسانی به مردم در پیش گیریم». پورمحمدی با اشاره به زندگی منافقین، گفت: «امروز منافقین با خفت و خاری و لعن و نفرین و نفرت زندگی می کنند و درست است آمریکا، اسرائیل و عربستان سراغ این افراد می آیند؛ اما آنها ارزشی ندارند که به ملت خود خیانت کنند و در نهایت مورداعتماد هیچ کس نخواهند بود و ارزشی ندارند. خداوند فرمودند بر کفار رحم نکنید، چون آنها به شما رحم نمی کنند و به منافقین نباید رحم کرد، چراکه اگر بتوانند شما را به خاک و خون می کشند که کشیدند». او ادامه داد: «ما افتخار می کنیم که دستور خدا را درباره منافقین اجرا کردیم و در مقابل دشمنان خدا و ملت با قدرت ایستادیم و مقابله کردیم». پورمحمدی با اشاره به تلاش دشمنان برای مقابله با جمهوری اسلامی ایران، بیان کرد: «دشمنان دنبال حذف جمهوری اسلامی از منطقه بودند؛ اما حالامی بینند بدون ایران نقشی در منطقه رقم نمی خورد و نمی توانند جایگاه ما را نفی کنند». وزیر دادگستری با اشاره به حضور و دخالت های بیگانگان در منطقه غرب آسیا، خاطرنشان کرد: «بخشی عظیمی از تحرکات و دخالت بیگانگان در منطقه غرب آسیا برای محدود سازی حوزه نفوذ انقلاب اسلامی در این منطقه است».پیش از این، علی مطهری، نایب رئیس مجلس شورای اسلامی در نامه ای از پورمحمدی خواسته بود درباره اتفاقات سال 67 توضیح دهد تا ابهامات برطرف شود.
                