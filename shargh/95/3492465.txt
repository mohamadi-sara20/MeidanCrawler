سه‌شنبه ۱۴ دی ۱۳۹۵
-----------------------------------------
type_unknown
-----------------------------------------
وزیر ارشاد در برابر علم الهدی
-----------------------------------------

                    شرق: سیدرضا صالحی امیری با حجت الاسلام سیداحمد علم الهدی امام جمعه مشهد و نماینده ولی فقیه در استان خراسان رضوی دیدار کرد. این دیدار احتمالابی ارتباط با اختلاف نظرهای نماینده ولی فقیه و ارشاد در قضیه کنسرت ها و کنش و واکنش های آن نبوده است. از خلال سخنان وزیر و پاسخ های علم الهدی و اشارات مستقیم و غیرمستقیم آنها به ماجرای کنسرت ها می شود این ماجرا را فهمید. بسیاری معتقدند استعفای علی جنتی، وزیر سابق ارشاد، بی ارتباط با اختلاف وزارت تحت مدیریت او با انتقادات نماینده ولی فقیه به برگزاری کنسرت در مشهد نبوده است. علی جنتی بعد از اعتراض علم الهدی گفته بود در مشهد به نقطه نظرات علم الهدی احترام می گذاریم. این پاسخ با انتقاد شدید رئیس جمهوری روبه رو شد. روحانی گفته بود: «ما مجلس شورای اسلامی داریم، هر کسی صبح بلند شد و یک تریبونی یافت که نمی تواند قانون گذاری کند. وزیر ما هم نباید تبعیت کند و باید تابع قانون باشد». علم الهدی در گفت وگو با وزیر ارشاد به این سخن روحانی هم واکنش نشان داده و توضیح داده است.خبرگزاری «ایرنا» و «فارس» گزیده گفت وگوی وزیر و علم الهدی را از این دیدار منتشر کرده اند. وزیر ارشاد که با هدف تشریح برنامه مشهد، پایتخت فرهنگی جهان اسلام در سال 2017 به دیدار علم الهدی رفته بود، گفت: «دولت و شخص حجت الاسلام والمسلمین روحانی هنگام تصویب مصوبات این رویداد بر هرچه باشکوه تر برگزارشدن آن و استفاده از همه ظرفیت های فرهنگی- هنری تاکید داشت و تلاش می کنیم تصویری از مشهد به جهان ارائه کنیم ولی امسال باید تبلیغ کنیم که توریست های دنیا را به مشهد بیاوریم. همچنین تلاش ما این است که این رویداد بزرگ معنوی و فرهنگی برای مردم مشهد خوش یمن باشد». به گفته وی قرار است لوگویی مخصوص با عنوان مشهد 2017 تهیه و در برنامه ها به نمایش گذاشته شود و تابلوهایی نیز در ورودی های شهرها و مراکز و اماکن نصب شود تا همه مردم با این رویداد آشنا شوند و در جریان آن قرار گیرند». وزیر ارشاد افزود: «امروز در سخنرانی ها تاکید کردم که اگر دنیا به دنبال امنیت است، سال 2017 مشهد امن ترین جای دنیاست و همه مسلمانان می توانند به ایران و مشهد عزیمت کنند و در کنار آن از رهبران ادیان و فرق نیز دعوت کردیم که برای گفت وگو و تعامل و ایجاد وحدت یکپارچه به مشهد سفر کنند».عضو کابینه تدبیر و امید، خطاب به آیت الله علم الهدی گفت: «کمک شما، آستان قدس رضوی و حوزه های علمیه در مشروعیت بخشی این رویداد نقش بی بدیلی خواهد داشت. مطمئن باشید دولت و وزارت فرهنگ و ارشاد اسلامی معتقد به صیانت از آرمان ها و ارزش های امام رضا(ع) است و در راه تبیین و معرفی معارف، آموزه ها و فرهنگ رضوی از هیچ تلاش و کوششی دریغ نخواهند کرد». وزیر ارشاد با اشاره به اینکه وزارت ارشاد به دغدغه های مقام معظم رهبری توجه ویژه داشته و برنامه های خود را بر مبنای رهنمودها و منویات معظم له ادامه می دهد، خطاب به علم الهدی گفت: «دنبال چالش نبوده و هیچ شانی جز خدمت به مردم قائل نیستیم». صالحی امیری افزود: «باید مواظبت کرد تا آسیبی به ما از ناحیه فرهنگ و هنر و رسانه نرسد». او به یک سری شایعه پراکنی ها و جوسازی های برخی رسانه و دروغ پردازی آنها درباره برخی مطالب حوزه فرهنگ و هنر اشاره کرد و گفت: «بر این باوریم که گفت وگو به جای کشیدن مسائل به فضای رسانه، راحت تر و بهتر مسائل را حل وفصل می کند». وزیر فرهنگ و ارشاد اسلامی تاکید کرد: «خواهش ما این است پس از شنیدن مطلبی از حوزه وزارت ارشاد قبل از اعلام از تریبون به ما منتقل شود تا چنانچه پاسخی برای آن ابهام نداشتیم، بعد عمومی و از تریبون ها اعلام شود». وزیر فرهنگ و ارشاد اسلامی در ادامه به تبلیغ شبکه های ماهواره ای معاند درباره برخی آثار سینمایی اشاره کرد و گفت: «برخی تولیدات سینمایی به وسیله این شبکه ها تبلیغ می شود بی آنکه صاحب اثر اطلاعی داشته باشد؛ این در حالی است که فیلم هایی که آنها تبلیغ می کنند، جزء کم فروش ترین آثار سینمایی ما هستند و در مقابل آثار سینمایی داریم که بدون تبلیغ ماهواره فروش آنها به مرز هشت میلیارد تومان رسیده است». به گفته وی، این نشان می دهد که مردم خود ارزیاب و انتخاب گر خوبی هستند؛ از این رو دشمنان آگاهانه وارد می شوند.مخالفت با چوب بازی و موسیقی محلی به گزارش فارس، علم الهدی هم در پاسخ به وزیر ارشاد گفت: «باید اجرای برنامه های فرهنگی- هنری مشهد 2017 براساس فتوای مقام معظم رهبری صورت گیرد نه براساس آنچه من می گویم. خبرهایی از حاشیه سازی برای اجرای برنامه های فرهنگی- هنری مشهد 2017 به ما می رسد که احتمالااز سوی افراد خارج از کشور برنامه ریزی شده است».علم الهدی درباره دغدغه های ایجادشده خاطرنشان کرد: «دلواپسی ما این است که کار وسیعی در حال انجام است و باید در این ابعاد کاری که ارائه می شود در حد امام هشتم باشد تا حرمت حضرتش حفظ شود؛ خبر هایی به ما می رسد که ضدانقلاب ها و افراد خارج نشین در نظر دارند رخداد فرهنگی مشهد 2017 را تحت تاثیر قرار دهند. پیشنهاد بنده در این باب با توجه به نگرانی های موجود این است که از ظرفیت های آستان قدس رضوی که پایگاه قوی و نیرومندی دارد بهره گیری شود، اگر محوریت اجرای برنامه ها با آستان قدس رضوی باشد و برنامه های شما اجرا شود، نارسایی هایی را که ممکن است در خلال آن حرمت امام رضا(ع) حفظ نشود، از میان برمی دارد». او افزود: «برنامه های برخی روستاها مثل چوب بازی، وضعیت ظاهری برخی عشایر اطراف و موسیقی های محلی را نباید به عنوان جریان فرهنگی مشهد معرفی کنیم، به این دلیل که این موارد توسعه فرهنگ امام رضا(ع) نیست. این گونه حرکت ها در اطراف رخدادهای فرهنگی مشهد 2017 آثار مثبت را از هم می پاشد و آفت هایی ایجاد می کند؛ مشهد 2017 فرصتی است که باید از آن حداکثر استفاده را بکنیم تا حداکثر رسالت خود را در توسعه ارزش های دینی انجام دهیم، بایستی نظارت ها قوت یابد تا آفات گرفته شود و با مشکل مواجه نشویم. عرصه وزارت فرهنگ و ارشاد پرماجراست، در بینش های فرهنگی تعارضاتی وجود دارد که در یک سو افراد دین مدار هستند و افراد دیگر در سوی دیگر که پارادوکسی ایجاد می شود، وزارت ارشاد درگذشته در هیچ حوزه ای وزارت مصون از برخورد نبوده است. در زمانی که تعارضات فرهنگی در جامعه به وجود آمده، وزارت فرهنگ و ارشاد به یک سمت میل کرده است، منشا مشکلات همین مورد است، این در حالی است که وزارت می بایست جریان ها را داوری کند».او گفت: «ما به هیچ عنوان طلبی از وزارت فرهنگ و ارشاد نداریم و می دانیم که شما برای نظام زحمت می کشید؛ ولی بحث ما این است که شما هر عملی انجام می دهید منطبق با فتوای رهبری باشد و در حوزه سینمایی و موسیقی و... برنامه ها را با فتوای رهبری پیش ببرید، قطعا بنده نمی گویم که هرچه نظر بنده هست بدان عمل کنید». علم الهدی بیان کرد: «عده ای ابتدا و انتهای حرف های من را جدا می کنند؛ ولی شما به فایل های صحبت های بنده مراجعه کنید، خطبه های بنده در سایت موجود است، در زمانی بنده حرفی را راجع به فردی زدم؛ ولی افرادی به رهبری گفتند که بنده علیه دولت حرف زدم و رهبری فرمودند که فیلم خطبه را بیاورید که بنده ببینم».نماینده ولی فقیه در خراسان رضوی خاطرنشان کرد: «دنیا بر آن است که در تمامی حوزه ها ما را شکست دهد، شما متولی وزارت فرهنگ و ارشادی هستید که دنیا می خواهد آن را براندازی کند».نماینده ولی فقیه در خراسان رضوی تاکید کرد: «شما گزارشاتی را به رئیس جمهور ارائه می کنید و رئیس جمهور نیز در سخنرانی علنی موضع می گیرد و عده ای از حرف گفته شده ناراحت می شوند؛ بنده سایت دارم و نباید حرف های بنده را از رسانه ها بگیرید، بدان جهت که گاهی اوقات فضاسازی صورت می گیرد». علم الهدی افزود: «در یک مناظره تلویزیونی گفته شد که فردی گفته است همه مجلس فتنه است که منظورش من بودم؛ ولی بنده گفته بودم در مجلس فتنه است؛ در مشهد سخت گیری وجود ندارد و 20 آموزشگاه موسیقی فعالیت می کنند که زیر نظر وزارت فرهنگ و ارشاد کار می کنند». علم الهدی در انتها گفت: «مسئله کنسرت به خاطر حواشی آن است، شما می پسندید که در شهر امام رضا(ع) فحشا باشد؟»
                