دو‌شنبه ۱۲ مهر ۱۳۹۵
-----------------------------------------
سرمقاله
-----------------------------------------
نگرانی جهانی؛ کلینتون یا ترامپ؟
-----------------------------------------

                    اولین مناظره دو کاندیدای ریاست جمهوری آمریکا انجام شد و افکار عمومی بر برتری خانم کلینتون در پاسخ گویی به ترامپ رای داد؛ موضوعی که از قبل روشن بود و پیش بینی می شد. خانم کلینتون تحصیل کرده و دارای تجارب نمایندگی در مجلس سنا و پست وزارت امور خارجه و مهم تر از همه، همسر رئیس جمهور اسبق- بیل کلینتون- است که از این حیث بر ترامپ فاقد تجارب سیاسی و بین المللی قطعا پیروز می شد. پیروزی در یک مناظره در این سطح علاوه بر نیاز به داشتن عوامل محتوایی نظیر احاطه بر استراتژی ها، تاکتیک ها، سیاست ها، منافع و امنیت ملی کشور و چگونگی حفظ امنیت بین الملل، نیازمند عوامل شکلی و نحوه تاثیرگذاری بر بینندگان نیز هست که ترامپ فاقد هر دو دسته از عوامل محتوایی و شکلی بود. جمهوری خواهان آمریکا با این مناظره پیش بینی پذیر، بیشتر در بن بست قرار گرفتند و دچار دودستگی علنی شدند. برخی خواهان حمایت نکردن از ترامپ و برخی دیگر در فکر چاره ای برای جلوگیری از شکست جمهوری خواهان هستند. این اختلاف می تواند در مناظره های بعدی عمیق تر و جدی تر شود. حقیقت این است که همه دولتمردان حاضر و سابق آمریکا، همه متنفذان حزب جمهوری خواه و همه رسانه ها و مراکز علمی- تحقیقاتی این کشور به خوبی می دانند ترامپ گزینه مناسبی برای استقرار در پست ریاست جمهوری آمریکا نیست، زیرا شرط اول چنین پستی، داشتن عقلانیت و ثبات در تصمیم گیری است که بتواند امنیت آمریکا و امنیت بین الملل را با پرهیز از تصمیمات احساسی، تامین کند و همگان باور دارند ترامپ چنین شرطی را ندارد. آمریکا برخلاف دیگر کشورها فقط با مردم خود و چند کشور روبه رو نیست، بلکه در واقعیت با همه مردم جهان و همه کشورها و امنیت آنها سروکار دارد. در این مورد خانم کلینتون از نظر مردم آمریکا و شاید مردم جهان، قابل اعتمادتر است، زیرا به اصطلاح براساس قاعده بین المللی بازی می کند. ساده اندیشی ترامپ باعث می شود هر گروه از افراد یا از کشورها بتوانند خودشان را به او نزدیک کنند و بر وی تاثیر بگذارند. این خطر برای ایران بیش از همه جدی است، زیرا یهودیان در آمریکا سازماندهی و لابی رسمی دارند و می توانند از اهداف و منافع رژیم صهیونیستی که دشمن شماره یک ایران محسوب می شود، حمایت کامل کنند. اعراب هم دارای لابی قوی خود هستند و نشان داده اند بر ساختار سیاسی آمریکا تاثیرگذارند، ولی دوره اوباما برای هر دو گروه اسرائیل و اعراب یک استثنا محسوب شد زیرا با لابی هیچ یک از دو گروه به ریاست جمهوری نرسید. دراین میان ایران نه فقط دارای لابی طرفدار خود نیست، بلکه ایرانی های پرنفوذ ولی به حاشیه رفته، عموما در جبهه مخالف قرار دارند. این وضعیت می تواند در غیاب دسترسی ایران به ساختار سیاسی آمریکا، به مغرضان فرصت دهد هرچه می خواهند برای «کوبیدن سر مار» به کار گیرند. البته درباره خانم کلینتون هم وضعیت چندان رضایت بخش نیست...زیرا از یک سو وی برای مبارزه انتخاباتی حاضر از حمایت لابی های اسرائیل و اعراب برخوردار است و از سوی دیگر، دیدگاه چندان مثبتی نسبت به سیاست داخلی و سیاست خارجی ایران و به ویژه در منطقه ندارد، ولی می توان گفت تصمیم گیری های او احساسی و خلق الساعه نخواهد بود. همین مناظره، شرایط روحی و فکری دو نامزد را نشان داد که چگونه ترامپ نسبت به مسائل امنیت ملی آمریکا و امنیت بین الملل بی اعتنا بوده و درک درستی از آن ندارد. ترامپ از نظر شخصی هم نوعی لجبازی از خود نشان می دهد و سعی می کند مسائل مهم مملکتی و جهانی را با بی ادبی به مسخره گرفته و جواب دهد که زیبنده یک رئیس جمهور نیست. ترامپ از اعتمادبه نفس کاذبی برخوردار است و از جمله گفته می شود حاضر نشد برای این مناظره آمادگی قبلی پیدا کند و به توصیه های مشاوران گوش دهد بنابراین هنگام مناظره، دچار استرس و عصبانیت شد و صحنه را به ضرر خود به خانم کلینتون باخت. جمهوری خواهان هرچه می گذرد بیشتر خود را سرزنش می کنند چرا اجازه دادند چنین کاندیدایی سیر انتخابات را از ابتدا طی کند که اگر پیروز شود، همه را دچار وحشت و اضطراب می کند و اگر ببازد، عرصه را بر جمهوری خواهان تنگ تر می کند و به همین ترتیب انتخابات مجلس نمایندگان و سنا را نیز دو سال دیگر از دست خواهند داد. هرگونه مخالفت جمهوری خواهان با ترامپ به نفع خانم کلینتون تمام می شود و هرگونه سکوت یا تایید ترامپ، آنها را در ناکامی ها و اشتباهات آینده ترامپ شریک می کند. جمهوری خواهان اعتقاد دارند دموکرات ها از فرصت بحرانی ترامپ استفاده کرده می خواهند آنها را به عقب برانند و از شرایط به نفع خود استفاده کنند و ازجمله مراجع قضائی را به سمت وسوی خود بکشند و به حوزه هایی که به طور سنتی در دست جمهوری خواهان بوده، ضربه اساسی وارد کنند. از سوی دیگر، اگر ترامپ نبود خانم کلینتون هم نقاط ضعفش به ویژه در صحنه سیاست خارجی برجسته تر شده و شاید باعث شکست وی در انتخابات می شد، ولی در سایه حضور ترامپ این نقاط ضعف کم رنگ شده و مانعی برای پیروزی خانم کلینتون نخواهد شد. منتقدان خانم کلینتون می گویند شکست دیپلماتیک کلینتون بعد از سال 2011 برای مذاکره و ساماندهی مناسب حضور آمریکا در عراق باعث شد گروه های تروریستی و در راس آن داعش، با بیعت با بعثی های عراق آنچنان قوی ظاهر شوند که خطر تروریستی آنها همه جهان را فراگیرد. این نظر غالب تحلیلگران و دولتمردان آمریکایی درباره ضعف خانم کلینتون است که ترامپ روی آن به درستی انگشت گذاشته و در مناظره ها علیه خانم کلینتون به کار می برد البته در کشور ما ممکن است عکس این تحلیل صورت گیرد و همین اندازه حضور آمریکا در عراق را دلیل پیدایش داعش تصور کنند. عملکرد خانم کلینتون در پرونده هسته ای ایران و حمایت از توافق هسته ای نیز دلیل دیگری از سوی جمهوری خواهان مبنی بر ضعف ایشان در سیاست خارجی تلقی می شود که در اردوگاه دموکرات ها آن را نشانه موفقیت دیپلماتیک برای حل یک بحران بین المللی می دانند که ممکن است جنگ دیگری به وقوع بپیوندد و امنیت جهانی را به خطر بیندازد. اما جمهوری خواهان درست عکس این استدلال را درباره موفق نبودن دولت اوباما و کلینتون برای مهار بحران هسته ای کره شمالی به کار می برند که نتوانسته اند از راه دیپلماتیک آن بحران را کنترل کنند و آن را نشانه ضعف خانم کلینتون معرفی می کنند. عملکرد ضعیف خانم کلینتون در واقعه سفارت آمریکا در لیبی نیز مورد انتقاد جمهوری خواهان است که خانم کلینتون رسما عذرخواهی کرد ولی ترامپ نشان داد در برابر خطاهای خود اراده ای برای تاسف و عذرخواهی ندارد.
                