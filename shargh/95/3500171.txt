سه‌شنبه ۲۸ دی ۱۳۹۵
-----------------------------------------
سرمقاله
-----------------------------------------
حقوق شهروندی فراتر از اغراض سیاسی
-----------------------------------------

                    منشور حقوق شهروندی که مستظهر به اصول مختلف قانون اساسی و روح مصلحت عمومی و آزادی و عدالت است، بر پایه مفهومی از حق استوار است که حقوق اولیه افراد همچون اشتغال، معیشت، توان تامین نیازهای اولیه، مسکن، مالکیت، امنیت، مصونیت حریم خصوصی از تعرض، آموزش، بهداشت، رفاه، آزادی عقیده و بیان، آزادی حق انتخاب، مشارکت و نظارت در امور سیاسی و اداری کشور و... را چونان یک کلیت در نظر می گیرد. درواقع حقوق شهروند قابل تقلیل به یک یا چند مورد از حقوق اولیه نیست و کرامت و حرمت انسان مبنای این حقوق است. حقوق شهروندی در یک نظام حقوقی ملی میسر می شود که فرد را از حیث آنکه شهروند آن نظام است به رسمیت می شناسد، فارغ از اینکه فرد چه ویژگی هایی دارد. افتخار جمهوری اسلامی ایران به عنوان نظامی آزاد این است که بر مردمانی آزاد و رشید حکم می راند؛ برخلاف نظام های غیرمردمی که مردم را رعایای خود می دانند که مطیع اراده و فرامین حاکمان اند و سعادتشان در گرو الطاف صاحبان قدرت است. نظام آزاد حکومتی به معنای حکومت بر شهروندان ذی حق و آزاد است؛ شهروندانی که بر مبنای آگاهی از حیثیت شهروندی خود می دانند که سعادت آنها در گرو وجود و پیشرفت جامعه است. همچنان که آزادی و حق جز در درون کشور محقق نمی شود، وحدت ملی نیز جز در عین به رسمیت شناختن حقوق شهروندی و تکثر آرا و منافع شهروندان میسر نیست. نظام مطلوب وظیفه خود می بیند تا براساس آرمان های آزادی خواهانه و عدالت طلبانه انقلابی که براساس آن تاسیس شده است و بر مبنای اصول قانون اساسی و روح مصلحت عمومی، در مسیر آگاهی، آزادی و وحدت آحاد شهروندان ایرانی حرکت کند. آزادی حرکت و صیرورتی است در مسیر تعالی اندیشه فرد و جامعه و ما نیز به بیان روشنگر امیرالمومنین(ع) «فرزند زمانه خویش» هستیم. بر چنین مبنایی است که تقدیر ملی ما در گرو حرکت در مسیر حقوق شهروندی است. منشور حقوق شهروندی کوشیده است تا به این منظور حقوقی جامع را پیش بینی کند مانند حق حیات، مالکیت، مصونیت حریم خصوصی، اشتغال، معیشت و رفاه، مسکن، آموزش عمومی، بهداشت و تامین اجتماعی، تشکل و فعالیت مدنی آزاد، شفافیت و آزادی فعالیت های اقتصادی، دادخواهی منصفانه، اظهار عقیده، مشارکت سیاسی و.... مردم شغل و مسکن و معیشت می خواهند.آینده می خواهند، شرافت و ثروت می خواهند، آزادی می خواهند، امنیت می خواهند و... حتی اگر فعلاهم برخی از این مطالبات فراهم نباشد، آن گاه که بدانند صاحب حقوقی هستند - حقوقی که آنها را به عنوان شهروند به رسمیت می شناسد و اصل را بر کرامت آنها در حوزه های مختلف زندگی می گذارد- خودآگاهانه در تقویت وحدت ملی می کوشند و از جان مایه می گذارند تا این حقوق با کمک دست اندرکاران تحقق یابد. حقوق شهروندی اصولی کلی و مبتنی بر قانون اساسی و سایر قوانین است که تمام شهروندان، از صاحبان قدرت و مکنت گرفته تا افراد عادی با هر عقیده و مرامی یکسان و برابر هستند. هیچ کس را بر دیگری امتیازی نیست و در نتیجه هیچ کس به اقتضای موقعیت، سلیقه و رای خود نمی تواند دیگران را محروم از حقوق اولیه شان کند. مگر سیره امیرالمومنین غیر از این بود که در اوج قدرت و منزلت دعوی خود با غیرمسلمانی را به پیش قاضی می برد و به حکم گردن می نهد؟ در دهه های گذشته، زمانی تاکید بر معیشت مردم در انتزاع از دیگر حقوق ایشان بود، وقتی دیگر بر آزادی های سیاسی در انتزاع از رفاه و عدالت اجتماعی تاکید می شد، زمانی رشد اقتصادی در انتزاع از شفافیت فعالیت های اقتصادی و تشکل های آزاد صنفی ملاک اقدام بود و زمانی هم با تشبث به امنیت، از اهمیت عدالت و آزادی صرف نظر می شد. تجربه گذشته، اهمیت آینده و سرنوشت ایران، به طور منطقی ما را وامی دارد امنیت، آزادی، عدالت، رفاه و... را ذیل کلیتی به عنوان حقوق شهروندی دریابیم. آنانی که حقوق شهروندی را مثله می کنند و با کوبیدن بر طبل امنیت می خواهند مطالبه عدالت را به حاشیه برانند یا با اصرار بر عدالت اجتماعی، حق آزادی و آگاهی را مسکوت می گذارند یا آنهایی که اغراض سیاسی دارند و مصلحت عمومی، قدرت ملی، امنیت ملی و استحکام نظام وابسته به وجود مردمی دارای حقوق شهروندی و خودآگاه نسبت به حیثیت شهروندی را درک نمی کنند به بیراهه می روند. هدف دولت یازدهم این است که منشور حقوق شهروندی مبنایی برای تعالی آزادی، آگاهی و وحدت ایرانیان در دهه آینده باشد و امیدواریم تقویت و گسترش حقوق شهروندی به مطالبه مردم و مسئولان در سال های آینده- فارغ از اینکه چه جناح یا عقیده ای بر کابینه یا مجلس مسلط باشد- تبدیل شود. از مشارکت و همکاری تمام جناح ها و گروه های سیاسی در پیشبرد این هدف عالی استقبال می کنیم و باور داریم حقوق شهروندی فراتر از منافع و اغراض مختلف سیاسی قرار دارد؛ کلیتی برآمده از آرمان های انقلاب اسلامی و قانون اساسی کشور و مصلحت عمومی است که کرامت و حقوق شهروندان را مبنای ترقی کشور و مشروعیت اقدامات حکومت قرار می دهد.
                