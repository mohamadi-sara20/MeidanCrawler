چهار‌شنبه ۲۶ خرداد ۱۳۹۵
-----------------------------------------
سرمقاله
-----------------------------------------
خنثی سازی عملیات جریان تخریب
-----------------------------------------

                    در دو دهه گذشته، جریانی در کشور ایجاد شد و به منابع گسترده ثروت و منزلت دست یافت که تنها ملاک آنها برای برخورد با مسائل مختلف، منافع باندی بوده و اگرچه داعیه انقلابی گری دارند؛ اما عملکرد آنان نشان می دهد منافع مردم، مصالح ملی و منفعت نظام و انقلاب اهمیتی برای آنان ندارد. مردم ما ماجرای «هر 9 روز یک بحران» در دولت اصلاحات را فراموش نمی کنند و به خاطر دارند عده ای با چه ابزارهایی تلاش کردند خدمتگزاران مردم در دولت را تخریب کرده و به منافع باندی دست یابند. در هشت سال گذشته اینها عموما ساکت بودند؛ چون فکر می کردند همه چیز در اختیار آنان است و به این سادگی هم از دست نخواهد رفت. مردم ایران با آگاهی عمیقی که به دست آورده اند، در انتخابات سال 92 اینها را پس زدند و خواستار روی کارآمدن دولتی با رویکرد تازه و تغییر سازنده شدند. از آن پس این جریان به جای شرمندگی از مردم و ناکارآمدی هشت ساله، عملیات روانی و گاه اجرائی شدیدی علیه منتخب مردم به کار گرفت تا به نوعی رای دهندگان به دکتر روحانی را تنبیه یا ناامید کند. آنان با ابزارهای گسترده رسانه ای و مالی، با سیاه نمایی و فضاسازی کاذب، زمینگیرکردن دولت را دنبال می کنند تا هم مردم را از حضور با نشاط مایوس کنند، هم فرصت خدمتگزاری و حل مشکلاتی را که خودشان مسبب ایجاد آن بوده اند، از تیم دولت بگیرند. از سوی دیگر بارها اعلام کرده اند همه مساعی خود را به کار می گیرند تا دولت «یک دوره ای» شود و بازتولید همان منافع گذشته را از سر بگیرند. متاسفانه این روزها این جریان از موضع دلسوزی مردم و سخنگویی جامعه به گونه ای وانمود می کند که آنچه در دوران دولت و مجلس متعلق به آنها در فاصله سال های 84 تا 92 به بار آمده، کار دولت روحانی است؛ در حالی که اگر کمترین انصافی باشد، باید گفته شود دولت یازدهم میراث دار مشکلات عدیده ناشی از سوءمدیریت هاست و باید کمک شود دولت مسائل متعدد پیش رو را حل وفصل کند؛ نه اینکه یک جریان به راحتی دست به سیاه نمایی بزند و هر روز موضوعی جدید را بزرگ نمایی کند. تاسف جدی و سوال اصلی این است که چرا باید این جریان ها در کشور این طور با حاشیه امن، دست به تخریب اعتماد مردم بزنند و میدان داری و یکه تازی کنند؟ مگر کشور و مردم چقدر تحمل این حجم تشنج آفرینی را دارند؟ معلوم نیست چرا بسیاری از شخصیت ها، احزاب، افراد و گروه های مرجع در قبال این حرکت های مخرب سکوت کرده و گاهی برخی آگاهانه، همراهی هم می کنند؟ فراموش نکرده ایم بر اثر رفتار برخی جریان ها در هشت سال پیش از این دولت، کشور به چه ورطه هایی افتاده بود؛ اما با همت و حضور مردم کشور به ریل اصلی بازگردانده شد. تخریب های ناروا جز اینکه کشور را به سمت عقب ماندگی ببرد، نتیجه ای دربر ندارد و کشوری که با این عظمت، سرمایه و فرهیختگی مردم، می تواند در تراز بالاتر و عالی تر رشد پیدا کند، به خاطر جریانات مخرب، در مواقع بسیاری در جا می زند، دستاوردها تخریب می شود و از ظرفیت رخدادهای ملی مانند «برجام» استفاده نمی شود. با این حال جریانات تخریبگر به خوبی می دانند مردم به سطحی از هوشمندی رسیده اند که عملیات روانی تاثیر چندانی در جهت گیری های آنان ندارد و کارنامه هشت ساله جریان تخریب اتفاقا سبب شده تحرکات آنان اثر معکوس بگذارد. بهترین سند نگارنده برای اثبات این ادعا، همین انتخابات مجلس دهم است که در اوج عملیات روانی و سیاه نمایی ها علیه دولت و با وجود کنارماندن چهره های شاخص اصلاح طلب، باز هم مردم به راه امید و توسعه و اصلاحات اعتماد کردند؛ اما در مقابل این تهدید ها، دولت دو وظیفه بسیار مهم و حیاتی دارد. نخست آنکه ارتباط سیستماتیک و دو سویه ای را با آحاد جامعه، احزاب، نهادهای مدنی و دانشگاه ها برقرار کند. اطلاع رسانی به موقع مانند فعالیت هایی که سخنگوی دولت در روزهای اخیر داشته است و بیان صریح و شفاف آنچه در لایه های زیرین در جریان است، سبب می شود دولت بدون آنکه وارد بازی جریان مقابل شود، به دور از هیجان زدگی حقایق را با صداقت برای مردم مطرح کند. نکته مهم تر شنیدن حرف مردم، کارمندان، کارگران و اقشار مختلف و ترتیب اثردادن به آنهاست. متاسفانه برخی مدیران ارشد دولت در این باره احساس نیاز نمی کنند و ارتباط آنها حتی با بدنه وزارتخانه خودشان هم قطع است که این مسئله نارضایتی هایی را در میان کارکنان دولت پدید آورده است. ارتباط دو سویه با مردم بسیار مشکل گشا است. اکسیر توسعه و پیشرفت در کشور و موفقیت دولتمردان، سرمایه ای اجتماعی است که اساس آن اعتماد عمومی است. آقای رئیس جمهور به شکل قاطع وعده هایی به مردم داده و بر اساس آن، رای آورده و دولت را بر همین اساس تشکیل داده است. زحمات زیادی کشیده شده؛ اما در بخش های اقتصادی، سیاست داخلی و فرهنگ لازم است همه اعضای دولت وارد صحنه شده و با کنارگذاشتن مصلحت اندیشی ها، به کمک رئیس جمهور و مردم بیایند. شرایط به گونه ای پیش رفته که مردم و گروه های اجتماعی احساس می کنند رئیس جمهوری در مواجهه با تخریبگران تنها بوده و فقط او حاضر به پرداخت هزینه هاست. باید تمام مدیران اجرائی، به ویژه مدیران استانی و منطقه ای که با مردم سراسر کشور ارتباط دارند، با تمام توان برای تحقق وعده های دولت به صحنه آمده و تلاش گسترده تری را سامان دهند. شرایط به گونه ای است که هیچ فرصتی برای غفلت و کم کاری وجود ندارد. در این صورت است که توطئه جریان تخریبگر علیه مردم و منافع ملی، خنثی خواهد شد.
                