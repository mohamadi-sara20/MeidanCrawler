شنبه ۲۱ فروردین ۱۳۹۵
-----------------------------------------
type_unknown
-----------------------------------------
رئیس جمهوری: درشت گویی و زدن حرف بی فایده هنر نیست
-----------------------------------------

                    «حسن روحانی» رئیس جمهوری روز پنجشنبه در مراسم رونمایی از 12 دستاورد هسته ای با بیان اینکه موفقیت دیپلمات های کشور در مذاکرات هسته ای یکی از مهم ترین روزهای دیپلماسی ایران در قرن اخیر بوده است، برجام را یک فرصت برای کشور و افتخار دیپلماسی خواند و با هشدار نسبت به تبعات «اندیشه افراط» برای جامعه تاکید کرد: «فرصتی که برجام برای ما به وجود آورده، دائمی و ابدی نیست و باید به خوبی از آن برای پیشرفت کشور بهره ببریم».به گزارش «ایرنا»، او افزود: «20 فروردین امسال حال وهوای دیگری دارد، ما در شرایط جدیدی امسال 20 فروردین را به عنوان روز فناوری هسته ای جشن می گیریم، امسال سالی است که حق ملت ایران در زمینه فناوری هسته ای از سوی جهانیان و سازمان های بین المللی به رسمیت شناخته شده است».رئیس جمهوری گفت: «ما امروز یاد همه شهیدان سرزمین اسلامی مان، دفاع مقدسمان و یاد شهدای بزرگوار هسته ای و عزیزانی را که برای عظمت کشور از جان خود گذشتند و افتخارات بزرگ فناوری را در کشور جاودانه کردند، گرامی می داریم».او سپس با بیان اینکه مردم کار بسیار باعظمتی در سایه اعتدال به ثمر رساندند، گفت: «اعتدال به ما می گوید که نه همه جا به دیگران اعتماد کنید و نه همه جا به دیگران بدبین باشید». روحانی ادامه داد: «اعتدال به ما می گوید این چنین نیست که همه مسائل صرفا با مذاکره حل شود اما این چنین هم نخواهد بود که با مذاکره نتوانیم هیچ یک از مسائل مهم را به ثمر برسانیم». فکر افراطی به ما می گوید به هیچ کس اعتماد نکنیدرئیس قوه مجریه با تاکید بر اینکه افراط همه جا برای ما مضر است، گفت: «افراط به ویژه در اندیشیدن و فکرکردن مضر است و بزرگ ترین خطر را برای یک جامعه می آفریند. در فکر افراطی هیچ گاه نباید با آژانس بین المللی اتمی و سازمان ملل متحد همکاری کرد؛ حتی فکر افراطی به ما می گوید به هیچ کس اعتماد نکنید؛ فکر افراطی به ما می گوید به همسایگان و دوستان هم اعتماد نکنید».او اضافه کرد: «اما اندیشه اعتدالی به ما می گوید رویکرد ما باید رویکرد معتدل باشد؛ هم باید با دنیا حرف بزنیم و سخن بگوییم و هم باید برای خوداتکایی و خودکفایی تلاش کنیم. هم به فناوری خودمان تکیه کنیم و هم برای پیشرفت فناوری با دنیا تعامل کنیم». رئیس جمهوری تصریح کرد: «شدنی است که در یک کاری انسان به نتیجه برسد اما با چه هزینه ای در چه مدتی؟». روحانی ادامه داد: «ممکن است یک نوجوان بگوید نیاز به مدرسه و معلم ندارم و خودکفایی و خوداستادی و خودم می نشینم و فکر می کنم و حتی اگر کتاب هم بردارم به نوشته دیگری اتکا کرده ام؛ این همان تفکر نادرست افراطی است».او تاکید کرد: «معنای اعتدال آن است که رویکرد ما نسبت به جهان و کشورهای دیگر رویکرد متوازن و میانه باشد؛ ما نمی توانیم صددرصد به دیگری اعتماد کنیم، نمی توانیم صددرصد هم نسبت به یکی بدبین باشیم». او ادامه داد: «مگر می شود کسی بگوید من نسبت به یک کشور دیگر چشم بسته بدون توجه و نظارت، چک سفید می دهم؟ ما باید در مقام عمل اعتمادآفرینی کنیم».نباید کلام ما دوباره ایران هراسی را زنده کندروحانی افزود: «کار دولت در این دو ونیم سال بر این مبنا بوده که ایران هراسی را به شکست منجر کند؛ دنیا به ایران اعتماد کند و به این ملت بزرگ که به ناروا در سال های گذشته برخی قضاوتش کرده اند، اعتماد کند». او اضافه کرد: «نباید امروز سخن ما، کلام ما، آن ایران هراسی شکست خورده ازبین رفته را دومرتبه زنده کند؛ ما برای هیچ کشوری تهدید نیستیم؛ ما نسبت به هیچ کشوری نه تهدید می کنیم نه برنامه تهدید و نه برنامه فشار داریم؛ ما در 37 سال بعد از انقلاب، نه به کشوری تجاوز کرده ایم نه کشوری را تهدید کرده ایم؛ فقط از خودمان دفاع کرده ایم؛ آن گاه که به ما حمله شد و به کشورمان تجاوز شد از خود دفاع کرده ایم».او افزود: «قبول داریم روزگار، روزگار همه چیز است اما درعین حال برای هیچ کشوری تهدید نیستیم و علیه هیچ کشوری برنامه ریزی نکرده و نمی کنیم و ما امنیت منطقه و همسایگان را امنیت خود می دانیم».رهبری در مذاکرات هسته ای حمایت، هدایت و تدبیر کردندرئیس جمهوری ادامه داد: «کار بزرگی در برجام انجام شد که ملت ما این افتخار را آفرید، ملت ایران با وحدت، انسجام، حمایت و رای خود در خرداد 92 مسیر را هموار کرد. ملت ما دولتی را روی کار آورد که رویکرد آن نسبت به جهان تعامل سازنده بود، اگر این رویکرد نبود، ما به برجام نمی رسیدیم».روحانی گفت: «ملت ما به دولتی رای داد که تفکرش در مذاکرات جهانی برد برد بود، این پایه های موفقیت ماست؛ اگر به فکر برد- باخت بودیم، نه تنها در سال 94 بلکه 90 سال دیگر هم به موفقیت نمی رسیدیم».روحانی با تاکید بر اینکه ملت ما قدم اول را برداشت، گفت: «رهبری مقتدر و فرهیخته ما که همه جا راهنمای ما بودند، در خرداد 92 هم ما را راهنمایی کردند و فرمودند این آرا حق الناس است، ایشان مسیر را برای مردم هموار کردند و در مذاکرات هسته ای هم حمایت، هدایت و تدبیر کردند». او تصریح کرد: «اگر دولت ما دولت تدبیر و امید است، هم تدبیر را از رهبر معظم انقلاب آموخته و هم امید را از ایشان گرفته ایم». او اضافه کرد: «وزارت خارجه، سازمان انرژی اتمی و در مقطعی وزارت دفاع، همه دست به دست هم داده اند. اگر ظرفیت دکتر ظریف، دکتر صالحی و دکتر دهقان، وزیر دفاع دست به دست هم نمی دادند، امروز در این نقطه نبودیم».اگر عده معدودی موفق شوند، فرصت برجام بازنمی گرددرئیس جمهوری با بیان اینکه می خواهم این نکته را بیان کنم ولو نکته، لحن و عبارت به گونه ای باشد که برخی فکر کنند در این زمینه افراط و تفریط وجود دارد، گفت: «فرصتی که برجام برای ما به وجود آورده دائمی و ابدی نیست؛ همان طور که ابر بالای سر ما دائم نمی ماند و عبور می کند و همه فرصت ها این چنین هستند». روحانی افزود: «برجام امروز یک فرصت برای ملت ما در زمینه جذب فناوری، جذب سرمایه گذاری، مسائل اقتصادی، تعامل با جهان و وحدت و اتحاد در درون کشور به وجود آورده و اگر خدای ناکرده عده معدودی موفق شوند و نگذارند ما به خوبی از این فرصت استفاده کنیم، این فرصت بازنمی گردد». او با بیان اینکه اگر کسی فکر می کند علم، فناوری، اقتصاد و سیاست مرز دارد، اشتباه می کند، تاکید کرد: «ما باید از ارتباط صحیح و درست با همه جهان به ویژه همسایگان، استفاده و بهره برداری کنیم و بهره بدهیم نه اینکه ترس و رعب را بیفشانده و ترس و رعب درو کنیم، اینکه هنر نیست. درشت گویی و حرف های بی پایه زدن که هنر نیست».رئیس جمهوری گفت: «امروز برجام فرصت بسیار خوبی برای ملت به وجود آورده و رهبری رهبر معظم انقلاب و هدایت های معظم له فرصت خوبی ایجاد کرده و وحدت و انسجام ملی نیز فرصت خوبی را فراهم کرده است. امروز نگاه جدید جهان به ایران فرصت خوبی برای ما به وجود آورده است که باید از این فرصت به خوبی استفاده کنیم».رونمایی از دستاوردهای جدید صنعت هسته ایهمچنین روز پنجشنبه شماری از تازه ترین دستاوردهای دانشمندان ایرانی در حوزه صنعت هسته ای، با حضور حسن روحانی رئیس جمهوری رونمایی شد. رئیس جمهوری در این مراسم از دستگاه های جدید «زونال سانتریفیوژ»، «اولتراسانتریفیوژ» و مجتمع های «سوخت تست رآکتورهای قدرت» و «سوخت تست رآکتور مدرن شده اراک» رونمایی کرد.«زونال سانتریفیوژها» بیشتر در تولید محصولات ژن درمانی و واکسن های ویروسی به کار می روند و می توانند به مدت طولانی به کار گرفته شوند. از این نوع سانتریفیوژ در تولید انبوه واکسن هایی مانند هاری، آنفلوانزا، هپاتیت ب و مننژیت استفاده می شود. «اولترا سانتریفیوژها» برای دوران در دورهای خیلی بالا(50 هزار دور بر دقیقه) طراحی شده اند و از آنها برای جداسازی در مقیاس تحقیقاتی و در زمینه های بیولوژی و بیوشیمی مانند جداسازی ذرات ریز در حد و اندازه ویروس ها، پروتئین ها، آران ای ها و دی ان ای ها استفاده می شود. رئیس جمهوری همچنین در این مراسم از سه عنوان کتاب «دانشنامه حفاظت و امنیت هسته ای»، «صنعت هسته ای؛ شاهکار ایرانی» و «برخوردهای دوگانه آژانس بین المللی انرژی اتمی با کشورهای مظنون به فعالیت در زمینه تسلیحات هسته ای و یا داشتن خطاهای پادمانی» رونمایی کرد.افتتاح سایت پسمان گورروحانی همچنین از طریق ویدئوکنفرانس «سایت هسته ای پسمان گور» در منطقه انارک را افتتاح کرد. سایت هسته ای پسمان گور مدیریت مرکزی پسماندهای پرتوزای ایران را برعهده دارد. رئیس جمهوری در فرمان آغازبه کار این سایت هسته ای گفت: «با تشکر از تلاش و کوشش همه دست اندرکاران در زمینه هسته ای که در کنار این دانش به فکر سلامت محیط زیست نیز هستند، با نام خدا و به نام امام باقر (ع) این کار را آغاز کنید».
                