چهار‌شنبه ۲ تیر ۱۳۹۵
-----------------------------------------
type_unknown
-----------------------------------------
واکنش جهانی به هشدار سردار سلیمانی
-----------------------------------------

                    شرق: وزارت کشور بحرین روز دوشنبه با متهم کردن «شیخ عیسی احمد قاسم» به تبلیغ طایفی گری و فتنه انگیزی در بحرین اعلام کرد که تابعیت او را لغو کرده است. جمهوری اسلامی ایران این اقدام رژیم بحرین را محکوم کرد. سردار قاسم سلیمانی، فرمانده نیروی قدس سپاه پاسداران نیز هشدار داد که در صورت هرگونه تعدی به شیخ عیسی قاسم، بحرین با مقاومت مسلحانه بی سابقه ای روبه رو می شود که اسقاط این رژیم گوشه ای از تبعات آن خواهد بود. واکنش منامه به هشدار سردار سلیمانیپس از انتشار نامه سردار سلیمانی، مشاور «حمد بن عیسی آل خلیفه» پادشاه بحرین به آن واکنش نشان داد. به گزارش شفقنا «نبیل یعقوب الحمر» مدعی شد این روحانی با ایران و سپاه پاسداران جمهوری اسلامی در ارتباط است. مشاور پادشاه بحرین در صفحه شخصی خود در توییتر نوشت: کاملابدیهی است که (شیخ) عیسی قاسم با پروژه ایران در بحرین و همچنین با سپاه پاسداران ایران در ارتباط است. آنچه از حزب الله لبنان، سردار سلیمانی و (شیخ) عیسی قاسم شنیده می شود نیز تاییدکننده این گفته است. او همچنین از هشدار وزارت کشور بحرین نسبت به هرگونه دعوت تحریک آمیز یا اقدامات برهم زننده امنیت و نظم عمومی خبر داد و گفت اقدامات قانونی لازم در قبال آن اتخاذ خواهد شد. واکنش واشنگتنسخنگوی وزارت خارجه آمریکا در کنفرانس خبری خود ضمن محکوم کردن سلب تابعیت شیخ عیسی، ایران را به صدور بیانیه های «اهانت آمیز» علیه رژیم بحرین متهم کرد. به گزارش «ایرنا» کربی گفت: «ما از تصمیم امروز درباره خلع تابعیت روحانی شیعه شیخ عیسی قسام نگران شده ایم. هیچ شواهد و قرائنی در حمایت از این اقدام وجود ندارد». او همچنین درباره بیانیه های ایران خطاب به بحرین در واکنش به لغو تابعیت «شیخ عیسی قاسم»، گفت: «هیچ رابطه جدیدی بین ایران و آمریکا در مسائل عظیم تر وجود ندارد... من در این اتفاق خاص، تغییری در رابطه ایران و آمریکا نمی بینم و هدف ما هم این نبود به جایی برسیم که با یک گروه یا گروهی دیگر، هم صدا شویم». او در بخش دیگری از اظهاراتش گفت: «می خواهم به این اشاره کنم که من از همه بیانیه های ایران اطلاع ندارم، اما دو تا از آنها را خواندم و بسیار اهانت آمیز بودند و ما به هیچ عنوان با آن هم رای نیستیم». کربی افزود: «بنابراین وقتی لفاظی های گزنده ای که ایران از آن برای ابراز ناخشنودی اش استفاده می کند، در نظر گرفته شوند، اینکه آیا ایران از لحاظ نگرانی هایش درباره این اقدام با ما موافق است یا نه، تا حدی نامربوط است».اما عربستان سعودی که همانند رژیم بحرین اقدام به سرکوب مخالفان و شیعیان در کشورش کرده، از تصمیم منامه استقبال کرد.واکنش رسانه های خارجی از این قرار است: چهره سرسخت ایران به بحرین هشدار دادچهره سرسخت دستاوردهای راهبردی ایران در خاورمیانه هشدار داد که اقدام بحرین در لغو تابعیت شیخ عیسی می تواند با مقاومت مسلحانه مواجه شود. سردار سلیمانی به منامه هشدار داد که با این کار از خط قرمز عبور کرده و افزایش فشار بر شیخ عیسی قاسم می تواند با مقاومتی مسلحانه مواجه شود. فرمانده نیروهای ویژه قدس که به عنوان چهره سرسخت دستاوردهای راهبردی ایران در منطقه خاورمیانه شناخته می شود، در ادامه هشدارهای خود گفت: رژیم آل خلیفه (حکومت بحرین) به طور قطع هزینه این کار را خواهد پرداخت و رژیم خون خوار آنها ساقط خواهد شد.احتمال وقوع درگیری مسلحانهبه دنبال اقدام دولت بحرین علیه رهبر روحانی اکثریت شیعیان این کشور، سردار سلیمانی به دولت منامه درباره احتمال وقوع درگیری مسلحانه هشدار داد.سردار سلیمانی گفته است: یقینا آنها می دانند تجاوز به حریم آیت الله شیخ عیسی قاسم خط قرمزی است که عبور از آن شعله ای از آتش را در بحرین و سراسر منطقه پدید خواهد آورد و برای مردم راهی جز مقاومت مسلحانه باقی نخواهد گذاشت. قطعا تاوان آن را آل خلیفه پرداخت خواهد کرد و نتیجه آن جز نابودی این رژیم سفاک نخواهد بود.شیخ قاسم خط قرمز منطقه خلیج فارسپس از آنکه وزارت کشور بحرین اعلام کرده شهروندی عیسی قاسم، روحانی شیعه با هدف مقابله با افراط گرایی و سرکوب کسانی تابع مقامات خارجی سیاسی و مذهبی هستند، لغو شده است، قاسم سلیمانی فرمانده نیروی قدس ایران هشدار داده که در صورت لغو تابعیت شیخ عیسی قاسم خاندان حاکم آل خلیفه، پادشاه بحرین را سرنگون خواهد کرد. اکنون شیخ قاسم تبدیل به خط قرمزی شده که می تواند کل منطقه خلیج فارس را دچار بحران کند.یک دادگاه بحرینی هفته گذشته حکم توقف همه فعالیت های سیاسی گروه الوفاق را به اتهام نقش آن در تحریک خشونت های فرقه ای صادر کرد. شیخ قاسم به جمعیت الوفاق نزدیک است. چندی پیش اعدام شیخ نمر در عربستان باعث حمله به سفارت عربستان در تهران شد. تابستان ناآرامقاسم سلیمانی فرمانده سپاه پاسداران محرومیت یک روحانی شیعه برجسته از حق شهروندی را خط قرمزی نامید که باعث به آتش کشیده شدن منطقه خواهد شد.اهل سنت حاکم بر بحرین، یکی از دلایل تنش مداوم میان ایران و عربستان سعودی است. در سال 2011، نیروهای نظامی عربستان سعودی معترضان شیعه در بحرین را که خواستار حقوق سیاسی بیشتر بودند، سرکوب کردند.گلن باج، تحلیلگر مسائل امنیتی می گوید: سخنان سلیمانی یک تهدید صرف نیست؛ ایران خود را محافظ جامعه شیعیان بحرین می داند. ما احتمالاتابستان ناآرامی خواهیم داشت. سعودی ها و ایرانیان در جبهه سوریه و یمن اختلافات بسیاری دارند. حزب الله لبنان هم راستا با قاسم سلیمانیمحرومیت شیخ عیسی قاسم روحانی شیعه باعث دامن زدن به افراط در فضای فرقه ای خاورمیانه شده است.پس از اعلام تصمیم دولت بحرین چندصد نفر از حامیان شیخ قاسم در بیرون خانه اش با حمل پوستر و سردادن شعارهای مذهبی از او حمایت کردند.سیدالودایی، مدیر موسسه بحرینی حقوق و دموکراسی، در بیانیه ای اعلام کرده که این تصمیم تنش را تشدید می کند و ممکن است به خشونت منجر شود. حزب الله لبنان نیز هم راستا با قاسم سلیمانی فرمانده سپاه قدس اعلام کرده که این تصمیم عواقب وخیمی خواهد داشت. گروه حقوق بشر بحرین می گویند حداقل پنج نفر در ماه های اخیر از شهروندی خود محروم و تبعید شده اند. افزایش نا آرامی در منطقهبحرین تابعیت رهبر معنوی اکثریت شیعه این کشور را لغو کرده است، این اقدام روز دوشنبه باعث تظاهرات در اطراف خانه شیخ قاسم شد و واکنش شدید از رئیس شبه نظامیان ایران را در پی داشت. در یک واکنش صریح، فرمانده ارشد سپاه پاسداران ایران، قاسم سلیمانی، هشدار داده است که دولت بحرین هزینه این تصمیم خود را خواهد پرداخت. این ماجرا قطعا به ناآرامی های فرقه ای در منطقه دامن خواهد زد.به گزارش «ایسنا»، رادیو آزاد اروپا نیز در این خصوص گزارش داد: یک چهره سرشناس نظامی ایرانی به دولت بحرین نسبت به احتمال وقوع درگیری مسلحانه هشدار داد و این امر پس از آن صورت گرفت که دولت سنی بحرین تابعیت یک روحانی شیعه سرشناس را سلب کرد.درهمین حال، پایگاه اینترنتی اهرام نیز ضمن پوشش خبری اظهارات سردار سلیمانی، گزارش داد که این فرمانده سپاه پاسداران گفته دولت بحرین بهای اقدام خود علیه روحانی برجسته شیعه را خواهد پرداخت.همچنین شبکه المنار در این رابطه در گزارشی به این اظهارات سردار سلیمانی اشاره کرد که گفته است: حامیان آل خلیفه بدانند اهانت به آیت الله شیخ عیسی قاسم و استمرار فشارهای بیش ازحد به مردم بحرین سرآغاز انتفاضه خونینی است که عواقب آن بر عهده کسانی خواهد بود که به گستاخی حکام بحرین مشروعیت می دهند.
                