شنبه ۱۰ مهر ۱۳۹۵
-----------------------------------------
type_unknown
-----------------------------------------
17 رادیکال پایدار
-----------------------------------------

                    اولین کنگره بعد از مدت ها تعلیق، بدون حضور خبرنگاران برگزار شد. پایداری ها روز پنجشنبه هفته گذشته، بالاخره دور هم جمع شدند تا اولین گردهمایی خود را بعد از اخذ مجوز در سال 93، برگزار کنند. 17 نفر هم به عنوان اعضای شورای مرکزی برگزیده شدند. ترکیبی که هم چهره های تازه ای به آن وارد شده و هم برخی چهره های قدیمی از راهیابی به آن بازماندند.به گزارش ایلنا، مرتضی آقاتهرانی، صادق محصولی، محمد سلیمانی، فاطمه آلیا، نصرالله پژمان فر، ناصر سقای بی ریا، قاسم روانبخش، امیرحسین قاضی زاده، میثم نیلی، میرهاشم موسوی، علی خضریان، علیرضا عسگریان، غلامحسین رضوانی، علی نادری، زهره لاجوردی، مجید متقی فر و مجید دوستعلی افرادی هستند که در دور جدید فعالیت جبهه پایداری به عنوان اعضای شورای مرکزی آن فعالیت می کنند.از جمله غایبان بزرگ این دوره از جبهه پایداری، کامران باقری لنکرانی، وزیر بهداشت دولت نهم و نامزد ریاست جمهوری یازدهم است که از حضور در انتخابات انصراف داد. سیدمحمود نبویان و زهره طبیب زاده از نمایندگان سابق تهران در مجلس نهم و نیز روح الله حسینیان، نماینده مجلس هشتم از تهران نیز از جمله چهره هایی هستند که در دوره جدید شورای مرکزی جبهه پایداری حضور ندارند. علی اصغر زارعی دیگر نماینده تهران در مجلس نهم هم که به تازگی به عنوان جانشین سازمان پدافند غیرعامل کشور منصوب شده، در ترکیب جدید شورای مرکزی حضور ندارد. «پایداری» از ابتدا تاکنوننطفه جریان پایداری در سال 90 بسته شد. آن هنگام که برخی همراهان احمدی نژاد به خاطر قهر 11روزه محمود و خانه نشینی او و نیز حمایت بی دریغش از اسفندیار رحیم مشائی، انتقاد کردند و به دلیل همین انتقاد مجبور به استعفا و برکناری از سمت های دولتی شدند. از جمله این چهره ها برخی وزاری کابینه نهم و دهم احمدی نژاد بودند و البته برخی از اعضای فراکسیون انقلاب اسلامی در مجلس هشتم. فراکسیونی که مشی آن جدا از فراکسیون اکثریت یا اصولگرایان بود و در دوره دهم ریاست جمهوری هم از احمدی نژاد حمایت کرد. اینها در کنار هم جریان پایداری را ساختند که اولین حضورشان انتخابات مجلس نهم بود. اولین حضور مستقل در کنار ائتلاف یا جبهه متحد اصولگرایان که در اغلب موارد فهرست مشترک دادند و بنا بر گواه فهرست های انتخاباتی 80 نفر را وارد مجلس کردند که اگر مشترکات آنها را نادیده بگیریم، حدود 30 نفر نامزد اختصاصی این جریان بود. جریانی که تلاش داشت تا جایی که امکان دارد، از فعالیت در قالب تشکلی خودداری کند. پدر معنوی این جریان را آیت الله مصباح یزدی می دانند، از اعضای جامعه مدرسین حوزه علیمه قم. چهره ای که در جریان انتخابات مجلس دهم، مدت ها درباره آن بحث بود که آیا او یک ضلع جریان اصولگرایی محسوب می شود یا خیر. نظر سنتی ها از جمله محمدرضا باهنر به عنوان دبیرکل جبهه پیروان خط امام و رهبری این بود که او عضوی از اعضای جامعه مدرسین است و ضلع سوم محسوب نمی شود. پایداری ها تا جایی که امکان داشت برای جلوگیری از حزب شدن، پایداری کردند.مرتضی آقاتهرانی دراین باره گفته بود: «ما خدمت آقای «یزدی» رفتیم و گفتیم ما بچه های حزب اللهی می خواستیم جمع وجورتر شویم و بعد از آن نیز خدمت آیت الله «مصباح» و در نهایت محضر حضرت آقا رسیدیم که آقا فرمودند حزبی نشوید، تشکل داشته باشید، نظم داشته باشید و وحدت داشته باشید». «صادق محصولی» وزیر کشور احمدی نژاد و عضو دیگر این تشکیلات نیز گفته بود: «این جبهه یک حزب نیست و درواقع این جبهه یک گفتمان است». آنها با این حال درخواست مجوز دادند تا فعالیت های خود را در قالب جبهه ادامه دهند. این مجوز در سال 93 صادر شد. پایداری ها در جریان انتخابات 92 ریاست جمهوری دچار نوعی دودستگی بین خود شدند. آنها به دلیل حمایت از سعید جلیلی و کامران باقری لنکرانی، دو گزینه متبوع خود دچار نوعی از سردرگمی بین شاخه قم و شاخه تهران شده بودند. در نهایت با انصراف باقری لنکرانی، از سعید جلیلی حمایت کردند که تنها توانست چهار میلیون از آرای انتخابات یازدهم را به خود اختصاص دهد. پایداری ها در جریان رقابت های مجلس در ائتلافی با حزب موتلفه و نیز جبهه پیروان خط امام و رهبری وارد شدند. اگرچه تا مدت ها از حضور در این ائتلاف سرباز می زدند، اما در نهایت سنتی های اصولگرا به آنها نزدیک شدند و حاصل این ائتلاف، کسب تقریبا 10 کرسی از 290 کرسی برای پایداری ها در مجلس دهم بود. جریانی که معرف اصولگرایان تندرو است. خطی که مخالف تمام قد توافق هسته ای بود و تا زمانی که در مجلس نهم حیات داشت، سعی کرد در کار مذاکرات هسته ای اخلال ایجاد کند. اصغر زارعی، نماینده تهران در مجلس نهم هنگام تصویب برجام گریه کرد و این تصویر بارها در صفحات مجازی بازنشر داده شد. شورای مرکزی پایداری در یک نگاهمرتضی آقاتهرانی: او را به عنوان معلم اخلاق دولت احمدی نژاد می شناسند. قبل از آن گاهی در صداوسیما ظاهر می شد و از خاطرات زمان تبیلغ خود در خارج از جمله ایالات متحده سخن می گفت. «برادران تگزاسی» اصطلاحی بود که او در یکی از همان برنامه ها به کار برده بود. آقاتهرانی از جمله چهره هایی بود که در قالب یک گروه 12نفره، زیر نظر آیت الله مصباح برای کسب علوم روز، به همراه زن و فرزند عازم غرب شد. منظور از غرب، کانادا و ایالات متحده است که او برای تحصیل به این کشور ها اعزام شد. او نماینده مجلس هشتم و نهم است که مدتی هم بحث گرین کارت او در رسانه ها مطرح بود. آقاتهراتی در نشستی اعلام کرده بود که گرین کارتش باطل شده است.صادق محصولی: چهره ای که با احمدی نژاد در معرفی کابینه های نهم و دهم بیش ازپیش شناخته تر شد؛ او زمان جنگ فرمانده سپاه آذربایجان غربی و شرقی و اردبیل بوده است. دوستی او با محمود احمدی نژاد به همان زمان بازمی گردد، از جنگ تا زمان استانداری احمدی نژاد در اردیبل که بحث دادن امتیاز سوآپ نفتی به او هم همواره مطرح بوده است. احمدی نژاد در دولت نهم او را به عنوان وزیر نفت کابینه به مجلس معرفی کرد که به دلیل حرف و حدیث های بسیار درباره اموال و ثروتش، خودش قبل از آغاز بررسی مجلس انصراف داد؛ اما محصولی سرانجام با نیم رای اضافه از سوی مجلس هشتم، وزیر کشور دولت نهم احمدی نژاد شد تا انتخابات پرسروصدای 88 را برگزار کند. روح الله حسینیان از او به عنوان پولدار اصولگراها یاد می کند. او درباره ثروت و دارایی خود به تازگی گفته چهار بار فهرست اموال و دارایی هایش را اعلام کرده است، فهرستی که اثری از آن در رسانه ها نیست. خودش زمانی در پاسخ به چگونگی انباشت ثروت میلیاردی اش در 10 سال، این ثروت را «متعلق به امام زمان» دانسته و گفته بود «این امانتی است که پس از ظهور حضرت در اختیار ایشان قرار می گیرد». او همچنین تاکید کرده بود ثروتش از «راه حلال» کسب شده است.محمد سلیمانی: وزیر ارتباطات دولت اول احمدی نژاد بود که در دولت دوم او حضور نداشت؛ او از نمایندگان مجلس نهم در تهران است که در جریان برجام فعالیت های زیادی علیه این معاهده بین المللی در مجلس انجام داد. سلیمانی از جمله افراد فعال در جریان استیضاح فرجی دانا، وزیر علوم دولت روحانی بود.فاطمه آلیا: نماینده مجالس هفتم، هشتم و نهم تهران بود؛ آلیا از جمله مدافعان لایحه پرسروصدای حمایت از خانواده است. لایحه ای با وجود حرف و حدیث های فراوان سرانجام در مجلس نهم تصویب شد. او از جمله چهر های مدافع خانه داری زنان است؛ یک بار هم درباره واکنش ها به حضور زنان در ورزشگاه ها گفته بود: کار زن شوهرداری و تربیت بچه است و نه والیبال دیدن.نصرالله پژمان فر: نماینده دوره نهم مجلس است که در دوره دهم هم از حوزه انتخابیه مشهد وارد مجلس شد و البته ریاست کمیسیون فرهنگی مجلس دهم را هم بر عهده گرفت. پژمان فر در گفت وگویی عملکرد وزارت ارشاد دولت دهم را تاسف بار دانسته و واعظی، وزیر ارتباطات را هم در صورت افزایش پهنای باند به استیضاح تهدید کرده بود.ناصر سقای بی ریا: از جمله محصلان در کانادا و ایالات متحده است؛ او دارای مدارک تحصیلی دکترا از دانشگاه هوستون در ایالت تگزاس و کارشناسی ارشد از دانشگاه مک گیل در مونترال کاناداست؛ سقای بی ریا در سوابق کاری خود تصدی سمت هایی مانند مشاور رئیس جمهور در امور روحانیت در دولت نهم و دهم، ریاست دفتر جامعه مدرسین حوزه علمیه قم، عضو هیات علمی موسسه آموزشی و پژوهشی امام خمینی(ره)، سرپرست مرکز تعلیمات اسلامی و امام جمعه در ایالت تگزاس و نماینده تام الاختیار رهبری در آمریکا را بر عهده دارد. سقای بی ریا هم از نزدیکان و شاگردان آیت الله بهجت و آیت الله مصباح یزدی است.قاسم روانبخش: از جمله روحانیون و چهره های نزدیک به آیت الله مصباح یزدی است. او دبیر نشریه پرتو سخن متعلق به موسسه پژوهشی امام خمینی است که ریاست آن را آیت الله مصباح بر عهده دارد. روانبخش آن قدر به مصباح نزدیک است که در جریان انتخابات خبرگان چهارم، فهرست خبرگان حوزه و دانشگاه را که فهرست منسوب به مصباح بود معرفی و تبلیغ می کرد. او در انتخابات مجلس دهم در حوزه انتخابیه تفت و میبد، نتیجه را به حریفی از فهرست امید واگذار کرد.امیرحسین قاضی زاده هاشمی: او پسرعموی سیدحسن قاضی زاده هاشمی، وزیر بهداشت دولت روحانی است؛ با این حال از اعضای پروپاقرص جریان پایداری به شمار می رود. قاضی زاده از حوزه مشهد در دوره های هشتم، نهم و دهم مجلس است؛ اما مواضع او در این دوره بیشتر توجه رسانه ها را جلب کرده است.علیرضا عسگریان، میرهاشم موسوی: مردادماه سال 1394 «عسگریان» و «موسوی» از سوی «پرویز فتاح»، رئیس کمیته امداد امام خمینی(ره)، به عنوان مدیران ارشد این کمیته منصوب شدند. با حکم فتاح، «علیرضا عسگریان» به عنوان «معاون اداری و مالی» و «میرهاشم موسوی»، «رئیس مرکز آموزش و پژوهش» کمیته امداد امام خمینی(ره) منصوب شدند. این دو نفر از سوی «صادق محصولی» به شورای مرکزی پایداری معرفی شده و از مدیران او در وزارت رفاه و تامین اجتماعی در دولت احمدی نژاد بودند.میثم نیلی: مدیرمسئول سابق سایت «رجانیوز» و مدیرعامل کنونی مجمع ناشران انقلاب اسلامی است؛ او سال 1390 به خاطر برخی مطالب منتشرشده در رجانیوز به دادسرای رسانه فراخوانده شد و مدت بسیار کوتاهی هم بازداشت بود. به گفته خودش، شکایت «علی لاریجانی»، رئیس مجلس نهم، از 45 خبر رجانیوز عامل این احضار بوده است. سال 1391 او در نامه ای به مرحوم «حبیب الله عسگراولادی» نوشت: «آیا شما در نفاق فتنه گران و منافقان رسواشده در سال 88 تردیدی دارید؟».علی نادری: سردبیر فعلی «رجانیوز» که در پی شکایت واحد حقوقی روزنامه ایران در مردادماه 1393، بازداشت شد؛ آن طور که رجانیوز نوشته، این شکایت در دولت محمود احمدی نژاد انجام شده بود. هم زمان یکی از مسئولان دفتر حقوقی سازمان شهرستان های موسسه ایران اعلام کرده بود: «بازداشت سردبیر رجانیوز هیچ گونه ارتباطی با روزنامه ایران ندارد. بازداشت «علی نادری» از سوی موسسه شهرستان های ایران که مسئولیت فروش روزنامه های مختلف از جمله ایران را بر عهده داشته، صورت گرفته است. بازداشت نادری، سردبیر رجانیوز، به دلیل 112 میلیون تومان بدهی به موسسه فرهنگی هنری شهرستان های ایران صورت گرفته است». نادری بین سال های 89 تا 90 (10 ماه) سرپرست روزنامه ایران در اصفهان بود.علی خضریان: عضو وقت شورای مرکزی اتحادیه انجمن های اسلامی دانشجویان مستقل بوده و هم اکنون در رسانه های اصولگرا از او به عنوان مدیرمسئول خبرنامه دانشجویان ایران یاد می شود. در فروردین 88 خبری منتشر شد که او به دلیل سخنرانی علیه دانشگاه آزاد به تاریخ سال 85 به سه ماه و یک روز حبس تعزیری محکوم شده بود که در نهایت به جزای نقدی تبدیل شد.غلامحسین رضوانی: از او اخباری وجود دارد که مربوط به دولت نهم است و البته مقالاتی هم در مجله تخصصی «نور» دارد؛ او در سال 88 به سمت قائم مقام در امور اقتصادی معاون برنامه ریزی و نظارت راهبردی رئیس جمهوری منصوب شده بود و قبل از آن هم قائم مقام معاونت برنامه ریزی و نظارت راهبردی رئیس جمهور در زمان ریاست امیرمنصور برقعی در دولت نهم بود. زمانی هم از او به عنوان گزینه ریاست بر سازمان هدفمندی یارانه ها نام برده شده بود.زهره لاجوردی: فرزند شهید اسدالله لاجوردی، دادستان اسبق انقلاب است؛ او استاد دانشگاه اصفهان و از نامزدهای پایداری در مجلس نهم بوده که نتوانسته وارد مجلس شود. او معتقد است هاشمی در دهه 60 برای مشکل دارها توصیه نامه می نوشته است. او تک جنسیتی کردن دانشگاه ها را یک راه حل مقطعی برای حل مشکل عفاف و حجاب دانسته و گفته بود بعدا باید هرکس در درازمدت راه خود را انتخاب کند.مجید متقی فر: او هم از جمله اعضای جریان پایداری است که معتقد است جبهه پایداری هیچ گاه بسته عمل نکرده و تا آنجایی که ارزش ها فدای سیاسی کاری نشود، حتی حاضر بوده در انتخابات مجلس نهم نامزد نیز معرفی نکند. او موضع مشترک پایداری با اصولگرایان را موضع واحد درباره فتنه دانسته بود.مجید دوستعلی: مجید دوستعلی، قاضی قوه قضائیه است، در دوره ای دبیر هیات دولت محمود احمدی نژاد بوده، دبیر هیات امنای کمیته امداد امام خمینی (ره) است و تا پیش از ریاست جمهوری حسن روحانی، قائم مقام وزیر کار و رفاه اجتماعی بود؛ اما بیشتر از همه اینها به مداح بودن شهره است.
                