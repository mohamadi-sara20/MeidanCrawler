چهار‌شنبه ۳۰ تیر ۱۳۹۵
-----------------------------------------
سرمقاله
-----------------------------------------
غارتگری؛ آدرس اشتباه
-----------------------------------------

                    خطیب محترم نماز جمعه در خطبه های جمعه 18 تیر درباره حقوق های نجومی فرمایش هایی کردند که برخی از آنها به شرح زیر است:* عجیب است، طبق گزارش رسیده از منبعی موثق 950 نفر در این کشور غارتگری کرده اند، کم رقمی نیست. اینها چه کسانی هستند که مثل زالو به این نظام چسبیده اند و خون مردم را می مکند.* به ما گفته می شود بودجه نیست. چرا، بودجه هست ولی در کنار این بودجه های کلان متاسفانه دزد فراوان هم هست.* نمی دانم، مسئولان مربوطه خواب بودند؟ چقدر خواب؟ این همه غارت، این همه دزدی و این رقم بالای 950 نفر؟ این کار ها شد و اینها خواب بودند؟ مگر نمی شد اگر بیدار بودند جلوی این غارتگری ها گرفته شود؟* یک لایحه دولت می داد، یک طرح نمایندگان می دادند. با یک طرح و لایحه، یک قانون وضع و جلوی این غارتگری ها گرفته می شد. چرا این کار را نکردند؟ بازرسی کل کشور کجا بود؟ دیوان محاسبات کجا بود؟* آیا خائنان به طورکامل از هر مسئولیتی کنار زده می شوند؟ظاهرا قرار است آدم هایی که میکرفون به دست می گیرند در بیاناتشان گوی سبقت را از یکدیگر بربایند. توجه به بیانات مقام معظم رهبری و مقایسه آن با بیانات بالامی تواند مبین آن باشد که مقام معظم رهبری در پی اصلاح وقایع و توجه به نهاد مدیریت جامعه هستند و دیگران چگونه عمل می کنند. در مقدمه باید گفت نگارنده در چند دهه خدمتگزاری در کشور به جز یک دستگاه اتومبیل پژو که ریاست جمهور وقت، جناب آقای هاشمی رفسنجانی در سال 76 در پایان دوره ریاست جمهوری به اعضای دولت اهدا کردند هیچ پاداشی چه در مسئولیت مرکز توسعه صادرات یا بانک صنعت و معدن یا وزارت صنایع یا سازمان تربیت بدنی یا کمیته ملی المپیک دریافت نکرده و به هیچ وجه با پاداش های کلان و احیانا حقوق های به قول رایج، نجومی موافق نیست، اما به هر حال زمانی که می گوییم قانون ملاک عمل است اگر کسی قانونا دریافت هایی داشته است، حتی کلان، اطلاق لغت غارتگر به او حداقل نشانه نشناختن مفهوم لغت ها از یک طرف و چشم بستن بر غارتگران واقعی است. نخست، اگر کسی حقوقی کلان دریافت کند لزوما به تصویب مقام بالاتر او رسیده است؛ بنابراین، تصویب کنندگان حقوق غارتگر شناخته می شوند و دریافت کننده در موضع انفعال نمی تواند جایگاه فاعلی به خود بگیرد. دوم، طبق ماده 134 قانون تجارت، مجامع شرکت ها می توانند درصدی از سود خالص حاصله در سال را به هیات مدیره اختصاص دهند. بنابراین به شرطی که رعایت مفاد قانون شده باشد، هیچ تخلفی روی نداده است. سوم، مفهوم غارتگر را به تعدادی مدیر حقوق بگیر محدودکردن، نوعی تبرئه کسانی است که به طرق مختلف در کشور صاحب منافع عدیده می شوند. قاچاقچیان، زمین خواران، رانت خواران و بسیاری دیگر از گروه هایی که فقط به درآمد خود می اندیشند و منافع ملی را مدنظر قرار نمی دهند، از شبکه غارتگران حذف می شوند و تنها مدیرانی که چنین دریافت هایی داشته اند غارتگر شناخته می شوند. کاش کشور ما فقط 950 غارتگر داشت و نه بیشتر. چهارم، بسیاری از دریافت کنندگان حقوق ها و پاداش های یادشده هیچ ارتباطی با بودجه نداشته اند. بودجه دولت مربوط به درآمد و هزینه دولت است. بسیاری از شرکت هایی که این پرداخت ها را داشته اند جایی در بودجه دولت ندارند. حال فرض کنیم همه این دریافت ها از محل بودجه کل کشور بوده و هر کدام از 950 نفر، مبلغ یک میلیارد تومان در سال (فرض محال که محال نیست) گرفته باشند. جمع رقم برابر 950 میلیارد تومان یا یک هزار میلیارد تومان می شود درحالی که فقط بودجه پرداخت یارانه در سال 48 هزار میلیارد تومان است و دولت حدود 500 میلیارد تومان بدهی دارد. بنابراین اگر همه 950 نفر کل دریافتی را برگردانند همچنان بودجه کسری خواهد داشت و عبارت «بودجه نداریم» همچنان باقی خواهد بود.پنجم، این بیانات چه چیز را می خواهد ثابت کند. دولت خواب، مجلس خواب، سازمان بازرسی خواب، دیوان محاسبات خواب، فراموش نکنیم حقوق های کلان در برخی موسسات غیر از اینها هم که مسئولیت آن به دولت نسبت داده شده است، وجود دارد. پس همه مدیران کشور خواب هستند. آیا این نوع بیانات آب به آسیاب دشمن ریختن نیست.ششم، اگر قرار باشد هرکسی که پولی دریافت می کند غارتگر شناخته شود، لطفا خطیب محترم تکلیف دریافت کنندگان سودهای کلان بانکی را روشن کند. اگر مثلامدیری بتواند در طول یک سال مدیریت و با تکیه بر ابتکارات خود مثلا10 میلیارد تومان سود به دست آورد و سه درصد آن را به عنوان پاداش دریافت کند، این پاداش برابر با 300 میلیون تومان در سال خواهد بود. اما اگر یک فرد که ماهیت او معلوم نیست و ممکن است انسان خوبی باشد یا دزد، قاچاقچی، رباخوار و مشابه اینها باشد و فقط هنر او پول داشتن باشد و پول خود را در بانک به سپرده ثابت بگذارد، با نرخ های جدید 15 درصد سود می گیرد یعنی بسیارند از این قبیل افراد که بالای یک صد میلیارد تومان در بانک دارند. به نظر خطیب محترم این افراد که به ازای یک صد میلیارد تومان سپرده، سالانه 15 میلیارد تومان می گیرند آیا غارتگرند یا صالح و خدمتگزار؟ تفاوت آن است که یک مدیر فعال سودآور با تکیه بر خلاقیت و نیروی انسانی مثلاسالی یک میلیارد درآمد دارد و یک فرد پولدار در سال 15 میلیارد تومان با معافیت مالیاتی و معلوم نیست آیا این پول را صرف مبارزه با انقلاب یا عیاشی یا اقامت در خارج از کشور یا امور خیریه می کند. اینجا حتما خطیب محترم اصالت را به پول و پولدارها می دهند و نه فعالیت های انسانی. چرا خیل عظیم پول دارهای سپرده گذار از نظر ایشان غارتگر نیستند و مدیران غارتگر هستند؟باید تکرار کنم این نویسنده هرگز از حقوق های کلان استفاده نکرده و جز یک مورد که ذکر شد پاداشی دریافت نکرده است و به آن نیز معتقد نیست، اما بر این موضع است که حقوق های به اصطلاح کلان که البته سوءجریان است، غارتگری نیست، بلکه اگر با تصویب مقام ارشد باشد از حقوق مکتسبه است، مگر آنکه سوءجریانی وجود داشته باشد.هفتم، برخلاف نظر خطیب محترم که غارتگران کشور را به 950 نفر حقوق بگیر محدود کرده اند، به اطلاع ایشان می رساند تعداد غارتگران کشور بسیار بیشتر از اینهاست، اما از چشم ایشان پنهان هستند؛ عوامل تولید و توزیع مواد مخدر، غارتگران جنگل ها، غارتگران محیط زیست و عوامل قاچاق کالابه داخل کشور و به ویژه مشروبات الکلی که غارتگر مال و حیثیت و شرف انسان ها هستند، غارتگران آب های زیرزمینی که باعث نشست 200 دشت از 600 دشت کشور هستند، زمین خواران که زمین های کشاورزی و منابع طبیعی را به غارت می برند و بسیاری دیگر که نمونه های آنها را در محاکمه های قوه قضائیه کم و بیش شاهد هستیم و بسیاری دیگر، مانند سپرده گذاران کلان بانکی که با تکیه بر مال خود روزبه روز فربه می شوند و بدون هیچ گونه محدودیتی درآمد خود را صرف هر کاری بخواهند می کنند.هر چند کسب درآمدهای کلان برای حقوق بگیران- حتی به صورت قانونی- و پاداش های کلان نمی تواند مورد تایید باشد، اما آیا مسائل کشور به همین مورد ختم می شود؟ درحالی که غارتگران واقعی در داخل از امنیت کشور سوءاستفاده می کنند و دشمنان خارجی اعم از امپریالیسم، صهیونیسم، داعش و اذناب وهابیت علیه نظام جمهوری اسلامی در تکاپو هستند، آیا شایسته است همه ارکان جمهوری اسلامی از دولت و مجلس و نهادهای نظارتی را خواب اعلام کنیم؟ واقعا این مسئله (اگر بتوانیم به آن مسئله بگوییم) در برابر مشکلات و مسائلی که در جمهوری اسلامی به سبب توطئه های خارجی و بدفهمی های داخلی وجود دارد، چه میزان اهمیت دارد. رقمی که حداکثر و با دست بالاگرفتن، برابر دو درصد رقم یارانه های پرداختی به مردم را شامل می شود.فاعتبرو یا اولوابصار.
                