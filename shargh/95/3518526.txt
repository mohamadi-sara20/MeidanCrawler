شنبه ۳۰ بهمن ۱۳۹۵
-----------------------------------------
سرمقاله
-----------------------------------------
اسب زین شده دولت
-----------------------------------------

                    خبری از انتخابات نیست. به گفته فعالان سیاسی فضای جامعه هنوز انتخاباتی نشده است. به رغم اینکه اصلاح طلبان و اصولگرایان درصددند این گونه جلوه دهند که این فضا ناخواسته شکل گرفته؛ اما باورش مشکل است. گویا توافقی نانوشته بین جناح های رقیب وجود دارد که هرچه تنور انتخابات دیرتر شعله ور شود، به نفع همه است. دولت روحانی که مدافع وضع موجود است و باید پاسخ گوی مطالبات محقق نشده باشد، ترجیح می دهد فضای انتخاباتی به تعلیق دچار شود یا به تعویق بیفتد. هرچه فضای انتخاباتی در جامعه کشدار باشد، منتقدان، دولت را بیشتر مورد پرسش و هجمه قرار می دهند و به این ترتیب زمینه های مجادله و مخاصمه گسترش می یابد. از این رو دولت روحانی از تعلیق و تعویق فضای انتخاباتی استقبال می کند، اصلاح طلبان نیز با هوشمندی از این استراتژی نانوشته و ناخواسته تبعیت می کنند. افکار عمومی بعد از موفقیت دولت روحانی در مذاکرات هسته ای به «وجدان عمومی» استحاله یافته و احساس تعهدی در جامعه پدید آمده با این مضمون که باید چهار سال دیگر به دولت روحانی فرصت داد تا در مسائل داخلی هم قدم های جدی تر بردارد و بتواند به مطالبات مردم پاسخ دهد. انگار موعد پرداخت چک دولت روحانی به مردم هنوز فرا نرسیده و او فرصت دارد تا حساب جاری اش را برای پرداخت این بدهی پر کند. این تصویر بسیار خوشبینانه ای است از وضعیت سیاسی جامعه. تصویر بدبینانه این است: مخالفان دولت موفق شده اند مردم را متقاعد کنند که چک های روحانی را به اجرا گذاشته و زودتر از موعد سررسید مطالبات شان را وصول کنند. از این منظر، حملات بی امان مخالفان دولت به روحانی در چهار سال اخیر شفافیت بیشتری پیدا می کند. اینکه چرا اصولگرایان مایل به شنیدن صدای دولت روحانی نیستند و چرا از پذیرش پیروزی دولت روحانی در مذاکرات هسته ای سر باز می زنند، در حالی که خود می دانند تا چه حد این پیروزی آثار ماندگاری برای کشور داشته است. مخالفت با دولت روحانی برای اصولگرایان بازی دو سر برد است. اگر در رقابت های انتخاباتی پیروز شوند، سوار بر اسب زین شده ای خواهند شد که بیشتر موانع خارجی را پشت سر گذاشته است؛ موانعی که اصولگرایان هرگز قادر به پریدن از روی آنها نبودند. اسب همان اسب است؛ اما سوار همان سوار نیست. همه ازجمله اصولگرایان هنوز به یاد دارند که احمدی نژاد با اینکه لگام اسب دولت را در دست داشت و تمام توان خود را برای شرکت در این مسابقه جهانی به کار گرفت؛ حتا پایش به رکاب هم نرسید. اینک برای اصولگرایان چه چیز بهتر از اسب زین شده است که موانع بسیاری را پریده و فقط مانده که سوارش یورتمه برود و باد در جامه بیندازد و نخوت بفروشد. مردم فراموش نکرده اند که احمدی نژاد چگونه سراسیمه فرمان داد کف تونل حکیم را فرش کنند تا زحمات دیگران را به کام خود کند. آیا این بار نیز چنین خواهد شد؟ آیا اصولگرایان باز هم معنای سنتی کاشت و برداشت را جابه جا خواهند کرد؟ برداشت بدون کاشت. سال های متمادی برداشت بدون کاشت اصولگرایان را پخته و آزموده کرده است که در برداشت نباید تعجیل کرد. جاده و اسب زین شده دولت مهیاست، تنها مانده است که در فرصتی لگام آن را به دست گیرند. چهار سال تخریب بی امان دولت اگر اینک به کار نیاید، پس کی به کار خواهد آمد؟ اما سوار کیست؟ اصولگرایان با پشت سرگذاشتن تجربه احمدی نژاد بعید است این بار بی گدار به آب بزنند.قالیباف را به نیکی می شناسند و می دانند همچون برج میلادی است که اگر از سمت شرق به غرب نگاهش کنند، در سمت چپ بزرگراه قرار دارد؛ اما نزدیک که شوند، در سمت راست بزرگراه قرار دارد، جایی که واقعا هست. این رویت یا کژتابی در واقعیت، اصولگرایان را دچار تردید و تزلزل می کند. آنان باید به دنبال کسی باشند که اسب دولت را چنان بتازاند که آنان می خواهند. پس هر قدر فضای انتخاباتی دیرتر شکل بگیرد، اصولگرایان فرصت بیشتری خواهند داشت تا از سوارشان رونمایی کنند، شاید با این تاخیر شوک ایجاد کرده و قدرت تخیل و تعقل مردم را به خطا بیندازند؛ در چهار سال گذشته اصطلاح طلبان توانستند در چارچوب سیاستی که برایشان تعریف شده بود، نقش آفرینی کنند و مانند دیگران به استقبال تعلیق یا تعویق فضای انتخاباتی بروند؛ هرچه دیرتر بهتر. تا کسی آنان را به مواجهه و مبارزه فرا نخوانده، چرا بی موقع و بی دلیل پا به میدان بگذارند. از این روست که در فضای گرگ ومیش کنونی همه چیز آن گونه که هست به نظر نمی رسد. همه جناح های سیاسی، دولت، اصولگرایان و اصلاح طلبان دست به عصا راه می روند تا با مواضع و موانع پیش بینی ناپذیر روبه رو نشوند؛ اما فرصت چندانی برای کسی باقی نمانده و سیاست ناگزیر است که رخ عیان کند.
                