پنج‌شنبه ۱۵ مهر ۱۳۹۵
-----------------------------------------
type_unknown
-----------------------------------------
وضعیت زرد در خلیج فارس
-----------------------------------------

                    شرق: هشدار به شناورهای شرکت کننده در مانور دریایی عربستان سعودی؛ «به آب های ایران نزدیک نشوید، حتی از آب های بین المللی نزدیک آب های سرزمینی ایران هم عبور نکنید، این مانور مصداق تشنج آفرینی است». این هشدار نیروی دریایی سپاه پاسداران، یک روز پس از آن است که «عربستان سعودی» در آب های خلیج فارس، دریای عمان و تنگه هرمز، رزمایش دریایی خود را با نام «سپر خلیج [فارس]» آغاز کرده است. به گزارش «فارس»، در بیانیه نیروی دریایی سپاه پاسداران خطاب به شناورهای سعودی و... آمده: «به کلیه شناورهایی که در رزمایش اعلامی عربستان سعودی حضور دارند.به گزارش «فارس»، در بیانیه نیروی دریایی سپاه پاسداران خطاب به شناورهای سعودی... آمده: «به کلیه شناورهایی که در رزمایش اعلامی عربستان سعودی حضور دارند، اعم از شناورهای نیروی دریایی سعودی و شناورهای غیر از آن، اعلام می گردد نیروی دریایی سپاه پاسداران انقلاب اسلامی اعتقاد دارد، اصالتا این رزمایش مصداق مشخصی برای تشنج آفرینی و کم کردن امنیت پایدار در خلیج فارس است». این بیانیه افزوده: «به همین لحاظ عبور هیچ یک از شناورهای نظامی شرکت کننده در رزمایش اعلامی از آب های سرزمینی جمهوری اسلامی ایران مجاز نمی باشد و به هیچ وجهی به آب های سرزمینی جمهوری اسلامی نزدیک نشوید و حتی از آب های بین المللی نزدیک آب های سرزمینی جمهوری اسلامی ایران عبور نکنید؛ چراکه ما اعلام می داریم این عبور به هیچ وجه مصداق عبور بی ضرر نمی باشد». در پایان بیانیه سپاه پاسداران آمده: «نیروی دریایی سپاه پاسداران انقلاب اسلامی و ارتش جمهوری اسلامی ایران، برای تامین امنیت پایدار خلیج فارس و تنگه هرمز در آمادگی کامل به سر می برند و با هرگونه حرکت، تلاش و اقدام برای برهم زدن آرامش و امنیت خلیج فارس، تنگه هرمز و دریای عمان، مقابله متناسب و فوری انجام خواهد داد». روز سه شنبه خبرگزاری رسمی دولت عربستان(SPA) در خبری از آغاز رزمایش «سپر خلیج [فارس]» با حضور نیروی دریایی سلطنتی سعودی خبر داد. «ماجد القحطانی»، از فرمانده هان ارشد نیروی دریایی عربستان، می گوید رزمایش مذکور با حضور ناوگان شرقی نیروی دریایی سلطنتی سعودی است. فرمانده این رزمایش افزود: «در این مانور، ناوهای جنگی، نبرد هوایی، سطحی و زیر سطحی، جنگ الکترونیک، مین روبی، پیاده کردن تفنگ داران در ساحل و تیراندازی با گلوله جنگی، به تمرین های نظامی خواهند پرداخت». به گزارش «تسنیم»، به گفته «القحطانی»، «سپر خلیج [فارس]» از بزرگ ترین مانورهای سعودی در منطقه خلیج فارس است. القحطانی گفت: «این مانور در راستای طرح ها و برنامه های آموزشی از پیش طراحی شده انجام می شود. هدف این مانور، بالابردن توان نبرد و کار حرفه ای بین تمامی واحدهای نیروی دریایی است و برای حمایت از منافع دریایی عربستان انجام می گیرد». پیش از این، خبرگزاری عربستان سعودی، دفاع از مرزهای عربستان، حمایت از گذرگاه های آبی و آب های اقلیمی و جلوگیری از تجاوز یا عملیات تروریستی احتمالی، که مانع ناوبری در آب های خلیج فارس شود را از اهداف این رزمایش خوانده بود. آب های سرزمینی کجاست؟خلیج فارس در احاطه «ایران»، «عراق»، «کویت»، «عربستان»، «بحرین»، «قطر» و «امارات» قرار دارد که در این بین، بیشترین مرز دریایی را ایران با خلیج فارس دارد. از طرفی در دو طرف شاهراه گذر انرژی دنیا؛ یعنی «تنگه هرمز»، ایران و امارات قرار دارند و در دو طرف دریای عمان هم ایران و عمان. طبق کنوانسیون حقوق دریاها و همچنین قانون مناطق دریایی جمهوری اسلامی ایران در خلیج فارس و دریای عمان، حدود آب های سرزمینی از خط مبدا 12 مایل دریایی است. هر مایل دریایی برابر با هزارو 853 متر است؛ یعنی حدود 22 کیلومتر و 200 متر. طبق این قانون، «آب های واقع بین خط مبدا دریای سرزمینی و قلمرو خشکی و همچنین آب های واقع بین جزایر متعلقه به ایران که فاصله آنها از یکدیگر از دو برابر عرض دریای سرزمینی تجاوز نکند، جزء آب های داخلی محسوب و تحت حاکمیت جمهوری اسلامی ایران است». همچنین طبق قانون مصوب مجلس در سال 1372، «تحدید حدود در مواردی که دریای سرزمینی ایران با دریای سرزمینی دولت های مجاور یا مقابل تداخل پیدا کند، مادامی که ترتیب دیگری بین طرفین توافق نشده باشد، حدفاصل بین دریای سرزمینی ایران و آن کشور، خط منصفی است که کلیه نقاط آن از نزدیک ترین نقاط خطوط مبدا طرفین به یک فاصله باشد». بدیهی است که به آب های فراتر از آب های سرزمینی، آب های بین المللی یا همان آب های آزاد می گویند. عبور بی ضرر چیست؟طبق قوانین دریایی ایران در خلیج فارس و دریای عمان، «عبور شناورهای خارجی، به استثنای موارد مندرج در ماده 9 (این قانون)، از دریای سرزمینی ایران مادامی که مخل نظم، آرامش و امنیت کشور نباشد، تابع اصل «عبور بی ضرر» است». در ماده 9 مستثنیات عبور بی ضرر به این شرح آمده: «عبور شناورهای جنگی، زیردریایی ها، شناورهای با سوخت هسته ای و هر نوع وسیله غوطه ور دیگر و همچنین شناورها و زیردریایی های حامل مواد اتمی یا خطرناک و یا زیان آور برای حفظ محیط زیست و شناورهای تحقیقاتی خارجی از دریای سرزمینی، منوط به موافقت قبلی مقامات صالحه جمهوری اسلامی ایران خواهد بود. زیردریایی ها باید در سطح آب و با پرچم برافراشته عبور کنند». روابط ایران و عربستانروابط ایران و عربستان سعودی چندین ماه است دچار تنش و سردی شده است. پس از فاجعه منا در حج سال 1394 و اعدام «شیخ نمر»، روحانی شیعه منتقد حکومت سعودی، روابط ایران و سعودی بیش از گذشته دچار تنش شد؛ اما برخی گروه های معترض، با حمله به سفارت عربستان در تهران، باعث وخیم تر شدن روابط تهران و ریاض شدند. آنها با مواد آتش زا به سفارت عربستان حمله کردند و قسمت هایی از ساختمان را آتش زدند و وارد آن شدند. پس از آن بود که عربستان تلاش کرد حمله به سفارتش را به بهانه ای برای جنجال آفرینی علیه ایران تبدیل کند. به غیر از این موضوعات، بحران در منطقه نیز بر این تنش دامن زده است؛ موضوعاتی که به قبل از اعدام شیخ نمر، سفارت و فاجعه منا بازمی گردد؛ سوریه و به خصوص یمن. در پی اختلافات و جنگ داخلی در یمن، عربستان سعودی از فروردین ماه 1394 حمله نظامی به «صنعا» و سایر شهرهای تحت کنترل «انصارالله» را تحت عنوان ائتلافی به رهبری خود، آغاز کرده است. این حملات تا جایی ادامه داشت که دی ماه سال گذشته، چند راکت هواپیماهای سعودی به ساختمان سفارت ایران در صنعا اصابت کرد. این حملات در حالی صورت می گیرد که عربستان ادعای دخالت ایران در یمن را دارد. همچنین اردیبهشت ماه سال گذشته، یک فروند هواپیمای غیرنظامی ایرانی حامل محموله کمک های غذایی و دارویی به قصد فرودگاه صنعا در حرکت بود که پس از رسیدن به این فرودگاه، جنگنده های سعودی با اخطار به هواپیمای ایرانی و بمباران باند فرودگاه، مانع فرود هواپیمای ایرانی شدند. در حملات عربستان، تعداد زیادی از غیرنظامیان یمنی کشته شده اند. حملات عربستان به مناطق مسکونی و مدارس یمنی، باعث شده تا نیروهای یمنی با شلیک موشک های «زلزال 3» به پایگاه های عربستانی در داخل خاک این کشور، قدری از حملات سعودی را جبران کنند.
                