سه‌شنبه ۱۴ اردیبهشت ۱۳۹۵
-----------------------------------------
type_unknown
-----------------------------------------
انتقاد مقام معظم رهبری از عدم تحمل مخالف
-----------------------------------------

                    پایگاه اطلاع رسانی مقام معظم رهبری: حضرت آیت الله خامنه ای مقام معظم رهبری صبح دیروز (دوشنبه) در دیدار هزاران نفر از معلمان و نومعلمان سراسر کشور ضمن تجلیل از تلاش ها و زحمات جامعه معلمی، «تربیت نسل آینده ای با هویت مستقل، عزتمند، دینی و دارای شاخص های ممتاز و جریان ساز» را وظیفه اصلی و بسیار خطیر آموزش وپرورش و معلمان دانستند و تاکید کردند: «اگر جامعه ای با چنین ویژگی هایی شکل بگیرد، قطعا اقتصاد مقاومتی و بدون نفت، برخورداری از فرهنگ مستقل، اصلاح الگوی مصرف و روحیه ایستادگی و مقاومت در برابر زیاده خواهی ها معنا پیدا خواهد کرد».مقام معظم رهبری، کار معلمی را کاری دشوار توصیف کردند و گفتند: «کار مخلصانه و برای خدا، ماندگار و موجب نجات است و زمینه کار مخلصانه در شغل معلمی، کاملاوجود دارد». حضرت آیت الله خامنه ای، حرکت و آثار شهید آیت الله مطهری را نمونه درخشانی از کار مخلصانه و بابرکت برشمردند و افزودند: «نتیجه اخلاص آن عالم زمان شناس و نیازشناس، ماندگاری آثار برجسته اوست، به گونه ای که ده ها سال پس از شهادتش، همچنان اهل فکر از آثار آن بزرگوار، بهترین بهره ها را می جویند». مقام معظم رهبری تاکید کردند: «البته اخلاص و قناعت جامعه معلمان نباید موجب غفلت مسئولان از مسائل مادی و معیشتی این جامعه سختکوش شود و همچنان که بارها گفته ایم و باز هم می گوییم، هر هزینه و بودجه ای که در آموزش وپرورش صرف می شود، درواقع سرمایه گذاری است». مقام معظم رهبری سپس به طرح بحث اصلی خود پرداختند و گفتند: «موضوع اساسی این است که آموزش وپرورش نسل آینده را با چه ویژگی هایی می خواهد تربیت کند و کشور برای ادامه مسیر خود به چگونه نسلی نیاز دارد؟».حضرت آیت الله خامنه ای قبل از بیان ویژگی های موردنیاز برای تربیت نسل آینده به یک نکته اشاره کردند و افزودند: «ما برای تربیت نسل آینده در یک فضا و میدان خالی از رقیب قرار نداریم، بلکه با حریفی به نام «نظام سلطه بین المللی» مواجه هستیم». ایشان خاطرنشان کردند: «ممکن است برخی تعجب کنند که چه ارتباطی میان آموزش وپرورش و «نظام سلطه بین المللی» وجود دارد، درحالی که واقعیت این است که نظام سلطه برای نسل جوان ملت ها به ویژه ملت ایران برنامه دارد». مقام معظم رهبری، آمریکا، سرمایه داران صهیونیسم و برخی دولت های مستکبر را مظهر «نظام سلطه بین المللی» دانستند و تاکید کردند: «نظام سلطه می خواهد نسل آینده کشورها، نسلی باشند که فکر، فرهنگ، نگاه و سلیقه موردنظر او را در مسائل جهانی داشته باشند و در نهایت نخبگان، سیاست مداران و افراد تاثیرگذار همان گونه فکر و عمل کنند که او تمایل دارد». حضرت آیت الله خامنه ای با اشاره به قدمت این برنامه فرهنگی استعمار، گفتند: «متفکران غربی بارها گفته اند به جای کشورگشایی های استعماری قرن نوزدهم، بهترین و کم هزینه ترین روش، تزریق فکر و فرهنگ خود به نسل جوان کشورها و تربیت زبدگان و نخبگانی است که همچون سربازان نظام سلطه عمل خواهند کرد».ایشان برخی دولت های منطقه را نمونه بارز این برنامه ریزی استکباری دانستند و افزودند: «این دولت ها اکنون همان کاری را انجام می دهند که آمریکا می خواهد و حتی همه هزینه های آن را هم متقبل می شوند و هیچ امتیازی نیز نمی گیرند و فقط در مقابل آن، آمریکایی ها، این دولت ها را حفظ می کنند و مانع از سقوط آنان می شوند». مقام معظم رهبری با تاکید بر اینکه حریف ما چنین برنامه ای برای نسل آینده کشورمان دارد، لزوم ترویج فکر و فرهنگ و زبان بومی را خاطرنشان کردند و گفتند: «متاسفانه در برخی مواقع به جای ترویج زبان فارسی، زبان انگلیسی ترویج می شود و اکنون کار به جایی رسیده است که آموزش زبان انگلیسی به مهدکودک ها کشیده شده است». حضرت آیت الله خامنه ای خاطرنشان کردند: «این موضوع به معنای مخالفت با یادگیری زبان خارجی نیست بلکه بحث اصلی، ترویج فرهنگ بیگانه در کشور و در میان کودکان، نوجوانان و جوانان است». ایشان با تاکید بر اینکه کشورهای دیگر برای مقابله با ترویج زبان و فرهنگ بیگانه برنامه دارند، گفتند: «متاسفانه در کشور ما برای مقابله با این موضوع برنامه خاصی وجود ندارد و میدان را برای گسترش فرهنگ بیگانه باز گذاشته ایم». مقام معظم رهبری با اشاره به ایجاد انواع موانع و سختی ها برای ترویج زبان فارسی در برخی از کشورهای غربی، افزودند: «در شرایطی که آنها اجازه ترویج زبان فارسی را نمی دهند، ما زبان و فرهنگ آنها را ترویج می کنیم، آیا این کار واقعا عقلانی است؟».حضرت آیت الله خامنه ای خاطرنشان کردند: «این سخنان به معنای تعطیل کردن آموزش زبان انگلیسی در مدارس نیست، بلکه بحث اصلی این است که بدانیم با چه حریفی مواجه هستیم و طرف مقابل چه برنامه ریزی های دقیقی برای تاثیرگذاری بر نسل آینده کشور دارد».ایشان سپس به بیان شاخص ها و ویژگی های موردنیاز برای تربیت نسل آینده کشور پرداختند و گفتند: «مهم ترین شاخصه ای که باید در تربیت دانش آموزان مدنظر قرار گیرد، شکل گیری «هویت مستقل، عزتمند و دینی» در نسل آینده است».مقام معظم رهبری تاکید کردند: «باید نوجوانان و جوانان کشور را به گونه ای تربیت کنیم که به دنبال سیاست، اقتصاد و فرهنگ مستقل باشند و هرگونه وابستگی در این مسائل مذموم به شمار آید».حضرت آیت الله خامنه ای کشور را از لحاظ این موضوع، دچار آسیب دانستند و افزودند: «علاقه بیش ازحد به استفاده از تعابیر فرنگی یک نمونه از این آسیب دیدگی است که از دوران طاغوت برای ما به ارث رسیده است». ایشان یکی از لوازم اصلی تحقق اقتصاد مقاومتی را شکل گیری هویت مستقل در نوجوانان و جوانان دانستند و خاطرنشان کردند: «تازمانی که روحیه استقلال و مقاومت و ایستادگی وجود نداشته باشد، اگر مسئولان صدها جلسه هم برای اقتصاد مقاومتی بگذارند، در نهایت کار به نتیجه کامل و صحیح نخواهد رسید». مقام معظم رهبری افزودند: «اقتصاد مقاومتی، اقتصاد بدون نفت و فرهنگ مستقل، هنگامی معنا پیدا می کند که هویت مستقل در جامعه شکل بگیرد». حضرت آیت الله خامنه ای احیای «شاخص های ممتاز و مفاهیم جریان ساز» در دانش آموزان را یکی دیگر از وظایف سنگین معلمان و آموزش وپرورش دانستند و گفتند: «ایمان، اندیشه ورزی، مشارکت و همکاری اجتماعی و اصلاح الگوی مصرف از جمله این شاخص های برجسته است که باید در نسل آینده رشد پیدا کنند». ایشان با اشاره به مشکلات موجود در کشور درخصوص الگوی مصرف، چند نمونه را بیان کردند و افزودند: «مصرف کالاهای خارجی و قاچاق ده ها و صدها میلیاردی کالاهای لوکس، نمونه هایی از الگوی مصرف غلط در کشور است که باید اصلاح شوند و یکی از زیرساخت های اصلی برای اصلاح آنها، فرهنگ سازی در نسل جوان است». مقام معظم رهبری، «تحمل مخالف» را یکی دیگر از شاخص های برجسته برای نسل آینده برشمردند و گفتند: «تحمل مخالف در جامعه نهادینه نشده است زیرا تا فردی مختصر طعنه ای می زند، با مشت به سینه او کوبیده می شود؛ این، یعنی عدم تحمل مخالف».حضرت آیت الله خامنه ای «ادب و مودب بودن» و «تدین و اشرافی بار نیامدن» را از دیگر شاخص های موردنیاز برای تربیت دانش آموزان دانستند و تاکید کردند: «نهادینه کردن این شاخص ها در نسل آینده و فرهنگ سازی درباره آنها از وظایف بزرگ معلمان و آموزش وپرورش است».ایشان با تاکید بر اینکه آموزش وپرورش به تنهایی نمی تواند این «وظیفه مقدس» را انجام دهد، به نقش بخش ها و دستگاه های مختلف اشاره کردند و افزودند: «معاونت پرورشی آموزش وپرورش از جمله بخش هایی است که در این زمینه نقش تاثیرگذار و وظیفه سنگینی دارد و باید با اقدامات پرتلاش، هدفمند، هوشمند و سالم از لحاظ اعتقادی، سیاسی و اخلاقی در این مسیر گام بردارد و هرگونه کوتاهی در این زمینه ضربه به آموزش وپرورش و نسل آینده خواهد بود».مقام معظم رهبری صداوسیما را یکی از دستگاه های دارای مسئولیت درخصوص نهادینه کردن شاخص های ممتاز در نسل آینده و فرهنگ سازی در این زمینه دانستند و با انتقاد از عملکرد رسانه ملی گفتند: «سال گذشته هم درباره لزوم برنامه ریزی دقیق و صحیح صداوسیما برای نسل جوان مطالبی بیان شد اما متاسفانه عمل نشده است». ایشان افزودند: «صداوسیما باید با استفاده از افراد صاحب اندیشه و متخصص، یک سرفصل کاری ویژه برای آموزش وپرورش داشته باشد». حضرت آیت الله خامنه ای با اشاره به نامه یکی از دانش آموزانی که هفته پیش با ایشان دیدار داشتند و گلایه وی از نبود برنامه های مناسب و تاثیرگذار برای جوانان دبیرستانی در صداوسیما گفتند: «باید در رسانه ملی با شیوه های هنرمندانه و کارشناسانه، برنامه هایی برای اقناع فکری، روحی، دینی و علمی جوانان تهیه شود و برنامه های کنونی در برخی شبکه ها به هیچ وجه با نیازها در این زمینه همخوانی ندارند». ایشان وزارت ارتباطات را نیز یکی دیگر از دستگاه های مسئول در زمینه تربیت نسل آینده برشمردند و با اشاره به گستردگی فضای مجازی و سرعت روزافزون تحولات در این عرصه و ارتباط مستمر جوانان با فضای مجازی خاطرنشان کردند: «کسی مخالف استفاده از فضای مجازی نیست بلکه موضوع اصلی این است که در چنین عرصه ای که لغزشگاه است، باید زمینه استفاده صحیح فراهم شود نه آنکه فضای مجازی به صورت رها و غیرقابل کنترل باشد». مقام معظم رهبری با گلایه از وزارت ارتباطات و شورای عالی فضای مجازی گفتند: «کسی به دنبال بستن فضای مجازی نیست، زیرا این کار عاقلانه نیست، اما چرا هنگامی که کشورهای دیگر برای حفاظت از فرهنگ خود، در استفاده از فضای مجازی چارچوب هایی قرار می دهند، ما فضای مجازی را رها کرده ایم؟». حضرت آیت الله خامنه ای، یکی دیگر از کارهای لازم در آموزش وپرورش را تزریق روحیه شادابی و جوانی در معلمان خواندند و از همین زاویه بر نوسازی نظام آموزشی کشور تاکید کردند. مقام معظم رهبری با اشاره به فرسوده و کهنه بودن نظام آموزشی، گفتند: «نظام آموزشی کنونی برگرفته از نظام آموزشی اروپاست و همچون «اثری موزه ای»، دست نخورده باقی مانده و کهنه شده است، درحالی که لازم است نوسازی شود». ایشان، نوسازی نظام آموزشی به شیوه تقلیدی و رونویسی از دست غربی ها را کاری غلط برشمردند و افزودند: «البته استفاده از تجربیات خوب است اما صاحبان فکر و اندیشه باید در قالب طرح تحول آموزش وپرورش، نظام نوین آموزشی را طراحی و اجرا کنند». حضرت آیت الله خامنه ای، توجه به اهمیت مراکز فنی وحرفه ای در «مهارت افزایی و کارآمدی نسل جوان» را یکی از دیگر اولویت های آموزش وپرورش برشمردند و افزودند: «طبق گزارش ها، 12 هزار نوع شغل در جامعه وجود دارد، اما آیا باید همه دانش آموزان با استعدادهای گوناگون، مسیر واحد و یکسانی را در تحصیلات خود طی کنند؟». مقام معظم رهبری تاکید کردند: «باید استعدادهای دانش آموزان شناسایی و پرورش داده شوند تا استعدادهای پرورش یافته بتوانند منشا ابتکار در مشاغل و حرفه های گوناگون شوند». انتقاد از «استفاده برخی نام ها و نشان های مربوط به دوران طاغوت همچون پیشاهنگان» یکی دیگر از محورهای سخنان رهبر انقلاب خطاب به مسئولان آموزش وپرورش بود. ایشان افزودند: «در آموزش وپرورش با وجود عناوین و تشکل هایی همچون بسیج دانش آموزی و اتحادیه انجمن های اسلامی دانش آموزان، نباید از تعابیر و الفاظ گذشته که معانی خاصی را به دنبال خود منتقل می کنند، استفاده شود». حضرت آیت الله خامنه ای در ادامه به موضوع مدارس دولتی و غیرانتفاعی اشاره کردند و گفتند: «آموزش و پروش در قانون اساسی، مسئله ای «حاکمیتی» است، البته این به معنای قرارگرفتن همه بار و وظایف بر دوش دولت نیست، اما دولت باید در آموزش وپرورش نقش آفرینی کند و بر همین اساس، تبدیل کردن روزافزون مدارس دولتی به مدارس غیرانتفاعی که بعضی از آنها نیز شهریه های سنگینی می گیرند، لزوما کار درست و سنجیده ای نیست». مقام معظم رهبری تاکید کردند: «باید سطح و کیفیت مدارس دولتی آن چنان ارتقا یابد که رغبت خانواده ها به این مدارس افزایش پیدا کند». حضرت آیت الله خامنه ای با اشاره به سلامت فکری و عملی وزیر محترم آموزش وپرورش بر لزوم استفاده از این فرصت برای انجام وظایف سنگین در این دستگاه تاکید کردند و گفتند: «دانشگاه فرهنگیان یکی از مراکز بسیار مهم است که باید برای توسعه کمی و کیفی آن هر آنچه می توان، سرمایه گذاری کرد». ایشان در جمع بندی سخنان خود با تاکید بر اهمیت ساختن و قدرتمندکردن کشور و نقش برجسته معلمان در این مسیر، مهم ترین عنصر قدرت ساز را «علم» خواندند و خاطرنشان کردند: «قدرت، فقط به داشتن سلاح نیست بلکه «علم، ایمان، شخصیت ملی، ایستادگی و هویت انقلابی»، عناصر تولید قدرت هستند».مقام معظم رهبری خاطرنشان کردند: «دشمن وقتی قدرت شما را ببیند، ناچار به عقب نشینی خواهد شد، اما وقتی در نشان دادن مبانی و عناصر قدرت خود در مقابل دشمن، ملاحظه و اجتناب کنیم یا بترسیم، دشمن «گستاخ» می شود». ایشان با اشاره به طرحی که در کنگره آمریکا علیه رزمایش های دریایی ایران در جریان است، افزودند: «امروز دشمنان حرف هایی می زنند که بزرگ تر از دهانشان است و مثلاطراحی می کنند که «ایران در خلیج فارس نباید رزمایش نظامی داشته باشد»؛ درحالی که این سخنان، غلط اضافی است». حضرت آیت الله خامنه ای همه این زیاده خواهی ها را از سوی ملت بزرگ و بیدار ایران قابل پاسخ گویی دانستند و خاطرنشان کردند: «خلیج فارس، خانه و محل حضور ملت ایران و ساحل خلیج فارس و سواحل زیادی از دریای عمان متعلق به این ملت قدرتمند است، بنابراین ما باید در این منطقه حضور، رزمایش و اظهار قدرت داشته باشیم و این آمریکایی ها هستند که باید بگویند چرا از آن سوی دنیا به اینجا آمده و رزمایش به راه می اندازند؟». مقام معظم رهبری تاکید کردند: «این گونه باید با قدرت های زیاده خواه مواجه شد و برخورد کرد». ایشان، ماندگاری و قدرتمندترشدن روزافزون جمهوری اسلامی را نشانه شکست دشمنان خواندند و خاطرنشان کردند: «قرآن به ما آموخته است که باید به گونه ای خود را آماده کنیم که دشمن، همواره ترس و واهمه داشته باشد». پیش از سخنان مقام معظم رهبری، وزیر آموزش وپرورش با گرامیداشت یاد شهیدان مطهری، رجایی و باهنر و با تبریک هفته معلم، تاکید کرد: «وزارت آموزش وپرورش تلاش می کند از طریق فرهنگ سازی، بستری مناسب برای تحقق عملی اقتصاد مقاومتی فراهم کند». آقای فانی با بیان اینکه برنامه های راهبردی آموزش وپرورش در طول برنامه ششم مبتنی بر اجرای سند تحول بنیادین خواهد بود، گفت: «تدوین نقشه راه سند تحول آموزش وپرورش، طراحی رشته های جدید، ارتقای منزلت معلمان، تدوین برنامه راهبردی دانشگاه های فرهنگیان و تربیت دبیر شهید رجایی، تقویت مشارکت های مردمی و توسعه پژوهش سراهای دانش آموزی از مهم ترین فعالیت های آموزش وپرورش در سال گذشته بوده است».
                