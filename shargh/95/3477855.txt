شنبه ۲۰ آذر ۱۳۹۵
-----------------------------------------
گزارش. جامعه
-----------------------------------------
التهاب در شورا آرامش در شهرداری
-----------------------------------------

                    قرار بود همه چیز بعد از چند هفته جلسات تند و جنجالی و دلخوری های علنی و غیرعلنی با یک جلسه غیرعلنی و خودمانی بین اعضای شورای شهر تهران حل وفصل شود. از ابتدای شهریور ماه که ماجرای واگذاری املاک شهرداری تهران به افراد خاص و مدیران رده بالای شهرداری تهران و تعدادی از اعضای شورای شهر مطرح شده بود، فضای شورا التهاب داشت؛ شورایی که مهم ترین وظیفه اش نظارت بر عملکرد شهرداری تهران و اموال مردم بود، زیر سوال رفته بود اما نه وارد پیگیری و رسیدگی به موضوع شد و نه در جریان اطلاعات و جزئیات موضوع قرار گرفت و به اذعان نهاد غیردولتی دیده بان شفافیت، «نقشش در این تخلفات قابل پیگیری کیفری است». از همان موقع تاکنون به جز چند پاسخ شهردار تهران، آنجایی که بیش از همه ملتهب بوده، شورای شهر است و گویا قرار است تبعات این ماجرا در زمین شورا ادامه یابد و شهرداری به امور خودش بپردازد. اختلاف اعضا درباره املاک نجومی بالاخره فوران کرد و تعدادی از اعضای شورا که نامشان در فهرست املاک نجومی بود، نتوانستند ساکت بمانند و جلسه علنی 18 آبان را متشنج کردند. پس از آن قرار شد جلسه ای برای رفع کدورت ها بگذارند که این جلسه یکشنبه قبل از اربعین درحالی که تعدادی از اعضای شورای شهر حضور نداشتند، برگزار شد. قرار بر این بود که جزئیات جلسه رسانه ای نشود تا اینکه معصومه آباد در گفت وگو با رسانه های اصولگرا جزئیات آن جلسه را گفت و این قول را شکست. احمد مسجدجامعی، عضو قدیمی شورای شهر تهران که از ابتدای ماجرای املاک نجومی، با وجود اتهامات و هجمه های متعدد که هم زمان با انتخابات هیات رئیسه شورای شهر تهران بود، تلاش کرد شان و احترام شورا و اعضا را حفظ کند. او که حتی در صحن علنی به قول خودش از «ساحت سلامت» معصومه آباد دفاع کرده بود، از اظهارات آباد در گفت وگو با رسانه های اصولگرا تعجب کرد و مجبور به ارائه توضیحاتی شد. او هفته قبل در یادداشتی مفصل ادعای معصومه آباد مبنی بر اینکه «مسجدجامعی، یاشار سلطانی (منتشرکننده فهرست املاک نجومی) را می شناخته و در پاسخ به آباد، این مسئله را انکار کرده است و اینکه اصلاح طلبان پشت این ماجرا بوده اند» را رد کرد. مسجدجامعی در این یادداشت درباره خطای حافظه افراد در نقل خاطرات گفت و توضیحات دیگری هم درباره کوتاهی شورا در امر نظارت داشت که گویا با اعتراض یکی دیگر از اعضای اصولگرا مواجه شده است.مجتبی شاکری، در واکنش به این یادداشت نوشت: «احمد مسجدجامعی با چنگ زدن به الفاظی مانند خطای حافظه انسانی و نام بردن جا به جای دو روز هفته از سوی خانم آباد، سعی کرده اصل قضیه را به شکل دیگری تفسیر کند و همه چیز را یک سوءتفاهم ناشی از فراموشی سهوی مکالمات خود و حکیمی پور با خانم آباد تلقی کند». او که همانند سایر اصولگرایان بر این باور است این ماجرا از سوی اصلاح طلبان کلید خورده، در این یادداشت تاکید دارد که «اکثریت قریب به اتفاق اصلاح طلبان شورای شهر در طول حدود دو ماه اخیر به هر کاری دست زدند؛ از جمع آوری امضا برای نامه به قوه قضائیه در دفاع از یاشار سلطانی تا بهره گیری از روابط عاطفی و رشوه دادن الفاظی به خانم آباد؛ اما در تمام این مدت، نه مسجدجامعی و نه هیچ کس دیگر از اعضای این جناح در شورای شهر، تلاشی برای اینکه منکر حق را از مقام انکار خارج کنند، صورت ندادند». اما مسجدجامعی در یادداشت دیگری به این اظهارات شاکری پاسخ داده و در بخشی از آن گفته است: وقتی شما بعد از سه سال من را رئیس فراکسیون اصلاح طلبان شورای شهر می دانید، آیا این، جز خطای حافظه انسانی است؟ خطای بزرگ تر این است که ثروت کلانی را که از دسترنج میلیون ها نفر مردم تهران فراهم آمده و صرف خاصه خرجی ها و حاتم بخشی ها و سفره گشایی ها شده، فراموش کنیم. اینکه کسانی برای روشن نشدن آنچه برده اند و خورده اند، دنبال ایجاد تعارض دروغین میان اصلاح طلبان و اصولگرایان هستند؛ البته استراتژی کثیفی است که چاره ای جز دنبال کردنش ندارند. او نوشت: دراین مدت من را با انواع و اقسام کوتاهی ها یا در اختیار قراردادن اطلاعات مربوط به اعضای شورای شهر به رسانه ها و... متهم کردند و بر این اتهامات افزودند، آیا هیچ کس بر خودش واجب ندید بگوید من مسجدجامعی را می شناسم، از او دفاع کنم؟ مسجدجامعی هم آرام و با لبخند از کنار این تهمت ها گذشت. چرا؟ برای او تلخ نیست که موضع تهمت باشد؟ تلخ است. هم موضع تهمت بودن تلخ است و هم دیدن سکوت دیگرانی که به دروغ بودن این تهمت ها آگاه اند و حتی از مسیر و سابقه و دلایل این تهمت ها در خلوت برایم گفته اند. ولی تلخ تر آن است که حقوق نمایندگی شهروندان را فراموش کنیم و عرصه ای را که در اختیار داریم به مباحث فی مابین اختصاص دهیم.
                