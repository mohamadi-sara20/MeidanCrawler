شنبه ۲۵ دی ۱۳۹۵
-----------------------------------------
سرمقاله
-----------------------------------------
مصلح ناتمام
-----------------------------------------

                    در غیاب هاشمی مخالفانش بیش از هر زمان دیگری دچار «بی معنایی» خواهند شد. حیات سیاسی بسیاری از جناح ها سالیانی در موافقت یا مخالفت با هاشمی شکل گرفته بود. او آنتاگونیسمی را شکل می داد که از دل آن کنش سیاسی تازه ای زاده می شد. احمدی نژاد بالاترین سمت سیاسی خود را مرهون مخالفتش با هاشمی است. در نبود هاشمی بعید بود احمدی نژاد حتی به سمت وزارت دست یابد. ابعاد شخصیت هاشمی چنان متضاد و متناقض است که موافقت ها و مخالفت های بسیاری را معنا می بخشد. موافقان و مخالفانی که ثابت نمی ماندند و با موضع گیری های سیاسی او هر بار، ناگزیر به واکنش تازه می شدند. هاشمی از این منظر، کنشگری سیاسی بود که دیگران را به واکنش وامی داشت و شاید این بارزترین ویژگی اش بود. مردم نیز در مواجهه با او از این قاعده مستثنا نبودند. یا به او عشق می ورزیدند یا از او دوری می جستند، البته با این باور که در شرایط بحرانی می شود به او تکیه کرد. برخی این وجه شخصیت هاشمی را با قوام مشابهت سازی کرده اند، اما شاید این قیاس به دلیل تفاوت خاستگاه قوام و هاشمی ممکن نباشد. همان طور که امیرکبیر کنش سیاسی اش چندان قرابتی با هاشمی نداشت. همانندسازی شخصیت های تاریخی بیش از آنکه بیانگر تام وتمام واقعیت باشد، نوعی ادای دین به تاریخ یا ستایش از چهره های سیاسی معاصر است. هاشمی، هاشمی است و مقایسه او با خودش به نتیجه بهتری می انجامد.اما ناگفته پیداست، گاه این مقایسه ها از سر ناچاری است. هاشمی ماهی لغزنده سیاست است که دم به تله نمی دهد و آن دم که در دست صیاد است می لغزد و می گریزد و آه و افسوس برجا می گذارد. مرگ او نیز نمایش تمام عیار شخصیتش بود. در شرایطی که همه منتظر کنش های سیاسی او برای انتخابات سال 96 بودند، چشم از دنیا فروبست و چنان ناگهانی رفت که انگار مرگش را خودش برگزیده تا همه را غافلگیر کند و فرصت هرگونه بهره برداری سیاسی از شرکت یا عدم شرکت در تشییع پیکرش را از موافقان و مخالفان بگیرد. او حتا مرگ را غافلگیر کرد.آخرین دیدار ما با هاشمی رفسنجانی در آستانه 9 دی ماه امسال رخ داد. از طرف روزنامه «شرق» برای گفت وگو با او رفته بودیم. ده دقیقه دیرتر از زمان مقرر آمد. تا وارد سالن شد مانند همیشه، با وقار جلوه کرد. درحالی که تلاش می کرد به ضعف ناشی از سالخوردگی غلبه کند، روبه روی دوربین نشست. بحث انتخابات 96 خون تازه ای در رگ هایش دواند و طنین صدایش رساتر شد: «آقای روحانی مصمم است بیاید.» با هرگونه نگاه و تحلیل که به نیامدن روحانی ختم می شد با جدیت مخالفت می کرد و محکم و استوار از پیروزی روحانی می گفت. گویی، درباره خودش سخن می گوید و هم اوست که قرار است سکان ریاست جمهوری را بر عهده بگیرد. یکی دو سوال دیگر مانده بود که وقت مان تمام شد اما او مانع قطع گفت وگو شد و به اطرافیانش یادآوری کرد ده دقیقه دیرتر آمده و نباید آن تاخیر را نادیده گرفته و به حساب ما بگذارند، پس مصاحبه ادامه یافت.در هر دیدار مطبوعاتی با هاشمی رفسنجانی ناخودآگاه به یاد شکست سال 84 می افتادم. ما برای شکست آماده نبودیم، اما شکست خوردیم. شکستی که موجب شد، همه جریان های سیاسی با هم متحد شوند. اتحادی که نشئت گرفته از غرور شکسته ما بود. ما یعنی مردم، آنان یعنی سیاست مدارانی که ما منتقدشان بودیم. حالاما به آنان نزدیک می شدیم، یا شاید آنان به ما نزدیک می شدند. بی پناهی و هراس را تجربه می کردند. بعد از آن اتفاقات زیادی افتاد که ما غرور ازدست رفته مان را بازیابیم و آنان یقین گمشده شان را. این بار از سر فرصت طلبی به یکدیگر روی نیاورده بودیم. از سر نیاز به جبران آنچه از دست داده بودیم، کنار هم نبودیم. هیچ کس به دنبال جایگاه و منزلتی نبود. ما با ترس ها و ناامیدی هایمان، «مردم» شده بودیم. برای هاشمی مصلحت ها رنگ نباختند، اما مصلحت های دیگری جای قبلی ها را گرفتند: مصلحت مردم، مصلحت بودن با مردم. هاشمی تازه داشت این مصلحت ها را می چشید و مزه مزه می کرد. مردی پر از تضادها و تنش ها، که گویا در آخرین سال های پایانی عمر راهش را بازیافته بود، و اینک می دانست با چه چیز می شود به تضادها و تناقض ها غلبه کرد. با بازگشت به مردم، در پیوند با حرمان و ناامیدی آنان و اینکه همواره باید چراغی را در جایی برایشان روشن نگاه داشت، حتا در دوردست ها، بر سر قله ای دور، حتی اگر پاهای سالخورده توان رفتن به آنجا را نداشته باشد. اگر زندگی هاشمی رفسنجانی حیرت انگیز نبود، مرگش چنان حیرت انگیز رخ داد که همه موافقان و مخالفانش را پای پیکر بی جانش کشاند. او با مرگ خود نوعی تلاقی سیاسی را رقم زد و خالق سیاست شد. سیاستی که شاید در آینده تناقضات و تضادهایش عیان تر شود.
                