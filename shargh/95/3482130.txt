یک‌شنبه ۲۸ آذر ۱۳۹۵
-----------------------------------------
حرف اول
-----------------------------------------
عدد و رقم به جای تملق و حرف
-----------------------------------------

                    همایش شکرگزاری از برداشت محصولات کشاورزی و به ویژه رکورد بی سابقه تولید 14 میلیون تن گندم در سال جاری در فضایی ساده و عاری از پیرایه های تبلیغاتی، 22/9/95 در سالن کنفرانس سران با حضور رئیس جمهور، وزیر جهاد کشاورزی و چند نفر از مسئولان و نیز جمع کارگزاران و کارشناسان بخش کشاورزی برگزار شد. این همایش در نوع خود و به دلایلی که در ادامه می آید دارای تمایزاتی برجسته و متفاوت با موارد مشابه گذشته بود. امید که همایش های آینده باز هم به تکامل بیشتری برسد. در این مراسم و سخنرانی ها از بزرگ نمایی های تبلیغاتی کمتر گفته شد و به واقعیت ها و محدودیت های حال و آینده فراوان اشاره شد. ارائه آمار و ارقام دقیق از سوی رئیس جمهور و تاکید بر اینکه رشد بخش کشاورزی به اصلی ترین عامل برای رشد اقتصادی کشور تبدیل شده است نشان از محوریت کشاورزی در نگاه مدیریت اجرائی داشت و بر امیدهای بیشتر افزود. وزیر جهاد کشاورزی نیز پس از یک ماراتن موفق و دستیابی به افزایش 20 میلیون تنی تولید محصولات کشاورزی در مقایسه با سال پایانی دولت دهم از اعداد و ارقام، کمتر و از ضرورت ها بیشتر گفت. وی به نمایندگی از بخش کشاورزی و نه در قامت وزیری که به چهار سال بعد خیره شده بر ضرورت پایداری دستاوردها تاکید کرد.حجتی از شرایط آرمانی کشور هلند نیز غبطه خورد که (با سطحی کمتر از شمال کشور) سالانه 82 میلیارد دلار صادرات فراورده های کشاورزی دارد. افسوس که این مراسم به عنوان جشن برگزار شده بود وگرنه وزیر چه بسا باید از اینکه بر شمال کشور بسیار جفاها کردیم برای حاضران سخن می گفت. سخنان کوتاه، اما محوری معاونت زراعت وزارت نیز به واقعیات و محدودیت های حال و آینده و به ضرورت دگرگونی اساسی فرایند تولید در بحران اقلیمی پیش رو و کاهش توقعات ذهنی گرایانه از بخش کشاورزی اشاراتی به نشانه خروارها کردند. اگر که رسانه های منتقد به دورنمای واقع گرایانه ایشان توجه کنند از این پس برای نقد سازنده از بخش کشاورزی به مطالبه برای افزایش های مداوم نپرداخته و عمدتا به مقوله پایداری در تولید نظر خواهند داشت. سخنرانی رئیس کمیسیون کشاورزی مجلس نیز از فرازهای پرامید نشانه ها داشت. تحسین او از مدیریت تولید کشاورزی و نقد سازنده وی از چگونگی بازار فروش و سیستم صادرات، نوید همسویی فراجناحی و البته کلان نگرانه این کمیسیون با بخش کشاورزی را می داد. این نماینده مجلس و البته دیگر اعضای کمیسون در خلال مجلس دهم تاکنون بسیار بیشتر از ادوار گذشته بر ضرورت حراست از منابع، آب و به خصوص جنگل های آسیب دیده کشور تاکید داشته اند. از ویژگی های مثبت این مراسم هدیه ندادن سکه و جوایز به برگزیدگانی از کارگزاران به سنت دیرین بود؛ امری که اگر به وجد، نشاط و انگیزه افراد معدودی به کار می آمد اما به یاس و جدایی گروه بیشتری می انجامید. آنهایی که با احساسی مشترک می آمدند و شاید با دستان خالی و پژمردگی برمی گشتند. مجموعه این مراسم نشان از رویکرد سازنده بخش اجرا و قانون به واقع گرایی، پرهیز از نفت زدگی و تاکید بر نیروی لایزال مردم در زمینه منابع طبیعی و تولید در کشاورزی داشت.
                