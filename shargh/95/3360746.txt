چهار‌شنبه ۲۹ اردیبهشت ۱۳۹۵
-----------------------------------------
type_unknown
-----------------------------------------
اردوی امید برای بهارستان
-----------------------------------------

                    گروه سیاست: دومین جلسه فراکسیون امید مجلس دهم، روز گذشته در سالن کنفرانس محل دائمی نمایشگاه های بین المللی تهران، برگزار شد. جلسه ای که دستور کار آن تصویب اساسنامه و انتخاب اعضای هیات رئیسه فراکسیون بود و البته این برنامه پشت درهای بسته انجام شد. در میان نمایندگان حاضر در این مراسم که منتخبان لیست امید در سراسر کشور بودند، حضور مسعود پزشکیان و علی مطهری باز هم معنای خاصی داشت.پس از بررسی مواد اساسنامه و تصویب آن، انتخاب رئیس فراکسیون به دلیل اینکه هیچ کاندیدایی به جز عارف نامزد این سمت نبود، بدون برگه و با قیام و قعود انجام شد که تمامی اعضای فراکسیون به عنوان موافق ریاست عارف قیام کردند. پس از آن بود که 23 نفر به عنوان نامزد عضویت در هیات رئیسه موقت، اعلام کاندیداتوری کردند تا از میان آنها، هشت عضو دیگر هیات رئیسه با رای اعضای حاضر انتخاب شوند. محمدعلی وکیلی، مصطفی کواکبیان، بهرام پارسایی، محمود صادقی، محمدرضا تابش، علی نوبخت، الیاس حضرتی، قاسم میرزایی نیکو، فاطمه سعیدی، شهاب الدین بیمقدار، معصومه آقاپور، حسین امیری خامکانی، مسعود رضایی، احمد مازنی، بهروز بنیادی، پروانه مافی، محمود نگهبان سلامی، غلامرضا تاجگردون، پروانه سلحشوری، فریده اولادقباد، محمد فیضی، محمدرضا منصوری، رامین نورقلی پور و تربتی نژاد اسامی 23 نامزد عضویت در هیات رئیسه فراکسیون بود که پس از شمارش آرا به ترتیب تاجگردون، تابش، مازنی، حضرتی، صادقی، کواکبیان، وکیلی و نوبخت به عنوان اعضای هیات رئیسه فراکسیون انتخاب شدند. آنچه در این میان بیش از همه جلب توجه می کرد، نحوه اداره جلسه از سوی عارف بود؛ معاون اول رئیس دولت اصلاحات که برخی از منتقدانش درباره توانایی او در اداره جلسه تردیدهایی مطرح می کردند، با اداره مطلوب و منظم این جلسه، تحسین حاضران را برانگیخت.در بخش دوم این همایش و پس از اعلام نتایج انتخابات هیات رئیسه، محمدرضا عارف به عنوان رئیس فراکسیون امید، در سخنانی با یادآوری اینکه مردم جواب خیلی خوبی به ائتلاف امید دادند، از نمایندگانی که با تماس تلفنی از فراکسیون حمایت کرده و اعلام کرده اند که امکان حضور در این جلسه را ندارند تشکر کرد و گفت: «فراکسیون امید باید با همه فراکسیون های مجلس همکاری کند». عارف با بیان اینکه بعد از انتخابات خرداد 92 نشاطی در کشور احساس شد و روند بعد از خرداد 92، حاکمیت اخلاق، عقلانیت و تدبیر بود و استمرار این موضوع، خواست جامعه بود، افزود: «مجلسی می خواهیم که رقیب دولت نباشد». نفر اول انتخابات تهران و رئیس فراکسیون امید با تاکید بر اینکه مردم به فهرستی رای دادند که مبنای آن اخلاق بود، گفت: «همه فراکسیون ها باید در مدیریت مجلس مشارکت کنند و برنامه ششم احتمالااولین خروجی مجلس دهم خواهد بود». او همچنین با بیان اینکه هیات رئیسه موقت یک ماهه است، گفت: «امیدواریم هیات رئیسه موقت بتواند در این مدت، با بررسی نمایندگان عضو فراکسیون، برای عضویت آنها در کمیسیون های مختلف مجلس برنامه ریزی کند».پس از سخنان عارف، محمدرضا تابش که در انتخابات هیات رئیسه به عنوان نفر دوم انتخاب شده بود، در سخنانی از انتخاب نشدن هیچ یک از زنان و نماینده های اقلیت مذهبی در هیات رئیسه انتقاد کرد. این نماینده اصلاح طلب مجلس با بیان اینکه حضور نداشتن نماینده زنان و اقلیت ها در ترکیب هیات رئیسه، با نگاه و شعارهای ما اصلاح طلبان تناسب ندارد و اعلام کرد با کناره گیری خودش و دکتر وکیلی که برای این کار اعلام آمادگی کرده است، قصد دارد راه را برای ورود نفرات نهم و دهم که یک نماینده اهل تسنن (محمود نگهبان سلامی) و یک نماینده زن (فاطمه سعیدی) بودند، به هیات رئیسه باز کند. این سخنان تابش با تشویق حاضران همراه شد؛ اما در نهایت نظر هیات رئیسه این بود که این ایراد در انتخابات هیات رئیسه دائمی که ماه آینده و بعد از معلوم شدن تکلیف هیات رئیسه مجلس برگزار خواهد شد، رفع شود.اما این یک سوی ماجرا بود و در سوی دیگر و درحالی که جلسه فراکسیون امید از ساعت سه آغاز شده بود، اصولگرایان نیز برای همایشی در محل مجلس مشروطه که از ساعت 17:30 آغاز می شد، فراخوانده شده بودند. همایشی که در پیام دعوت آن آمده بود: «سرور ارجمند جناب آقای... به استحضار می رسد، همایش بزرگ مجلس ولایی و اخلاق مدار، سه شنبه 28 اردیبهشت از ساعت 17:30 لغایت 21 به صرف شام در محل مجلس شورای اسلامی ساختمان مشروطه با حضور دکتر علی لاریجانی و میهمانان ویژه برگزار می گردد.»دعوت کننده مراسم هم که نامش در انتهای این پیامک آمده بود، این گونه معرفی شده بود: «مجید حسنی- عضو شورای هماهنگی جمعی از منتخبین مجلس دهم».این در حالی بود که خبر برگزاری این همایش تا بعداز ظهر دیروز چند بار تایید و تکذیب شد. ظهر دیروز و بعد از جلسه علنی، نقوی حسینی در راهروهای مجلس و در گفت وگو با ایلنا، تصریح کرد جلسه بعدازظهر ساختمان مشروطه برگزار نمی شود و حتی به خبرنگارانی که گفته شده بود می توانند در این جلسه حضور داشته باشند، خبر لغو جلسه اعلام شد؛ اما ساعاتی بعد این جلسه پشت درهای بسته برگزار شد و این در حالی بود که برخی از نمایندگان از تلاش های جهانبخش محبی نیا برای برگزاری این جلسه خبر می دادند و این موضوع را با تلاش محبی نیا برای قرارگرفتن در میان نامزدهای نایب رئیسی مجلس از سوی فراکسیون اصولگرایان مرتبط می دانستند. در این بین برگزاری همایشی به میزبانی حزب اعتدال و توسعه در سالن اجلاس سران کشورهای اسلامی که از ساعت هفت شب گذشته و به صرف شام بود، باعث شد برخی از چهره های نزدیک به لاریجانی هم در جلسه بعدازظهر ساختمان مشروطه حاضر نباشند.اما در کنار این تحولاتی که حالابا نزدیک شدن به زمان آغاز به کار مجلس دهم و جدی ترشدن بحث رقابت برای احراز کرسی ریاست مجلس، هر روز فرازوفرود تازه ای پیدا می کند، یک عضو هیات رئیسه فراکسیون امید هم در سخنانی در حاشیه همایش این فراکسیون، از برخی عهدشکنی های منتخبان لیست امید به شدت انتقاد کرد و در کنار آن از پیوستن حدود 30 نماینده مستقل به این فراکسیون خبر داد. مصطفی کواکبیان در حاشیه این مراسم با بیان اینکه به نظر می رسد راه تعامل بر سر ریاست مجلس، با برخوردهایی که دوستان داشتند بسته شده و تکلیف ریاست در صحن علنی مشخص خواهد شد، اعلام کرد: «البته همچنان امکان تعامل درباره سایر جایگاه های هیات رئیسه و نحوه اداره مجلس وجود دارد». کواکبیان با بیان اینکه از نظر اعضای فراکسیون امید، عارف بهترین گزینه برای ریاست مجلس است، افزود: «این انتخاب در راستای همان توقعی است که مردم در هفتم اسفند و 10 اردیبهشت از منتخبان داشتند. در این مدت با تعدادی از منتخبان مستقل رایزنی کردیم و بر همین اساس بیش از 30 نفر از نیروهای مستقل که حتی در لیست امید نبودند اعلام کردند به فراکسیون امید می پیوندد و آن را تقویت خواهند کرد؛ البته ما انتظار داشتیم کسانی که به نام لیست امید انتخاب شدند براساس تعهداخلاقی و شرعی به این فراکسیون بپیوندند و عهد شکنی با مردم نداشته باشند». این نماینده منتخب مردم تهران همچنین با بیان اینکه ما هرگز نمی خواهیم از بزرگان اصلاحات و شخصیت های موثر نظام دراین زمینه هزینه کنیم و باور داریم که دولت هم نباید به این ماجرا وارد شود، تصریح کرد: «بقیه اعضای کابینه هم باید بی طرفی خود را در عمل ثابت کنند؛ متاسفانه عده ای از معاونان پارلمانی وزرا و برخی از دوستان با عدم تبعیت از دستور رئیس دولت با برخی نمایندگان تماس می گیرند و با وعده و وعید می خواهند نظر آنها را برگردانند». کواکبیان با بیان اینکه تعداد کسانی که تمایل به تداوم همکاری با فراکسیون امید ندارند، بسیار انگشت شمار است گفت: «وقتی میثاق نامه را امضا می کنیم اگر برخلاف نظر فراکسیون عمل کنیم از نظر اخلاقی، درست نیست». کواکبیان نمایندگانی که خود را مستقل می نامند به سه دسته تقسیم کرد و گفت: «دسته اول نمایندگانی هستند که چون می دانستند با عنوان اصولگرا، نمی توانند رای بیاورند، با عنوان مستقل در حوزه های انتخابیه شان خود را معرفی کردند؛ دسته دوم کسانی هستند که از بیم ردصلاحیت شدن در صورت اعلام اصلاح طلبی، خود را مستقل معرفی کرده اند و دسته سوم هم کسانی هستند که هواشناسی خوبی دارند و با اسم مستقل می آیند تا هر زمان باد به هر سمت وزید، به همان طرف حرکت کنند». او بعد از ارائه این تحلیل از اقدام برخی از افراد که با لیست امید به مجلس راه یافته اند و حالازمزمه های راه اندازی فراکسیون مستقلین را از آنها می شنویم، این کار را غیراخلاقی و این نوع فراکسیون ها را مقطعی دانست.
                