یک‌شنبه ۲ آبان ۱۳۹۵
-----------------------------------------
سرمقاله
-----------------------------------------
عربستان و ترکیه علیه منطقه و ایران
-----------------------------------------

                    ترکیه که پس از سپری کردن چندین سال توسعه اقتصادی موفق، سرمشقی امیدبخش برای کشورهای درحال توسعه به شمار می رفت، از دو، سه سال پیش با نوعی احساس غرور و برتری، دست به قماری آزمندانه در عراق و سوریه زده که تاکنون جز به آشوب کشاندن، ویرانی، بی ثباتی، زیان و آوارگی در منطقه و در ترکیه که دامان اروپا را نیز گرفته، حاصلی به بار نیاورده است. ترکیه فراموش نکرده که در توسعه صنعتی و اقتصادی خود، چگونه از جنگ های طولانی در کشورهای همسایه، به ویژه تحریم طولانی اقتصادی و بانکی ایران سود برده است. جنگ های عراق و پدیداری اقلیم کردستان عراق، برای ترکیه، ضمن آنکه نگران تاثیرگذاری آن بر سرزمین های کردنشین جنوبی و شرقی خود بود، نوعی منطقه نفوذ سیاسی و اقتصادی پدید آورد. ترکیه به دلیل همسایگی در بازارهای سوریه و عراق، از نوعی مزیت انحصاری برخوردار بود. بعد از پیروزی روحانی در انتخابات سال 92، چشم انداز توسعه اقتصادی ایران در پرتو پدیداری ثبات سیاسی و اقتصادی، به ویژه پس از مذاکرات منتهی به برجام، به دلایلی موجب نگرانی کشورهای ترکیه و عربستان شد. عربستان که اکنون به اتکای انباشتگی ثروت، خود را رهبر اعراب می داند، از نفوذ شیعیان که اکثریت مطلق را در عراق تشکیل می دهند و از آغاز استقلال آن کشور با تحقیر و رفتار تبعیض آمیز و آپارتایدگونه دولت های سلطنتی و بعثی مواجه بوده اند، نگران است. سعودی ها همچنین نگران آن هستند عراق که بالقوه ثروتمندترین کشور عرب است، بتواند جایگاه برتری کسب کند و همچنین با ایران روابط ویژه ای برقرار کند. از سوی دیگر عربستان و قطر مایل بودند بتوانند از طریق عراق و سوریه خطوط نفت و گاز خودشان را به بندر نفتی جیحان در ترکیه برسانند. دراین باره عراق و ایران را رقیب خود می دانستند که نفت و گاز آنان از راه کوتاه تری از طریق سوریه به مدیترانه دسترسی یابد. عربستان که در دوران تحریم جایگاه نفت ایران را به خود اختصاص داده بود، مایل بود، بتواند به موقعیت بی رقیب خود ادامه دهد. از سوی دیگر ترکیه نگران آن بود که ثبات در ایران، موجب کاهش نیازهای مصرفی، دلالی و بانکی ایران به بازار ترکیه شود. همچنین نگران رقابت ایران در بازارهای عراق و سوریه بود و از همه مهم تر، نگران آن بود که خط لوله مستقیم نفتی از عراق و ایران به ساحل مدیترانه ای سوریه، موقعیت تدارکاتی بندر جیحان را از آن مزیت انحصاری خارج کند. در ضمن ترکیه نگران آن بود که با توسعه ناآرامی های بهار عربی، بخش های کردنشین سوریه نیز به نوعی خودمختاری دست یابند و با اتصال به اقلیم کردستان عراق، برای ایالات کردنشین ترکیه، به خصوص دیاربکر، تهدیدآمیزتر شوند. اشتراک این نگرانی ها موجب همکاری ترکیه و عربستان در توطئه ای خطرناک شد که هدف آن، سرنگونی دولت های عراق و سوریه و روی کارآوردن دولت های قبیله ای و مطیع سنی بود. به این ترتیب محرمانه به تجهیز ارتشی کارآزموده از بقایای نیروهای بعثی عراق تحت پرچم داعش برآمدند که بتواند از احساسات قبایلی محلی نیز بهره مند شود. پس از آماده شدن این نیروها و در پوشش اندک بودن تعداد و بی اهمیت بودن آنها، حمله ای ناگهانی را به موصل آغاز کردند و مقامات محلی از پیش خریداری شده نیز دروازه ها را گشودند و قتل عام های رعب انگیزی به راه انداختند؛ با این تصور که پس از پیروزی، نیروهای بعثی می توانند داعشی ها را کنار بزنند. حمله های مشابهی نیز از ترکیه در دو ستون به سوریه رخ داد؛ از شرق به رقه و از غرب به حلب.در عمل، نیروهای قبیله ای و مذهبی با جلب همکاری داوطلبان جاهلی با نام سلفی از پاکستان، افغانستان، آسیای مرکزی و شمال قفقاز و جوامع اسلامی اروپایی و جلب بسیاری از سربازان نیروهای مدنی در سوریه و بعثی های عراق، به نوعی خودکامگی روی آوردند. به عبارت دیگر ابوبکر بغدادی - امیر خودخوانده- نوعی میرنوروزی بود که نقش خود را جدی گرفت. خشونت های نفرت انگیز و بی فرهنگی های داعش و مقاومتی که در عراق و به تدریج در سوریه در مقابل آنان صورت گرفت، امید موفقیت داعش را برباد داد و صدها هزار آواره را راهی ترکیه و یونان و شمال اروپا کرد. تحولات داخلی ترکیه نیز موقعیت برتر حزب عدالت وتوسعه را متزلزل کرد و موجب تکرار انتخابات مهندسی شده شد. در چنین شرایطی، با ساقط کردن هواپیمای بمب افکن روسی در سوریه، روابط آن کشور با روسیه نیز رو به وخامت رفت و میلیون ها توریست روسی را از رفتن به ترکیه بازداشت. صادرات میوه و وسایل برقی ترکیه را به روسیه متوقف و بازار توریسم ایرانی را هم متزلزل کرد. در این شرایط دولت اردوغان که مترصد نوعی تصفیه بزرگ نظامی و کشوری برای سلطه هرچه انحصاری تر خود بود، با آن کودتای شتاب زده شبانه نیروهای نگران تصفیه، مواجه شد که به سرعت سرکوب شد و فرصتی به دست داد تا ده ها هزار نفر را به بهانه آن، پاکسازی کنند. تغییر سیاست غربی ها که خواهان توقف مهاجرت ها، بازگشت ثبات به عراق و سوریه و ازمیان برداشتن نیروهای تروریستی سلفی هستند و از ترکیه و عربستان نیز انتظار همکاری دارند، این دو متحد میدان جنگ عراق و سوریه را دچار گیجی و آشفتگی کرده است. عربستان برای نجات از شرایط متزلزل خود، به صورت کاریکاتوری از اتاق جنگ و ستاد فرماندهی عملیاتی آمریکایی، ستادی تشکیل داد و به یمن حمله کرد و اکنون در آن باتلاق درمانده است. ترکیه بیشتر به گمان بیمناک کردن آمریکا و غرب، به روسیه روی آورده و پوزش خواسته و به دیدار پوتین رفته است. ترک ها هم می دانند روس ها در روابط سیاسی، فقط به منافع خود می اندیشند. از طرفی با سرکوب کودتای شبانه و تصفیه صدها ژنرال، ده ها هزار نیروی نظامی و قضائی و انتظامی، در شرایطی متزلزل همراه با رکود و بحران اقتصادی است و با لشکرکشی همراه با رجزخوانی به شمال عراق، می کوشد با به هیجان آوردن احساسات ناسیونالیستی ترک ها و نشان دادن اینکه از ارتش نیرومندی برخوردار است و نیز برای ایجاد شکافی میان بخش های کردی عراق و سوریه و با سخنرانی گستاخانه اردوغان که دولت عراق را تحقیر کرده است، مشکلات خود را پوشش دهد. مقامات عراقی نیز پاسخ محکمی داده اند و آخرین اخبار در آستانه آزادی موصل حاکی از ضرب الاجل آمریکا به نیروهای ترکیه است که اگر در جنگ موصل دخالت کنند، بمباران خواهند شد. ایران باید منتظر بماند تا آنچنان که جغرافیا حکم می کند، ترکیه به منافع استراتژیک خود بازگردد و راه نجات خود را در ثبات و آرامش منطقه بیابد. عربستان دچار تزلزلی تاریخی است و روی اسب بازنده نمی توانند شرط بندی کنند.
                