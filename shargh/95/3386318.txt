شنبه ۱۲ تیر ۱۳۹۵
-----------------------------------------
سرمقاله
-----------------------------------------
مصدق یا ابتهاج بن بست از دو سو
-----------------------------------------

                    ابوالحسن ابتهاج و محمد مصدق هیچ کدام انقلابی نیستند. تلاش آنها معطوف به اصلاح است، اصلاح از درون ساختارهای دولت. اصلاحات ابتهاج درون زا می ماند؛ اما اصلاحات مصدق مهارنشدنی است، در پوست خود نمی گنجد و ناگزیر می خواهد پوسته اش را بشکند تا به بیرون بیاید. مصدق در دوران مبارزه اش برای اصلاح دولت به خصوص ملی کردن شرکت نفت با دوگانه ای متضاد روبه رو است. از یک سو تلاش می کند وفاداری اش را به گفتمان نظام شاهنشاهی حفظ کند و از طرف دیگر درصدد رفع موانع و کاستی هاست؛ اما تغییرات مصدق و به سرانجام رساندن آنها، دگرگونی جدی در گفتمان های رایج را طلب می کند. از این رو دیگ سیاستش دائم می جوشد. مصدق به موقعیتی پرتاب می شود که خودش هم انتظار آن را نمی کشد. به همین دلیل علی رغم میلش کم کم از اصلاحات درون زا فاصله می گیرد و هرچه از مصلح دولتی بودن دور می شود، بیشتر به قامت خالق امر سیاسی درمی آید و به مردم نزدیک می شود و هم زمان دولتش را آبستن تغییرات انقلابی می کند و مردمی که دور و بر او شکل می گیرند، مترصد کلامی اند تا وضعیت را دگرگون کنند. مصدق سیاست مداری نابهنگام است که این نابهنگامی حتی خودش را نیز غافلگیر می کند. کسانی چون خلیل ملکی و حسین فاطمی، هر کدام وجهی از این وسوسه های انقلابی مصدق اند؛ اما آنچه دست و دل مصدق را می لرزاند، دشمنان بی شمارش نیست......بلکه نگرانی برای از دست دادن پیروزی های به دست آمده است و بازگشت به مدار صفر درجه سیاست سترون ایران. مصدق دیگر با گفتمان رایج بیگانه شده و اگرچه تن به انقلاب نمی داد، دریافته بود که دیگر با این گفتمان ناسازگار است. تبعید مصدق درواقع تولد دوباره اش بود.بازگشت به تاریخ و مرور اینکه آیا مصدق توان دگرگونی های اساسی در ساختارهای دولت را داشت، یک بحث است و اینکه آیا این تغییرات ماندگار می شد و نتیجه می داد، بحث دیگری است. به این مسائل هنوز هم نمی توان پاسخ قاطعی داد؛ زیرا امر تجربه ناشده ای است که پاسخ آن در دل تاریخ نامکشوف باقی می ماند؛ اما با قاطعیت می توان گفت، مصدق فاعل سیاست نبود. او خالق سیاست بود. حضوری نابهنگام داشت که وضعیت سیاسی تازه ای خلق می کرد. مصدق توان سیاست بود، برعکس ابتهاج که نه توان سیاست، که فاعل سیاست بود. ابتهاج فاعل تغییرات جدی در ساختارهای بانکی و برنامه ریزی های کلان اقتصادی در همان گفتمان رایج زمانه خودش بود و نمی خواست کردارهای حکومتی را که بر گفتار هایش چفت و بست شده بود، بشکند. قادر به این کار هم نبود. او فاعل مصلحی در دل نهاد حکومتی بود؛ ملی گرایی دولتی و اصلاح طلبی حکومتی. ابتهاج یک چیز را خوب می دانست. می دانست چه می خواهد، درست برعکس مصدق که می دانست چه نمی خواهد. ابتهاج شیفته کینز، اقتصاددان و معمار دولت رفاه بود. در قدم اول می خواست نظام پولی کشور را سروسامان بدهد تا اختیار چاپ اسکناس در دست بانک ملی و دولت ایران باشد. از این رو با بانک شاهنشاهی (بانک ایران و انگلیس) سرشاخ می شود و از طریق راهکارهای قانونی و حقوقی، فعالیت این بانک را محدود می کند. مهم ترین اقدام او در این زمینه خارج کردن چاپ اسکناس ایران از دست این بانک است. او بانک شاهنشاهی را ناگزیر می کند تا به تعهدات یک بانک خارجی که با سرمایه سپرده گذاران ایرانی اداره می شود، پایبند باشد. از اقدامات موثر دیگرش اصرار به نظارت بر مبادلات و معاملات ارزی توسط بانک ملی است. دومین گام ابتهاج پی ریزی «سازمان برنامه» است. سازمانی برای سروسامان دادن به اقتصاد آشفته ایران. اقتصادی که تنها منبع درآمد آن نفت است و کدام دولت و حکومتی حاضر است این درآمد را از ید اختیار خود خارج کند و آن را به دیگری بسپارد تا قانون مند شود و حساب وکتاب داشته باشد. ابتهاج تلاش می کند که به این مهم دست یابد. سازمان برنامه را تشکیل می دهد و برنامه ریزی اقتصادی را با دعوت از مشاوران بانک جهانی پول آغاز می کند. اینکه ابتهاج موفق می شود یا نه و چه اقداماتی انجام می دهد چندان مهم نیست. مهم این است که او حکومت و دولت ایران را متوجه این نکته می کند که بدون برنامه ریزی اقتصادی ادامه حیات سیاسی هر دولتی ناممکن است. ابتهاج برعکس مصدق تکنیسین دانش و قدرت است و بر آن است تا حکومت ایران را با دنیای مدرن آشتی دهد و بیش از آنکه پروای مردم را در سر داشته باشد، دغدغه مدرن شدن دولت و حکومت را دارد. کار ابتهاج در ایجاد سازمان برنامه ستودنی است. شاید او تنها کسی بود که می توانست این کار را عملی سازد؛ فردی ملی گرا که صرفا به منافع ملی می اندیشید، سودای قدرت سیاسی در سر نداشت و پیشنهاد شاه را برای نخست وزیری رد کرد و به دلیل خصیصه های فردی اش تمایلی به ثروت های بادآورده نداشت. ابوالحسن ابتهاج می دانست چه می خواهد، او فاعل سیاست بود، پس در پوست خود می گنجید. اگرچه او نیز قربانی دشمنانی مشترک با مصدق شد: آمریکا، انگلیس و غارتگران وطنی.این یک موقعیت خاص تاریخی است: دو نفر با خصایص منحصر به فرد، با دشمنانی مشترک، این چنین از یکدیگر جدا و دورافتاده باشند. دو اصلاح طلب با دو موقعیت و رویکرد متفاوت که می توانستند در کنار یکدیگر قرار گیرند؛ اما مصدق به دلیل سوءظن تاریخی اش، به ابتهاج چندان خوش بین نبود. هرچند به او احترام بسیاری می گذاشت. در این دوران ابتهاج تلگرافی از صندوق بین المللی پول دریافت می کند. از وی درخواست شده بود تا به عنوان مشاور رئیس کل «آی ام اف» به واشنگتن برود. ابتهاج دلش می خواست به ایران بازگردد. طی تلگرافی به حسین علاء که وزیر دربار بود خواسته اش را گفت. جواب وزیر دربار روشن بود. مصدق علاقه ای به بازگشت ابتهاج نداشت؛ اما از اینکه چنین مقامی در صندوق بین المللی پول به ابتهاج پیشنهاد شده، بسیار خوشحال بود. گناه مصدق نبود که دست رد به سینه ابتهاج زد. این اتفاق را شرایط سیاسی آن روزگار رقم زده بود. مصدق، اصلاحگری از درون بود که گفتارش دیگر در چارچوب اصلاحات از درون نمی گنجید، باید دست به دگرگونی اساسی می زد. تا پایان نیز مصدق با این کشش انقلابی گفتمان خود درگیر بود و با اینکه قریب به دو دهه انقلاب را به تاخیر انداخت، با انقلاب کوچکش توانست موتور انقلاب بزرگ را ربع قرن بعد روشن کند. مصدق نابهنگام انقلابی و ابتهاج عاری از انقلاب، هر دو قربانی یک سیاست واحد شدند. شاه به یوجین بلیک، رئیس بانک جهانی که به ایران آمده و همراه ابتهاج میهمان شاه بود، گفت: «می دانید چرا ما ابتهاج را از بانک ملی کنار گذاشتیم؟ این دولت شما [آمریکا] بود که به ما وعده داد در صورت برکناری او یک وام صد میلیون دلاری به ما پرداخت خواهد کرد. ما این کار را کردیم؛ اما حتی یک دلار هم دریافت نکردیم»** «برنامه ریزی و قدرت در ایران: ابوالحسن ابتهاج و توسعه اقتصادی زیر سلطه شاه»/ فرانسیس بوستاک و جفری جونز/ ترجمه مهدی پازوکی و علی حبیبی/ نشر کویر
                