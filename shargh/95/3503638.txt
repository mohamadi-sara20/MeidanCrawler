دو‌شنبه ۴ بهمن ۱۳۹۵
-----------------------------------------
حرف اول
-----------------------------------------
اعتماد پلاسکویی به تلویزیون
-----------------------------------------

                    چهار روز است شبکه خبر، 24‎ ساعته دوربین های خود را روی آوار های پلاسکو زوم کرده و به صورت زنده در حال نشان دادن حادثه است، اما آنچه در عمل اتفاق افتاده، این است که دوربین ها هیچ چیزی را نشان نمی دهند؛ نه از حال وهوای واقعی بیمارستان ها خبری است، نه از درد خانواده های منتظر پشت حصار آواربرداری و نه از وحشت عمومی شهروندان شهری که حالافکر می کنند هر نقطه اش، ممکن است برای خود به پلاسکویی تبدیل شود. فروپاشی پلاسکو ناگهان و برای چند ساعت چهره ها را عریان کرد. مردم فهمیدند که هستند و چقدر آداب شهرنشینی در آنها رسوب کرده؛ دریافتند شهر را به چه کسانی سپرده اند و دیدند در روز مبادا، باید به کدام یک از نهادهای مسئول امید داشته باشند؛ اما چند ساعت که گذشت، به سرعت دوباره صورتک ها بر چهره ها زده شد و دوباره در، بر همان پاشنه سابق شروع به چرخیدن کرد. حالاچهار روز است «مدیریت بحران» به بدترین شکل ممکن، در حال پس دادن درس مدیریت رسانه ای بحران است که تا به حال میلیاردها تومان برای آن خرج شده. از وقتی که آتش سوزی شروع شد، خبرنگاران تعدادی از روزنامه ها و خبرگزاری ها آزادانه سر صحنه حاضر شدند و از نزدیک شاهد فروریختن پلاسکو بودند.تا صبح جمعه هم این آزادی عمل رسانه ها تا حدودی جاری بود، اما از روز جمعه، با اینکه برخی خبرگزاری ها تلاش کردند انحصار رسانه ای را بشکنند، تلویزیون عملامیدان دار رسانه ای بحران بود. نقش تلویزیون، همان نقش همیشگی و تکراری شکست خورده بود؛ نشان دادن تکه هایی از یک ماجرا، بدون اینکه تمام داستان تعریف شود و پاسخ ندادن به انبوهی از سوالاتی که در ذهن شهروندان می چرخید و بی جواب می ماند. صبح شنبه که روزنامه ها منتشر شدند، حرف های متفاوت هم شنیده شد. شنبه بعد از فروپاشی پلاسکو معلوم شد هنوز روزنامه ها زنده اند و می توانند در جامعه کارکرد خود را داشته باشند. گزارش های توصیفی زیادی در روزنامه ها منتشر شد و یادداشت ها و مصاحبه هایی که می گفتند چرا بحران پلاسکو پیش آمد، مسئولان چه کسی هستند و مردم چرا مانع کار بودند. شهروندان می توانستند با خواندن روزنامه ها تا حد زیادی بفهمند در پلاسکو چه اتفاقی افتاده بوده و تصویری جامع از آن داشته باشند. اما هم زمان، از همان صبح شنبه، ورود هر خبرنگاری به جز خبرنگاران تلویزیون و یکی دو رسانه تحت کنترل، به محل آواربرداری پلاسکو که دورش هم حصار آبی‎رنگی کشیده بودند ممنوع شد. به جای اینکه در کنار تل آوار برای همه خبرنگاران چادری برپا شود و هر چند ساعت یک بار مسئولی به درون چادر برود و به سوالات نمایندگان مردم پاسخ دهد، خبرنگاران از صحنه اخراج شدند و انحصار به دست رسانه ای افتاد که نه تنها به انحصاری بودن عادت کرده، بلکه عاشق انحصار شده و تصور می کند همه حرف هایش را همه مردم دربست باور می کنند. به این ترتیب، مدیریت رسانه ای بحران به کنترل رسانه ای و نادیده گرفتن جنبه های مختلف ماجرا تبدیل شد و اعتماد به رسانه اصلی مدیریت بحران که تلویزیون بود، از دست رفت و مثل خود پلاسکو فروریخت.تمام مسئولان بحران که با تلویزیون مصاحبه می کردند، می گفتند مردم اخبار موثق را فقط از تلویزیون پیگیری کنند و به شبکه های اجتماعی اعتنایی نکنند؛ غافل از اینکه نیاز راه ارضای خود را پیدا می کند و نیاز به اطلاعات یکی از مهم ترین نیازهای زندگی امروزی مردم ماست؛ نیازی که نه مدیران و مسئولان بحران به آن پاسخ دادند و نه تلویزیون. دوربین رسانه بحران مدام فقط چند بیل مکانیکی و کامیون و آب پاش را نشان می دهد که مشغول کارند؛ نوعی «مدیریت جهادی» جلوی دوربین. اما همین دوربین پیش از فروپاشی پلاسکو بسیار به ندرت سراغ بودجه و تجهیزات آتش نشانی، مشکلات حرفه ای آتش نشانان، زدوبندهای یک صنف برای شانه خالی کردن از هزینه های ایمنی و مسئولیت حاکمیتی در قبال آموزش و اعمال مقررات سفت وسخت ایمنی به شهروندان خود، رفته بود. همین تناقض بیش از پیش اعتماد به تلویزیون را زدوده و بسیاری را به شبکه های اجتماعی سوق داده است؛ شبکه هایی که پیچیدگی ها و التهاب های داخلی خود را دارند و اصلابرای مدیریت حرفه ای بحران مناسب نیستند؛ بنابراین در عمل، مدیران و مسئولان بحران به جای برقراری امنیت عمومی یا دست کم برقراری آرامش روانی شهروندان، با محدودیت و یکسویگی رسانه ای که خود به وجود آورده اند، اسباب ناامنی عمومی را فراهم کرده اند و تلاش می کنند هر منتقدی را نیز با انگ «سیاسی کار» کنار بزنند.
                