یک‌شنبه ۲۶ دی ۱۳۹۵
-----------------------------------------
یادداشت
-----------------------------------------
یاد استاد تعلیم و تربیت ایران
-----------------------------------------

                    در یک سده اخیر شخصیت های معدودی بوده اند که بنیان تعلیم و تربیت نوین را در ایران پایه گذاری و ایران را به مدرسه و دانشگاهی بزرگ تبدیل کردند و تحولی شگرف در افزایش آگاهی و دانایی جامعه ایرانی رقم زدند؛ به نحوی که زنده یاد آیت الله هاشمی رفسنجانی این ویژگی جامعه ایرانی را موجب رفع نگرانی از آینده دانسته اند. یکی از آن شخصیت های ممتاز و موثر در این توفیق، استاد استادان، چهره ماندگار تعلیم و تربیت، دکتر علی شریعتمداری بوده است که در 93سالگی از میان ما رفت و جامعه و نظام تعلیم و تربیت را از تداوم حضورش محروم کرد. استاد شریعتمداری چند ویژگی بارز داشت که او را نسبت به دیگران ممتاز کرده بود:1- برخورداری از علم و دانش گسترده و نافع و برگرفته از تجارب بین المللی و ملی از ویژگی های او بود.به همین دلیل در سال 1343 (42سالگی) با مرتبه استادی در دانشکده علوم تربیتی دانشگاه اصفهان و در سال های 1344 تا 1346 استاد مدعو دانشگاه آمریکایی ایندیاوتنسی بود. کتاب های ایشان قبل از انقلاب کتب اصلی منابع درسی دانشگاهی بوده و از وی تاکنون بیش از 24 عنوان کتاب تالیف، هفت عنوان ترجمه و بیش از 90 مقاله منتشر شده است.تدریس در همه مقاطع تحصیلی اعم از داخل و خارج از توفیقات او بوده است. دکتر شریعتمداری مدال درجه یک علمی و نشان درجه یک تعلیم و تربیت جمهوری اسلامی ایران را نیز در کارنامه خود دارد.2- اهتمام به تولید دانش و پژوهشش در حوزه تعلیم و تربیت اسلامی از دیگر ویژگی های استاد شریعتمداری است. او هم زمان با کارهای پژوهشی در زمینه تعلیم و تربیت عمیقا به توسعه دانش و نشر تعلیم و تربیت اسلامی همت می گمارد. از تالیف کتب تا طراحی و سرفصل رشته های دانشگاهی با گرایش تعلیم و تربیت اسلامی تا تربیت دانشجویان در مقاطع ارشد و دکترا، از آثار ماندگار استاد در عرصه تعلیم و تربیت بوده است.3- از دیگر آثار ماندگار استاد تمرکز جدی و مستمر بر نظام تربیت معلم در آموزش وپرورش است. او بسیار متعهدانه و مسئولانه بر اهمیت و اعتلای فرایند پذیرش، آموزش و به کارگیری دانشجویان مراکز تربیت معلم به ویژه روش تدریس آنان تاکید داشت و تلاش گسترده ای برای کارآمدکردن نظام تعلیم و تربیت با مشارکت فعال در گروه برنامه ریزی تربیت معلم و شوراهای مرتبط مبذول می کرد و این یکی از مهم ترین دغدغه ها و دل مشغولی های همیشگی او در حوزه آموزش وپرورش بود.4- استاد در کنار فعالیت علمی، تعلق خاطر به انقلاب و تلاش برای اعتلای ایران را نیز همیشه سرلوحه فعالیت و برنامه های خود منظور می کرد. خدمت به دانشگاه های ایران با مهاجرت از آمریکا به ایران، تصدی پست وزارت علوم، عضویت در ستاد و شورای عالی انقلاب فرهنگی و پذیرش مسئولیت در بسیاری از عرصه های مدیریت های علمی، آموزشی و پژوهشی تا آخرین لحظات عمر بابرکت خویش از خدمات ماندگار استاد به نظام، انقلاب و مردم بوده است.با ذکر خاطره ای یاد استاد را گرامی می داریم. سال 58 هم زمان با رفراندوم قانون اساسی جمهوری اسلامی ایران میزبان استاد در محل اجتماعات هتل رامسر بودم، هم زمان گروه ها و برخی احزاب سیاسی شهر با حضور در محل اجتماعات پرشکوه زمینه را برای تغییر نظر استاد فراهم می کردند. این امر موجب نگرانی بسیاری از طرفداران انقلاب و قانون اساسی شد، با توجه به نظر تعیین کننده استاد مبنی بر دادن رای آری یا نه به قانون اساسی، همگان منتظر پایان سخنرانی ایشان بودند که خوشبختانه باوجود فضاسازی و تبلیغات منفی، استاد شریعتمداری با اعلام رای مثبت به قانون اساسی تعلق خاطر خود را به انقلاب و اعتلای کشور بیان کرده و همیشه در طول خدمت پاسدار قانون اساسی بوده است. امید است دست اندرکاران تعلیم و تربیت بیش ازپیش اندیشه و مرام او را که همان اعتلای نظام تعلیم تربیت است، پاس داشته و قدم های موثری برای کاهش دغدغه های او بردارند. یادش گرامی، روحش شاد و راهش مداوم باد ان شاءالله.
                