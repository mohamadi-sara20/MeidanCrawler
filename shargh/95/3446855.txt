یک‌شنبه ۲۵ مهر ۱۳۹۵
-----------------------------------------
حرف اول
-----------------------------------------
تلفات ترافیکی: چه باید کرد؟
-----------------------------------------

                    اخیرا سه فرهنگستان علوم، پزشکی و مهندسی آمریکا سند مشترک مهمی برای ارائه راهکارهای بهبود سیستم مراقبت از مصدومان در آن کشور منتشر کردند. هدف از تهیه این کتاب، پاسخ به این سوال بود که چرا در شرایطی که نظام بهداشت و درمان ایالات متحده آمریکا در اوج شکوفایی خود به سر می برد، مصدومیت ها و به ویژه حوادث ترافیکی اصلی ترین عامل تلفات انسانی تا پیش از دوره سالمندی در آن کشور است. در همین برهه از زمان، ما نیز در کشور خود با سوال مشابهی مواجهیم که چرا در شرایطی که این دولت، تنها دولتی است که چنین سرمایه گذاری عظیمی در حوزه بهداشت و درمان (حدود شش هزارو 700 میلیارد تومان فقط در سال 1393 برای وزارت بهداشت) کرده است، در زمینه کاهش تلفات ترافیکی توفیق زیادی کسب نکرده و به اهداف تعیین شده در این خصوص نرسیده ایم؟ طبق آخرین ارزیابی سازمان جهانی بهداشت، ایران هشتمین و آمریکا صدوبیست وسومین کشور دنیا از نظر فراوانی تلفات رانندگی برحسب جمعیت در میان حدود 180 کشور دنیاست. اینکه در آمریکا سه فرهنگستانی که نهادهایی کاملامستقل بوده و به دولت و هیچ نهاد دیگری در آن کشور وابسته نیستند، در یک اقدام غیرمعمول کمیته مشترکی تشکیل می دهند و نسبت به تهیه راهنمایی با حجم بیش از 500 صفحه اقدام می کنند...نشان از اهمیت موضوع برای آنها از یک سو و میان رشته ای بودن این معضل از سوی دیگر است، اما از طرف دیگر به نظر می رسد ما در این سوی کره خاکی درحالی که فقط شش کشور آفریقایی و یک کشور آسیایی وضعیتی تاسف بارتر از ما را دارند به این اندازه حساس نیستیم. به عبارت دیگر در قرن بیست ویکم که کشورهای پیشرفته ای همچون سوئد و هلند با شتابی فراوان در حال کاهش تلفات رانندگی خود به سمت صفر هستند، تعداد 16هزارو 800 کشته به دلیل تصادفات در سال، زیبنده کشور ما نیست. اما چرا ما در مقابله با این مشکل تاکنون موفق نبوده ایم؟ در پژوهشی که چند سال قبل ازسوی آقای دکتر زرگر (وزیر اسبق بهداری) و همکارانشان انجام شده و نتیجه آن در یکی از مجلات معتبر بین المللی به چاپ رسیده است، پژوهشگران با انجام مصاحبه هایی با 20 نفر از صاحب نظران حوزه حوادث ترافیکی کشورمان به بررسی این موضوع پرداخته اند. به اعتقاد این افراد اصلی ترین علت توفیق نداشتن، نبود مدیریت واحد، متمرکز و عالی رتبه در این حوزه است. به عبارت دیگر هم اکنون عالی ترین مرجع تصمیم گیرنده در این خصوص کمیسیون ایمنی راه های کشور و بالاترین مقام تصمیم گیرنده، رئیس این کمیسیون؛ یعنی وزیر راه و شهرسازی است. از سوی دیگر درحال حاضر بیش از 20 وزارتخانه، سازمان و نهاد همچون وزارت راه و شهرسازی، وزارت بهداشت، نیروی انتظامی، صداوسیما، خودروسازان و... متولی ساماندهی این موضوع هستند و با توجه به آنکه بسیاری از این واحدها از نظر سازمانی زیر نظر وزیر راه و شهرسازی قرار ندارند، تصمیمات متخذه در کمیسیون ایمنی راه ها به خوبی اجرائی نمی شوند. کمااینکه این وزارتخانه می تواند مدعی شود که اختیارات کافی را نیز برعهده ندارد؛ به عنوان مثال درحالی که مسئولیت اسمی با آنهاست، عمده اعتبارات در اختیار وزارتخانه دیگری قرار می گیرد. گزارش اخیر فرهنگستان های آمریکا نشان می دهد درحال حاضر آمریکایی ها نیز درگیر مشکل مشابهی هستند. گزارش به تفصیل بیان می دارد که چگونه تعدد مراکز تصمیم گیری در جایی که مدیریت واحد و متمرکزی نقش هماهنگ کننده بین بخشی را برعهده ندارد، عامل اصلی این نابسامانی است. بنابراین آنها صراحتا به کاخ سفید توصیه می کنند این مسئولیت را در سطح ریاست جمهوری برعهده گیرد.سال گذشته در حاشیه نشست سران سازمان ملل متحد، روسای اجرائی تمامی کشورهای شرکت کننده در اجلاس متعهد شدند که تا سال 2020 میزان تلفات رانندگی را در کشور خود به میزان 50 درصد کاهش دهند (امری که در کشور ما در صورت ادامه روند فعلی قطعا محقق نخواهد شد). این واقعه خود موید اجماع جهانی درخصوص لزوم مسئولیت پذیری در سطح روسای جمهوری است. در عرصه بین المللی، ما تجربه موفق کشورهایی همچون فرانسه و روسیه را داریم که این کشورها با پذیرش این مسئولیت ازسوی رئیس جمهور خود به عنوان بالاترین مقام اجرائی کشور در جهت مقابله با حوادث ترافیکی اقدام کرده و به نتایج رضایت بخشی رسیده اند. در کشور ما نیز ریاست محترم جمهور می توانند مسئولیت مقابله با این موضوع را شخصا برعهده بگیرند. تجربه کاهش نرخ تورم سالانه یکی از دستاوردهای مقبول و محسوس این دولت برای مردم بوده است. رئیس جمهور می تواند با هدف گذاری سطح مقبولی از کاهش تلفات رانندگی سالانه در کشور، کمر همت برای مقابله با این موضوع بسته و توفیقات حاصله را به طور مداوم به اطلاع عموم شهروندان برساند. تجربه مناسبی که با تصویب قانون اجباری شدن بستن کمربند ایمنی به دست آوردیم و در خلال آن مردم فهیم ما با رعایت این قانون اقدام موثری را در کاهش مرگ ومیر ناشی از حوادث ترافیکی انجام دادند نشان داد که در موارد این چنینی ظرفیت مناسبی در بستر جامعه برای همکاری وجود دارد.درمجموع باید گفت تجارب صاحب نظران داخلی و نخبگان بین المللی همگی بر این نکته دلالت دارند که موضوع مقابله با حوادث ترافیکی یک شاخه میان رشته ای از علوم است که مدیریت صحیح آن جز با مدیریت عالی رتبه و واحد امکان پذیر نیست. پیشنهاد می شود در کشور ما مسئولیت این مهم به سطح ریاست جمهوری ارتقا یابد. باشد تا در آینده ای نه چندان دور، مرگ ومیر ناشی از سوانح ترافیکی در ایران عزیزمان به حداقل ممکن برسد. 
                