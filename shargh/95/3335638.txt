سه‌شنبه ۱۷ فروردین ۱۳۹۵
-----------------------------------------
حرف اول. هنر
-----------------------------------------
یادکردی از استاد
-----------------------------------------

                    روزی که جان فدا کنمت باورت شود؛ دردا که جز به مرگ نسنجند قدر مرد!؟ پیام نوروزی استاد محمدرضا شجریان اندوهی عمیق را در جان و تنم برانگیخت؛ ازیک سو از صحت و سلامت ایشان عمیقا شاد شدم و خداوند را شاکر و نیز دعایم را نثار وجود ذی وجودش کردم که بارخدایا «به هیچ عارضه وجود نازک آن هنرمند عزیز دردمند مباد؛ آمین» اما... از سویی نتوانستم تاسف و اندوهم را از دیدنش در آن سوی آب ها فرونشانم. از اینکه چرا هنرمندان، بزرگان، فرهیختگان، اندیشمندان و عالمان این مرزوبوم «پرگهر» همواره «در وطن خویش غریب اند!؟» به راستی وقتی می گوییم «مرز پرگهر» چه چیزی در ذهن ما ایرانیان نقش می بندد؟ نعمات خدادادی نظیر چاه های نفت و معادن و جنگل ها و... این نعمات طبیعی و الهی که در بسیاری از کشور ها و آن هم با کم وکیف بیشتری وجود دارند! پس فصل تمایز ایران و ایرانی عزیز در چیست و کجاست!؟... بله در تمدن و فرهنگ و اندیشه و هنر و تاریخ افتخارآمیزش. این افتخارات خوشبختانه دیگر نه ایرانی که بخشی از میراث عظیم بشری و جهانی اند. این میراث عظیم را والامقامانی خلق کردند که نامشان روشنی و گرمابخش و مایه مباهات حیات هنری و فرهنگی ایرانیان در سراسر کره زمین است؛ فردوسی، شیخ اشراق، حافظ، سعدی، مولانا، خیام، بوعلی سینا، فارابی، ملاصدرا، ملک الشعرای بهار، درویش خان، بنان، روح الله خالقی، امیرکبیر، علامه طباطبایی و...خاک زرخیز ایران عزیز فرزندانی را در قرون متوالی در عرصه علم و اندیشه و هنر به بشریت تقدیم کرد که نماد و فخر بشر شده اند؛ و شگفت انگیز آنکه این بزرگان در بدترین شرایط ممکن «دست به کاری زدند که غصه سر آمد» و خوشبختانه باوجود برخی ناکامی ها و نامرادی ها و فشارها در گذر قر ن ها این قافله را سر ایستادن نبود و نیست و نخواهد بود...به قول شاملو:«چندین هزار چشمه خورشید / در دلم / می جوشد از یقین؛/ احساس می کنم / در هر کنار و گوشه این شوره زار یاس/چندین هزار جنگل شادابناگهان/ می جوشد از زمین»اما... شوربختانه یک موضوع مشترک در احوال و روزگار این بزرگان می توان یافت و آن «غریب در وطن خویش».و علت؟به تاسی از بزرگان که در این موضوع قلم ها راندند خلاصه بگویم؛ جابه جایی کارکرد دو کلمه در تاریخ زندگی بشر و به ویژه ما ایرانیان: «میهمانان و میزبانان»به بیانی: سیاست مداران و نخبگان.بشریت بعد از رنسانس شاهد تحولی عظیم در روش و منش زندگی اجتماعی و سیاسی خود بود. شاید بزرگ ترین و عمیق ترین پیام رنسانس این بود:«تا نشیند هر کسی اکنون به جای خویشتن»از مونتسکیوی بزرگ تا روسو و... رنج ها به جان خریدند تا به «میهمانان» گوشزد کنند که اندازه نگهدارند. این قلم را سودای «مدیریت و نقد جهان» نیست! بلکه پرداختن به خود است؛ چرا نخبگان، اندیشمندان و هنرمندان «این مرز پرگهر» ره به غریبستان می جویند!؟ چرا شوربختانه بالاترین درصد مهاجرت نخبگان را نصیب خود کرده ایم!؟ چرا سقف آسمان ایران عزیز در نظرشان کوتاه می آید!؟ چرا؟ مگر نه اینکه «همه» باور داریم که نخبگان میزبانان و سیاست مداران میهمانان تاریخند! همه ما از رنج های فردوسی و حافظ و بوعلی و... در عصر خود می نالیم؛ اما فقط نظاره گر و حتی مشوق رنج ها و تضییقات عالمان و اندیشمندان معاصر خودیم!؟ چرا نباید ایران عزیز مرکز و ماخذ نزاع های اندیشمندان و خردمندان عصر خود باشد؟ چرا سکوت در دانشگاه های علوم انسانی و هنر ما دیده می شود؟ به واقع ما را چه می شود؟ آیا جایز نیست لحظه ای درنگ، تردید و توجه!؟ جای تاسف و دریغ نیست هنوز برخی رسانه های پرگوی اما اندک بین و اندک خوان، ورود و خروج هنرمند، اندیشمند و عالمی به ایران (وطنش) را تخطئه و تهدید کرده و ابتدایی ترین حق شهروندی را که زیست در مام وطن است بر آنان روا نمی دارند!؟ دیگر به سراغ چاپ آثار، سخنرانی و اجرای کنسرت ها نمی روم که شوربختانه در این وادی گوی سبقت را از همه در برهم زدن شان ربوده ایم. به راستی چرا در فرهنگ لغت میهمانان این قدر کلمه «نقد و پرسش» غریب و عجیب به نظر می آید!؟» به امید آنکه «در این خاک، در این خاک، در این مزرعه پاک/ به جز مهر به جز عشق، دگر بذر نکاریم. 
                