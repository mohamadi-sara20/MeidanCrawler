پنج‌شنبه ۱۹ فروردین ۱۳۹۵
-----------------------------------------
type_unknown
-----------------------------------------
احمدی نژاد: چرا باید رد صلاحیت شوم؟
-----------------------------------------

                    گروه سیاست: عده ای از محاکمه اش می گویند و برخی دیگر برایش فرش قرمز پهن می کنند. در حدود سه سالی که از آغازبه کار دولت دهم می گذرد، هرازچندگاهی پرونده فساد مالی یا رانت خواری سیاسی و اقتصادی از گوشه ای سربر می آورد که رگ و ریشه اش به دولت احمدی نژاد می رسد. معاون اول دولت دهم که به دلیل تخلفات مالی در زندان اوین به سر می برد. برخی از نزدیکان و مشاوران و معاونان احمدی نژاد هم در این سال ها در حال رفت وآمد به زندان بوده اند؛ از این روست که عده ای معتقدند فساد دولتی در دوره دولت های نهم و دهم فربه شده و او باید در دادگاهی صالحه به این مفاسد پاسخ دهد. اما در مقابل هم هستند کسانی که همچنان از او و عملکردش دفاع می کنند. او را مظلوم می خوانند و ابراز امیدواری می کنند دوباره به پاستور بازگردد.روح الله حسینیان یکی از همین افراد است. این عضو جبهه پایداری درباره احتمال حضور احمدی نژاد در انتخابات ریاست جمهوری سال 1396 گفته است: «درحال حاضر تعداد زیادی از مردم خواستار حضور احمدی نژاد در انتخابات ریاست جمهوری آینده هستند و قطعا باید بیاید و از خودش در مقابل اتهاماتی که در طول سه سال گذشته به او زده شده و از مظلومیتش دفاع کند». این نماینده مجلس نهم در گفت وگو با «عصرایران» درباره حمایت جبهه پایداری از حضور احمدی نژاد در انتخابات ریاست جمهوری نیز گفت: «من سخنگوی جبهه پایداری نیستم اما به عنوان روح الله حسینیان اگر احمدی نژاد کاندیدا شود، از او حمایت می کنم». رئیس مرکز اسناد انقلاب اسلامی ادامه داد: «اگر احمدی نژاد در انتخابات سال 96 حضور پیدا کند، 75 درصد در مقابل روحانی شانس پیروزی دارد». البته این مواضع حسینیان تازه و عجیب نیست. اگرچه شهرت روح الله حسینیان به دوران اصلاحات بازمی گردد اما این به آن معنا نیست که او پس از سال 84 همواره در عرصه های مختلف سیاسی حاضر نبوده است. در ابتدای روی کارآمدن دولت اول محمود احمدی نژاد، به عنوان مشاور امنیتی رئیس دولت نهم به پاستور راه یافت و پس از آن نیز در انتخابات مجلس هشتم به عنوان نماینده تهران به مجلس رفت و فراکسیونی به نام فراکسیون انقلاب اسلامی راه اندازی کرد. فراکسیونی که گفتمانش، موبه مو شبیه آبادگران جوان بود. «آبادگران جوان» نام تیمی است که با دراختیارگرفتن شورای دوم شهر تهران، احمدی نژاد را به حوالی «بهشت» فرستادند تا شهردار تهران شود و بعدتر نیز او را تا پاستور همراهی کردند و بازتولید این تیم در دل مجلس هشتم، باعث شد نام وکیل الدوله تا پایان عمر این مجلس روی حسینیان و دوستانش نظیر رسایی و کوچک زاده بماند. آن روزها مجلس یک فراکسیون اکثریت اصولگرا و یک فراکسیون اقلیت اصلاح طلب داشت و فراکسیون حسینیان به صورت جزیره ای در دل فراکسیون اصولگرایان عمل می کرد. جزیره ای خودمختار که با علی لاریجانی اختلاف داشتند. این اختلافات در سال پایانی عمر مجلس هشتم وارد مرحله ای جدید شد. این گونه بود که حامیان دولت احمدی نژاد بنیان گذار «جبهه پایداری» شدند و بازهم حسینیان در هیات رئیسه این تشکیلات نقش برجسته ای داشت. او با فهرست همین تشکیلات به همراه دیگر هم قطارانش وارد مجلس نهم شد. در طول دوران دولت نهم و دهم، روح الله حسینیان، به عنوان حامی تمام قد احمدی نژاد، راهش را ادامه داد. او برخلاف بسیاری از اصولگرایان سابق نه تنها از حمایتش از دولت نهم و دهم اعلام برائت نکرد یا به کل آن را منکر نشد بلکه همچنان پای رئیس دولت محبوبش ایستاده است و آرزوی بازگشت او را در سر می پروراند. احمدی نژاد: شورای نگهبان دلیلی برای رد صلاحیتم ندارداز سوی دیگر عصر دیروز، سخنانی منتسب به محمود احمدی نژاد بازتاب گسترده ای در رسانه های آنلاین داشت. خبرآنلاین به نقل از سایت خبری «پایش» نوشت: محمود احمدی نژاد، برخی گمانه زنی ها درباره احتمال رد صلاحیتش توسط شورای نگهبان برای حضور در انتخابات آینده ریاست جمهوری را رد کرده و گفته است شورای نگهبان دلیلی برای رد صلاحیت او ندارد. این سایت خبری مدعی شد احمدی نژاد انتشار این گمانه زنی ها را خبرسازی و عملیات روانی مخالفان برای ناامیدکردن طرفدارانش عنوان کرده و گفته است: «واقعا چه دلیلی دارد که شورای نگهبان بنده را رد کند؟» پیش از این سایت خبری «پایش» به نقل از برخی منابع نزدیک به شورای نگهبان از احتمال رد صلاحیت احمدی نژاد در هر انتخابات پیش رو خبر داده بود. شایان ذکر است در گذشته برخی اخبار مربوط به احمدی نژاد در «پایش» منتشر شده بود که بعدتر توسط منابع نزدیک به او تکذیب شده بود. همچنین این پایگاه خبری مدعی شده است احمدی نژاد اخیرا در دیدار با برخی هوادارانش که خواستار نامزدی او در انتخابات آینده شده اند، از دادن پاسخ مثبت خودداری کرده اما با اشاره به اخبار مربوط به احتمال نامزدی اش در انتخابات گفته است: «نمی دانم چرا عده ای این قدر ترسیده اند؟» او گفته است که نه تنها اصلاح طلبان و طرفداران دولت، که برخی اصولگرایان نیز از احتمال کاندیداتوری او به هراس افتاده اند. رئیس سابق دولت در واکنش به دعوت طرفدارانش برای نامزدی در انتخابات گفت: «همین که شما امروز از من می خواهید در انتخابات نامزد شوم و از شنیدن خبر احتمال نامزدی ما خوشحال شده اید، نشان می دهد که اینها (دولت فعلی) گند زده اند».در روزهای گذشته، شایعه حضور محمود احمدی نژاد در انتخابات ریاست جمهوری 96 دست به دست می شد. خبرگزاری «تسنیم» نوشته بود احمدی نژاد در پاسخ به سوال خبرنگار آنها مبنی بر اینکه آیا شما در انتخابات ریاست جمهوری سال 96 کاندیدا خواهید شد یا نه، گفته است: «ان شاء الله سال 96 همه همدیگر را خواهیم دید». اما خبرگزاری «ایسنا» در خبری به تشریح تمام گفت و شنودهای احمدی نژاد با خبرنگاران در آن روز پرداخت. این گفت و شنود در حاشیه برگزاری مراسم ترحیم مادر سردار سلامی انجام شده و طبق روایت خبرنگار ایسنا که گویا در آن مراسم حاضر بوده، احمدی نژاد به هیچ یک از سوالات خبرنگاران به درستی پاسخ نداده و به ویژه دراین باره مطلبی را که خبرگزاری تسنیم منتشر کرده، بر زبان نرانده است. به گزارش ایسنا، احمدی نژاد پس از حضور در مسجد، هنگام خروج با جمع کثیری از خبرنگاران مواجه شد که تلاش داشتند از رئیس جمهور پیشین درباره تصمیمش برای حضور در انتخابات ریاست جمهوری سال 96 سوالاتی را مطرح کنند که البته او به هیچ کدام از سوال ها پاسخ نداد و با خنده گفت: «ما را از چه مسیری آوردید». در پایان وقتی احمدی نژاد در حال سوارشدن به ماشین خود بود، یکی از خبرنگاران پرسید: آقای دکتر سال 96 منتظرتان باشیم؟ که احمدی نژاد بازهم پاسخی به این سوال نداد و حین سوارشدن به ماشین خطاب به جمع گفت: «التماس دعا از همگی، خداحافظ». جوانفکر: احمدی نژاد «فعلا» برنامه ای برای کاندیداتوری ندارددر میان تمام گمانه زنی ها مشاور رسانه ای احمدی نژاد هم به میدان آمد. علی اکبر جوانفکر در گفت وگو با «ایسنا» تاکید کرد که احمدی نژاد فعلابرنامه ای برای کاندیداتوری در انتخابات ریاست جمهوری دوازدهم ندارد. البته این تکذیب در خود نکته جالبی هم دارد. سایت «دولت بهار» نزدیک به محمود احمدی نژاد در بازتاب این خبر کلمه «فعلا» را در تیتر خود بزرگ نمایی کرده و این تاکید نشان می دهد احتمال اینکه در آینده تصمیم او تغییر کند، وجود دارد. حضور محمود احمدی نژاد در تعطیلات نوروزی در اردوی راهیان نور را می توان در ادامه مسیر پررنگ ترشدن او در ماه های اخیر تحلیل کرد. امروز هم در مراسمی در شهر آمل سخنرانی خواهد کرد، در جمعی مربوط به «مدافعان حرم». رئیس دولت های نهم و دهم به شهرهای حاشیه ای و گاها دورافتاده می رود. ظاهرا باز هم جامعه هدف خود را در حاشیه ها تعریف کرده است. شایعه وعده یارانه 250هزارتومانی از سوی احمدی نژاد هرچند به سرعت تکذیب شد و اصل آن برنامه مربوط به سال ها پیش بود، اما نشان دهنده هدف و راهکار او برای آینده است.
                