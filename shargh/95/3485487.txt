شنبه ۴ دی ۱۳۹۵
-----------------------------------------
type_unknown
-----------------------------------------
ادبیات نامناسب در دولت تدبیر
-----------------------------------------

                    یکی از معضلاتی که دامن گیر تصمیمات مهم کشور و موجب اتلاف وسیع منابع و فرصت های مردم و جامعه شده، ورود افراد غیرمتخصص، به موضوعات علوم انسانی، به ویژه علوم اجتماعی است. برخلاف برخی تصورات عامیانه، موضوعات علوم اجتماعی از پیچیده ترین مفاهیم علمی است که اظهار نظر درباره آنها نیاز به تخصص و مطالعه عمیق، گسترده و طولانی دارد. با این وصف، از آنجا که اغلب مردم با این موضوعات درگیر هستند، ورود افراد بی تخصص به مباحث این حوزه، بسیار رایج و عادی شده است. شاید بتوان در ورود افراد کم دانش به حوزه های تخصصی متفاوت، اغماض کرد، اما ورود افراد متخصص در حوزه های غیرمرتبط با موضوعات پیچیده علوم اجتماعی، به هیچ وجه پسندیده نیست. البته تا زمانی که این افراد در مسند تصمیم گیری های خرد و کلان در حوزه های اجتماعی نباشند، لطمه ای جدی و فوری به جامعه وارد نمی شود. مشکل زمانی پیش می آید که این گونه افراد در حوزه های اجتماعی-اقتصادی در مسند تصمیم گیری و در نتیجه تخصیص منابع و بودجه قرار گیرند. بخش وسیعی از مشکلات اقتصادی - اجتماعی موجود، ناشی از تصمیم گیری های نادرست و غیرعلمی است که افراد غیرمتخصص در علوم اجتماعی-اقتصادی گرفته اند. با این حال، اغلب مشکلات اقتصادی - اجتماعی کنونی به دلیل تداوم حضور یا تاثیرگذاری این افراد، به معضلاتی لاینحل و مزمن تبدیل شده اند. آخرین مورد از این دخالت ها، اظهاراتی است که از سوی برخی مسئولان وزارت بهداشت پیرامون حوزه رفاه بیان شده است. جدا از اینکه ادبیات به کار گرفته شده، در شان دولت تدبیر نیست، سخنان ابرازشده از سنخ همان بحث های غیرعلمی در حوزه های علوم اجتماعی است. اینکه تصور شود رفاه اجتماعی صرفا به نیازهای بهداشتی و پزشکی جامعه محدود می شود، برداشتی کاملاعوامانه از مفهوم رفاه است. حساسیت موضوعاتی همچون فقر و نابرابری فرصت های اقتصادی و اجتماعی و گستردگی آسیب های اجتماعی در میان توده مردم به حدی زیاد است که غفلت از آن، بدون تردید موجب بروز برخی تنش ها خواهد شد.همین اهمیت بوده است که دولت های جوامع پیشرفته را وادار کرده حتی برخلاف آموزه های نظام سرمایه داری، به موضوع وارد شده و در حد وسیع، برای گسترش رفاه اجتماعی، تصمیم هایی بگیرند و اقدام هایی در جامعه انجام دهند. دولت در کشورهای پیشرفته از اواخر قرن 19 به مسئله رفاه اجتماعی وارد شده و بعد از جنگ دوم جهانی بحث دولت رفاه (WelfareState) شکل گرفت. دولت رفاه مفهومی از دولت است که در آن نظام سیاسی کشور نقشی کلیدی در حفظ و گسترش رفاه اقتصادی و اجتماعی ساکنین کشور ایفا می کند. درواقع در این جوامع، کل نظام (State) خود را موظف به تامین و گسترش رفاه بین آحاد جامعه می داند؛ درحالی که دولت رفاه در اواسط قرن پیش در جوامع پیشرفته شکل گرفت، رژیم سابق با ادغام وزارت رفاه در وزارت بهداشت، سطح حوزه رفاه را به مسائل بهداشتی و پزشکی تقلیل داد. با این وصف، درک اهمیت موضوع رفاه اجتماعی و تاثیر اجتناب ناپذیر آن بر وضعیت معیشتی توده مردم، باعث شد وزارت رفاه در سال 1381 و در دولت اصلاحات تاسیس شود و تمام سازمان ها و نهادهای مرتبط با این حوزه به صورت یکپارچه تحت پوشش و مدیریت واحد قرار گیرند. اما سوء تدبیر دولت احمدی نژاد چه پیش از ادغام و چه پس از ادغام این وزارتخانه، موجب ناکارآمدی اقدامات رفاهی شد و اهداف تاسیس این وزارتخانه را با شکست و ناکامی مواجه کرد. انتظار این بود که در دولت تدبیر و امید، با درک اهمیت و نقش رفاه اجتماعی در رضایت مندی توده مردم، تقویت این حوزه در دستور کار فوری رئیس جمهور قرار بگیرد. ذکر این نکته نیز حائز اهمیت است که بخش وسیعی از مردم کشور از فقر، نابرابری و نبود امکانات حداقلی رفاهی در بخش های مختلف در رنج هستند که اهمیت توجه تخصصی به این حوزه را در زمان حاضر حیاتی کرده است. به علاوه، نیاز به توضیح نیست که بخش وسیعی از فراگیری نیازهای مردم به بهداشت و درمان، ریشه در مشکلات اقتصادی- اجتماعی دارد که رفع آنها به طور معنی داری بر کاهش نیازهای پزشکی - بهداشتی مردم تاثیرگذار است تا مدام سخن از نبود منابع برای فلان طرح پزشکی مطرح نشود. در صورتی که در ماه های پیش رو، معضل هجمه ها به حوزه رفاهی حل نشود، می تواند به یکی از زمینه های منفی تبلیغات گروه های رقیب سیاسی در انتخابات آتی ریاست جمهوری علیه روحانی تبدیل شود.
                