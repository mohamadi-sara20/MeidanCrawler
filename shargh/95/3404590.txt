چهار‌شنبه ۱۳ مرداد ۱۳۹۵
-----------------------------------------
حرف اول
-----------------------------------------
مقابله با «حیاط خلوت» در تامین اجتماعی
-----------------------------------------

                    در سه سال گذشته، هر زمان که تغییرات پی درپی در مدیریت شرکت سرمایه گذاری تامین اجتماعی (شستا) یا فراز و فرودهایی در سیاست های کلی اداره سازمان تامین اجتماعی پیش آمده و موجب نگرانی در افکار عمومی و به ویژه شرکای اجتماعی شده است، وزیر تعاون، کار و رفاه اجتماعی و همچنین مدیرعامل این سازمان، در پاسخ به نگرانی ها و دغدغه های مدنی و اجتماعی گفته اند: «سازمان تامین اجتماعی حیاط خلوت هیچ گروه و باندی نیست»؛ آخرین اظهارات از این دست به گفته های دکتر نوربخش در نشست با اعضای اتاق بازرگانی صنایع، معادن و کشاورزی به آخرین روزهای تیر برمی گردد. در این نشست مدیرعامل سازمان تامین اجتماعی بار دیگر حین سخنرانی خود اعلام می کند: «سازمان تامین اجتماعی مستقل است و حیاط خلوت هیچ باند اقتصادی و سیاسی نیست»؛ اما به نظر می رسد با وجود این تاکیدها، این نگرانی از عالی ترین سطوح نظام تصمیم گیری و تصمیم سازی تا صاحبان اصلی این سازمان یعنی کارفرمایان و کارگران، کم و بیش وجود دارد و این اظهارات نمی تواند از نگرانی ها بکاهد به ویژه آنکه در سالیان متمادی و براساس گزارش های نظارتی و تحقیق و تفحص های صورت گرفته از سازمان تامین اجتماعی، یک واقعیت تلخ آشکار شده است.اینکه سازمان و مجموعه شرکت های زیرمجموعه آن و ازجمله شستا سرمایه گذاری آن به اقرار خود مسئولان سابق و لاحق علاوه بر اینکه همواره پتانسیل حیاط خلوت شدن را دارد گاهی حیاط خلوت بسیاری از جریانات سیاسی و اقتصادی بوده است؛ بنابرین به نظر می رسد صرف گفتار نمی تواند کارساز باشد. ازاین رو باید طریق دیگری را جست وجو کرد و به کمک تجربیات جهانی و در چارچوب موازین حقوقی و علم مداری، با محورقراردادن مقاوله نامه های سازمان بین المللی کار و قراردادن تصمیمات سازمان تامین اجتماعی و سایر صندوق های بیمه ای در اتاق شیشه ای سعی در جلب اعتماد ذی نفعان و افکار عمومی داشت که در این یادداشت به بعضی از این بایسته ها اشاره می شود.1 مقاوله نامه 102 سازمان بین المللی کار که از آن به عنوان «منشور نظام های بیمه ای» یاد می شود به صراحت تاکید می کند دولت ها با وجود اینکه تضمین کننده تعهدات صندوق های بیمه ای به عنوان پایدارترین شریک سایر ذی نفعان هستند اما پذیرش این مسئولیت به این معنی نیست که اداره امور این صندوق ها کمال و تمام به عهده دولت ها باشد و باید ترتیبی اتخاذ شود که علاوه بر دخالت موثر و معنی دار شرکای اجتماعی دولت، نحوه اداره این نهادها به صورت حاکمیت شرکتی باشد. براساس این اندیشه، در سال 1383 قانون ساختار نظام جامع رفاه و تامین اجتماعی تدوین شد. براساس چنین رویکردی بود که هیات امنای سازمان تامین اجتماعی تقریبا به صورت سه جانبه تشکیل و پس از انتخاب هیات مدیره، مدیرعامل به پیشنهاد آن هیات و خارج از ترکیب خود به هیات امنا معرفی می شد. متاسفانه با روی کار آمدن دولت نهم و دهم و اعتقادنداشتن به این موازین علمی و تجربه شده، مجلس شورای اسلامی به منظور وادارکردن دولت در اجرای ماده 17 قانون پیش گفته، اصلاحاتی را به انجام رساند که در عمل روح سه جانبه گرایی واقعی را از این قانون دور کرد؛ و حضور نمایندگان کارفرمایان و کارگران در ترکیب پیشنهادی به صورت تشریفاتی و زینتی شد و اختیار پیشنهاد مدیرعامل از سوی هیات مدیره نیز سلب شد و در عمل اداره سازمان تامین اجتماعی به سمت وسوی دولتی شدن کامل، سوق داده شد. به نظر می رسد اگر قرار باشد شرکای اجتماعی و ذی نفعان واقعا نگران تحولات و تصمیم گیری های سازمان تامین اجتماعی نباشند، باید بازگشت به قانون ساختار نظام جامع و به ویژه ماده 17 آن -به نحوی که نمایندگان واقعی شرکای اجتماعی در عالی ترین سطوح نظام تصمیم گیری دخالت کنند- در دستور کار قرار گیرد وگرنه در شعار و گفتار در دیدار با کارفرمایان یا کارگران آنها را صاحبان اصلی سازمان نامیدن، هیچ نگرانی ای از آنان درباره نحوه صحیح اداره سازمان تامین اجتماعی برطرف نخواهد کرد. نکته دیگری که باید درباره نحوه اداره و انتصاب ارکان سازمان تامین اجتماعی مد نظر قرار گیرد و به عنوان یک دغدغه جدی مطرح باشد وضعیت خطیر فعلی این سازمان است. از منظر سازمان بین المللی کار سازمان ها و صندوق های بیمه ای یک بنگاه اقتصادی و اجتماعی هستند؛ بنابراین وجه غالب تخصص در هیات مدیره و مدیرعامل این سازمان و سایر صندوق های بیمه ای، باید در حوزه مسائل اقتصادی و توسعه ای باشد. گرانیگاه مشکلات این سازمان درحال حاضر تنگناهای اقتصادی و برنامه ریزی های توسعه بلندمدت است؛ بنابراین تجدید نظر در انتصابات صورت گرفته، با توجه به عملکرد سه سال گذشته اجتناب ناپذیر است.2- بی توجهی به مقوله تضاد منافع در انتصاب افراد در ارکان مختلف این سازمان و شرکت سرمایه گذاری تامین اجتماعی (شستا) همواره یکی از نگرانی های عمومی در ایجاد حیاط خلوت در سازمان تامین اجتماعی بوده است. متاسفانه وقتی وظایف ناظر و مجری مخدوش بشود و سوال کننده خود در مقام اجرا قرار گیرد عملامقوله تضاد منافع شکل می گیرد و همین یکی از پاشنه های آشیل اطمینان نداشتن به تصمیمات مدیران عالی سازمان می شود. خوشبختانه نوشتارهای این قلم و سایر دلسوزان دراین خصوص در اصلاحیه ماده 241 قانون تجارت بر کرسی حق نشست و با ابلاغ این اصلاحیه انتظار می رود اعضای هیات مدیره سازمان تامین اجتماعی و همچنین معاونان و مدیران شستا فقط در یک شرکت یا سازمان عضو هیات مدیره باشند. جای بسی امیدواری و انتظار است که این قانون در صندوق های بیمه ای به زودی جامه عمل بپوشد و چه خوب است سازمان تامین اجتماعی گزارشی روشن و شفاف درباره اجرای این قانون به افکار عمومی ارائه کند. 3- یکی از تهدیدهای بزرگ سازمان تامین اجتماعی، به ویژه بعد از اجرای طرح تحول سلامت، هزینه های کمرشکن در دو حوزه درمان مستقیم و غیرمستقیم است. فقدان راهبردهای درازمدت و گاه فشار های سیاسی و منافع منطقه ای و تعلقات صنفی موجب تورم شدید و بالارفتن هزینه های درمان در حوزه درمان مستقیم شده است، به طوری که فقط در حوزه نیروی انسانی میزان شاغلان در این بخش حداقل 5/2 برابر مجموعه کارکنان سازمان در سایر بخش ها شده است؛ بنابرین یکی از راه های شفاف سازی و ازبین بردن شائبه های حیاط خلوت شدن در بخش درمان، تابیدن نور بر تصمیم های در این حوزه است. بررسی روندهای درمان مستقیم در سه دهه گذشته نشان می دهد نداشتن راهبردهای مشخص و تن دادن به فشارهای دولت های گذشته، ساخت ده ها بیمارستانی برعهده این سازمان گذاشته که به لحاظ وضعیت تعداد بیمه شدگان در آن مناطق هیچ گونه توجیه فنی و اقتصادی ای نداشته است یا احداث بیمارستان های فوق تخصصی در مراکزی که ضریب اشتغال تخت کمی بیش از 60 درصد است، از نمونه های بارز حیاط خلوت شدن منابع سازمان تامین اجتماعی است. در سه ساله اخیر، تن دادن به هزینه های کمرشکن طرح تحول سلامت، که در 50 سال گذشته بی سابقه بوده است، از طرفی و فشارهای سیاسی و ضعف بنیان های کارشناسی در دبیرخانه شورای عالی بیمه و سازمان تامین اجتماعی از طرف دیگر، سبب شده این سازمان وادار به دریافت وام های سنگین از سیستم بانکی شود، جالب اینجاست که در بودجه سال 1395 بالغ بر 20 هزار میلیارد ریال حتی در صورت تحقق منابع درآمدی سازمان فراتر از قانون به حوزه درمان اختصاص داده شده است و به این ترتیب در واقع حق بیمه نسل آینده بیمه شدگان را گروگان گرفته اند. بدون تردید، شفاف سازی در حوزه درمان و تدوین راهبردهای دقیق در قلمرو چگونگی قبض یا بسط روش های درمان مستقیم و غیرمستقیم و گرفتن تصمیم هایی در چارچوب موازین علمی و منافع بیمه شدگان به شدت می تواند شائبه های گرایش ها و تخلف های صنفی را در سوق دادن منابع سازمان به سمت درمان از بین ببرد.4- از آغاز شکل گیری نظام های تامین اجتماعی، شفافیت و نظارت دو مولفه اساسی در چارچوب ایجاد امنیت خاطر برای شرکای اجتماعی صندوق های بیمه ای محسوب می شده و در گذرگاه زمان، پیشرفت های علمی و مهارتی و مکانیسم های جدی مهمی در حوزه شفافیت و نظارت آشکار شده است. مدیریت سازمان تامین اجتماعی به خوبی می تواند حکمرانی شرکتی را که از دهه 90 در کشورهای پیشرفته جهان مطرح شد الگوی خود قرار دهد و گام های موثری دراین باره بردارد، خوشبختانه ادبیات موضوع و تجربیات جهانی در این زمینه به خوبی در دسترس است؛ براساس چنین رویکردی آن گاه سازمان تامین اجتماعی و شستا موظف خواهد بود:الف: یک چارچوب راهبری شرکتی اثربخش تدوین کنند. ب: نقش و اثرگذاری ذی نفعان در راهبری سازمان و... را به خوبی روشن کنند.ج حقوق سهام داران و کارکردهای مالکیتی آنها را شفاف کنند.د افشا و شفافیت در اداره سازمان و...، صورت های مالی و انتصاب ها در حدی از اعتبار باشد که موجب آرامش خاطر عملی صاحبان سهام و به عبارتی ذی نفعان باشد.ه - مسئولیت های مجمع، هیات مدیره و مدیرعامل کاملامشخص و شفاف شود، به طوری که معلوم باشد هرکس در جای خود چه اختیارها و مسئولیت هایی دارد و به هیچ عنوان جایگاه نظارت و مسئولیت سهام داران و صاحبان اصلی، هیات مدیره مخدوش نشود. و- معیارهای انتصاب مدیران آن قدر شفاف و اصولی باشد که حتی برای اداره شرکت ها بتوان فراخوان عمومی داد، به جای اینکه تصمیم ها در اتاق های دربسته گرفته شود. 
                