یک‌شنبه ۲۴ مرداد ۱۳۹۵
-----------------------------------------
یادداشت
-----------------------------------------
تصویر وارونه از سیره رضوی
-----------------------------------------

                    اگر بخواهیم تاریخ را بی دروغ ورق بزنیم، با نکته های ظریفی مواجه می شویم که باعث می شود شخصیت های بزرگ را بهتر و آسان تر دریابیم. نگاه صادقانه و مستند به زندگی اشخاص برجسته، قطعا نتایج سازنده ای برای ما به ارمغان می آورد، به شکلی که می تواند شیوه نامه زیست آنان را به طور شفاف فراروی ما قرار دهد تا کاملابتوانیم دیدگاه فکری و اجتماعی آنها را کشف و به سیره رفتاری شان توجه کنیم. اگر این بررسی اسنادی به ترسیم هویت آن شخص منتهی شود، می تواند محقق را به شمی برساند که اخبار سره را از ناسره تفکیک کند و در جایگاهی قرار بگیرد که گویا در مقطع تاریخی حیات فرد موردنظر، حضور یافته و قادر به مشاهده عینی شده و با این تاریخ سازان به گفت وگو پرداخته است. بی تردید در هر زمانه ای به سیره خردمندان و پیشوایان بزرگ تاریخ برای هدایت جامعه نیاز است و در عصر پرتلاطم ما که تقابل داغ فرهنگ ها و افکار در عرصه جهانی است، این ضرورت بیش از هر دوره دیگری به چشم می خورد و همین خواسته سبب شده به گوشه هایی از حیات پربار پیشوای پرفروغ شیعیان، حضرت رضا علیه السلام بپردازیم و راهبرد اجتماعی آن امام رئوف را مطمح نظر قرار دهیم. اگر ما بتوانیم فقط چشم اندازی شفاف از مقطع اقامت امام هشتم در ایران ارائه دهیم، توشه تضمین شده ای است که می تواند هر کارگزار حکومتی و از سوی دیگر هر دانشور راستینی را به اکسیر سعادتمندی جامعه اش رهنمون شود. دوران حضور پربرکت این اختر تابناک در ایران زمین مصادف با دوران خلافت بنی عباس و پایتخت آن دوره، شهر طوس، مقارن با حکمرانی مامون است که با سیاستی ویژه توانسته آن امام فرزانه را به دارالاماره فراخواند. تصمیم خلیفه بر آن است که از خود نمودی علمی و فرهنگی در افکار عمومی به جای گذارد و از این بابت تلاش می کند از هم جواری با امام علیه السلام نهایت بهره برداری را داشته باشد؛ بنابراین به صورت رسمی اعلام می کند عموم فرهیختگان و صاحبان فکر می توانند آزادانه نظرات خود را در صحن علنی جامعه ابراز کنند و دوم آنکه مامون جریان ترجمه آثار کلامی و فلسفی را تقویت کرد تا متون غریبه از سرزمین های خارجی به قلمرو اسلامی سرازیر شوند، سوم، بساط مجالس بحث آزاد و گفت وگوی دینی و فلسفی در پایتخت اسلامی راه اندازی شد.جالب است که خلیفه عباسی می خواهد پشت این تصمیمات رسمی، واکنش امام علیه السلام را هم دراین باره بسنجد. تاریخ دانان براساس نتایج پژوهشی که از آن دوره حساس به دست آورده اند، دریافته اند که نه تنها حضرت ثامن الحجج علیه السلام با این قضایا هیچ مخالفتی نمی کنند.بلکه به استقبال فرمان های سه گانه مامون عباسی می روند تا عملااثبات شود که جوهره برخورد امام عظیم الشان در مسیر اجرای همین ارکان ضروری برای انتفاع جامعه است و اگر پیش از این، در زمان امامت پدر بزرگوارشان مسکوت ماند، به سبب فشار و اختناق دولت سابق عباسی و حبس آن بزرگوار، این اتفاق نامبارک حادث شد. پیش از آن در دوره پیشوایی امام ششم علیه السلام، کرسی های تدریس و آزاداندیشی رونق گرمی داشت و اینک این فضای آزاد بار دیگر می خواست فراگیر شود و حضرت ثامن الحجج آگاهانه به استقبال این هوای تازه رفتند تا نسیم آزادی به آن قلمرو بوزد. تبادل آزاد آرا و عقاید، مسلما می تواند برکات زیادی به دنبال داشته باشد زیرا چون خورشید تابانی سبب می شود که سایه تیره عوام گرایی و باورهای خرافی از فضای جامعه رخت بربندد. جالب است که محققی به نام مرحوم عزیزالله عطاردی روایتی از اباصلت هروی در کتاب مسندالرضا نقل می کند که هشتمین امام امت در شهر طوس زبان فارسی را فرامی گیرند تا هر دو سوی بحث مراد همدیگر را بدون مانع لغوی و دستوری دریابند و زمان زیادی برای تفهیم مطلب از دست نرود. متاسفانه در عصر حاضر جوهره پیام هایی که بعضا از رسانه ها و مطبوعات به ویژه رسانه ملی پخش می شود، در مسیر مطلوبی نیست که بتواند جان مایه رهنمود رضوی را دربر گیرد و خواست متولیان امر رسانه بیشتر اوقات به سمت قشری گری و تحریک احساسات تمایل دارد تا تعلیم امور عقلی و سبک زندگی پیشوایان دینی. یکی از مصداق های آن، گزارشی رادیویی بود که در هفته کرامت شنیده شد. مجری استودیوی پخش بی تابانه درباره زائرانی پیاده سخن می راند که شهربه شهر در حال عزیمت به مشهدالرضا هستند. اشاره های عاطفی و رقت انگیز به ضریح و رواق و گنبد طلاو ناله زوار و کبوتران حرم، زمانی زیان آور می شود که هیچ نکته معرفتی و خردورزی از سیره رفتاری و هرم اندیشه امام مطرح نمی شود و اصل قضیه مغفول می ماند. درحالی که آن حضرت بنابر شواهد تاریخی مستند، بر عنصر گفت وگوی علمی و استدلالی در زندگی پیروانش تاکید فراوانی داشتند. یکی از این مصداق ها، حدیث مشهوری است که آن پیشوای خردمند، «عقل» را دوست و همدم آدمی و «جهالت و نادانی» را دشمن واقعی او خطاب می کنند. اینها منبع الهامی برای واعظان و سخنرانان در مجالس مذهبی است. امید که محور توسلات پیروان ایشان در مسیری افتد که رضایت آن امام فرزانه را سبب شود.
                