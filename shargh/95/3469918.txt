چهار‌شنبه ۳ آذر ۱۳۹۵
-----------------------------------------
حرف اول
-----------------------------------------
صدایش سمفونی راز بود
-----------------------------------------

                    و «سلیم» آخرین اشهد خود را خواند و حنجره طلایی خود را به خاک بخشید. همیشه در تاریخ، مرگ اسطوره، سوزناک و باورنکردنی است؛ مگر اسطوره ها را می توان مرده تلقی کرد؟ مگر می توان باور کرد آن مرد آسمانی دیگر نخواهد خواند؟ آذربایجان چگونه می تواند بدون آن صدای لاهوتی، آیین بی نظیر عاشورایی برگزار کند؟ تو گویی سلیم از سرزمین رازها آمده بود تا نیم قرن تمام، در سرزمین عاشیق ها، برای مردمی سمفونی راز اجرا کند که سراپا عاشق اند و در عیش معنوی شان، با چیزی کمتر از موذن زاده سماع نمی کنند. سلیم، نوایی از متن بهشت و پنجره ای گشوده از سرزمین لاهوتیان است. در بطن صدای ملکوتی او، دریایی از صفا و صداقت نهفته است. او نماد فرهنگ، اخلاق، مرام، دین داری و هنر آذربایجان و در یک کلام، الگویی کلاسیک برای انسان آذربایجانی است؛ انسانی که در پنج دهه گذشته، با صدای آسمانی سلیم بزرگ شده، گریسته و زیسته است. بی دلیل نیست انحراف اجتماعی در آذربایجان و اردبیل کمتر است. صدای او مربی است. مگر می توان او را شنید و گریه نکرد؛ شنید و زشت ماند؟ صدای او قلب ها را رقیق، دل ها را آرام و جامعه را رام می کند. صدای او، درمانگر است. این صدای اساطیری، هرگز فراموش نخواهد شد.سلیم، تفاوتی بنیادی با دیگر هم سنخ های خود دارد. کارویژه او، نه مداحی که معلمی است. او مداح زیبایی های معنوی و اخلاقی سیدالشهدا است. او با مدحش از حسین، جامعه را به آزادگی، حریت، اخلاق و خوبی فرا می خواند. چه برخی مداحانی که در منبر مدح، خشونت و خرافه تبلیغ می کنند و چه بسیار آنان که فرصت مداحی را تریبونی برای تبلیغ آرای سیاسی و حزبی خود کرده اند. سلیم هرگز چنین نکرد. سلیم هرگز از مدار دینداری، اخلاق و معنویت خارج نشد و رسالت معلمی و مربیگری خود را فراموش نکرد و دامن خود را به پستی نیالود. او 50 سال در اوج ماند و هرگز آلوده به پلشتی های شبه مدرن نشد. او موسیقی را می شناخت و می توانست بسیار زودتر از «جوانک های یک روزه»، به قالب های ناساز با فرهنگ عاشورایی روی آورد؛ اما می دانست، آنان که یک شبه مجالس نجومی را فتح می کنند، هرگز بر دل مردم نمی نشینند. او از کمال انسانی سخن گفت و از بلندی نقشی که زینب ایفا کرد. به راستی چه کسی می تواند زینب را زیباتر از سلیم بسراید؟ بیان سلیم نزدیک ترین روایت به واقعیت عاشورا بود. او مکتب عاشورا را نه با سوسیالیسم آمیخت و نه با لمپنیسم آلوده کرد. او محض و مطلق، صدای عدالت خواهی حسین را با مظلومانه ترین لحن ممکن بیان کرد. در دستگاه موسیقیایی او، کمترین وجهی از خشونت و خرافه نمی توان یافت. او «دردآشنا»ی زینب بود و خود، «کنز حیا» بود و «روح با ایمان». صدای او سمفونی صلح بود. او که می خواند، شیپورها خاموش می شدند و جنگ هفتاد ودوملت فراموش می شد. نوای اذان او، آدمی را به عروج می برد. تنها با سمفونی سلیم است که انسان می تواند به صدای ابدیت گوش دهد. او با صدای خود، رازهای کهکشان ها را باز می خواند و «اذاالشمس کورت» تفسیر می کرد. صدای او اسرار مگوی جهان را به پرده می کشید. او نقاش نادیده ها بود. باید صدای او را گوش می دادی و خود را به قالیچه سلیمان می سپردی و به سیر آفاق و انفس می پرداختی. صدای او مصدر سماع بود. موذن زاده تنها یک مداح نیست؛ رمزی بزرگ از یک مکتب عارفانه است. او چهره نمادین عرفان عاشورایی آذربایجان و صدای بلند مردان و زنانی است که «خوب زیستن» را با «عاشورایی زیستن» آمیخته و آموخته اند. در هیچ کجای جهان، نمی توان نقاشی زیبایی را که سلیم با صدای لاهوتی خود بر پرده هستی می کشید، تجربه کرد. این نقش بی بدیل را تنها می توان در زیست بوم فرهنگی آذربایجان دید؛ یک بار در قامت «سلیم و ودود» و بار دیگر در قامت «عالیم و فرغانه». سلیم را باید در تاروپود معنایی فرهنگ آذربایجانی شنید و شناخت. سلیم، نماد آیینی است که عاشورا را فراتر از یک سنت سالانه و فراتر از طبل و دهل، به مثابه فرهنگی فربه در متن تجربه زیسته، پیاده می کند و تمام ارکان حیات را در قامت «حسین»، «عباس» و دیگر قدیس های اخلاقی عاشورا، بازنمایی می کند. آنچه سلیم را سلیم کرده، سنتی فرهنگی در متن آذربایجان است؛ از جنس همان سنتی که شهریار را شهریار کرد. «زینب زینب» سلیم و «حیدربابا»ی شهریار، تکرار مدام قافیه ای عرفانی در قصیده بلند نبوغ آذربایجانی است.
                