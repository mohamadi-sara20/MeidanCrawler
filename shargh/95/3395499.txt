دو‌شنبه ۲۸ تیر ۱۳۹۵
-----------------------------------------
یادداشت
-----------------------------------------
روز شمار خرد هزاران بیش
-----------------------------------------

                    سفیر مرگ این بار دست به چیدن گلی از بوستان زیبای طبیعت زد که آوازه خدمات ماندگار و صادقانه اش در شهر های مختلف کشور به وی‍ژه تهران و مشهد مقدس و کرمانشاه طنین انداز شده بود. انسانی که با دارابودن شخصیت استوار و محکم، عزمی پولادین، فکری پویا و فعال نام نیک خود را در عرصه مدیریت شهری به ویژه شهرداری تهران، شهرداری مشهد مقدس، استانداری کرمانشاه، وزارت راه و مسئولیت های اجرائی دیگر جاودانه کرد.نام نیکو گر بماند یادگار / به کز او ماند سرای زرنگاردر دوران کودکی دائم با نام نیک او به عنوان شهردار مشهد آشنا شدم و در دهه 70 که توفیق خدمتگزاری مردم مشهد در مجلس چهارم نصیب شد بارها و بارها توفیق تلمذ از محضرش و تجربیات گران قدرش برایم مهیا شد و آخرین ملاقاتمان در ایام انتخابات مجلس دهم فراهم آمد.شرح فعالیت ها و آثار فاخر و ماندگار به جامانده از دوران تصدی مسئولیت های مختلف اجرائی مهندس سیدجواد شهرستانی خود حکایت درازی است که در این مقال نمی گنجد.هزاران درود بر روان پاک و خجسته این انسان فرهیخته و مدیر لایق و مردمی که به دور از شعار با تمام توان و قدرتش از هیچ تلاشی برای خدمت صادقانه و مدبرانه و مجدانه به شهروندان نجیب و صبور این مرز و بوم کوتاهی نکرد.او در ماه های پایانی رژیم گذشته و قبل از پیروزی انقلاب اسلامی در یک اقدام انقلابی و شجاعانه استعفای خود را از شهرداری تهران و تمامی مسئولیت های دولتی تقدیم حضرت امام کرد که این کار باعث ضربه زدن به مشروعیت نظام پهلوی شد.او مناصب عالی وزارت و استانداری و شهرداری را وسیله ای برای کسب ثروت و قدرت نکرد و از این سمت ها نردبانی برای ترقی و پیشرفت شغلی و پلی برای رسیدن به آمال و آرزوهای شخصی نساخت.چه زیبا حضرت امام صادق علیه السلام می فرمایند برای من انسان ناشی (کارنابلد) با انسان خائن فرقی نمی کند. باشد که سرگذشت درس آموز چنین شخصیت هایی که تا آخر عمر بابرکت و شریف خود، قلبشان برای آبادانی و توسعه همه جانبه ایران می تپید درس عبرتی برای مدیران ارشد کشور به ویژه شهرداران کلان شهر ها باشد.
                