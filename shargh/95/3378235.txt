شنبه ۲۹ خرداد ۱۳۹۵
-----------------------------------------
حرف اول. اقتصاد
-----------------------------------------
اصالت اقتصاد برای پیشرفت
-----------------------------------------

                    چه زمانی مردم در زندگی موفق می شوند؟ زمانی که مدیران و مسئولان اقتصادی جامعه، زندگی خود را در راه رفاه اقتصادی مردم صرف کنند و منافع آنها را بر منافع شخصی خود مقدم بدانند. این مسئله جلوه جبهه گیری حضرت امیر (ع) در اعراض از دنیا و مبارزه با دنیاگرایی و نیز مبارزه با تجمل، اشرافیت، پول پرستی، کنز و... است که ابوذر آن قدر بر آن تکیه می کرد؛ یعنی همان چیزی که به گفته دکتر شریعتی، ما امروز خیلی خوب می فهمیم. به فرمایش امیرالمومنین(ع)، هیچ مالی اندوخته نمی شود، مگر اینکه حق مظلومی پایمال شده باشد. زهدی که حضرت امیر بر آن تکیه می کند، همان مسئله قناعت، ساده زیستی و اعراض از دنیاست؛ بنابراین، می فهمیم کلماتی که نشانه ارزش های اخلاقی، فردی و زهد عرفانی هستند، در جهت گیری طبقاتی فقر و غنا معنا دارند؛ یعنی آنجا که با کنز مبارزه می کند، از تقوا سخن می گوید، آنجا که با فرعونی ها یا اشد قوه ها را می کوبد، از زهد صحبت می کند و آنجا که از رباخوارها حرف می زند و آنها را محارب خداوند تعبیر می کند، از قناعت و اعراض از دنیا، تقوا، زهد، قناعت، دنیاکوبی نه در یک مفهوم ذهنی صوفیانه، بلکه در یک مفهوم اجتماعی- انقلابی- علمی و جهت گیری خاص و مشخص اجتماعی سخن گفته می شود.از نظر دکتر شریعتی، که نگاهش انگار برای امروز جامعه بوده، اعراض از دنیا به معنای زهدگرایی، انحرافی بی معنا و بی هدف و غیرمسئولانه نیست که باعث انحطاط شود، بلکه درعین حال مکمل تاکید بر خیرات، نعمات، مغانم و امثال اینهاست؛ زیرا مغانم کثیره جزء نتایج و هدف های هجرت بوده و چیزهای دنیای مادی است. دراین باره پیامبر می فرماید: «انی احببت حب الخیر»؛ نمی گوید من خودم مال دنیا را دوست دارم، ولی می گوید این گرایش را که مردم و مسلمان ها مال دنیا را دوست داشته باشند، دوست دارم. البته این راه توجیه اشرافیت، سرمایه داری، پول پرستی و توجیه اشرافیت انحرافی و زراندوزی را باز نمی کند. هرچند گفته شده باشد مغانم کثیره برکت دین است و مسلمان ها باید خوب و خوش زندگی کنند. بنابراین، آنجا که اعراض از دنیایی که عامل انحطاط زندگی اقتصادی و تمدن و انحطاط پیشرفت می شود، اسلام با آن مبارزه می کند و در این مبارزه، بر ارزش مادی گری، اقتصاد، زندگی، تولید و برخورداری تکیه می کند و همچنین بر ارزش نان، تا آنجا که می گوید به وسیله نان است که خداوند عبادت می شود. یا مثلادر حدیث «من لامعاش له لامعاد له» اصولامعاد را به زندگی مادی وابسته می کند. وقتی اقتصاد تعیین کننده است، معلوم است جوامعی که اقتصاد نادرست دارند، فرهنگ نادرست هم دارند و ارزش های اخلاقی هم در آنها تضعیف می شود. به این صورت، جایی که مسئله فقر اقتصادی به معنای یک اصل جامعه فقیر و اقتصادی عقب مانده مطرح است، باید به اصالت اقتصاد، به پیشرفت و برخورداری هرچه بیشتر اقتصادی تکیه کرد. در اینجا از نظر مسئله اجتماعی بودن، به میزانی که از زندگی اقتصادی، مادی و اشرافی، اعراض می شود، بر آن تکیه می شود. از این رو، وجود یک نگاه دوجانبه با فهم درست قضیه برای زهد انقلابی از سوی مسئولان لازم است زمانی که بر مسند کار هستند، کار اقتصادی را کنار بگذارند.
                