دو‌شنبه ۱۶ فروردین ۱۳۹۵
-----------------------------------------
یادداشت
-----------------------------------------
رونق کشاورزی و آرامش بازار نوروز
-----------------------------------------

                    اسفندماه 1393 برای مدیریت بخش کشاورزی از نظر مسئولیت تنظیم بازار بسیار پرالتهاب به شمار می آمد. در این سال بود که وزارت جهاد کشاورزی عملاکنترل واردات بی محابا و تولید ستیز را در قالب قانون تمرکز به عهده گرفته بود. وارداتی که در سرانجامش هرگونه تولید داخلی را به محاق می برد و ارزش هر زمین کشاورزی را به میزان امکان تغییر کاربری و تجاری شدن آن سوق می داد. انعکاس مصاحبه های وزیر درخصوص تنظیم بازار ایام نوروزی و به طور خاص در خبرگزاری های ناهمسو با دولت، گاه، راه به سمت سیاه نمایی و جوسازی های پرخاشگرانه گشوده بود. پوشش های خبری بعضا در گزارش های لحظه به لحظه از نوسان افزایش بهای مرغ، سیب و پرتقال و... چه بسا بر سیمای نوروزی مردم سایه کدورت نیز گسترانیده بود. سایه ای که بر آن بود از اذهان عمومی این ضرورت را بستاند که اساسا برای نشستن بر سفره ایرانی (پیام تبریک نوروزی وزیر جهاد کشاورزی) تنها باید با شکیبایی و نه فوریت و شتاب در مطالبات رفتار کرد. اما اسفندماه 1394 و فقط پس از یک سال فضا از جنس دیگری شده بود. نرخ های کم نوسان میوه، مرغ و... و چگونگی توزیع کافی و متعادل نشان می دهد حتی کمترین دستاورد های قانون تمرکز هم تا چه اندازه تاثیرگذار است. به نظر می رسد در چنین بازار بدون تنشی و آن هم در روزهای آکنده از هیجان خرید و مصرف نوروزی شعار نمادین «نوروز 95، رونق کشاورزی، آرامش بازار» و در همین اولین گام ها به خوبی تجلی و مصداق داشته است. شگفتا از فضای رسانه هایی که به نام دفاع از مصرف کننده و البته به کام واردکننده هایی که با در بسته مواجه شده بودند. گرچه از هیاهوی سال گذشته آنها خبری نبود اما شرایط مطلوب نوروز امسال را از نظر خبری پوشش ندادند. آیا رسانه ها بایستی فقط به نمایش بحران ها بپردازند؟ اما آنچه از ورای تجربه دوسال اخیر از اجرای کما بیش قانون تمرکز باید به خاطر بسپاریم آن است که هر برنامه ریزی در جهت کنترل واردات فقط برای حمایت از تولید داخلی و دیگر پیامد های آن باید باشد. آنها که در بزنگاه های نوسانات بازار مصرف به دنبال مچ گیری مدیریت تولید هستند متاسفانه جدال های جناحی را به اسم مردم تمام می کنند. بدون تردید برای مردمی که دغدغه نشستن بر سفره ایرانی را دارند باید که اتفاقا و هرچه زودتر نفت از آن سفره برگیرند (اگر که نفتی مانده باشد). در مقطع فاصله گرفتن از نفت تا زمانی که ذائقه ها از طعم استقلال و تولید داخلی نوازش یابد بیش ازبیش به مشارکت و عزم همگانی نیاز است. علت جنبش و جهش اقتصادی کشور ژاپن بعد از جنگ جهانی اول و به خصوص دوم و در مقایسه با تمامی کشور های آسیایی، سیاست در های بسته به سوی واردات و ریاضت اقتصادی بوده است. مردم ژاپن در یک همیاری دست در دستان دولت هایشان، در سال های ریاضت اقتصادی بر آن شدند...... که مبادا از تراز مثبت صادرات و واردات خود ولو در فرصت کوتاهی اندکی بکاهند. البته در عزم مردم کشورمان و در جهت نشستن بر سفره توانایی های خود نیز هیچ تردیدی نیست. آنچه بر حیرت می افزاید مدیران کرسی ازدست داده ای است که در آرزوی نشستن دیگر بار، سیاست در های باز برای واردات لجام گسیخته و کاهش تعرفه های آن را در ایام خود از یاد برده اند؛ آنان که تلاش می کنند گاهی به نعل و گاهی به میخ بزنند که اگر که برای مردم آبی نه، اما برای خود این افراد، چه بسا نانی و جاهی بیاورند.
                