چهار‌شنبه ۳ آذر ۱۳۹۵
-----------------------------------------
type_unknown
-----------------------------------------
خطای بزرگ سیاستی
-----------------------------------------

                    حوزه بیمه و درمان از حوزه هایی است که مصداق این بیت است: سر چشمه باید گرفتن به بیل/ چو پر شد نشاید گذشتن به پیل. نگارنده از همان آغاز اجرای طرح بیمه سلامت ایرانیان زنهار دادم که اگر مراقبت نشود، این طرح می تواند پاشنه آشیل دولت یازدهم شود. نظام اقتصادی و اجتماعی یک سیستم زنده و پویاست و طرح های انقلابی گسترده و ساختارشکن، فقط ساختارهای موجود را در مدت کوتاهی درهم می ریزند، ولی توانایی ساختارسازی تازه در کوتاه مدت را ندارند و به همین علت وضع موجود را به آشوب و درهم ریزی کارکردی گرفتار می کنند. مسکن مهر نمونه ای از این تصمیمات خلق الساعه بزرگ و ساختارشکن بود که چنین کرد. در مهر امسال در همایش صندوق های بازنشستگی در دانشگاه علامه طباطبایی بیان کردم که نظام بیمه، بازنشستگی و درمان به سرعت به سوی بحران می رود و اصلاح این نظام که بسیار ساده تر از اصلاح نظام بانکی یا اصلاح نظام مصرف آب کشور است، می تواند مهم ترین و ساده ترین نمونه برای آزمون توانایی اصلاح پذیری نظام سیاسی موجود باشد. در این حوزه گروه های همسود و فشار و رانت خواران بیش از سایر حوزه ها متکثر و هویدا هستند و بنابراین مدیریت اصلاح این حوزه ساده تر است و اگر نظام سیاسی در اصلاح این حوزه موفق نباشد، نمی توان برای اصلاح هیچ حوزه دیگری به آن امیدبست؛ بنابراین به گمان من، درمان حوزه بیمه و درمان، نخستین آزمون درمان پذیری دردهای بی درمان این دیار است. درواقع نخستین آزمون توانایی نظام سیاسی در اصلاح به موقع خویش است، اما اصلاحات در حوزه بیمه و درمان باید به سرعت آغاز شود. نشانه ها حاکی از آن است که ما به سرعت به نقطه بحران نزدیک می شویم و پیش از شروع آن باید چاره ای برایش بیندیشیم. حتی در کشورهای غربی نیز بخش درمان یکی از مهم ترین بخش های اقتصادی است محسوب می شود. در ایران برآوردها نشان می دهد که در سال 1395 نزدیک به صد هزار میلیارد تومان در حوزه درمان هزینه می شود. فقط بودجه وزارت بهداشت بیش از 40 هزار میلیارد تومان و بودجه درمان سازمان تامین اجتماعی نیز بالغ بر 16 هزار میلیارد تومان است. سایر بخش ها و هزینه هایی که خود خانوارها نیز متحمل می شوند باید به ارقام بالاافزوده شوند. هزینه های درمان یکی از عوامل بی ثبات کننده رفاه و فشار بر قشرهای متوسط و کم درآمد است. اخیرا موضوع جایگاه بیمه ها به یک موضوع اختلافی جدی میان وزارت بهداشت و آموزش پزشکی و وزارت تعاون، کار و رفاه اجتماعی تبدیل شده است. از آنجا که هر تحولی در این حوزه تاثیر شدیدی بر زندگی مردم ایران خواهد گذاشت، تحولات این حوزه باید بسیار منطقی، کارشناسی و حساب شده باشد. ما دیگر فرصت آزمون و خطاهای پرهزینه را نداریم. یک خطای سیاستی به ویژه وقتی با طیف گسترده ای از جامعه سروکار داشته باشد، می تواند نظام اجتماعی و سیاسی ما را به بحران بکشاند. بنابراین تغییرات سیاستی و تحولات حوزه بیمه و درمان باید به طور جدی و دقیق ازسوی کارشناسان و صاحب نظران این حوزه دنبال و نقد و بررسی شود. نمایندگان مجلس نیز باید از هرگونه مصوبه شتاب زده در این حوزه به طور جدی بپرهیزند. هیاهوی دولت ها هیچ گاه دلیلی بر ضرورت و اهمیت واقعی یک مسئله نیست. مجلس باید در فضایی آرام و به دور از شتاب، از ظرفیت نظام فکری و کارشناسی ملی برای تصویب تحولات قانونی بهره کافی ببرد.توسعه در یک تعریف، عبور از تصمیمات شخصی و خاص به تصمیمات عام و سیستمی است. بر این مبنا سیاست هایی توسعه ای تلقی می شوند که در آنها منافع همگانی بر منافع شخصی و گروهی، منافع ملی بر منافع منطقه ای و منافع بلندمدت بر منافع کوتاه مدت ترجیح داده شود. به نظر می رسد در تحولاتی که در سال های اخیر در حوزه سلامت دنبال شده است این معیار مورد توجه قرار نگرفته است. وزارت بهداشت همواره سازمان های بیمه گر و وزارت تعاون را مورد انتقاد های تند قرار داده و آنان را مسئول بحران های مالی حوزه نظام بیمه سلامت دانسته و درعین حال در برابر انتقادات مربوط به کژکاری های فنی و سازوکاری نظام بیمه سلامت، پاسخ های دقیقی که همراه با اعداد و ارقام باشد ارائه نداده است؛ اما درعوض برای حل بحران های خود درخواست کرده است که بیمه ها در وزارت بهداشت ادغام شوند؛ امری که به گمان من اگر رخ دهد، یک خطای بزرگ سیاستی تازه در مدیریت کلان کشور خواهد بود که ممکن است برای مدت کوتاهی بحران این حوزه را لاپوشانی کند یا به تعویق بیندازد، اما در میان مدت به بحرانی عظیم تر و پردامنه و مهارنشدنی تبدیل خواهد شد. به نظر می رسد وزارت بهداشت فعلامی خواهد به هر صورتی که شده، با این اقدام مشکل کسری منابع مالی طرح بیمه سلامت را از طریق ادغام بیمه ها در خود حل کند، اما پرواضح است که حوزه بیمه هم اکنون نیز چنان درگیر بحران است که این تغییر می تواند به یک درهم ریزی در این حوزه بینجامد. آنچه برای من مبهم و جای پرسش جدی دارد، این است که چرا در برابر انتقادهای وزارت بهداشت، مسئولان وزارت تعاون معمولاسکوت کرده اند. مناظره اخیر معاونان وزارتخانه های بهداشت (آقاجانی) و کار و رفاه (میدری) در سیمای جمهوری اسلامی ایران بر این سیاق بوده است. وزارت بهداشت به بیمه ها حمله می کند و وزارت رفاه سکوت می کند. این در حالی است که حتی من ناظر بیرونی که در این حوزه فردی نابلد محسوب می شوم، پاسخ های جدی به این انتقادات دارم و حتی گزارش های کارشناسی متعددی را دیده ام که به استناد آنها می توان پاسخ های جدی به وزارت بهداشت داد و نقدهای جدی تری به عملکرد این وزارتخانه وارد کرد، ولی برای من روشن نیست که چرا مسئولان و کارشناسان حرفه ای وزارت تعاون در برابر این انتقادات سکوت می کنند. بیم این می رود که این سکوت منجر به تصمیمات سیاستی تازه در کشور شود که پیامدهای خطیر داشته باشد. سکوت وزارت تعاون از یک سو می تواند بیانگر حقانیت وزارت بهداشت باشد و از سوی دیگر می تواند حکایت از یک راهبرد رسانه ای وزارت تعاون باشد که مثلامی کوشد تا اختلاف دیدگاه بین وزارتخانه علنی و جدی نشود و به یکپارچگی و اعتبار دولت آسیبی نزند. اما به گمان نگارنده این رویکرد وزارت تعاون کاملاخطاست و موجب می شود شفاف سازی لازم در این حوزه رخ ندهد و احتمالاتصمیمات خطای دیگری بر تصمیمات گذشته افزوده شود؛ برای مثال برخی گزارش های منتشرشده نشان می دهد دانشگاه های علوم پزشکی دوهزارو 500 میلیارد تومان در بانک ها پس انداز کرده اند. روشن است با تزریق این منبع وزارت بهداشت می تواند بحران مالی بیمارستان های دولتی را که زیر فشار بدهی قرار دارند تا حدودی حل کند؛ اما وزارت بهداشت ترجیح می دهد این منبع مالی بزرگ در بانک ها سپرده گذاری شود. در موارد بسیاری، کارانه پزشکان حتی بسیار بالاتر از حقوق های نجومی اخیر است. در واقع نزدیک به هزارمیلیارد تومان، میان کمتر از 10 هزار پزشک توزیع می شود (برخی اطلاعات می گوید میان پنج هزار، ولی من احتیاط کردم و گفتم در میان کمتر از 10 هزار پزشک). شفاف سازی درباره دریافتی پزشکان می تواند موج اجتماعی تازه ای این بار علیه وزارت بهداشت ایجاد کند.بسیاری از منابع سازمان بیمه سلامت در اختیار وزارت بهداشت است. گفته می شود که منابع پزشک خانواده که بیش از دو هزار میلیارد تومان است، به وزارت بهداشت داده شده است؛ اما سازمان های بیمه گر مجبور به پرداخت آن هستند. تقاضای القایی همواره در ایران وجود داشته است، اما در سال های اخیر با دلایل روشن و عمدتا ناشی از سازوکار نامناسب طرح بیمه سلامت، افزایش یافته است. کنترل نکردن این تقاضای القایی یکی از علل بحران مالی سازمان های بیمه گر است. می توان حدس زد علت سکوت وزارت تعاون، کار و رفاه اجتماعی، پرهیز از انعکاس شکاف در میان سیاست گذاران دولتی است. اما این شیوه حمایت از دولت، یعنی سکوت در برابر خطاهای مربوط به تصمیمات بزرگ در نظام اداری، خود یکی از خطاهای خانمان سوز نظام سیاسی ماست. در دنیای شبکه ای امروز، حمایت واقعی از یک نهاد یا سازمان دولتی، همانا گفت وگوی انتقادی و نقد جدی عقلانی و اخلاقی تصمیمات و سیاست های آن نهاد است. در فضای محدود گفتمانی کشور که اطلاعات با برخی فیلترها به دست دانشگاهیان و مردم می رسد، نقد دستگاه ها از یکدیگر، شاید یکی از راهکارهای ضروری برای اصلاح نهادهای کشور باشد. به علت اهمیت و گستردگی موضوع، مسئله جایگاه بیمه های درمان (وزارت بهداشت یا وزارت رفاه یا یک نهاد دیگر)، مسئله آحاد مردم ایران است. تصمیم گیران نباید این مسئله را به گفت وگو در پشت درهای بسته، محدود کنند، بلکه لازم است مشکلات وضعیت کنونی به صورت شفاف بیان شود و با مشارکت کارشناسان و گروه های اندیشگی مختلف درباره این بخش مهم از مسائل کشور تصمیم گیری شود. علاوه بر کارشناسان و خبرگان بخش بیمه سلامت کشور، اقتصاددانان، متخصصان علوم مدیریتی و جامعه شناسان نیز باید در این بحث مشارکت کنند. پیش بینی من این است که اگر از بحران رکود به سلامت عبور کنیم - که خوشبختانه نشانه های کم رنگی از آن هویدا شده است و امید که چنین شود - حوزه آب و حوزه سلامت دو حوزه ای هستند که تداوم وضع موجود در آنها به بحران های اجتماعی بینجامد. آب گرچه حوزه خطیری است که مهار بحران در آن بسیار دشوار است، اما حوزه بیمه و سلامت، حوزه ای است که بی تدبیری در آن نقطه آغاز بحران را تسریع خواهد کرد؛ بنابراین همه بخش های نظام سیاسی و جامعه، از مردمان عادی تا پزشکان و اندیشمندان و روشنفکران و نهادهای مدنی و سیاست مداران باید به تحولات این حوزه حساس باشند و درباره اصلاح این حوزه بیندیشند.
                