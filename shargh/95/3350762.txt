یک‌شنبه ۱۲ اردیبهشت ۱۳۹۵
-----------------------------------------
سرمقاله
-----------------------------------------
راه های حقوقی و سیاسی مقابله با آمریکا
-----------------------------------------

                    بررسی راهکار حقوقی، مستلزم تطبیق اقدام آمریکا با قوانین است. در قرن های اخیر، توسعه و پیشرفت حقوق بین الملل از دیدگاه مدرن امروزین، با تلاش های مربوط به حل وفصل مسالمت آمیز مناقشات بین دولت های مستقل جهان مرتبط بوده است. دیوان بین المللی دادگستری، مرجع رسیدگی به اختلافات بین دولت هاست و از قضات مستقل و بی طرف و از لحاظ علمی صالح تشکیل شده است و اصحاب دعوی در مقابل قضات دیوان متساوی الحقوق هستند. مبنای تشکیل دیوان بین المللی دادگستری، ماده 92 منشور سازمان ملل متحد است. دیوان مرکب از 15 قاضی عالی رتبه است که توسط مجمع عمومی سازمان ملل و شورای امنیت برای مدت 9 سال انتخاب می شوند و دیوان بین المللی دادگستری از ارکان قضائی اصلی سازمان ملل متحد است و صلاحیت رسیدگی به همه دعاوی مربوط به حقوق بین الملل، تفسیر یک معاهده، نقض یک تعهد بین المللی و تعیین خسارت وارد شده به دلیل نقض تعهد بین المللی را دارد. با توجه به اینکه دولت ها مستقل و مساوی هستند، هیچ دولتی نمی تواند بدون رضایت دولت دیگر بر آن دولت اعمال صلاحیت کند و به دعاوی بین دولت ها در دادگاه های داخلی خود رسیدگی کند. در دعوی اخیر، آمریکایی ها مدعی شده اند که جمهوری اسلامی مسئول خسارت ناشی از انفجار محل استقرار تفنگداران آمریکایی در لبنان است و با شکایت شرکت های بیمه که خسارت مزبور را پرداخت کرده اند، دادگاه های داخلی آمریکا در سال 2003 علیه ایران حکم صادر کرده اند که این حکم با هیچ یک از موازین حقوق بین الملل سازگار نیست و از نظر حقوق بین الملل، دادگاه های آمریکا صلاحیت رسیدگی به این دعوا را نداشته اند و به همین دلیل نظام قضائی آمریکا سال ها در مقابل این ادعا مقاومت کرد. قضات آمریکایی تفسیری از تروریسم داشتند که در تعریف تروریسم، اقدامات و عملیات علیه نظامیان نمی گنجید ولی در قانون اصلاحی که به تصویب مقامات صلاحیت دار آمریکایی رسید، نه تنها نظامیان که به پیمانکاران ارتش آمریکا هم اجازه داده علیه دولت حامی تروریسم در دادگاه های آمریکا طرح دعوی کنند و امروز هر نظامی آمریکایی که در عراق کشته می شود، این امکان را دارند که این عمل را به دولت ایران منتسب و درخواست غرامت کنند. چنین ضوابطی موردقبول حقوق بین الملل نیست. شبه جرمی در لبنان اتفاق افتاده است و دادگاه های آمریکایی با یک رابطه سببیت بسیار دور آن را به عمل تجاری ایران یعنی خرید اوراق تجاری بانک مرکزی تسری داده اند. راه حل چیست؟ ما و آمریکا دعاوی مختلفی داشته ایم که در آنها به راه حل هایی رسیدیم. در دعوی صندوق فروش های نظامی، ما 400 میلیون دلار داشتیم که با پیروزی انقلاب اسلامی، فروش های نظامی آمریکا به ایران قطع شد و آمریکا از استرداد این مبلغ امتناع کرد...ما دعوایی به مبلغ هفت میلیارد دلار علیه آمریکا در دیوان بین المللی دادگستری مطرح کردیم ولی با یک مصالحه سیاسی با دریافت 7/1 میلیارد دلار به صلح و سازش رسیدیم. از طریق دیوان بین المللی دادگستری، نمی توان مشکلات با آمریکا را حل کرد ولی می توان آمریکا را مجبور کرد با زبان قانون با ما حرف بزند، نه با زبان زور! در مسئله ساقط کردن هواپیمایی مسافری ایران و شهادت 247 نفر، ریگان رئیس جمهور آمریکا صراحتا گفت هواپیمایی بعدی را هم می زنیم ولی وقتی دعوای ما علیه آمریکا در دیوان بین المللی دادگستری مطرح شد و آمریکایی ها دیدند عهدنامه مودت را نقض کرده اند و اگر دیوان خود را صالح به رسیدگی بداند، محکومیت آمریکا محتمل است، وارد مذاکره و سازش شدند. ابتدا مدعی بودند دیه در ایران هفت میلیون تومان است ولی در مقابل استدلال ما که شما از عراق که به کشتی استات به اشتباه حمله کرده بود چه میزان خسارت گرفتید، مجبور شدند برای هر نفر 150 تا 300 هزار دلار خسارت بپردازند. برای حل مشکل این پرونده چهار راه حل متصور است. اول: اقدام متقابل و اینکه ما در دادگاه های ایران علیه آمریکا طرح دعوا کنیم ولی این اقدام به خاطر نابرابری های موجود، منتج به نتیجه ای نخواهد شد. ما قانون تصویب کرده ایم و در دادگاه هایمان علیه آمریکا رای صادر کرده ایم ولی آمریکا نزد ما پولی ندارد که امکان اجرای رای را داشته باشیم؛ این آرا در مرحله مذاکره قابل طرح هستند. راه حل دوم ایجاد یک دیوان داوری بین المللی بین ایران و ایالات متحده آمریکاست؛ مثل دیوانی که برای حل اختلافات ایران و آمریکا در قضیه گروگان گیری اتفاق افتاد ولی تشکیل چنین دیوانی هم دور از دسترس است. سومین راه حل، مراجعه به دیوان بین المللی دادگستری است. اگرچه ممکن است دیوان صلاحیت خود را برای رسیدگی به این دعوا نپذیرد ولی به احتمال قریب به یقین با طرح دعوا در دیوان می توانیم با توجه به رویه دیوان بین المللی دادگستری، فورا دستور موقت بگیریم و از برداشت پول جلوگیری کنیم و این دو میلیارد دلار تا زمان رسیدگی و صدور حکم یا سازش بین طرفین، توقیف خواهد شد. با توجه به اینکه آستانه انتساب عمل انفجار به ایران بسیار پایین است و در رویه دیوان، درباره موضوع انتساب عمل، بسیار سختگیرانه برخوردشده است و در زمانی مسئولیت اقدام را متوجه طرف مقابل می کند، سبب عمل مستقیم باشد که در این موضوع راه برای دفاع ما باز است. چهارمین و بهترین راه که می تواند موثرترین راه هم باشد، راه حل سیاسی است. در شهریور سال 1392 قانون پیگیری حقوقی و سیاسی نقش و دخالت آمریکا و انگلیس در کودتای 28 مرداد 1332 علیه دولت ملی ایران به تصویب مجلس رسید و براساس این قانون، کارگروهی متشکل از وزیر امور خارجه، وزیر اطلاعات، وزیر اقتصاد، دادستان کل کشور، رئیس کمیسیون قضائی مجلس، رئیس کمیسیون امنیت ملی مجلس و رئیس کمیسیون برنامه و بودجه موظف شدند راه های پیگیری و برآورد خسارت و احقاق حقوق ملت را بررسی کنند و راه حل ارائه دهند. با توجه به افشای رسمی اسناد سازمان سیا مبنی بر دخالت آمریکا در کودتای 28 مرداد، طرح متقابل این دعوا می تواند راه را برای حل وفصل اختلافات مالی بین دو کشور هموار کند و عمل متقابل ایران می تواند رویه و عرف بین المللی ایجاد کند. تصمیم دادگاه آمریکا به هیچ وجه در دیوان بین المللی دادگستری توجیه پذیر نیست. مضحکه است آمریکا، عربستان را از دخالت در حوادث 11 سپتامبر تبرئه می کند ولی دولت ایران را برای عملی که هیچ ارتباطی با دولت ایران ندارد، محکوم می کند و آن هم منابع مالی را که در عمل تجاری، سرمایه گذاری شده است، موردحکم قرار می دهد که خلاف رویه داخلی آمریکا هم هست. به هر جهت براساس قانون مصوب شهریور 1392، کارگروه موضوع قانون باید راه های پیگیری و احقاق حقوق ملت ایران از طریق مجامع و نهادهای ذی ربط داخلی و بین المللی را بررسی کند و هر سه ماه به مبادی ذی ربط گزارش دهد آیا کارگروه با حضور متخصصان حقوق بین الملل و سیاست خارجی تشکیل شده و به راه حل های معتبری رسیده است؟ در 30 ماه گذشته آیا هر سه ماه یک گزارش ارائه شده است؟ نباید با موضوع احساسی برخورد کرد؛ وقتی موضوع، منافع ملی است، باید جدی گرفته شود.
                