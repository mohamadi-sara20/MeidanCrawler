چهار‌شنبه ۶ مرداد ۱۳۹۵
-----------------------------------------
سرمقاله
-----------------------------------------
شکست روحانی پیروزی اصولگرایان نیست
-----------------------------------------

                    حجم حملات علیه دولت یازدهم اگر بی سابقه نباشد، حداقل «کم سابقه» است. حتی در اوج دوران دولت اصلاحات هم شدت حملات در این حد نبود، چه رسد به دولت های آقایان هاشمی رفسنجانی و احمدی نژاد. انگیزه و دلیل حملات در عین متفاوت بودن، به نظر نمی رسد چندان اهمیتی داشته باشد. مهم فقط آن است که به دولت یازدهم حمله شود. درواقع از هر ابزار و بهانه ای برای حمله به دولت روحانی استفاده می شود. گویی برای حمله به دولت مسابقه ای میان اصولگرایان در گرفته است. از فیش های حقوقی گرفته تا برجام، تا رفتار سعودی ها، تا برگزاری کنسرت، تا اقدام در جهت کاهش یارانه ثروتمندان و... و اگر هیچ موضوع و مستمسکی هم در میان نباشد، مخالفان کم کاری و بی توجهی دولت در زمینه عفاف و حجاب و مسائل فرهنگی مانند کنسرت ها و موسیقی کلاسیک -که هیچ وقت قدیمی نمی شود- را علم می کنند. جالب است گاهی کسانی جلودار حمله به دولت روحانی هستند که توانایی های اجرائی آنان اگر به مراتب پایین تر از اعضای کابینه یازدهم قرار نگیرد، بالاتر از آنها نمی ایستد. این در حالی است که بسیاری از آنها چندین برابر عمر دولت یازدهم در مصدر امور بوده اند. شهردار پایتخت که هنوز یک طرح و الگوی جامع مدیریت شهری برای کلان شهر تهران به اجرا نگذاشته و داد اعضای شورای شهر از عملکردهای ناهماهنگ آن به هواست، فروش زمین و هوا و تغییر کاربری و فروش تراکم را چنان پیش برده که در سایه یک دهه مدیریت مشعشع، تهران به جنگلی از بتون آرمه و سیمان تبدیل شده است. این البته همه هنرشان نبوده است. فشار به شیوه های مختلف به اعضای منتقد شورای شهر و داشتن هوای اعضای همسو و بالاخره نصب بیلبوردهای انقلابی و تفکیک جنسیتی در شهرداری به منظور تحبیب قلوب جبهه پایداری را هم می توان به این فهرست افزود. نامزد ناکام انتخابات 84 و 92 با چنین سابقه ای، تحمل کوچک ترین انتقادی از سوی رئیس جمهور را ندارد و وقتی دکتر روحانی به درستی اشاره می کند که شهر 12 میلیون نفری ای مثل تهران، علی القاعده به طرح جامعی برای توسعه پایدار نیازمند است و صرفا با فروش تراکم نباید آن را تبدیل به جنگلی از برج و بارو کرد، برآشفته شده و در همان جلسه و نه چندان محترمانه، به نماینده میلیون ها ایرانی جواب سربالامی دهد. البته همه ما می دانیم اگر آن انتقادات از سوی نهادی غیر از دولت بیان می شد، شهردار 11 ساله تهران چگونه خاضعانه و فروتنانه سر فرود می آورد و ضمن پذیرش انتقادات و حتی تشکر از راهنمایی های حکیمانه آن مسئول، وعده می داد شهرداری در اولین فرصت درصدد رفع نواقص برخواهد آمد! فیش های حقوقی، فقره اخیر دیگری بوده است. با اینکه این نوع پرداخت ها در دولت احمدی نژاد شکل می گیرد و دولت یازدهم به مجرد علم و اطلاع، اقدام به قطع پرداخت ها می کند، با همه اینها مخالفان قریب به دو ماه است شبانه روز در حال بهره برداری از موضوع هستند. در نهایت با بی صداقتی و نبود کمترین پایبندی به اخلاق، برخی مخالفان دولت به گونه ای درباره فیش ها سخن می گویند که گویی این موضوع در دولت روحانی شکل گرفته بوده و با علم و اطلاع رئیس جمهور و اعضای کابینه، پرداخت ها صورت می گرفته است.برجام فقره بعدی است. درباره این سند بین المللی مهم هم برخورد به غایت غیرمنصفانه بوده است.آنها می گویند برجام هیچ دستاوردی نداشته است گویی دکتر روحانی گفته بوده که اگر توافق هسته ای صورت بگیرد، همه مشکلات و مسائل اقتصادی حل خواهد شد، رکود اقتصادی گسترده و عمیقی که چندین سال است کشور را در خود فرو برده، بلافاصله تبخیر شده و به هوا خواهد رفت! میلیون ها بی کار که ثمره بیش از یک دهه گرفتاری های اقتصادی، آن هم با نفت 147 دلاری هستند، همگی سر کار خواهند رفت، مشکل کم آبی کشور مرتفع خواهد شد، فسادی که همچون سرطان پیش رفته و پیکره دستگاه های رسمی را در خود فرو برده، شفا خواهد یافت تا برسیم به حل سایر مشکلات! مخالفان توافق هسته ای به گونه ای از برجام سخن می رانند که گویی همچون عصای موسی کلیم الله قرار بوده که معجزه کرده و همه مسائل را حل وفصل کند. نه یک کلام اشاره می کنند که قرار نبوده تحریم های غیرهسته ای برداشته شود و نه اشاره به این نکته بدیهی می کنند که برداشته شدن تحریم ها لزوما به معنای آن نیست که بانک ها، شرکت ها و سرمایه گذاران بین المللی به ایران هجوم بیاورند. جدای از تحریم ها، سرمایه گذاران بین المللی تا سایر شرایط سرمایه گذاری از جمله حاکمیت قانون، شفافیت امور مالی، نقل وانتقال آزاد سرمایه، بانکداری سالم، حذف قوانین و مقررات دست وپاگیر و... نباشد، تمایل چندانی به آمدن به ایران ندارند. بگذریم که مخالفان برجام، از هیچ تلاشی به منظور بی حاصل و به بن رسیده نشان دادن آن فروگذار نکرده اند و پیش بینی می شود در یک سال باقی مانده تا انتخابات. هنوز مرکب امضای توافق هسته ای در تیرماه سال گذشته خشک نشده بود که در حین انجام یک ماموریت که اهمیت آن برای همه ایرانیان واضح است، نوعی موقعیت ناشناسی صورت گرفت و از واژگانی استفاده شد که نوعی تناقض میان عمل روحانی و ظریف با دیگر دستگاه ها را تداعی می کرد. حال سوال این است؛ چرا این همه هجمه سنگین علیه دولت به راه افتاده است؟ این حملات بعد از انتخابات مجلس دهم، ابعاد تازه ای به خود گرفته است. اصولگرایان به هیچ رو انتظار آن شکست سنگین را نداشتند. با اینکه به اصلاح طلبان شناسنامه دار مجوز ورود به انتخابات داده نشد، اما اصولگرایان شناخته شده هم نتوانستند موفق شوند. مجلس دهم را هرطور که تعریف کنیم، کاهش قدرت و نفوذ جریان خاص در آن نکته ای است که نمی توان آن را نادیده گرفت. این جریان خاص که در مجلس نهم خیلی پرسروصدا بود و حتی اصولگرایان سنتی را به دنبال خود می کشید، بعد از نتایج انتخابات مجلس دهم، دو گزینه بیشتر نداشت. گزینه نخست واقع گرایی سیاسی بود. اینکه چرا آنها به ویژه در میان اقشار و لایه های تحصیل کرده جامعه پایگاهی ندارند یا به اصطلاح رفتن به دنبال کالبدشکافی و تجزیه و تحلیل شکست هایشان در دو انتخابات ریاست جمهوری سال 92 و مجلس دهم در اسفند 94 گزینه اول بود. گزینه دوم این بود که نگران از نتایج آن دو انتخابات در رقابت های ریاست جمهوری خرداد 96، بروند به سمت هجمه و تخریب روحانی. به نظر می رسد که آنها رویکرد دوم را برگزیده اند و مصمم هستند با تخریب روحانی شانس پیروزی او در خرداد 96 را منتفی کنند یا دست کم تا می توانند آن را تقلیل دهند. اما آنان سخت در اشتباه اند. آنچه مخالفان دولت یازدهم نمی خواهند ببینند، آن است که با توجه به تریبون های عدیده ای که دارند، از صداوسیما تا تریبون های متعدد در مراسم های مذهبی تا یک، دوجین سایت، روزنامه و خبرگزاری های رسمی چنانچه موفق شوند و نظر رای دهندگان را نسبت به روحانی تغییر دهند- به گونه ای که دیگر حاضر نشوند به روحانی رای دهند- قدر مسلم آن است آن 19 میلیون که به روحانی رای دادند، به طیف او هم رای نخواهند داد. واقعیت آن است که بسیاری از آنها با تردید در انتخابات سال 92 شرکت کردند و حاضر شدند به روحانی برای تغییر آن وضع رای دهند. به بیان ساده تر آنها ناامید بودند و تردید داشتند آیا رفتن به پای صندوق های رای واقعا می تواند منجر به تحولی در کشور شود؟ شکست روحانی باعث نخواهد شد آنها رایشان را در سبد اصولگرایان بریزند. احتمال بیشتر آن است که بسیاری از آنها به ویژه دهه شصتی ها و هفتادی ها اعتقاد و امید به تغییر از طریق صندوق های رای را از دست بدهند. آن 19 میلیون بعد از روحانی، لزوما به اصولگرایان رای نخواهند داد بلکه مجددا دست به گریبان همان پرسش اواخر دوران اصلاحات به بعد خواهند شد که آیا واقعا می توان از طریق شرکت در انتخابات امید به تحول داشت؟
                