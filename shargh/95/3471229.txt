شنبه ۶ آذر ۱۳۹۵
-----------------------------------------
گزارش
-----------------------------------------
روشنفکران از خیرخواهی تا اقتدارگرایی
-----------------------------------------

                    گروه اندیشه: نشست نقد و بررسی کتاب «روشنفکران رذل و مفتش بزرگ» با همکاری خانه هنرمندان ایران و گروه هنر و ادبیات انجمن اندیشه و قلم، چهارشنبه سوم آذر در محل خانه هنرمندان ایران برگزار شد. در این نشست حاتم قادری، با موضوع «روشنفکران از خیرخواهی تا اقتدارگرایی» و مجتبی گلستانی، نویسنده با موضوع «روشنفکران در سینمای مهرجویی با نگاهی به کتاب روشنفکران رذل و مفتش بزرگ» به سخنرانی پرداختند.همچنین در این نشست، قرار بود داریوش مهرجویی با موضوع «جامعه روشنفکری ایران در یکصد سال گذشته» سخنرانی کند که به علت کسالت در مراسم حضور پیدا نکرد. مهرجویی در کتاب «روشنفکران رذل و مفتش بزرگ» از منظری فلسفی به آثار داستایفسکی پرداخته است. آنچه در ادامه می خوانید گزیده سخنان حاتم قادری در این مراسم است: بحث من راجع به کتاب «روشنفکران رذل و مفتش بزرگ» و داستایوفسکی است و پیوند آن با فضای روشنفکری ایران. امروز در کلاس های دانشگاه کتاب های داستایوفسکی را به شکل آزاد همراه دانشجویان مطالعه می کنیم، به طوری که در اردیبهشت ماه کتاب «جنایت و مکافات» را با برخی دوستان خواندیم و درحال حاضر نیز «برادران کارامازوف» را می خوانیم و در آینده نیز جن زدگان یا تسخیرشدگان را. در مورد شخصیت های داستایوفسکی نکات بسیاری می توان گفت و من به یک نمونه می پردازم. برخی از شخصیت های روشنفکر کتاب های داستایوفسکی از جمله برادران کارامازوف که موضوع کتاب آقای مهرجویی است و به ویژه «ایوان» را در نظر بگیرید: او عمیق ترین پرسش های ممکن را طرح می کند که به زیست و وجود آدمی برمی گردد. به نظرم می توان از این نویسنده روس به عنوان یک نویسنده کلاسیک نام برد چون در پرسش هایش سرحدات انسانی را بررسی می کند. به تعبیر من داستایوفسکی یک نویسنده سرحدی است نه به عنوان نویسنده ای که صرفا مهارت و تبحر دارد که درباره انسان پرسش کند بلکه کسی است که خود را پرورش داده تا بتواند حرفه ای بنویسد. اصولاخود داستایوفسکی موجودی سرحدی است، به این معنا که در فضاهایی سیر می کند که عموما مردم عادی به آن اشراف ندارند. در آن فضا ممکن است فرازوفرودهای شدید و سهمگینی در روح و روان انسانی پیش آید. بی دلیل نیست که می بینید برخی از شخصیت های داستایوفسکی در عین خشونت و غلیان اعتراض و عصیان ممکن است همان لحظه روی زمین زانو بزنند و زمین را ببوسند. میل عجیبی به قتل و خشونت دارند و میل عجیبی به پرسش از دغدغه های وجودی انسان از جمله دین، خدا و.... پرسش های وجودی شخصیت های داستایوفسکی بعضا پاسخی ندارند. پرسش های «ایوان» برادران کارامازوف بیش از پاسخ های اوست. این فضایی است که داستایفسکی برای ما طراحی می کند. می توان شخصیت های داستایفسکی را با فضای روشنفکران قبل از انقلاب ایران و حتی در یکی دو دهه ابتدای انقلاب ایران مقایسه کرد. وقتی درباره فضای روشنفکری ایران صحبت می کنم به همه رگه ها و چهره های روشنفکری نظر ندارم. عمدتا نظرم به جریان هایی است که برای خودشان نقشه راه داشتند. آنها صورتبندی هایی داشتند و تصور می کردند این صورتبندی ها در نهایت منجی ایران و فلاکت های ایرانی خواهد بود. شاید امروز به راحتی بتوانیم صورت بندی آنها را نقد کنیم و حتی مورد طرد قرار دهیم. ولی حقیقت این است که اگر بخواهیم به تجربه تاریخی و نحوه زیست خود برگردیم شاید نخواهیم توانست آنها را مورد مذمت قرار دهیم. اما صرف گفتن این روایت کافی نیست، باید مشکلات تئوریک و درعین حال موقعیت های روشنفکران خود را در نظر بگیریم تا دریابیم با داستایفسکی و آثار او چه می توانیم بکنیم. ایوان داستایفسکی، ایوانی است سراسر اعتراض، اعتراض هایی پرسش آلود و نه پاسخ آلود، گو اینکه او درباره اعماق می اندیشد. وقتی به یک جناح از روشنفکرانی که بیش از یک دهه با آنها همدلی داشتم نگاه می کنم گمان می کنم روشنفکران ما به پرسش های ایوان پاسخ می گفتند؛ بنابراین تفاوت روشنفکر داستایفسکی به ویژه در برادران کارامازوف و به خصوص با ایوان با روشنفکری ایدئولوژیک گرای قبل و یکی، دو دهه بعد از انقلاب ایران این است که روشنفکران ما پاسخ آلود بودند ولی ایوان پرسش آلود. چند سالی است به این نتیجه رسیده ام که یک معضل اساسی در سر راه غایت اندیشی بشر وجود دارد. ریشه این مسئله را در افلاطون می بینیم. به زعم این ادیان و این متفکران ما می توانیم صورت بندی هایی داشته باشیم که غایات نهایی بشر را از آن خود کند، گو اینکه غایات وضعیت هایی هستند در انتظار کشف و فهم و وقتی آنها را فهم می کنیم پس می توانیم به مسیر راه برسیم. هرگونه فداکاری هم می تواند برای این غایات متصور باشد. برخی از روشنفکران متعهد هم براساس نگاه سارتر نظر می دادند اما درعین حال مقید به نقشه راه نبودند. مشخصا منظورم آل احمد است؛ آل احمد دچار نوعی سرگشستگی و ادیسه هویت بود. دوست داشت نظام راه بیندازد، اقدامات اگزیستانسیالیستی انجام دهد و گاهی حالات نوستالژیک خود را تسری بدهد اما آل احمد کجا و شریعتی کجا؟ (شریعتی گویی این نقشه راه را در اختیار داشت.) آل احمد کجا و جریان های چریکی کجا؟ روشنفکران قبل از انقلاب روشنفکری را ساده کرده بودند به این معنا که روشنفکری شامل صورت بندی مشخص، غایات مشخص و فداکاری مشخص می شد.
                