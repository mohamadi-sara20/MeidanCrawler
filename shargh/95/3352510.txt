سه‌شنبه ۱۴ اردیبهشت ۱۳۹۵
-----------------------------------------
حرف اول
-----------------------------------------
معلمان و کهنگی ساختار آموزش وپرورش
-----------------------------------------

                    از آغاز پیدایش زندگی اجتماعی و آن گاه که انسان قادر به ارتباط با دیگر افراد جامعه به شکلی متفاوت از دیگر موجودات شد، برای پاسداشت و نگاه داشت میراث فرهنگی به جای مانده از پیشینیان، ناچار از انتقال دستاوردهای خویش به نسل های بعدی بوده است. در جریان این فرایند، بر مبنای نیاز و تحت تاثیر شرایط خاص در هر جامعه، شاهد تنوع و نوآوری در شیوه های انتقال تجارب گذشتگان بوده و در چنین فضایی است که پدیده ای به نام آموزش وپرورش شکل می گیرد. اگر چنین پدیده ای شکل نمی گرفت، از پیشرفت و ترقی در روش ها، علوم و فنون پیچیده و فرایندهای اجتماعی که امروز شاهد آن هستیم اثری نبود. مفهوم آموزش وپرورش در هر جامعه ای با نظام اجتماعی اش، پیوندی معنا دار داشته و اهداف آموزش وپرورش به ناچار با خواسته ها و نیاز های آن جامعه ارتباط پیدا می کند. چگونگی نگرش و تصور اجتماعی هر فردی ناشی از نوع، کیفیت و روش آموزش وپرورشی است که وی در گذر زندگی فردی و اجتماعی کسب کرده، از آن تاثیر پذیرفته و الهام گرفته است. برش های دوره های تحصیلی، به بخش اصلی خمیرمایه زندگی اجتماعی شکل می دهند. به این معنا که جامعه از راه آموزش وپرورش، شهروندان خود را برای پذیرش هنجارها (Norms) و ارزش های موجود فرهنگ خودی آماده کرده و به این سان اجتماعی شدن را در آنها پدید می آورد. امروزه اجتماعی کردن دانش آموزان از راه آموزش های مدرسه ای بر مبنای نظام های اجتماعی- فرهنگی تغییر یافته است. آموزش وپرورش در دنیای امروزی از آن حالت ساده و کارکرد های قبلی مدرسه خارج و دستخوش دگرگونی های بنیادی شده به گونه ای که در جامعه های پیشرفته تر آموزش وپرورش رسمی، جایگاه درخور و شایسته ای را کسب کرده است. در همین راستا دوره آموزش منظم افزایش یافته و در چنین حال وهوایی است که آموزش وپرورش در معنای وسیع خود از کودکی تا بزرگ سالی، حلقه نظارت اجتماعی را دربر می گیرد؛ نظارتی که اگر به صورت درست و در پروسه زمانی مناسب و در مکان متناسب و با روش های اصولی و علمی و در قالب استاندارد روز صورت گیرد، کج رفتاری ها و ناهنجاری ها در جامعه به کمترین میزان خواهند رسید.در چند دهه گذشته، گسترش سریع جایگاه آموزش در تمامی سطوح در کشور های درحال توسعه و رشد، آموزش دبیرستانی و بالاتر با سرعت مشابه آن در کشورهای صنعتی بر اهمیت این مقوله افزوده است. با آگاهی کامل به نقش سترگ و زندگی بخش آموزش وپرورش در پیشبرد هدف های ارزشمند جامعه، نظام آموزش وپرورش ما آن گونه که درخور و شایسته نام و نشانش بوده، در انجام رسالت بزرگ و انسان ساز خویش نشان نداده است. طرفه آنکه، در سه دهه گذشته توقع و انتظاری که از ایجاد تغییر و دگرگونی در حوزه آموزش وپرورش می رفته و می رود حاصل نشده. افت تحصیلی در تمامی دوره ها؛ از ابتدایی تا عالی، نارضایتی قشر شریف معلم از وضعیت معیشت، ازجمله این کاستی هاست. کمبود امکانات، کمبود نیروهای کارآزموده علاقه مند و باانگیزه، کمبود فضای آموزشی و نامتناسب بودن فضاهای آموزشی موجود با نیاز روز، کم توجهی به مسائل بهداشتی مدارس، کمبود تجهیزات آموزشی، آزمایشگاه، کتابخانه و مسائلی از این دست نیز از جمله کاستی هاست. کمبود مشاور تحصیلی، مددکار اجتماعی و متخصصان روان شناسی و روان کاوی در میدان عمل و در نتیجه عدم هدایت درست و بنیادی دانش آموزان به سمت رشته های مورد نیاز آینده کشور، نبود پیوند سازنده و واقعی بین اولیا و مربیان، عدم مطابقت دقیق رشته های تحصیلی مورد نیاز و نیز محتوای کتاب های درسی در ارتباط با نیازهای آتی جامعه و بازار کار با عنایت ویژه به شرایط موجود روز دنیا در امر آموزش وپرورش، توجه نکردن به موقعیت جغرافیایی و اقلیمی مناطق مختلف در تنظیم تقویم تحصیلی متناسب نیز حتما نیازمند تجدیدنظر است. در یک جمله آموزش وپرورش باید هم وغم خویش را به کار گرفته تا کارکرد واقعی و راستین خود را به دست آورده و از عهده انجام وظیفه خطیر و سازنده خویش که همانا پرورش درست جسم و جان شهروندان است برآید. کاری نکند که این نظریه «ایوان ایلیچ»، اندیشمند بزرگ و معاصر، در امر آموزش وپرورش در کتاب معروفش «جامعه بی مدرسه» در سرزمین ما معنا پیدا کند: «آموزش که مقصود از آن پروبال دادن به استعداد و قریحه انسان بوده است، امروز مغلوب خصایص فرعی خود، بالارفتن از پایگاه های اجتماعی مشاغل آب و نان دار شده است».
                