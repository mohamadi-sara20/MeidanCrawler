یک‌شنبه ۱۵ اسفند ۱۳۹۵
-----------------------------------------
سرمقاله
-----------------------------------------
یک تیر با دو هدف
-----------------------------------------

                    در چند سال گذشته لوایحی به تصویب مجلس رسید که اعتراض جامعه زنان را به همراه داشت. در این لوایح که به تصویب رسیده یا در دست بررسی قرار دارد، می توان به نگاه تصمیم گیران مبنی بر موضوع زنان بیشتر پی برد. نگاهی که تلاش می کند زنان را از هویت اجتماعی خود به تدریج خارج کرده و آنان را فقط به عنوان همسر و مادر تثبیت کند. «طرح جامع جمعیت و تعالی خانواده» که با مخالفت های بسیاری مواجه شد و تاکید بر فرزندآوری محور اصلی آن را تشکیل می داد، از آن جمله بود.در ماده مربوط به اشتغال زنان که چندی پیش مطرح شد، می توان اولویت استخدامی را به این شکل مشاهده کرد: «مردان متاهل و دارای فرزند٬ زنان متاهل و دارای فرزند، مردان متاهل، زنان متاهل٬ مردان مجرد و زنان مجرد». در این ماده نه تنها میان زن و مرد تبعیض ایجاد شد بلکه میان زنان نیز بر اساس تاهل و فرزندداشتن٬ تبعیض گذاشت. به همین روال، این سیاست ها و قوانین سال ها از طریق های مختلف دنبال شده است. به تازگی نیز مجلس و کمیسیون اجتماعی و فراکسیون زنان آن، در اقدامی عجولانه ماده ای را به لایحه برنامه ششم توسعه الحاق کرده اند که به موجب آن، زنان دارای20 سال سابقه کار بدون درنظرگرفتن شرط سنی، می توانند بازنشسته شوند. این ماده توسط شورای نگهبان مورد اشکال واقع شد و مجمع تشخیص مصلحت نیز نظر مشورتی برای بالابردن سن بازنشستگی ارائه کرد که اکنون بلاموضوع است. در این نوشته دنبال پاسخ به این سوال که چرا چنین دیدی در سیستم قانون گذاری ما وجود دارد، نخواهم بود؛ اما ضروری می دانم به علت های شاغل بودن زنان در ایران نقبی بزنم تا از قبل آن بتوانم توضیح دهم چرا بازنشستگی های زودرس را آفتی برای جامعه زنان، اشتغال و مشارکت اجتماعی آنها و در کل جامعه ایران محسوب می کنم. می دانیم برای گروه های زیادی از زنان، شاغل بودن و کسب درآمد ضرورت دارد؛ یعنی حتما باید کار کنند و پولی به خانه بیاورند (هرچند معمولااین پول به عنوان تنها منبع درآمد در نظر گرفته نمی شود و بیشتر شکل کمک خرجی به خود می گیرد؛ اما همین کمک خرجی، برای بقای زندگی کمک کننده است). در کنار این گروه، گروه دیگری از زنان هم هستند که با تحصیلات بالاتر شاغل می شوند که آنها دیگر فقط به خاطر پول و درآمد و کمک خرجی بودن وارد بازار کار نمی شوند، بلکه بیشتر به دلیل استفاده از تحصیلاتشان، بودن در جامعه و حس مفیدبودن است که شاغل می شوند؛ بنابراین علل اشتغال به کار زنان با هم فرق می کند و اصولاقبل از تصویب قانونی درباره بازنشستگی زنان، باید چندین و چند تحقیق انجام می گرفت تا برای نمایندگان محترم مشخص می شد اصولازنان چرا کار می کنند، اینجا البته اضافه کنم ما هیچ وقت درباره اشتغال مردان نه قانون بازنشستگی زودهنگام تصویب می کنیم و نه تحقیقی در زمینه اینکه چرا مردان کار می کنند، انجام می دهیم. چون کارکردن مردان را امر بدیهی و طبیعی در نظر می گیریم؛ درحالی که متاسفانه مناقشه های زیادی درباره کار بانوان و کم وکیف آن وجود دارد. درهرحال، تحقیقات ما نشان می دهد که ورود زنان به بازار کار حتی اگر فقط به دلیل مسائل اقتصادی باشد، تاثیرات عمده ای را بر حیات اجتماعی و روانی آنان برجای می گذارد. زنی که 20 سال کار کرده و احیانا یک یا دو فرزند داشته باشد، دوران بسیار سختی را از نظر کارکردن همراه با وظیفه مراقبت از فرزندان از سر گذرانده است. حتما به خاطر اینکه وظایف نگهداری از فرزندان در جامعه ما به دوش مادران است، او در مدت کارکردن از بسیاری از پیشرفت های شغلی بازمانده و زیر بار مسئولیت های بیشتر و بهتری نرفته است. تصور کنید بعد از 20 سال کارکردن با این مشقت ها، درست زمانی که فرزندان این زن بزرگ شده و توانایی اداره امور خودشان را کسب کرده اند، قانون به این زن اختیار می دهد خود را بازنشسته کند. طبیعتا با فرهنگ غالب بر فضای کسب وکار و نگاهی که به کارکردن بین ما ایرانی ها وجود دارد و نیز شرایط بسیار بد محیط های کاری، زنان از چنین طرح هایی استقبال می کنند و در جوانی با سنی حدود 40 تا 45 سال، خانه نشین می شوند. در این دوران درخانه ماندن زنان مشکلات روانی خاصی را ازجمله افسردگی به همراه می آورد. کسی که با سابقه 20 سال کار به کارکردن و دراجتماع بودن عادت کرده بود، در خانه ای سوت وکور گرفتار می شود. همسرش هنوز شاغل است ولی او مستمری اش را می گیرد و سراشیبی پیر و افسرده شدن را به سرعت طی می کند. صدمه اصلی که این زنان متحمل آن می شوند، این است که این زنان شاغل خیلی زود زمانی که وقت آزاد بیشتری نسبت به قبل دارند و درگیر فرزندان نیستند و به لحاظ تجربه و مهارت به درجه بالایی رسیده اند، از فضای کار خارج می شوند و به این وضع و روز می افتند.20 سال کار شوخی نیست؛ کسی که دو دهه کار کرده باشد از هر لحاظ امکان رشد و پیشرفت حتی رسیدن به درجه ریاست برای وی متصور است؛ درحالی که با به اجرادرآمدن قانون بازنشستگی زودرس، بانوان با مهارت، کارکشته و متخصص از محیط کار به نوعی حذف می شوند. از سوی دیگر، کارفرمایان از انتخاب خیل دختران بی کار برای استخدام خودداری می کنند و نرخ بی کاری دختران روزبه روز بیشتر می شود؛ چراکه هر کارفرما در چندین سال اول اشتغال نیروی کار، برای بهره برداری از این نیرو در آینده انرژی زیادی روی تربیت او می گذارد؛ بنابراین ترجیح می دهد نیرویی را به خدمت بگیرد که بتواند سال های زیادی روی او حساب کند. اگر بداند زمانی که نیروی کارآزموده او که سال ها رویش سرمایه گذاری کرده تا از او بتواند در پست های خاص کارشناسی و مدیریتی استفاده کند، به یکباره از میدان خارج می شود آن هم به صورت قانونی، هرگز زیر بار استخدام چنین نیرویی نخواهد رفت. خوشبختانه این ماده حذف شد زیرا اگرچه نتایج اجتماعی این قانون برای این دو گروه از زنان با هم متفاوت است ولی برای هر دو گروه قطعا منفی بود.
                