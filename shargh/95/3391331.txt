سه‌شنبه ۲۲ تیر ۱۳۹۵
-----------------------------------------
سرمقاله
-----------------------------------------
برکات توافق هسته ای
-----------------------------------------

                    در پایان سال 1391 - سال پایانی دولت قبل- طبل های جنگ و درگیری اطراف ایران از سوی قدرت های منطقه ای و جهان نواخته می شد و برخی لاشخورهای منطقه، شادی خود از این وضعیت را پنهان نمی کردند؛ آنان تصور می کردند به زودی جنگی دیگر نظیر جنگ آمریکا و عراق به راه خواهد افتاد. جنگی که این بار رژیم اسرائیل هم نقش فعالی در آن خواهد داشت و ایران برای سال های متمادی از عرض اندام در صحنه خاورمیانه کنار گذاشته خواهد شد. تصور درگیری نظامی چندان دور از انتظار نبود، زیرا کشمکش ایران و شورای امنیت سازمان ملل متحد از ماده 41 منشور ملل متحد فراتر رفته بود و قطع نامه ها وعده های اقدامات مناسب دیگری را می دادند که در ماده 42 این منشور پیش بینی شده بود. این، به این معنا نیست که آمریکا و غرب و متحدان منطقه ای آنها در چنان درگیری ای، ضربه های اساسی از سوی ایران دریافت نمی کردند اما در جنگ و درگیری به یقین نقل و نبات پخش نمی کنند و چنانچه قرار باشد درگیری در داخل مرزهای ایران صورت گیرد -همان طور که در جنگ عراق دیدیم- قطعا خسارات اساسی متوجه زیربناهای اقتصادی و صنعتی ایران می شد، درحالی که آمریکا و غرب از هزاران کیلومتر دورتر از مرزهای خود جنگ را مدیریت می کردند. به همین دلیل است که چند دهه گذشته و به ویژه چند سال اخیر، ایران صحنه نبرد خود را با تروریسم بین الملل به خارج از ایران کشانده است. اگر گزینه نظامی را موقتا کنار بگذاریم که با طبیعت آقای اوباما سازگار نبود، متاسفانه با طبیعت آقای ترامپ و خانم کلینتون بسیار سازگار است.خطرات دیگری که پیش روی ایران بود و می توانست خانه ما را از داربست ویران کند، عبارت بود از: سلب حاکمیت ملی، فساد اداری مالی، تحریم سیاسی، تحریم اقتصادی و... چالش بین ایران و شورای امنیت صرف نظر از واقعی یا ساختگی بودن آن و صرف نظر از حق یا ناحق بودن آن به مرزی رسیده بود که در عمل سیاست «نفت در برابر غذا» در حال پیاده شدن برای ایران بود. قطع نامه های شورای امنیت یکی پس از دیگری دیکته می کردند که ایران باید کمتر از یک میلیون بشکه نفت در روز صادر کند و در مقابل باید فقط غذا و دارو با نظارت کمیسیون تحریم شورای امنیت وارد ایران شود. این همان سیاست معروف و شناخته شده «نفت در برابر غذا» در مورد عراق بود که 13 سال طول کشید تا دولت صدام با یک ضربه نظامی فروریخت.آنچه در سیاست «نفت در برابر غذا» هدف قرار گرفته بود، سلب حاکمیت ملی بود که نظام عراق قادر به جلوگیری از آن نبود زیرا همه چیز براساس حقوق بین الملل و مصوبات شورای امنیت سازمان ملل متحد صورت می گرفت و کمیسیون تحریم این سازمان از راه دور تصمیم می گرفت عراق به چه چیزهایی و چه مقدار احتیاج دارد. آنگاه دستور می داد تا همان مقدار به عراق داده شود و در این فرایند مافیای قدرتمندی بر چارچوب عراق چنگ انداخته بود.از دیگر مظاهر سیاست «نفت در برابر غذا»، سلطه فساد اداری مالی بر ساختار نظام عراق بود که به تدریج دامنگیر ایران هم می شد.این وضعیت فقط در عراق نبود، بلکه در خارج از عراق هم تا پسر کوفی عنان، دبیر کل وقت سازمان ملل متحد در اداره تحریم های عراق طوری آغشته شده بودند که سودهای کلان به آنها اجازه نمی داد به کمک مردم بدبخت عراق بشتابند و همه در داخل و خارج از عراق، منافع خود را در حفظ تحریم ها می دیدند. مگر در ایران از بابک زنجانی ها تا دیگران این چنین نشده بودند؟ مگر مسئولان عالی رتبه اطراف آقای احمدی نژاد به این آلودگی مبتلانشده بودند که دستگاه های مربوطه اکنون مانند نوک یک کوه یخ، فقط بخش کوچکی از آن را هویدا کرده است؟ در این میان عده ای پول های کلان از خزانه عمومی به جیب می زدند و مرتبا ارزش پول ملی کاهش می یافت و ثروت ملی از دست می رفت. به همین دلیل، وقتی مذاکرات هسته ای شروع شد، همان افرادی که منافع خود را در خطر می دیدند، فریاد به آسمان بردند که این مذاکرات و هرگونه توافق هسته ای، آتش به جان اسلام می اندازد و مومنان نباید در برابر آن سکوت کرده و بی تفاوت باشند!قدری تامل در اینکه درآمد نفتی دولت نهم و دهم بیش از 760 میلیارد دلار بود، درحالی که همین درآمد از سال 1357 تا 1384 کمتر از 450 میلیارد دلار بود، و درآمد نفتی دولت وقت برای اداره جنگ تحمیلی فقط چند ده میلیارد دلار بود خالی از لطف نیست. یعنی دولت مهندس موسوی، جنگ و مردم ایران را با نفت بشکه ای پنج دلار به مدت هشت سال اداره می کرد و بدون آغشته شدن به فساد اداری مالی از عهده آن بر آمد. تاسف بارتر اینکه دولت نهم و دهم 40 درصد نقدینگی کشور را به صورت اسکناس بدون پشتوانه چاپ کرد و سخاوتمندانه به صورت یارانه بین فقرا و ثروتمندان توزیع کرد و آن را پول امام زمان (عج) نامید که برای حفظ طهارت آن نباید با سایر پول ها مخلوط شود! این اقدام از فسادهای مسلم دولت ها در تاریخ به شمار می رود.آیا به دلیل زدوده شدن این دوران عوام فریبی و تقلب و تزویر و چاپیدن مردم و کشور، نباید به درگاه حضرت باری تعالی شکرگزار و سپاسگزار بود و دعای خیر ما بدرقه راه همه آنها شود که در داخل و خارج همت کردند و مذاکرات هسته ای را قرین موفقیت آوردند تا مردم ایران دچار سرنوشت شوم مردم عراق نشوند؟ قطعا اگر اراده و سلامت نفس و تعهد به منافع و امنیت ملی کشور در مسئولان مربوطه نبود، ایران هم راه عراق را در پیش می گرفت.از سوی دیگر، تحریم سیاسی 37ساله ایران که از ابتدای انقلاب توسط آمریکا به ویژه به خاطر اشغال سفارت این کشور در تهران ایجاد شده بود و در دوران دولت نهم و دهم با قطع نامه های شورای امنیت سازمان ملل متحد تحکیم و تقویت شده و مشروعیت بین المللی پیدا کرده بود، بسیار مخرب تر و تاثیرگزار تر از تحریم های اقتصادی می شد، زیرا براساس ماده 41 منشور، رفت وآمدهای دیپلماتیک با ایران را محدود و سپس ممنوع می کرد و ایران را در حالتی از انزوا قرار می داد که دیگران برای برداشتن گام های کوچک در روابط سیاسی یا ارتباط اقتصادی تجاری، اما و اگرهای زیادی می گذاشتند و به کشورمان فخر می فروختند و یادآوری می کردند که چقدر به ایران لطف کرده اند.در همین چارچوب، فروختن قطعات هواپیمای مسافربری، آسانسور، توربین و موتورهای بزرگ برق و... را به بهانه «استفاده دوگانه» حساس نامیده و ممنوع می کردند و درنهایت با اصرار ایران، به صورت زیرمیزی و با قیمت های گران و شرایط نابرابر به خورد بازار ایران می دادند.ایران در این 37 سال عموما در لیست سیاه دیپلماتیک قرار داشت و به ندرت وزیر امور خارجه می توانست با انتخاب آزادانه به دیگر کشورها و به ویژه غرب سفر کند که البته در دوران اصلاحات تا حدودی گشایش به وجود آمد. وضعیت رفت وآمد رئیس جمهور از این هم مشکل تر بود.اکنون با توافق هسته ای این تحریم سیاسی با لغو شرایط ماده 41 منشور و لغو قطع نامه های شورای امنیت سازمان ملل متحد به پایان رسیده و شاهد رفت وآمدهای معمول دیپلماتیک بین ایران و جهان هستیم. به عبارت دیگر، برای انتخاب دوستان خود در جهان نه تحت فشار و الزامی قرار داریم و نه برای سفر رهبران و روسای جمهور خودمان و دیگر کشورها نیازمند دادن امتیاز هستیم و غرب و شرق بر ما منتی ندارد.همچنین ایرباس و بوئینگ نه تنها برای فروش قطعات یدکی، بلکه برای فروش هواپیما و شاید برخی فناوری ها از هم سبقت می گیرند و آماده ارتباط ارگانیک و رسمی با ایران هستند. اما نیل به توافق اگرچه سخت و با ارزش بوده، دشوارتر از آن، حفظ و پایبندی به این توافق است که با فضای قدرنشناسی و وسوسه های خناس گونه می تواند در هم ریزد و موجب خوشحالی دشمنان ایران شود.بی شک همه ما باید با یادآوری تصویر وحشتناکی که قرار بود در انتظار ما باشد، به خود آییم و قدر نعمت به دست آمده را بدانیم تا شکر نعمت، نعمت افزون کند، اگرنه همچون قوم بنی اسرائیل که قرآن داستان آنها را بیان می کند، با ناشکری و ناسپاسی و کبر و غرور همه نعمت ها را بر باد داده و سرنوشت ما عبرتی برای ملل دیگر شود.
                