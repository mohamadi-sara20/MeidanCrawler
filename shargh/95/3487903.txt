سه‌شنبه ۷ دی ۱۳۹۵
-----------------------------------------
سرمقاله
-----------------------------------------
بودجه 96 تحقق الزامات رشد اقتصادی
-----------------------------------------

                    بودجه های سالانه محل اعمال سیاست های مالی دولت است و این سیاست ها به شرایط کلان اقتصادی کمک می کنند. هرچه این سیاست ها مناسب تر باشند، به تحرک اقتصاد کمک بیشتری می کنند. لایحه بودجه 96 بر مبنای سیاست های اعمالی آن موجب رشد اقتصادی خواهد شد و الزامات تحقق رشد هشت درصدی را در خود منعکس کرده است که از جمله می توان به سیاست انبساطی مالی درباره سهم کمتر درآمدهای مالیاتی از رشد 8،7 درصدی کل این لایحه اشاره کرد. رشد درآمدهای مالیاتی در این بودجه 1.4 درصد است. این در حالی است که رشد درآمدهای نفتی که ناشی از دستاوردهای برجام و افزایش تعاملات مثبت بین المللی و احیای سهم ایران در بازار جهانی نفت بوده به میزان 46.92 نسبت به قانون بودجه سال 95 افزایش یافته است که این رشد بالادر شرایط کنونی اقتصاد می تواند محرک بخش های بسیاری از تولید کشور شود. درباره نسبت درآمدهای مالیاتی به درآمدهای نفتی در منابع عمومی بودجه 96 باید گفت اگرچه براساس لایحه برنامه ششم توسعه باید سهم نفت از منابع عمومی کاهش یابد و کمتر از درآمدهای مالیاتی باشد؛ اما در لایحه بودجه 96، سهم نفت از منابع عمومی دولت افزایش یافته و با سهم درآمدهای مالیاتی برابر شده است. در تبیین این موضوع باید به هدف دولت برای رونق اقتصادی اشاره کرد. درواقع در شرایط فعلی، افزایش پایه های مالیاتی یا افزایش بیشتر نرخ مالیات که یک سیاست انقباضی مالی است، با شرایط کلان اقتصاد کشور و اهداف برنامه های توسعه ای مبنی بر رشد هشت درصدی همخوان نیست؛ به همین دلیل در لایحه بودجه، رشد درآمدهای مالیاتی بسیار کمتر از رشد کل بودجه است تا به گونه ای منجر به انبساط مالی برای بخش مولد اقتصاد شده و رشد و اشتغال ایجاد کند؛ چراکه در صورت افزایش مالیات، تورم کاهش یافته؛ اما رکود افزایش می یابد. دولت در کنترل تورم دستاورد بسزایی داشته و درحال حاضر اقتصاد کشور به شرایط انبساط مالی برای رونق و افزایش رشد اقتصادی برای ایجاد اشتغال احتیاج دارد. اگرچه این موضوع لازمه رونق اقتصاد کشور است؛ اما ناهمخوانی آن با برنامه و سیاست های اقتصاد مقاومتی در بلندمدت می تواند منجر به دورشدن از اهداف برنامه های توسعه ای پنج ساله و چشم انداز باشد. به همین دلیل است که باید برنامه ها انعطاف پذیر باشند تا متناسب با چرخه های اقتصادی عمل کنند. با بررسی رفتار بودجه ای کشور مشاهده می شود که سهم درآمدهای نفتی از منابع عمومی کشور در سال گذشته، 24 درصد بود که امسال به 28 درصد افزایش یافته و در لایحه بودجه سال 96، به 35 درصد رسیده است. این موضوع ناشی از تعاملات مثبت ایران و از دستاوردهای دولت یازدهم بوده که با احیای سهم ایران در بازار جهانی صادرات نفت و ترمیم درآمدهای نفتی کشور، ضمن بازگرداندن جایگاه بالای ایران در اقتصاد جهانی و خاورمیانه، درآمدهای نفت ناشی از افزایش قیمت این محصول استراتژیک را افزایش داد. همچنین زمینه ها و لازمه های تحقق رشد هشت درصدی را که از مهم ترین اهداف کمی برنامه ششم توسعه است، به وجود آورد. اقتصاد ایران دومین اقتصاد بزرگ در خاورمیانه است و تعیین سیاست های اقتصادی آن بر منطقه تاثیر می گذارد. بودجه 96 مبتنی بر صادرات بیشتر نفت و قیمت هر بشکه نفت بسیار بالاتر از سال گذشته پیش بینی شده است که این موضوع از پیش بینی ایران برای رونق بازار نفت خبر می دهد.این پیش بینی افزایشی در کنار دیگر عوامل تاثیر گذار بر قیمت نفت، آثار مثبتی بر روند قیمت بازار نفت بر جا می گذارد. یکی دیگر از نقاط قوت لایحه بودجه سال 96، توجه بالابه بازار های ثانویه و درآمدهای ناشی از واگذاری دارایی های مالی است. این نوع بازارها از شفافیت بسیار بالایی برخوردار هستند. انتشار اوراق مشارکت و تسویه بدهی دولت به شفاف سازی عملکرد قوه مجریه کمک کرده و با تامین مالی پروژه های عمرانی، بخش عرضه اقتصاد را که بخش مولد و محرک رشد محسوب می شود، تقویت کرده و به اشتغال و رونق اقتصادی کمک می کند. در این لایحه در بند و تبصره یک، محل جبران کسری درآمد دولت از 116 هزار میلیارد تومان برآوردشده در لایحه، فروش اوراق مشارکت و برداشت از صندوق ذخیره ارزی درج شده که می تواند با تضمین درآمدهای دولت، از بی انضباطی مالی کشور جلوگیری کند. در صورتی که این اوراق صرف هزینه های عمرانی شوند، با تحقق هزینه های عمرانی ضمن بهبود عملکرد دولت، منجر به رونق اقتصادی و ایجاد اشتغال می شود. بسیار مهم است که محل بازپرداخت این اوراق، از محل طرح های عمرانی باشد تا دولت فقط به تامین مالی طرح ها و پروژه های پر بازده و با بهره وری بالااقدام کند.
                