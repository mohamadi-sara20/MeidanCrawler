یک‌شنبه ۶ تیر ۱۳۹۵
-----------------------------------------
یادداشت
-----------------------------------------
بی توجهی به دستور حساسیت به اموال مردم
-----------------------------------------

                    پس از تشکیل حکومت توسط پیامبر اسلام(ص) در مدینه، موضوع های جدیدی ازجمله بیت المال برای مسلمانان مطرح یا از اولویت برخوردار شد. بیت المال که با زکات شروع شده بود، اندک اندک نام «دارایی های عمومی» مسلمانان را به خود گرفت. این اموال باید برای تقویت، رشد فرهنگ اسلامی و اخلاق اسلامی، حل مشکلات مسلمانان، عمران و آبادانی سرزمین های اسلامی و گسترش عدالت در جامعه هزینه می شد. ابتدایی ترین اصل در بیت المال، برابری همه مسلمانان، حساسیت در حفظ و پرسشگری خداوند در مقابل از بین بردن آن بود. با گسترش اسلام به خارج از مرزهای عربستان و واریزشدن «غنیمت ها و خراج ها» به خزانه حکومت اسلامی...بیت المال به یکی از مهم ترین و تاثیرگذارترین عامل ها در تغییر سرنوشت حکومت ها و اخلاق اسلامی تبدیل شد. بعد از گسترش اسلام و زیادشدن اموال بیت المال، نیاز شدید به حسابرسی از این اموال در جامعه احساس و با الگوبرداری از نظام اداری ایران و با همکاری تعدادی از ایرانی ها، دفترهایی برای ثبت درآمدها و هزینه ها راه اندازی شد.ولی متاسفانه در توزیع دارایی ها عمومی عرب بر عجم و در میان عرب ها نیز برخی از نژادها مانند «قحطانی بر غیرقحطانی» و «قریش بر غیرقریش» برتری داده شدند. معاویه و پدرش در سال پنج هزار درهم می گرفتند اما مسلمانانی که به مدینه مهاجرت نکرده بودند، 600 درهم دریافتی داشتند. متاسفانه تفاوت در دریافت ها از بیت المال باعث پیدایش فاصله طبقاتی و برگشت دوباره روحیه دنیاطلبی در میان مسلمانان شد. این روحیه در برخی از اصحاب رسول خدا چنان نفوذ کرده بود که اموال آنها براساس گزارش تاریخ نویسان مسلمان، چندین برابر دارایی های همه مسلمانان در دهه اول اسلام بود. بنی امیه علاوه بر کارهای یادشده از بیت المال برای تحکیم قدرت خود استفاده کرد. پس از برگشت دوباره جامعه اسلامی به امیرالمومنین علی(ع)، آن بزرگوار برگرداندن وضعیت بیت المال به زمان رسول خداوند (عدالت و در خدمت جامعه اسلامی بودن) را در اولویت های کاری خود قرار داد.امیرالمومنین(ع) اصل برابری و دریافت مساوی از بیت المال را سیره پیامبر مهربانی اعلام کرد و در مقابل افرادی که اعتراض داشتند، می فرمود: آیا پیامبر همیشه بیت المال را به طور مساوی بین مسلمانان تقسیم نمی کرد؟ (مبانی جهت گیری کلی اقتصاد در نهج البلاغه ص 91). علاوه بر آن حضرت هیچ گاه از بیت المال برای استفاده و تحکیم حکومت خود استفاده نکرد.به امام(ع) گفتند: مردم به دنیا دل بسته اند، معاویه با هدایا و پول های فراوان آنها را جذب می کند؛ شما هم از اموال عمومی به اشراف و بزرگان عرب و بزرگان قریش ببخش و از تقسیم مساوی بیت المال دست بردار تا به تو گرایش پیدا کنند. امیرالمومنین(ع) فرمود: آیا به من دستور می دهید برای پیروزی خود، از جور و ستم بر امتی که بر آنها ولایت دارم استفاده کنم؟ به خدا سوگند تا عمر دارم و شب و روز برقرار است و ستارگان از پی هم طلوع می کنند، هرگز چنین کاری نخواهم کرد! اگر این اموال از خودم بود، به گونه ای مساوی در میان مردم تقسیم می کردم تا چه رسد که جزء اموال خداست، آگاه باشید! بخشیدن مال به آنها که استحقاق ندارند، زیاده روی و اسراف است. ممکن است در دنیا ارزش دهنده آن را بالابرد اما در آخرت او را پست خواهد کرد، مردم ممکن است گرامی اش بدارند اما در پیشگاه خدا خوار و ذلیل است (خطبه 126 نهج البلاغه).متاسفانه در جامعه ما نیز حساسیت نسبت به بیت المال به مرز هشدار رسیده است. برخی افراد گمان می کنند با دریافت حکم از سوی مسئولان جامعه، اجازه تصرف بدون حساب در بیت المال را دارند.قبلانیز موارد زیادی از بی توجهی به اموال عمومی گزارش شده بود (پرداخت به صورت سکه و اختلاس های نجومی) ولی اعلام مبلغ دریافتی برخی از مدیران نشان داد احتیاج به سخت گیری جدی در این زمینه وجود دارد. به نظر می رسد «شفافیت مالی» تمام دستگاه های اجرائی و نظارتی کشور و حسابرسی از تمام نهادها، نخستین شرط برای ساختن یک کشور اخلاقی و اسلامی است. باید دوباره حساسیت های پیامبر(ص) و اهل بیت بزرگوارش(ع) واکاوی شود. افتخارکردن به پیروی از «شهید عدالت» به حساسیت بیشتری در مقابل «حق الناس» نیاز دارد.قبلانیز موارد زیادی از بی توجهی به اموال عمومی گزارش شده بود (پرداخت به صورت سکه و اختلاس های نجومی) ولی اعلام مبلغ دریافتی برخی از مدیران نشان داد احتیاج به سخت گیری جدی در این زمینه وجود دارد. به نظر می رسد «شفافیت مالی» تمام دستگاه های اجرائی و نظارتی کشور و حسابرسی از تمام نهادها، نخستین شرط برای ساختن یک کشور اخلاقی و اسلامی است. باید دوباره حساسیت های پیامبر(ص) و اهل بیت بزرگوارش(ع) واکاوی شود. افتخارکردن به پیروی از «شهید عدالت» به حساسیت بیشتری در مقابل «حق الناس» نیاز دارد.
                