دو‌شنبه ۲۴ خرداد ۱۳۹۵
-----------------------------------------
type_unknown
-----------------------------------------
راز سر به مهر گزارش بنیاد شهید
-----------------------------------------

                    گروه سیاست: گزارش سربه مهر تحقیق وتفحص از بنیاد شهید که پس از دو سال تلاش اعضای تیم تحقیق سرانجام پشت دیوار مجلس نهم ماند و به صحن علنی راه پیدا نکرد، همچنان حاشیه ساز است. مسعود زریبافان، رئیس بنیاد شهید دوران احمدی نژاد که در ماجرای این تحقیق وتفحص یک بار با جعفرزاده ایمن آبادی از اعضای تیم تحقیق دچار چالش شده و کارشان تا شکایت به دادگاه هم پیش رفته بود، این بار به سراغ امیر خجسته، رئیس تیم تحقیق رفته و در گفت وگویی که روز شنبه توسط سایت خبری انتخاب منتشر شد گفته است: «متاسفانه یا خوشبختانه، تهیه کنندگان گزارش نتوانستند نظر کمیته را جلب کنند؛ یعنی به عبارتی این گزارش به تایید هیات تفحص نرسید. با این حال، رئیس هیات تحت تفحص، آن هیات را دور زد و پرونده را برای کمیسیون برد. کمیسیون هم دو جلسه بحث کرد، آنجا هم نتوانستند کمیسیون را قانع کنند، یعنی؛ کمیسیون تصویب نکرد و به عبارتی تفحص رد شد و مطلب قابل توجهی نداشت. حالابعضی دوستان به استناد اینکه دو نفر هم موافق بودند، یک حرف هایی می زدند. مهم این است که این به تصویب هیات نرسید و مجددا پرونده را به هیات رئیسه بردند. هیات رئیسه گفت این نه به تصویب کمیسیون رسیده نه به تصویب هیات، بنابراین قابل طرح در صحن علنی نیست. آن برادری که دنبال کار بود، دنبال هر اتهامی رفت تا به ما وارد کند. اینها هم در این دنیا و هم آن دنیا جواب دارد». او درباره تخلفاتی که رئیس تیم تحقیق وتفحص گفته بود هزاران برگ اسناد آن موجود است نیز گفته: «من به شما اعلام می کنم اگر به اندازه یک حبه قند زریبافان در بنیاد استفاده کرده، رو کنند. چون آقایان از بنیاد چیزی ندارند، می گویند برای بنگاه اقتصادی است، بنگاه اقتصادی هم هیچ موقع برای زمان بنده نیست. همه برای قبل بوده است. ما هم برخورد کردیم. مورد دارند، بیایند دادگاه. کار سختی نیست که یک نفر مدام مصاحبه کند و هرچه ناراحتی خودش است این گونه بروز دهد و دیگران را خراب کند. شما نتوانستید کمیته هیات را متقاعد کنید و نتوانستید کمیسیون اجتماعی را متقاعد کنید. وقتی نتوانستید، اشکال از من است؟ اینکه می گویید فشارهای سیاسی مخوف نگذاشتند، آیا این توهین به نماینده مجلس نیست؟»این در حالی است که امیر خجسته، رئیس کمیته تحقیق، اواخر سال گذشته و پس از دو سال تلاش برای به نتیجه رساندن این تحقیق وتفحص، در نطق میان دستور خود پرونده تحقیق به همراه مستندات را تحویل لاریجانی داده و گفته بود: در این تحقیق وتفحص 45 کارشناس خبره از دیوان محاسبات، سازمان بازرسی کل کشور و بانک ملی کار کردند و 30 هزار برگ سند به دست آوردند و سعی مان بر این بود که هرچه زودتر این تحقیق وتفحص در صحن مجلس قرائت شود. اما در این مدت، عوامل و موانع متعددی وجود داشت که نمی گذاشت ما به وظیفه خود عمل کنیم و فشارهای سیاسی به ما اجازه کار نمی داد». او دراین باره گفته بود: «در این مدت جلسات متعددی داشتیم و آخرین جلسه با کمیته تحقیق وتفحص 24 آبان سال جاری بود که زمان جلسه را هم دو هفته قبل اعلام کردیم و هزارو صد صفحه گزارش مفصل و 30 صفحه گزارش خدمت دوستان برای مطالعه ارائه شد. اما جلسه تشکیل نشد و به جای آن مصاحبه هایی با این مضمون انجام شد که این تحقیق وتفحص بدون مستندات است و حب و بغض در کار است! چرا خدا را در نظر نمی گیرید و می گویید مستندات نیست؟ اینها مستندات نیستند؟ هزارو 200 صفحه مستندات داریم. آیا اقدامات سازمان اقتصادی کوثر که ما جمع آوری کردیم، حب و بغض است؟ آیا صرافی بانک دی که صدها میلیارد تومان جابه جا کرده است، مستندات ندارد؟ آیا سهم سلطان شکر در شرکت های اقتصادی این مجموعه حب و بغض است؟ آیا جعل درصد جانبازی با فشارهای سیاسی، حب و بغض است؟» خجسته در پایان خطاب به رئیس مجلس تاکید کرد: «آقای لاریجانی، من مستندات گزارش تحقیق وتفحص از بنیاد شهید را به شما و هیات رئیسه می دهم و خودتان هر طور که صلاح می دانید، عمل کنید. ما وظیفه خود را انجام داده ایم، اما فشارها اجازه قرائت این گزارش در صحن مجلس را نداد. ما دو سال صبر کردیم و دیگر نمی توانیم صبر کنیم». غلامعلی جعفرزاده، یکی از اعضای کمیته تحقیق وتفحص پرونده بنیاد شهید در مجلس نهم نیز در این باره گفته بود: «حجم فسادهای مالی بنیاد شهید در دولت سابق آن قدر زیاد است که می ترسیم اگر آنها را افشا کنیم، مردم شوکه شوند، چراکه اتفاق های بسیار تلخی در این نهاد رخ داده که همه ناشی از توهم و سوء مدیریت است».ماجرای بانک دی چه بود؟بانک دی، سازمان کوثر و جعل درصد جانبازی و موضوع واردات شکر که مورداشاره خجسته قرار گرفته بود، تنها بخش هایی از تخلفات صورت گرفته در بنیاد شهید بودند که در این میان، سازمان اقتصادی کوثر و بانک دی بیشترین بخش تخلفات را به خود اختصاص داده بودند. یکی از اعضای تیم تحقیق وتفحص از بنیاد شهید، در گفت وگو با «شرق»، گوشه هایی از تخلفات بانک دی در زمان مدیریت قبلی را بیان کرد و گفت: «در یکی از موارد که مربوط به شرکت «آ.گ» است، در تاریخ 28/12/91 هیات مدیره بانک دی با پرداخت 500 میلیارد ریال تسهیلات به شرکت گنجینه آتیه یعنی پنج برابر حد اعتباری تعیین شده بر اساس گزارش اعتبارسنجی، در قبال قرارداد لازم الاجرا یعنی کم هزینه ترین و مناسب ترین نوع وثیقه از نظر مشتری و ضعیف ترین نوع وثیقه از نظر بانک، موافقت و در تاریخ 20/1/1392 این تسهیلات به مشتری پرداخت می شود». این تسهیلات در شرایطی به سرعت در اختیار شرکت متقاضی قرار گرفته بود که شرکت متقاضی درباره محل مصرف تسهیلات توضیحی ارائه نداده بود و درباره توجیه مالی بازگشت اصل و سود تسهیلات نیز پاسخی نداده بود. به گفته این عضو کمیته تحقیق، نادیده گرفتن موارد فوق منجر به وضعیتی می شود که شعبه پرداخت کننده تسهیلات شش ماه بعد در تاریخ 9/7/92 اعلام می کند که شرکت «آ. گ» درخواست تمدید قرارداد تا تاریخ 20/1/1393 را کرده است و تقاضای واریز سود دوران مشارکت به تقسیط شش ماه را دارد، اما بعد از گذشت شش ماه هنوز وثیقه ملکی معرفی نکرده و بانک فقط قرارداد لازم الاجرا و یک فقره چک را در اختیار داشته و نهایتا، بانک ناچار به قبول کلیه شرایط شرکت دریافت کننده تسهیلات از جمله شرط عجیب و منحصربه فرد تقسیط سود تسهیلات به مدت شش ماه و نقض یکی از شرایط مصوبه هیات مدیره یعنی اخذ وثیقه ملکی در سه ماه می شود».یکی دیگر از موارد تخلف در بانک دی هم مربوط به شرکت آهن و فولاد «ل» است. در این مورد هم به گفته اعضای کمیته تحقیق، کمیته عالی اعتبارات بانک دی در تاریخ 28//9/89، با اعطای تسهیلات به مبلغ 200 میلیارد ریال موافقت کرده و این در شرایطی بوده که هشدارهای مختلف درباره کاهش سود و در رهن بودن اسناد این شرکت داده شده بود. در نهایت هم کار به جایی می رسد که مبلغ 119 میلیارد ریال از تسهیلات پرداختی به این شرکت پس از مدت حدود سه سال، تا تاریخ تهیه گزارش تحقیق وتفحص، وصول نشده بود. موارد دیگر نیز مربوط به مواردی نظیر تسهیلات 10میلیاردتومانی شرکت«ر. د. گ»، تسهیلات 20میلیاردتومانی شرکت «گ. الف» که در آن ضمائمی از جعل مهر و امضا نیز وجود دارد، تسهیلات 20میلیاردتومانی شرکت سرمایه گذاری «ت.آ.م» که در آن موضوع «تبانی منجر به ضرر و زیان سهام داران و مشتریان بانک» نیز مطرح است، تسهیلات 20میلیاردتومانی شرکت بازرگانی «م. م. ک»، تسهیلات 27میلیاردتومانی شرکت «ع. م. گ»، تسهیلات 10میلیاردتومانی شرکت «پ. ز» در زمینه مجتمع های خدماتی و رفاهی، تسهیلات 20میلیاردی شرکت لیزینگ «ش» و تخلفات در افزایش تسهیلات سایپا از 30 میلیارد به 60 میلیارد تومان است.ماجرای کلاهبرداری بزرگ در صرافی دیاما اینها همه تخلفات صورت گرفته در بانک دی نبوده و به گفته اعضای کمیته تحقیق اینها تنها نمونه هایی است که نسبت به برخی تخلفات دیگر این مجموعه، اندک به نظر می آید. همچنین در بخش دیگری از تخلفات این مجموعه، موضوع صرافی بانک دی مطرح شده که در آن نیز نکات تعجب آوری وجود دارد. از جمله اینکه به گفته یکی از اعضای تیم تحقیق وتفحص، یکی از بزرگ ترین کلاهبرداری های تاریخ ایران در این مجموعه شکل می گیرد. ماجرا از این قرار بوده که شرکت خدمات ارزی و صرافی دی در تاریخ 18/12/1389 در اداره ثبت شرکت ها و موسسات غیرتجاری به ثبت رسیده و مجوز فعالیت آن به عنوان صرافی نوع دوم در تاریخ 4/4/1390 از سوی بانک مرکزی جمهوری اسلامی ایران صادر می شود. از سوی دیگر شرکت عامل کلاهبرداری یعنی «ف. ن. ک» در تاریخ 4/8/89 و با سرمایه 10 میلیون تومانی به ثبت می رسد و سرمایه آن در تاریخ 22/10/89 تا مبلغ 300 میلیارد ریال افزایش می یابد. وکالت نامه آقای «د» جهت امضای قرارداد فی مابین صرافی دی و شرکت «ا.گ.ج.ت» در تاریخ 2/5/90 یعنی در فاصله زمانی کمتر از یک ماه از صدور مجوز صرافی تنظیم شده و مدیرعامل این شرکت هم که دارای دو هویت ایرانی و افغان بوده، در تاریخ 26/6/90 شرکت «ف. ن. ک» را به عنوان نماینده خود معرفی می کند. تقاضای اعطای تسهیلات به شرکت «ف. ن. ک» توسط شرکتی به نام «س» از بانک درخواست و در جلسه مورخ 27/6/90 کمیته عالی اعتبارات بانک دی بررسی و با کلیات آن موافقت می شود و نتیجه اینکه در فاصله زمانی کمتر از چهار ماه از شروع فعالیت صرافی، این کلاهبرداری به وقوع می پیوندد و هیات مدیره بانک در تاریخ 14/10/90 و پیرو درخواست مسئولان صرافی مبنی بر تامین نقدینگی جهت پرداخت چک های صادره، نسبت به تامین وجه درخواست شده از محل منابع بانک دی برای مدت یک هفته موافقت می کند.به گفته اعضای تیم تحقیق، مصوبه مورخ 14/10/90 هیات مدیره بانک فاقد مبلغ و فقط برای یک هفته صادر شده و معلوم نیست مجوز ادامه وضع موجود و عدم بازگشت وجوه مذکور به بانک در این مدت طولانی و به خصوص با توجه ممنوعیت اعطای هرگونه تسهیلات (اعم از ارزی و ریالی) توسط بانک ها و موسسات اعتباری غیربانکی به صرافی ها در ارتباط با خرید و فروش ارز و مسکوکات طلا، ابلاغی در نامه 302557/90 مورخ 14/12/90 بانک مرکزی چیست؟ به گفته این عضو کمیته تحقیق، موضوع دیگر مبلغ کلاهبرداری است که در هاله ای از ابهام قرار دارد زیرا بر اساس بند چهار گزارش حسابرسی سال 1391 بانک این رقم هزارو 527 میلیارد ریال، بر اساس یادداشت 10 صورت های مالی 30/12/91 این مبلغ معادل 300 میلیون درهم امارات و از سویی بر اساس نامه 77424 مورخ 23/7/91 آقای جمالی، مدیرعامل وقت بانک، خطاب به آقای حجت الاسلام رئیسی معاون اول محترم قوه قضائیه، اشاره به کلاهبرداری به مبلغ بیش از 420 میلیون درهم از شرکت صرافی بانک دی شده است و از سوی دیگر در رونوشت همان نامه خطاب به مدیران و اعضای هیات مدیره شرکت صرافی دی اعلام می کند (که بدهی گروه مذکور صرفا وجه ریالی پرداختی و سود متعلقه نیست. صرافی جایگزین خریداران است و برای دریافت ارز به عنوان منتقل الیه و به قائم مقامی خریداران ارز صاحب حقوق آنان است) با درنظرگرفتن این موضوع و چنانچه درهم امارات را هشت هزار ریال در نظر بگیریم، معادل ریالی وجوه قابل پیگیری معادل سه هزارو 360 میلیارد ریال و با درنظرگرفتن سودی معادل تسهیلات عقود مشارکت برای این مدت، به عددی نزدیک به عدد کل سرمایه بانک درحال حاضر (پنج هزار میلیارد ریال) می رسیم و این به معنی آن است که بر اثر تنها یک اشتباه از ده ها اشتباه این مدیران و فقط در مدت زمانی کمتر از سه سال، کل سرمایه خانواده شهدا و سایر سهام داران بانک دی در معرض خطر قرار گرفته است.چه کسی مسئول است؟این تخلفات که تنها مربوط به بخش بانک و صرافی دی بوده و بدون درنظرگرفتن بخش وسیع سازمان اقتصادی کوثر و تخلفات آن بیان شده اند، در دوره ریاست مسعود زریبافان بر بنیاد شهید به وقوع پیوسته است. زریبافان از سال 88 تا سال 92 ریاست بنیاد شهید را بر عهده داشته و در آخرین گفت وگوی خود گفته است که حتی به اندازه یک حبه قند نیز تخلف نداشته است. این سخن زریبافان را شاید بتوان از این منظر که خود او در این تخلفات نقش نداشته، موردتوجه قرار داد. اما وجه دیگر ماجرا این است که همه این تخلفات و بسیاری دیگر از تخلفان صورت گرفته در سازمان اقتصادی کوثر، در مجموعه هایی صورت گرفته که مدیریت و مسئولیت آنها بر عهده زریبافان بوده است. یکی از اعضای تیم تحقیق در توضیح مسئولیت زریبافان در این تخلفات به یک نقل قول از او اشاره می کند و می گوید: «وقتی ایشان در خصوص نابسامانی بخش اقتصادی مورد خطاب قرار گرفته بود، این گونه پاسخ داده بود که من در بخش اقتصادی کاره ای نبوده ام؛ در هر کجا می خواستم دخالت کنم، مانعی بود و مثلابه من می گفتند در بانک نمی توانی دخالت کنی». این سخنان نقل شده از رئیس سابق بنیاد شهید در شرایطی است که بر اساس قانون، او در عزل و نصب ها و دستور برای انجام معاملات مختلف، اختیار تام داشته و حتی اگر در دوره مسئولیت نتوانسته از اختیار خود استفاده کند و این حوزه ها در اختیار افراد سودجو قرار گرفته، باز هم مسئولیت تخلفات متوجه او نیز خواهد بود. تخلفاتی که باید منتظر ماند و دید آیا جزئیات و ابعاد آنها که در مجلس نهم سربه مهر ماند، در مجلس دهم افشا خواهد شد یا خیر.
                