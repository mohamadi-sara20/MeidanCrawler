یک‌شنبه ۱۶ خرداد ۱۳۹۵
-----------------------------------------
سرمقاله
-----------------------------------------
استراتژی ابراهیمی اصلاح طلبان
-----------------------------------------

                    «و چون ابراهیم و اسماعیل پایه های خانه [کعبه] را برآوردند [گفتند] پروردگار از ما بپذیر که تویی شنوای دانا. پروردگارا ما را فرمانبردار خویش بگردان و از زاد و رود ما امتی فرمانبردار خویش پدید آور...» (بقره، آیه 127-128)این دو آیه اشاره ای ظریف و مبنایی دارد به تفکری مبتنی بر «ایمان به ساختن» و «باور به مردم». آن زمان که ابراهیم (ع) به فرمان خدا در بیابان سوزان حجاز دست تنها سنگ بر سنگ می گذارد تا خانه خدا و جامعه ای خدایی را بنا کند، هرگز دغدغه خود و فرزندش اسماعیل را ندارد، و خانه را که می سازد چون وچرا نمی کند. او در تمام دعاهایش، برای خود و فرزندانش دعایی نمی کند. سرتاسر دعاهای او معطوف به جامعه و مردم است. همان گونه که سنگ بر سنگ می گذارد، نجوا می کند: «پروردگارا از ما بپذیر که تویی شنوای دانا». سنگ بر روی سنگ می گذارد: «از زاد و رود ما امتی فرمانبردار خویش پدید آور». سنگ بر روی سنگ می گذارد: «پروردگارا از ایشان در میان شان پیامبری که آیات تو را بر آنان بخواند و به آنان کتاب آسمانی و حکمت بیاموزد و پاک دلشان سازد برانگیز...».خشت خشت خانه خدا با این سیاست شکل می گیرد. سیاست ایمان به ساختن، ساختن نه برای خود و فرزندان خود. ساختن برای مردمی (امتی) که در راهند. مردمی که هنوز وجود ندارند، اما به وجود خواهند آمد و جامعه ای بزرگ خواهند ساخت. این گونه «ایمان به ساختن» و «باور به مردم» یعنی خلق سیاست از سوی پیامبری یکه و تنها، با دستی خالی در بیابانی خشک و بی آب و علف. «سیاست ابراهیمی» در پی خود نیست و دغدغه خویش ندارد و در همان حال که خانه خدا را می سازد، نگران مردمی است که در راهند. این سیاست و استراتژی ابراهیمی است. یقین گمشده ای در سیاست که باید آن را بازیافت و به کار انداخت. مانیفستی برای تحول خواهان، مصلحان، اصلاح طلبان و خالقان سیاستی که هنوز در آنها «ایمان به ساختن» و «باور به مردم» حیات دارد. ظهور عینی چنین سیاستی، نه قابل تقلیل به زدوبندها و منفعت طلبی های سیاسی است، نه مروج کینه ورزی و عداوت. ساختن به ماهو ساختن برای مردمی که خواهند آمد، با این الگو یا به بیانی دقیق تر با این وجه ظهور از سیاست، سیاست مدارانی خلق می شوند که هرچند انگشت شمارند، اثرگذاری شان بی شمار است. اگر با چنین رویکردی به سیاست بنگریم، درمی یابیم بیش از تنی چند را به عنوان مصادیق چنین سیاستی نخواهیم یافت.جریان غالب سیاست ایران، به سیاست (قدرت) نگاهی ابزاری، مصلحت اندیشانه و گاه منفعت طلبانه دارد. مهم تر اینکه این جریان رایج عقلانی شده و دوری از آن نوعی کژفهمی از سیاست به حساب می آید. معتقدان به سیاست «ایمان به ساختن» و «باور به مردم» با هیچ برهان و بهانه ای خلاف آمد این رویکرد، سازش یا معامله نمی کنند. همان گونه که اصلاح طلبی به وجه ظهوری از سیاست می انجامد که چندان همدلی با رویکردهای دیگر از جمله اصولگرایان ندارد. اصلاح طلبی برحسب خوانشی خاص از انقلاب اسلامی، حول دو معیار درخور تامل شکل می گیرد. یکی اینکه لزوم تغییر، قاعده جامعه است و نه استثنای آن و دیگر آن که مردم یکی از منابع قطعی قدرت به شمار می آیند. از این منظر اصلاح طلبی را نمی توان صرفا به جمع جبری اصلاح طلبان، گروه ها و احزاب متبوع شان تقلیل داد.اصلاح طلبی همواره جزء تفکیک ناپذیر انقلابی است که تغییر مشروع، مقبول و مفید را ضرروری می داند و آن را به پای هیچ مصلحتی ذبح نمی کند. از این گذشته اصلاح طلبان چه در مناصب کلیدی و مراکز تصمیم گیری قدرت باشند چه نباشند، مستظهر به رضایت اکثریت مردم اند.از این بابت مواجهه این دو جناح، شکلی نیست بلکه مواجهه دو معنا یا تفکر است که دو سیاست متفاوت را شکل می دهد. سیاست برگرفته از «ایمان به ساختن» و «باور به مردم» با سیاست رایج که تلاش می کند در بازی دموکراسی، کم خطر و بی هزینه ظاهر شود و در پیوندها و ائتلاف های موقتی شرکت کند، تفاوتی چشمگیر دارد. حیرت انگیز است که کمتر کسی اینک به این حرف ها باور دارد.اگر این گونه به اصلاح طلبی و اصلاح طلبان نگاه کنیم وجه ظهوری از سیاست پدیدار می شود که تحقق و انجام آن کاری سخت و دشوار است. سیاستی اصلاح طلبانه که میانبری برایش وجود ندارد. در تجربه تاریخی راه های میانبر ازجمله اصلاح آمرانه و اصلاح از درون پیشینه درخشانی ندارد. این تجربه ها هرچند در دوران خودش پرهیاهو و گاه موثر و عاقلانه جلوه کرده اند، در گذر تاریخی چیزی از آنها باقی نمانده است. اصلاح طلبی وجه ظهوری از سیاست است که رابطه ای تنگاتنگ با مفهوم «ایمان به ساختن» و «باور به مردم» دارد و با هیچ عذر و بهانه ای نمی شود از این دو مفهوم زیرساختی در تفکر اصلاح طلبی عدول کرد یا از روی آن پرید.
                