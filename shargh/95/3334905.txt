دو‌شنبه ۱۶ فروردین ۱۳۹۵
-----------------------------------------
یادداشت
-----------------------------------------
چالش صادرات کشاورزی و آلودگی ژنی تراریخت
-----------------------------------------

                    سند برنامه ششم توسعه در راستای سیاست های کلان دولت و رئیس جمهور، بر افزایش صادرات محصولات کشاورزی و غیرنفتی تاکید دارد. یکی از بحث های چالش برانگیز کنونی در کشاورزی و تجارت جهانی آن، موضوع محصولات دست کاری شده ژنتیکی (تراریخت) و رعایت اصول تجارت بین المللی این محصولات در چارچوب پروتکل ایمنی زیستی کارتاهنا است. 19 کشور اروپایی از جمله آلمان، اتریش، هلند، سوئیس، فرانسه و از همه جدی تر روسیه پس از 12سال تحقیق و بررسی و مصرف محدود محصولات دست کاری شده ژنتیکی (تراریخت) به این نتیجه رسیدند که هرگونه کشت و رها سازی این محصولات در کشور خودشان می تواند تبعات محیط زیستی (ازبین رفتن ذخایر ژنتیکی، آلودگی ژنی و آسیب به تنوع زیستی)، تبعات سلامتی (افزایش اتیسم، افزایش سرطان کبد و هیپوفیز، افزایش نازایی و...) و نیز تبعات اقتصادی و اجتماعی (خودکشی دسته جمعی کشاورزان خرده پا در هندوستان، فروش اجباری علف کش و بذرGMO) داشته باشد، بنابراین هم اکنون با سخت گیری فراوان، تهیه دستورالعمل های اجرائی برچسب گذاری و تعیین حد آستانه تغییرات ژنتیکی و تمهیدات محکم درخصوص واردات این گونه محصولات، در جهت توسعه اقتصادی، سلامتی مردم و محیط زیست خود اقدام می کنند. یک بررسی منتشرنشده در سال 1394 نشان از آلودگی اکثر برنج های شمال کشور دارد که دارای آلودگی ژنی تراریخته هستند. همچنین در مقاله ارائه شده در همایش پدافند غیرعامل کشاورزی در سال 1392 پژوهشی روی پرمصرف ترین نمونه های برنج ایرانی موجود در بازار تهران و البرز انجام شده بود که مشخص شد 47درصد برنج های بررسی شده آلوده به GMO هستند. به نظر می رسد این اطلاعات بیان کننده یک فاجعه زیست محیطی و مضر بر سلامت مردم بوده که اثرات فاجعه آمیز آن می تواند روی محصولات کشاورزی و صادرات آنها نیز اثرگذار باشد؛ یعنی کشورهایی که ورود و مصرف این گونه محصولات را توقیف کرده اند (Ban)، از کشورهایی که در تولید و کشت این محصولات نقش دارند یا در آستانه ورود هستند، تقاضای گواهی نامه علمی «بدون دست کاری ژنتیکی» (GMO FREE) خواهند داشت که می تواند هزینه اضافی را به صنعت کشاورزی، تجاری سازی آن و بازرگانان ایران تحمیل کند. درحالی که نیاز به تحقیقات علمی ارزیابی کوتاه مدت و درازمدت مخاطرات این گونه محصولات روی حیوانات آزمایشگاهی بیشتر احساس می شود تا بتوانند تضمینی بر سلامت آنها باشد، متاسفانه حرکات عجولانه و هیاهوی رسانه ای جای خود را به هرگونه تصمیم گیری منطقی داده است. آنچه مسلم است برای قرارگرفتن در مسیر توسعه اقتصادی، باید از فرصت ها استفاده شود و مراقب تهدید ها بود. این امر در مورد موضوع سلامت جامعه و ایمنی غذایی، اهمیت مضاعف می یابد.
                