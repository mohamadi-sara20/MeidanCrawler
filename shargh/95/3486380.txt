یک‌شنبه ۵ دی ۱۳۹۵
-----------------------------------------
type_unknown
-----------------------------------------
وزیر کار با انتقاد از برخی وارونه نمایی ها: شرکت ها را گرو وام گذاشتم و سهم درمان دادم
-----------------------------------------

                    شرق: وزیر تعاون، کار و رفاه اجتماعی درباره موضوعات مختلفی مانند تجمیع بیمه ها، طرح تحول سلامت، پول درمان کارگران، حذف یارانه پردرآمدها و... سخن گفت. بخشی از اظهارات علی ربیعی در حاشیه حضور در باشگاه خبرنگاران در ادامه می آید:یکی از کارهای انجام شده انسجام سه حوزه بود که ما توانستیم شعار «کار ایجاد کنیم که به رفاه برسیم» را عملیاتی کنیم و توانستیم نظریه های مبتنی بر توانمندسازی را تعریف کنیم و به مرحله اجرا برسانیم. در گذشته حوزه رفاه نظریه منسجم نداشت که ما برای آن نظریه پردازی کردیم، در مجموع اقدامات موثری انجام شده است و فقر را گونه شناسی کردیم؛ اما می توان گفت مهم ترین کاری که انجام دادیم تهیه بانک اطلاعات رفاهی ایرانیان بود که بالای 70 درصد اطلاعات رفاهی مردم در آن ثبت شده است، همچنین برنامه ریزی برای از بین بردن سوءتغذیه، مسکن حمایتی برای خانواده های معلولان و به یقین می توانم بگویم در سه ماهه اول سال 96 دیگر هیچ خانواده دارای دو معلول، بدون خانه نخواهند ماند.با توجه به زمینه های موجود در هر استان بسته هایی برای اشتغال ایجاد کردیم که این اشتغال های محلی را نباید رها کنیم و باید به یکدیگر اتصال دهیم، حتی باید آنها را به بازارهای جهانی متصل کنیم، برای اولین بار در دولت هزار میلیاردتومان بودجه برای اشتغال در نظر گرفته شده، 1،5 میلیاردتومان هم از صندوق ذخیره به اشتغال اختصاص یافته است. آموزش های فنی - حرفه ای را به روستاها بردیم و برای کم توانان برنامه گذاشتیم.وزارت کار در حوزه رفاهی با دستگاه های دیگر هم پوشانی دارد که با آنها وارد تعامل شدیم، مهم ترین چالش در حوزه رفاهی فقر درمان بود، به ویژه فقرای شهری که حتی وضعیتی بدتر از فقرای روستایی دارند که ما 10 میلیون نفر از افراد حاشیه شهر را بیمه سلامت کردیم و حتما با صبر و حوصله و با کمک طرح تحول می توانیم به نظام رفاهی برسیم. در این سه سال، بیمه زنان سرپرست خانواده را ایجاد کردیم و اجازه نخواهیم داد نظام رفاه یکپارچه شکسته شود و خوشبختی و کاهش فقر جامعه نیازمند این است که نظام رفاهی یکپارچه ادامه پیدا کند.کاهش نرخ بی کاری تابع متغیرهای زیادی است و به فرض ثبات تمام شرایط می توانیم نرخ بی کاری را تا دو درصد کاهش دهیم؛ اما وجود متغیرها باعث کاهش آن می شود، می خواهم در مجموع از عملکرد دولت در حوزه اشتغال دفاع کنم، دولت در سال 94، 700 هزار شغل ایجاد کرده است.امروز 4،5 میلیون دانشجو آماده ورود به بازار کار هستند، در کنار آن تعداد زیادی دانش آموز داریم که در آینده به آنها اضافه می شوند و این مسائل نشان می دهد پنجره بازار کار در حال باز شدن است؛ ما هفت درصد رشد اشتغال داشتیم که هر درصد معادل صد هزار شغل است و این رشد اشتغال کوتاه مدت نیست، بلکه ادامه دار است. در مجموع می توانم بگویم نرخ بی کاری تابع متغیرهای زیادی است؛ اما تلاش ما برای ایجاد اشتغال بیشتر از گذشته بوده است.نگذاشتم اموال کارگران، حیاط خلوت دیگران شود. سعی کردم رابطه عاطفی وزارتخانه ام را با جامعه هدف عمیق تر کنم و شاید برای اولین بار وزیری بودم که خودم را وزیر بی کاران معرفی کردم و دوست داشتم نام وزارتخانه کار را به وزارت عدالت اجتماعی عوض کنم.بنده اعتقادی به علنی کردن مسائل در مجامع عمومی ندارم، جامعه بی امید جامعه ای است که در آن آسیب زیاد می شود، موفقیت کاهش می یابد و دشمن به آن زور می گوید و ما نیاز داریم به جامعه امید دهیم و هر چیزی که باعث کاهش ناامیدی می شود من آن را برای خودم حرام می دانم. مسائلی که از سوی وزارت بهداشت مطرح می شود درست نیست. روزی که من به وزارتخانه کار آمدم بودجه تامین اجتماعی هشت هزار میلیاردتومان بود و امروز به 18 هزار میلیارد رسیده که این رقم بسیار درخور توجه است. 72 هزار میلیارد بودجه تامین اجتماعی در سال 95 بود و ما باید هفت هزار میلیارد از مالیات ها دریافت می کردیم که با توجه به وضعیت بد بازار این مبلغ دریافت نشده است و ما فقط 42 هزار میلیاردتومان از مردم جمع کردیم که همان را هم باید صرف پرداخت مستمری می کردیم. آیا من می توانم یک روز مستمری یک خانواده را دیرتر پرداخت کنم؟ آیا می توانم پول درمان را پرداخت نکنم؟ جواب هردوی این سوال ها منفی است. تمام پول درمان تا پایان سال پرداخت می شود.پول درمان کجا می رود؟ برخی می گویند پول درمان را سرمایه گذاری کردیم که باید بگویم حتی ما پول سرمایه گذاری را به بخش درمان پرداخت کردیم. بنده وام گرفتم و شرکت ها را گرو گذاشتم و به درمان پرداخت کردم؛ بنابراین تاکید می کنم تمام پول درمان برای درمان خرج می شود و حتی به جای 7/27 ما 9/27 پرداخت کرده ایم.برخی می گویند صندوق بازنشستگی شرکت های زیادی دارد؛ شما یک نمونه در دنیا نشان دهید که صندوق های بازنشستگی شرکت نداشته باشند.روزی که آقای روحانی برای مناظره انتخاباتی به تلویزیون آمد گفت برای تمام مردم ایران بیمه ایجاد می کند که امروز این کار انجام شده؛ بنده اعتقاد دارم طرح تحول سلامت شکست ناپذیر است؛ اما به اصلاحات نیاز دارد. امروز اعلام می کنم بیمه ها طرح تحول سلامت را بیمه خواهند کرد. بزرگ ترین اشتباه بنده این بود که از منابعی که به آنها مطمئن نبودم خرج کردم. ما 11 هزار میلیاردتومان بودجه دادیم که باید منابع و مصارف را با هم یکی کنیم تا دچار کسری نشویم.به هیچ وجه تجمیع بیمه ها مسئله اصلی طرح تحول نبوده است، بلکه برای آن مسئله سازی کرده اند. محورهای برنامه طرح تحول سلامت پنج محور بود که یکی از آنها تجمیع بیمه ها بود؛ یعنی ما باید ابتدا پزشک خانواده را ایجاد می کردیم. بحث تجمیع بیمه ها هدفش کاهش هم پوشانی و یکی شدن رفتار بیمه ها بود که ما نتیجه آن را عملیاتی کردیم.تجمیع بیمه ها ساختار سازی می خواهد؛ ما در بحث تجمیع بیمه ها صندوقی داریم که باید از آن 2/27 پرداخت کنیم که در آن سهم روستاییان صفر درصد، سهم افراد حاشیه شهرها صفر درصد و سهم کارگران دو درصد است. اگر ما می خواستیم این منابع به صندوق بروند، آیا با بحران روبه رو نمی شدیم؟ دولت برای این صندوق بودجه ای ندارد و فقط دو درصد سهم کارگران وارد آن می شود که با این بودجه بیمارستان ها فقط دو ماه می توانند کار کنند. ما به جای اینکه بخواهیم یک بخش را از یک سازمان جدا کنیم که نه با عقل مطابق است و نه با قانون، چرا صندوق ها را درست نمی کنیم؟
                