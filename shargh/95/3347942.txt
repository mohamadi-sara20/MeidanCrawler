سه‌شنبه ۷ اردیبهشت ۱۳۹۵
-----------------------------------------
سرمقاله
-----------------------------------------
پنهان کاری 2میلیارددلاری
-----------------------------------------

                    به نظر می رسد گرایش پنهان کاری و خودداری از گردش آزاد اطلاعات علاوه بر ایجاد مشکلات مختلف، دولت و ساخت بوروکراتیک و تکنوکراتیک آن را از اقناع افکار عمومی ناتوان کرده است. در پی آنکه دیوان عالی ایالات متحده در رای خود به ناحق، حدود دومیلیارددلار از دارایی های ایران در آمریکا را بلوکه کرد، منازعه گفتاری و نوشتاری سختی بین مقامات دولت کنونی و مقامات و طرفداران دولت پیشین درگرفته و هر یک دیگری را در این واقعه مقصر می دانند. دولتیان کنونی معتقدند قصور یا تقصیر مقام های مسئول دولت احمدی نژاد در سروسامان دادن به دارایی های ایران در آمریکا و مراقبت از حقوق ایران موجب بروز این مشکل علیه ایران شده است. درمقابل، طرفداران آن دولت نیز اتهاماتی را متوجه دولت روحانی می دانند. کدام ادعا درست است؟ راه دانستن پاسخ این سوال سخت نیست. معمولامقررات و عرف اداری چنان است که اکثر قریب به اتفاق مسائل و کارها به شکل مکتوب در مکاتبات اداری مطرح شده و به جریان می افتد و هر موضوع و مسئله ای پرونده ای منظم یا تقریبا منظم دارد. در این مکاتبات مسیر اداری وصول و ارسال مکاتبات، ارجاعات، نظرات کارشناسی و اداری، تصمیمات و خیلی چیزهای دیگر منعکس و ثبت می شود. به شکلی که با مرور آن، بخش بزرگی از مسیر اداری، کارشناسی و تصمیم ها را می توان کشف کرد. موضوع مهمی مانند پرونده شکایت خانواده های قربانیان آمریکایی در انفجار سال 1983 بیروت علیه ایران و مطالبه غرامت از ایران مسلما چیزی نیست که در نهادهای مسئول مانند وزارت خارجه، نهاد ریاست جمهوری، وزارت اقتصاد (با توجه به ماجرای خرید اوراق قرضه آمریکایی در دولت احمدی نژاد)، وزارت دادگستری و احتمالاقوه قضائیه در چرخه مسیر اداری قرار نگرفته و هیچ سابقه مکتوبی از آن در سازمان های دولتی وجود نداشته باشد. بنا بر قاعده، این موضوع نیز دارای پرونده ای در دولت است. مسلما در چنین پرونده ای سیر اداری موضوع، نظرات کارشناسی، تصمیمات مختلف و نهایتا فهرستی از اقدامات انجام شده و دلایل، مستندات و نتایج آن به راحتی قابل رویت است. این سابقه به سهولت و روشنی می تواند مشخص کند آنچه انجام شده چه بوده، چه دلایلی داشته و چه اندازه مستند، مستدل و منطقی بوده یا نبوده است؟ بنابراین اگر قصور یا تقصیری رخ داده که بر اثر آن دومیلیارددلار از دارایی ایران به ناحق در آمریکا بلوکه شده، مسئولیت آن متوجه چه فرد یا افرادی است؟ این بررسی که باید توسط مقامات مسئول انجام شود و نتیجه آن به سرعت به افکار عمومی گزارش شود به این مجادله بی منتها پایان خواهد داد. آثار سنت پنهان کاری ساخت بوروکراتیک و تکنوکراتیک دولت در ایران، غیر از اینکه ملت را از حق نظارت به عنوان لازمه حق حاکمیت ملی محروم می کند، گاهی این چنین گریبان همین ساختار را هم می گیرد.
                