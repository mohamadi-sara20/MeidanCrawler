یک‌شنبه ۱۷ مرداد ۱۳۹۵
-----------------------------------------
type_unknown
-----------------------------------------
ادعای اعدام شهرام امیری
-----------------------------------------

                    گروه سیاست: روز گذشته انتشار خبری، فضای مجازی و رسانه ای کشور را با پرسش های بی شماری مواجه کرد. باشگاه خبرنگاران به نقل از «بی بی سی فارسی» نوشت این رسانه به نقل از مادر شهرام امیری مدعی شده او اعدام شده است؛ بر اساس این خبر، مرضیه امیری گفته یک روز قبل از اعدام پسرش، با او دیدار کرده و پسرش به او خبر داده که به زودی قرار است اعدام شود، همچنین اعلامیه برگزاری مجلس ختم امیری منتشر شد که بر اساس تحقیقات محلی خبرنگار «شرق»، پنجشنبه در کرمانشاه مجلس ختمی برای امیری برگزار شده است. به گزارش «باشگاه خبرنگاران»، شهرام امیری به دلیل جرائم امنیتی، پس از بازگشت به ایران دستگیر و روانه زندان شد، او در سال 88 پس از سفر به حج ناپدید شد و سر از آمریکا درآورد. باشگاه خبرنگاران نوشته برای پیگیری جزئیات این خبر و صحت و سقم آن با مسئولان ذی ربط در حال تماس است.شهرام امیری کیست؟«شهرام امیری»، پژوهشگر و متخصص رادیو ایزوتوپ های پزشکی در دانشگاه صنعتی مالک اشتر بود که در سفر حج عمره به عربستان در خرداد 1388 ناپدید و حدود یک سال بعد از آنکه چند کلیپ ویدئویی با سخنان متناقض از او منتشر شد، سرانجام 22 تیر 1389 به دفتر حافظ منافع ایران در آمریکا رفت و سپس به ایران بازگشت. هنگام بازگشت به ایران، مقامات رسمی از جمله معاونت وقت وزارت خارجه دولت احمدی نژاد از او استقبال کردند. مقاماتی که در فرودگاه به استقبال امیری رفتند، حلقه گل به گردن او انداختند و برخی حتی او را قهرمان هسته ای لقب دادند. محمود احمدی نژاد در آبان 1388، پنج ماه پس از ناپدیدشدن شهرام امیری در پاسخ به این سوال که «مسئله ربوده شدن چهار نفر از دانشمندان ایرانی از جمله شهرام امیری که بعد از رفتن به عربستان و انجام حج عمره پیدا نشده اند تا چه اندازه صحت دارد»، گفته بود: «این کسانی که ربوده شده اند، از سوی سازمان های اطلاعاتی وابسته به آمریکا ربوده شده اند. ایران اطلاعات مشخصی در این باره در اختیار دارد». شبکه «ای بی سی» آمریکا فروردین سال 1389 مدعی شده بود امیری، دانشمند سازمان انرژی اتمی بوده که به آمریکا پناهنده شده است؛ اما پیش از آن، علی اکبر صالحی به «فارس» گفته بود امیری نه تنها دانشمند هسته ای نیست، بلکه ارتباطی هم با سازمان انرژی اتمی ندارد. 17 آذر 88 رامین مهمان پرست، سخنگوی وقت وزارت خارجه به «مهر» گفته بود امیری که برای سفر حج به عربستان مشرف شده بود، از سوی ریاض به واشنگتن تحویل داده شده است. همان زمان مسئولان آمریکا اعلام کردند امیری نه تنها ربوده نشده، بلکه به اختیار خود به آمریکا آمده و تقاضای پناهندگی کرده است. چندی پس از انتشار اخباری مبنی بر ربایش امیری، سعید جلیلی، دبیر وقت شورای عالی امنیت ملی، به مجله آلمانی «اشپیگل» گفت: «او در جریان یک سفر خارجی ربوده شده و یک سال را خارج از مرزهای ایران گذرانده، بعد او برگشت و حالاما داریم از او تحقیق می کنیم که چه اتفاقی برایش افتاده است». در خرداد سال 1389 چند پیام ویدئویی متناقض از امیری منتشر شد؛ در اولین پیام ویدئویی که صداوسیما هم آن را پخش کرد، امیری مدعی شد از سوی دستگاه های اطلاعاتی آمریکا ربوده شده است؛ اما پس ازآن پیام دیگری از او منتشر شد که از اقامت و تحصیل آزادانه او در آمریکا حکایت می کرد. پیام ویدئویی سوم امیری با ادعای او مبنی بر فرار از چنگ ربایندگان ادامه یافت. ماجرا با پیام های ویدئویی بعدی دنبال می شد تا اینکه ایران در 22 تیر اعلام کرد او با مراجعه به دفتر حافظ منافع جمهوری اسلامی ایران در واشنگتن، خواستار بازگشت به ایران شده است.همان زمان رحمانی، مسئول دفتر حافظ منافع ایران در واشنگتن نیز به شبکه خبر گفت: «شهرام امیری، کارشناس ایرانی ربوده شده از سوی آمریکایی ها، اکنون در دفتر حافظ منافع ایران در واشنگتن حضور دارد و به زودی با هماهنگی وزارت امور خارجه ایران به کشورمان بازگردانده می شود. آزادی شهرام امیری در پی افشاگری های ایران علیه اقدام تروریستی دولت آمریکا و ارائه اسناد معتبر و موثق از ربایش شهرام امیری به سازمان ملل متحد و فشار افکار عمومی جهان، محقق و دولت آمریکا مجبور به عقب نشینی شد و نامبرده را تحویل دفتر حافظ منافع ایران در آمریکا داد». هیلاری کلینتون، وزیر خارجه وقت آمریکا، در همان روز اعلام کرد: «شهرام امیری آزادانه به آمریکا آمد و آزادانه می تواند از آمریکا برود».ورود قهرمانانه به ایرانامیری 23 تیر 1389، از آمریکا خارج شد و مقامات ایرانی اعلام کردند او پنجشنبه 24 تیر از طریق قطر وارد ایران خواهد شد. همان روز، واشنگتن پست از پرداخت پنج میلیون دلار از طرف سازمان سیا به شهرام امیری خبر داد. در بازگشت به ایران مقامات رسمی دولت احمدی نژاد از او استقبال کردند و حلقه گل به او اهدا شد. امیری در نشست خبری خود پس از بازگشت به ایران، روایاتی از نحوه ربایش خود ارائه داد و حتی به ایرنا گفت: «پیشنهادات مالی مقامات آمریکایی را نپذیرفته و با وجود فشار، با آنان همکاری نکردم». او همچنین چند روز پس از آزادی، در گفت وگوی ویژه خبری شبکه دو سیما حاضر شد و به تشریح وضعیتش در آمریکا پرداخت؛ اما ماجرا به همین جا ختم نشد. همان زمان برخی رسانه ها مدعی شدند امیری مدتی پس از ورود به ایران بازداشت و پس از 20 ماه، در خرداد 1391 به 10 سال زندان و پنج سال تبعید به شهرستان خاش محکوم شد؛ حال رسانه های خارجی از اعدام او خبر می دهند. باید منتظر اظهار نظر رسمی مقامات قضائی کشور ماند تا ماجرا روشن شود، اگر خبر اعدام امیری صحت داشته باشد شاید بزرگ ترین ابهام ماجرا، چرایی قهرمان سازی از او از سوی مقامات رسمی دولت احمدی نژاد است.
                