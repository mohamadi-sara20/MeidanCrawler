سه‌شنبه ۳۱ فروردین ۱۳۹۵
-----------------------------------------
یادداشت
-----------------------------------------
اصلاح طلبان و انتخابات مجلس دهم
-----------------------------------------

                    1. اصلاح طلب کیست؟ گرچه ریشه تفکر اصلاح طلبی به صد سال پیش و نهضت مشروطیت برمی گردد، اما آنچه در دهه های اخیر به نام اصلاح طلبی نمایان شده و در صحنه سیاست حضور یافته است را باید به دوم خرداد نسبت داد. پس از گذشت قریب دو دهه اکنون مردم در عرصه سیاست به جریان و جبهه ای برمی خورند که به نام اصلاح طلبی در یک طیف و نه الزاما یک حزب و گروه واحد و منسجم در انتخابات مختلف فعالیت دارد. هویت اصلی این جریان را که دارای ریشه های فکری و تئوریک قوی و بازوهای میدانی قابل اعتنا بوده و هست، باید در اعتقاد به تغییر از مجرای قانون تلقی و ردیابی کرد. بدیهی است نمادها و مصداق های جریان اصلاح طلبی در این دو دهه چنان عیان و آشکار بوده که مردم به خوبی طرفداران جریان اصلاح طلبی را از مخالفانش که در دو طیف محافظه کار طرفدار حفظ وضع موجود و طیف انقلابی برانداز خواهان دگرگونی ساختاری، تمرکز یافته اند بازمی شناسند؛ تا جایی که کسی نمی تواند یک روزه ادعای اصلاح طلبی کند. فرد یا افرادی را که نتوانسته اند خود را به عنوان یک کنشگر سیاسی اصلاح طلب در حیات سیاسی شان، معرفی کنند، نمی توان به صورت خلق الساعه اصلاح طلب معرفی کرد.2. مشی اصلاح طلبی چیست؟ جریان اصلاح طلبی دارای رویکرد، مشی، روش ها و ویژگی هایی است که صرفا با اتکای به آنها می توان آن را از مخالفانش باز شناخت. تاکید بر قانون، تغییر تدریجی، رفتار دموکراتیک غیرانحصارگرانه غیرخشونت آمیز، اخلاق مداری و رعایت عدالت و انصاف، مردم سالاری و پذیرش حق مشارکت مردم در تمام حوزه ها و سطوح، پذیرش مشروعیت رای اکثریت، نفی تبعیضات، محوریت دادن به منافع ملی به جای منافع گروهی و منطقه ای و مواردی از این قبیل را می توان از شاخص های این جریان به حساب آورد.3. غیبت اصلاح طلبان شاخص: در فرایند برگزاری انتخابات مجلس دهم می توان به جد مدعی شد که نامزدهای شناخته شده با ویژگی ها و عملکرد واقعی اصلاح طلبی مورد اشاره، در سراسر کشور به 10 درصد نرسید. تعهد اصلاح طلبان به رویکرد نسبی گرایی در عرصه سیاست و نفی رویکرد «یا صفر - یا صد» موجب شد نامزدهای دارای گرایش فکری - ولو اندک – اصلاح طلبی را که حتی پیشینه عملکردی چندانی در جریان اصلاح طلبی نداشته اند در دایره اصلاح طلبی معنا کرده و نه الزاما به عنوان اصلاح طلب بلکه مورد حمایت اصلاح طلبان قرار دهند.4. حمایت از نامزدهای مناسب، نه مطلوب:به وفور مشاهده شده، در حوزه های مختلف انتخابیه، دو طیف تندروی مخالف و محافظه کاران افراطی، نامزدهای مورد حمایت اصلاح طلبان را به باد استهزا و توهین می گیرند که به صورت خلق الساعه اصلاح طلب شده اند.درحالی که اصلاح طلبان از یک اصطلاح شناخته شده در عرصه رقابت سیاسی به نام «حمایت» استفاده کرده و به صراحت گفته اند: نظر به اینکه در بخشی از حوزه های انتخابیه نامزدهای شناخته شده اصلاح طلب اجازه رقابت نیافته اند از نامزدهایی با سه ویژگی: 1) دارای گرایش فکری و تمایل شخصی به مشی اصلاح طلبی و عدم سابقه ضدیت با آن، 2) دارای موضع حمایتی از سیاست های خارجی، داخلی و برنامه های اقتصادی دولت تدبیر و امید و 3) عدم وابستگی عملی، علنی و تشکیلاتی به جریان اصولگرای افراطی ضداصلاح و تغییر، «حمایت» خواهند کرد. به تعبیر دیگر اصلاح طلبان از نامزدهایی که مناسب شرایط کنونی کشور هستند حمایت می کنند گرچه اصلاح طلب پررنگ و نامزد مطلوب حداکثری نباشند!5. تصمیم گیری سخت: اگر نبود شهامت، صداقت و پایبندی اصلاح طلبان به منافع ملت و مصالح کشور، حمایت از نامزدهای غیراصلاح طلب و گاه اصولگرای نسبتا معتدل، هیچ توجیه سیاسی حزبی و رقابتی پیدا نمی کرد، اما عقلانیت و فهم بالای رهبران و شخصیت های بانفوذ و احزاب اصلاح طلب موجب شد به دنبال حمایت از دکتر حسن روحانی به عنوان یک اصولگرای معتدل و زمان شناس در انتخابات ریاست جمهوری، که توانست در عمل بخش قابل توجهی از مواضع اصلاح طلبی، همچون تنش زدایی بین المللی و آرام کردن فضای داخلی را به پیش ببرد، در گام دوم، برای شکل گیری یک مجلس معتدل با مشی عقلایی و باورمند به مصالح ملی از نامزدهای غیراصلاح طلب اما همراه با سیاست های مفید و معتدل دولت به ویژه پروژه برجام و کنترل قیمت ها و ایجاد رونق اقتصادی آن حمایت کند. بدیهی است ملت فهیم ایران به خوبی درمی یابند که این حمایت به منزله دفاع از همه عملکرد دولت، در حوزه های مختلف در سطح ملی، استان ها و شهرستان ها نیست. اصلاح طلبان همواره انتقاد از عملکرد ضعیف دولتیان یا مجلسیان در حوزه های مختلف سیاسی، فرهنگی و اقتصادی و عملکرد مدیران محلی را برای خود محفوظ می دانند. در واقع این حمایت را می توان برایند رویکرد خاکستری در برابر رویکرد سفیدوسیاه دانستن فعالیت های سیاسی دانست.6. فرایند دموکراتیک در انتخاب گزینه های مورد حمایت: در شرایطی که نامزدهای حزبی وابسته به احزاب اصلاح طلب وجود نداشته باشند و بنا بر گزینش افرادی با شاخصه های عدم ضدیت با جریان اصلاح طلبی و سیاست های دولت و مقید به منافع و مصالح ملی باشد، با وجود تعدد نامزدهای گمنام یا کمترشناخته شده، انتخاب افراد مناسب برای حمایت را به شدت پیچیده، سخت و گاه ناممکن می کند. برای عبور از این گردنه سخت، شورای سیاست گذاری اصلاح طلبان کشور با درایت خاص، مکانیسم معرفی از پایین و تایید از بالارا طراحی کرد به طوری که برای درج نام نامزدهای هر حوزه در لیست سراسری امید ابتدا باید شورای هماهنگی اصلاح طلبان هر شهرستان، متشکل از نمایندگان احزاب اصلاح طلب قانونی و شخصیت های شناخته شده اصلاح طلب از اقشار مختلف که تمایل به فعالیت در این دوره را داشتند، با رای اکثریت و نه الزاما اتفاق آرا – که گاه ممکن نیست – فرد یا افرادی را معرفی کرده، سپس این افراد در شورای هماهنگی اصلاح طلبان استان، متشکل از نمایندگان شوراهای اصلاح طلبان شهرستان ها، تایید و در نهایت در میز هر استان در شورای هماهنگی اصلاح طلبان کشور مستقر در تهران، متشکل از فعالان سیاسی اصلاح طلب شناخته شده آن استان در تهران مورد تایید نهایی قرار گرفته و برای قرارگرفتن در لیست سراسری اصلاح طلبان معروف به لیست امید معرفی شود. در مرحله اول انتخابات در استان هایی که بین شوراهای هماهنگی اصلاح طلبان شهرستان ها و استان یا میز تهران توافق حاصل نشد نامزدهای مورد اختلاف در لیست سراسری قرار نگرفتند و به استان ها و حتی شهرستان ها اجازه داده شد راسا در مورد معرفی یا عدم معرفی نامزد تصمیم گیری کنند اما برای مرحله دوم تقریبا یک اجماع کامل برای حمایت، بین سطوح سه گانه تصمیم گیری در شهرستان، استان و تهران به وجود آمد. این انتخاب ها نتیجه یک تصمیم جمعی و فرایند دموکراتیک است. حتی اگر اشتباهی هم رخ دهد نفس روش تصمیم گروهی و دموکراتیک و بهره گیری از خرد جمعی قابل احترام و تقدیر خواهد بود.7. اصلاح طلبان پدرخوانده ملت نیستند: گاهی شنیده می شود مخالفان طیف های افراطی چپ و راست، اصلاح طلبان را متهم می کنند حالاکه خود نامزد اصلاح طلب ندارید، به شما چه که نامزد معرفی می کنید، بگذارید مردم انتخاب کنند. تجربه دو دهه گذشته به خوبی نشان می دهد اصلاح طلبان هرگز خود را پدرخوانده، وصی یا کدخدای مردم ندانسته و نمی دانند اما به عنوان یک جریان سیاسی حق دارند نامزدهایی را مورد حمایت قرار داده و به مردم معرفی کنند؛ البته درنهایت این مردم هستند که پای صندوق های رای میزان اعتماد خود به اصلاج طلبان را به نمایش خواهند گذاشت. جریان اصلاح طلبی، هرگز خود را بری از خطا ندانسته اما خوشبختانه عملکرد هشت ساله دولت اصلاحات پیش روی ملت است تا با مقایسه آن با دوره های قبل و بعد از آن میزان و شاخصی برای شناخت خدمتگزاران واقعی مردم و کشور در اختیار داشته و واقع بینانه تر به نامزدهای موجود رای دهند.8. چرا حمایت از این نامزد؟ چرا مخالفت با آن نامزد؟: در بعضی از حوزه های انتخابیه دور دوم، به محض اینکه نام نامزدهای مورد حمایت اصلاح طلبان منتشر می شود سیل سوالات و ابهام پراکنی ها شروع شده با این عنوان که اصلاح طلبان که خود نامزد ندارند چرا از فلان کس حمایت کرده و از بهمان کس حمایت نمی کنند؟ گاهی ابهام هم با ظاهر دلسوزانه است که مثلافلان کس شانس رای آوری بیشتری دارد؟ مردم شریف ما متوجه هستند که اصلاح طلبان جریانی «نان به نرخ روزخور» نیستند که روی برنده یا بازنده انتخابات شرط بندی کنند. بنابراین به جد معتقدند اگر همه اصلاح طلبان یکدست، منسجم و قاطع از نامزدهای لیست امید در هر حوزه انتخابیه پشتیبانی کنند، می توانند برنده این میدان باشند. بی شک، آفت اصلی در این راه دودلی، تردید و کم کاری اصلاح طلبان در شهرها و روستاهاست. رقبای جریان اصلاح طلبی از این حقیقت آگاهند به همین دلیل به شدت می کوشند به انحای مختلف اراده طرفداران اصلاحات را سست کنند. تجربه نشان داده است همواره برندگان میدان رقابت کسانی هستند که با ایمان به موفقیت پای در میدان نهاده و مصمم و استوار، یکصدا و یکدست از کوچک ترین امکانات برای پیروزی بهره می گیرند.9. انتظار معجزه نداشته باشیم: گاهی افراد مردد یا مغرض بر دامنه این ابهام می افزایند که چه تضمینی دارد فلان نامزد مورد حمایت اصلاح طلبان وقتی به مجلس راه یافت بر تعهدات خود وفادار بماند. باید این حقیقت را بپذیریم که عرصه روابط انسانی عرصه نسبیت است. هیچ امر مطلقی از رفتار انسان ها قابل تصور نیست. البته اصلاح طلبان با کشیدن موضوع به عرصه افکار عمومی و مواجهه کردن نامزدهای مورد حمایت با مطبوعات، رسانه ها و نهادهای مدنی و مردمی کوشیده اند نوعی تضمین اخلاقی و انسانی برای نامزدهای مورد حمایت ایجاد کنند. از دیگر سو هرگز نباید این گونه فکر کرد که در اثر این پیروزی ها معجزه ای رخ خواهد داد و تمام مشکلات یک روزه از میان خواهد رفت. ملت شریف ما اکنون دریافته اند که خرابی های هشت سال مدیریت دولت اصولگرای افراطی چنان گسترده و عمیق است که سال ها باید مجموعه قوا و نهادهای حکومت تلاش کنند تا بازسازی شود. البته ما به امید زنده ایم و هریک به فراخور توان خود می کوشیم که کشور عزیزمان ایران مسیر رشد و توسعه و عزتمندی را با قدرت طی کند.
                