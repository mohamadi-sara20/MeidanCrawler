یک‌شنبه ۱۶ خرداد ۱۳۹۵
-----------------------------------------
یادداشت
-----------------------------------------
تبریک عارفانه!
-----------------------------------------

                    از چند ماه پیش، از آن روز که اعضای شورای عالی سیاست گذاری اصلاح طلبان به ریاست محمدرضا عارف بر این نهاد راهبری جریان اصلاحات در انتخابات هفتم اسفند، مهر تایید بزنند، معاون اول دولت اصلاحات با وجود دانستن موانع پیش رو، از بزرگان این جریان سیاسی کسب اجازه کرده و وارد عرصه انتخابات شده بود. او پیش تر هم در جریان انتخابات ریاست جمهوری یازدهم در خرداد 92، برای تکرارنشدن تجربیات تلخ گذشته جریان سیاسی متبوع خود، از رقابت با حسن روحانی صرف نظر کرد تا آرای اصلاح طلبان یک کاسه شود و حماسه 24 خرداد رقم بخورد. ائتلاف میان اعتدالیون تا انتخابات مجلس تداوم یافت و دکتر عارف در قامت سرلیست تهران و البته نماد اصلاح طلبان در این دوره از انتخابات، بالاترین رای را کسب کرد و فهرست 30نفره «امید» در تهران و همچنین اعضای این فهرست در سراسر کشور، آرای د رخور توجهی کسب کردند. این در حالی بود که بسیاری از چهره های شاخص اصلاح طلب برای ایجادنشدن حساسیت در نهادها و نشان دادن حسن نیت و علاقه مندی به تعامل با ارکان نظام، نامزد نشدند و بخشی از چهره های شناخته شده هم در مرحله بررسی صلاحیت ها از رقابت بازماندند تا این جریان اصولگرا باشد که با همه نفرات اصلی خود و حتی تعداد بسیاری نامزد شاخص مازاد بر فهرست ها، احتمال یک پیروزی راحت را بدهد. به هرحال، معادلات با نقش آفرینی بزرگان اصلاحات و حضور پرشور مردم که خواهان کمک به دولت برای حل مشکلات خود بودند، به هم خورد و تندروها از رفتن به مجلس بازماندند تا هدف نهایی حامیان اعتدال در این دوره تحقق یابد. از آن پس بود که تعدادی از اصلاح طلبان و البته خود دکتر عارف، تاکید کردند باید به این ندای تغییرخواهی مردم پاسخ دهند و با وجود مشخص نبودن فضای سیاسی مجلس دهم، معاون اول دولت اصلاحات خود را در معرض رای نمایندگان قرار داد، چون با مردم هم پیمان شده بود و خلف وعده، شایسته این چهره دانشگاهی، منضبط و اخلاق مدار نبود. آن سوی ماجرا هم دکتر لاریجانی قرار داشت که به دلیل حملات تندروها در مجالس هشتم و نهم، در این دوره هم از هجمه آنان بی نصیب نماند و در شهر مقدس قم، در فهرست «امید» اصلاح طلبان و حامیان دولت قرار گرفت. او در دوسال ونیم ابتدای دولت یازدهم، همراهی قابل توجهی با جریان اعتدال داشت و در ماجرای استیضاح وزیران و برجام، با حداکثر توان از تصمیم نظام در مقابل افرادی که درک درستی از چرایی این تصمیم نداشتند دفاع کرد. رقابت میان دکتر لاریجانی و دکتر عارف، رقابت دوسر برد برای حامیان جریان اعتدال و نوعی رقابت درونی محسوب می شود؛ زیرا پس از انتخابات هیات رئیسه موقت، دکتر عارف باز هم اخلاق مدارانه از نامزدی برای هیات رئیسه دائم کنار رفت...تا علی لاریجانی با آرای بالایی به ریاست پارلمان انتخاب شود و اعضای فراکسیون امید هم به هم فهرستی خودشان رای دهند. تعجب نگارنده از شادمانی جریان خاص، از این واقعه است که تا همین چندی قبل، چیزی نمانده بود منکر مسلمانی دکتر لاریجانی شوند و امروز از «ظرفیت» بودن او برای جریانی اصولگرایی سخن می گویند! گویی از این پس باید «اصول» را در میان برخی منتسبان به این جریان، امری فراموش شده به حساب آورد. از آن سو، اما دو نامزد فراکسیون امید مجلس، یعنی مسعود پزشکیان و علی مطهری، توانستند دو سمت مهم مجلس را با رای نمایندگان از آن خود کنند و در سایر کرسی های هیات رئیسه نیز همین اتفاق رخ داد. اما در میان برخی اصلاح طلبان هم موضوعات عجیبی شنیده می شود. در روزهای اخیر برخی افراد که تا پیش از این از قطعی بودن ریاست دکتر عارف سخن می گفتند، به ناگاه تبدیل به پیشگویانی شدند که از قبل، وضعیت امروز را پیش بینی می کردند! آنان احتمالایادشان رفته بسیاری دیگر از اصلاح طلبان با توجه به سیال بودن گرایش برخی چهره های تازه وارد به فضای مجلس و سیاست در این دوره، حدس می زدند کار با دشواری هایی مواجه شود، اما دکتر عارف براساس عهدی که با مردم داشت، وارد صحنه شد، تا آخر ماند و صدای اصلاحات را پس از سه دوره در مجلس طنین انداز کرد. حالافراکسیونی در اختیار اوست که بالای صد رای خالص دارد و با تعامل با سایر نیروهای معتدل مجلس می تواند در بسیاری از حرکت های حافظ منافع و مصالح ملی، بهترین نقش آفرینی را داشته باشد. شبیه این فضا البته نه به شکل وشمایل امروزین آن، در مجلس پنجم وجود داشت و نگارنده در آن دوره، برتری منافع ملی بر منافع جناحی را با ریاست موفق آقای ناطق نوری شاهد بودم. باید به دکتر عارف برای طی این مسیر یک ساله خداقوت گفت و از همگان خواست او و دکتر لاریجانی را برای همراهی با دولت و جامه عمل پوشاندن به مطالبات معیشتی، سیاسی و فرهنگی مردم و دغدغه های مقام معظم رهبری در موضوع اقتصاد مقاومتی و «اقتصاد فرهنگ» یاری دهند.
                