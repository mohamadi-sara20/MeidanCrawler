پنج‌شنبه ۲۸ بهمن ۱۳۹۵
-----------------------------------------
type_unknown
-----------------------------------------
تهدید زنگنه
-----------------------------------------

                    شرق: ماجرا بر سر ماجراجویی های توتال در میادین مشترک ایران و قطر است. همان که سال ها قبل هم به دلیل تحریم، از ایران روی گرداند و با قطر پیمان بست. حالابیژن نامدارزنگنه، وزیر نفت ایران، در واکنش به اظهارات اخیر پاتریک پویان، مدیرعامل توتال و عقب نشینی این شرکت فرانسوی از توسعه فاز 11 پارس جنوبی می گوید: «درباره توافق با توتال، باید موافقت نامه تبدیل به قرارداد شود و تا دو ماه آینده تمام و قرارداد امضا می شود».او درعین حال با اعلام اینکه ملاحظات سیاسی توتال را به وزارت خارجه منعکس کرده ایم، تصریح می کند: «نمی دانیم چرا توتال این حرف را زد، در قرارداد آمده ما از سیاست های اتحادیه اروپا تبعیت می کنیم، حرف های آنها پذیرفتنی نیست».این در حالی است که همین چند روز پیش، یک مدیر ارشد شرکت توتال گفته بود: «نهایی کردن تصمیم این شرکت برای سرمایه گذاری در یک پروژه گازی در ایران، به تصمیم آمریکا درباره تمدید معافیت تحریم های ایران بستگی دارد». پاتریک پویان، مدیر اجرائی توتال، در یک نشست مطبوعاتی در پاریس گفته بود: «تابستان آینده، توتال تصمیم خود را برای آغاز این پروژه، نهایی خواهد کرد».حالانخستین واکنش وزیر نفت ایران به این حرف ها، در حدی تند است تا توتال در مقابل ایران دقت بیشتری به خرج دهد. زنگنه در مقابل رقابت ایران و قطر و تصمیم توتال برای همکاری با ایران یا این کشور عربی، این گونه موضع می گیرد: «اگر اثبات شود که توتال اطلاعات ما را به طرف قطری داده است مسئله به دعوا ختم می شود و توتال باید غرامت بپردازد». به گزارش صداوسیما، این عضو کابینه دولت در گفت وگوی ویژه خبری شبکه دو سیما با اعلام اینکه محمدجواد ظریف وزیر امور خارجه در این مورد با خانم فدریکا موگرینی مسئول سیاست های خارجی اتحادیه اروپا صحبت کرده است، بیان کرد: «باید در این قراردادها دقت کنیم».این مقام مسئول با تاکید بر اینکه ایرادی ندارد که توتال هم با ایران و هم با قطر کار کند زیرا آنها قبلاهم کار کرده اند و ما از آنها کار را یاد گرفتیم، ادامه می دهد: «ما برای افت تولید از چند سال آینده به تکنولوژی های جدید شرکت توتال و دیگران نیاز داریم اما اطلاعات کل میدان را هیچ گاه به آنها نمی دهیم».زنگنه با اشاره به اینکه از 30 فاز در حال اجرای پارس جنوبی تنها اطلاعات دو فاز به توتال ارائه شده است، افزود: «اگر اثبات شود که این شرکت فرانسوی اطلاعات ما را به طرف قطری داده است، مسئله به دعوا ختم می شود و توتال باید غرامت بپردازد».وی در ادامه با بیان اینکه با افزایش تولید و عرضه گاز در سال 96، مصرف اکثر فراورده های نفتی ایران به صفر نزدیک می شود، گفت: «سال آینده مصرف نفت سفید، گاز مایع، نفت کوره و گازوئیل حرارتی در ایران به صفر خواهد رسید».وزیر نفت با اعلام اینکه علاوه بر این سال آینده با بهره برداری از اولین فاز پالایشگاه ستاره خلیج فارس، ایران در تولید و مصرف بنزین خودکفا خواهد شد، تصریح کرد: «حجم صادرات گازوئیل هم افزایش می یابد به طوری که پیش بینی می کنیم سال آینده بالغ بر 20 میلیون لیتر گازوئیل به وسیله ایران به بازارهای جهانی صادرات شود».این عضو کابینه دولت با اشاره به برنامه افزایش ظرفیت پالایش نفت ایران به بیش از سه میلیون بشکه در روز، اظهار کرد: «هم اکنون ظرفیت پالایشی حدود 1،7 میلیون بشکه در روز بوده که با بهره برداری از پالایشگاه خلیج فارس، مجتمع پالایشی سیراف، پالایشگاه پارس شیراز، جاسک و آناهیتای کرمانشاه، این ظرفیت به سه میلیون بشکه افزایش می یابد».این مقام مسئول هدف از ساخت پالایشگاه ها در سواحل خلیج فارس را رویکرد صادرات فراورده های نفتی عنوان کرد و افزود: «بهمن ماه امسال هم قرارداد نهایی فاینانس ساخت پالایشگاه جدید آبادان با ظرفیت 210 میلیون بشکه در روز امضا شد».زنگنه در ادامه با بیان اینکه هم زمان با آغاز فعالیت دولت یازدهم، حجم صادرات نفت ایران حدود 1،2 میلیون بشکه در روز بوده که هم اکنون این میزان به 2.8 میلیون بشکه شامل نفت خام و میعانات گازی افزایش یافته است، تبیین کرد: «پیش از لغو تحریم ها، کشورهایی مانند هند، ترکیه، ژاپن، کره جنوبی، چین و تایوان، تنها مشتریان نفت ایران بودند که هم اکنون اکثر کشورهای اروپایی و آسیایی به جمع خریداران نفت ایران پیوسته اند؛ به طوری که حتی یک محموله نفت خام یک میلیون بشکه ای به اندونزی صادر شده است».وزیر نفت با بیان اینکه هم اکنون 60 درصد فروش نفت ایران در بازارهای آسیایی و 40 درصد آن در بازارهای اروپایی انجام می شود، تاکید کرد: «برخلاف پیش بینی اکثر تحلیلگران داخلی و خارجی، پس از لغو تحریم ها در مدت حدود سه ماه، تولید نفت ایران روزانه یک میلیون بشکه افزایش یافت و بازگشت ایران تاثیری در کاهش قیمت نفت نداشته است».وی افزود: «پیش از این نفتمان را تنها به شش کشور می فروختیم اما اکنون آزادی عمل داریم و مشتریانمان را خودمان انتخاب می کنیم و در دریافت مبالغ فروش نفت هم مشکلی نداریم». وزیر نفت در ادامه با بیان اینکه اگر مخالفان برجام بگذارند، قراردادهای جدید نفتی عملی می شود، یادآور شد: «عده ای دلشان می خواهد دوباره ایران تحریم شود و دلشان آرامش و توسعه کشور را نمی خواهد».
                