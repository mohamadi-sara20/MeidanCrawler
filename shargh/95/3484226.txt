چهار‌شنبه ۱ دی ۱۳۹۵
-----------------------------------------
حرف اول. اقتصاد
-----------------------------------------
پرونده بسته بودن نماد معاملاتی بانک ها
-----------------------------------------

                    این روزها در نشریات، مجلات و فضای مجازی مطالب متعددی درباره بانک ها ملاحظه می شود. این مطالب حاوی طیف وسیعی از موضوعات شامل روشنگری، انتقاد، دلسوزی، نصیحت، تهدید، درخواست تلویحی کمک و جنجال سازی است؛ اما واقعیت چیست؟ داستان از بسته شدن نماد معاملاتی چند بانک خصوصی یا دولتی خصوصی شده و مشخص شدن زیان دهی آنها شروع شد. آیا بدون پرداختن به اصل موضوع، مشکل حل خواهد شد؟ آیا به تعویق انداختن شفاف سازی و عریان شدن وضعیت بحرانی این صنعت، به حال کشور و صنعت سودمند خواهد بود؟ آیا نشانه گیری بانک مرکزی در انتقادات، مبتنی بر واقعیت و صواب است؟ آیا مشکل بازار سرمایه به این ترتیب برطرف خواهد شد؟ و سوالات متعددی از این دست که در ادامه بررسی می شود.1- بنا بر تعریف، بانک ها واسطه دارندگان منابع آزاد که تمایل یا توانایی فعالیت اقتصادی ندارند و متقاضیان منابع که مایل یا قادر به فعالیت اقتصادی اند، هستند. بانک ها به صاحبان منابع (سپرده گذاران) براساس سازوکارهای از قبل تعیین شده، سود پرداخته؛ سپس این سود را با اضافه کردن هزینه های تجهیز منابع و سود مفروض برای خود، مبنای تعیین سود تسهیلات اعطایی قرار داده در این میان کسب درآمد می کنند (اسپرد- درآمد عملیاتی یا درآمد واسطه گری).2- به موجب قوانین ناظر بر فعالیت بانکی در ایران، منابع بانک ها شامل حقوق صاحبان سهام، سپرده های قرض الحسنه پس انداز و دیگر منابع داخلی (جمعا منابع مالکیتی) و سپرده های سرمایه گذاری مدت دار (منابع وکالتی) بوده و بانک ها در به کارگیری منابع ناشی از سپرده های سرمایه گذاری مدت دار در چارچوب عقود مصوب، وکیل سپرده گذاران بوده و درآمد ناشی از این امر باید پس از کسر حق الوکاله بانک، به نسبت منابع مالکیتی و وکالتی براساس ضوابط مقرر تسهیم شود.3- طبق قوانین، بانک ها می توانند از ارائه دیگر خدمات و فعالیت ها نیز، کسب درآمد کنند که غیرمشاع است. این درآمدها به سهام داران تعلق دارد.4- به موجب مقررات، از درآمدهای مشاع، هزینه دیگری به غیر از حق الوکاله نمی توان کسر کرد؛ بنابراین هزینه های مطالبات مشکوک الوصول و زیان سرمایه گذاری ها (شامل زیان کاهش ارزش آنها)، به دلیل اینکه تابعی از عملکرد مدیریت بانک هاست، به عهده سپرده گذاران نخواهد بود؛ همچنین درصورتی که ساختار بانک ها از حیث اداری و تشکیلاتی نامناسب بوده و هزینه های ذی ربط بیش از روال معقول صنعت باشد،سپرده گذاران از این هزینه ها نیز سهمی نخواهند داشت.5- صنعت بانکداری ایران هنوز بر مدار سنتی هویت فیزیکی یا روند صعودی تاسیس شعب می چرخد. تفکر گسترش تعداد شعب، تفکر غالب مدیریت بانک هاست. از آنجا که طبق قوانین، بانک ها باید در به کارگیری منابع، اولویت را به منابع سپرده های سرمایه گذاری بلندمدت بدهند؛ بنابراین گسترش تشکیلاتی باعث کاهش سهم منابع مالکیتی از درآمدهای مشاع و تبدیل این منابع به دارایی های غیرمولد خواهد شد. شایان ذکر است که براساس آخرین آمار، تعداد شعب بانک های ایران به نسبت هر صدهزار نفر جمعیت، 27،3 شعبه و تعداد جمعیت به ازای هر شعبه بانک 3.663 نفر بوده که این آمار مشابه کشورهای بزرگ صنعتی است. (نها شآآنهو)6- در سال های اخیر مسابقه ناسالم جذب سپرده ها بدون رعایت نرخ های مقرر (و در انتهای سال قطعی کردن سود علی الحساب پرداختی - به فرض اینکه سود علی الحساب تعیین شده مبتنی بر واقعیت اقتصادی باشد)، اعطای تسهیلات با نگهداری بخشی از آن به عنوان سپرده برای بالابردن نرخ موثر سود تسهیلات، نبود مراقبت لازم در اعطای تسهیلات یا نبود کوشش موثر برای وصول معوقات و پرکردن شکاف نقدینگی از طریق سپرده های بین بانکی، اضافه برداشت از حساب های نزد بانک مرکزی به همراه خروج منابع مطالبات از دولت از چرخه عملیات و اغلب تسهیلات تکلیفی و در نهایت ورود بی ضابطه به بنگاه داری و معاملات املاک از عواملی است که به ویژه پس از به هم خوردن معادلات قبلی، عملکرد واسطه گری بانک ها را تحت تاثیر قرار داده و تشدید اقدامات انضباطی باعث ازپرده برون افتادن واقعیت ها شده است.7- در سنوات گذشته، به دلایل فوق، درآمد واسطه گری بانک ها روند کاهشی داشته است؛ بنابراین مدیریت بانک ها برای گزارش سود، به فروش سرمایه گذاری ها (درآمد مشاع) و املاک (درآمد غیرمشاع – اگرچه این موضوع جای بحث دارد؛ زیرا باید در ابتدا مشخص شود تحصیل املاک از محل کدام منابع صورت گرفته) روی آوردند. این معاملات که تحقق جریانات نقدی آنها در فرض خوش بینانه، محل تامل است، همراه با فشار توزیع سود نقدی به همراه افزایش معوقات و املاک (به دلیل رکود این بخش و میل به تسویه مطالبات از محل تهاتر املاک)، و همچنین تعهدات مربوط به پرداخت سود سپرده ها، باعث افزایش دارایی های به اصطلاح سمی بانک ها و ریسک نقدینگی و در نتیجه انجماد یا کاهش سلامت بانکی شده است؛ ازاین رو بانک مرکزی برای برقراری انضباط پولی و تقویت سلامت بانکی و برگرداندن آنها به ریل صحیح، سیاست های لازم را در دستور کار قرار داده که از جمله آنها باز طراحی نظام نظارت، ابلاغ صورت های نمونه مالی جدید و بررسی پیش نویس صورت های مالی بانک ها و گزارش های حسابرسان مستقل برای صدور مجوز برگزاری مجمع (دست کم درباره بانک ها و موسسات اعتباری خصوصی) است.8- برخی از اقتصاددانان معتقدند اقتصاد ایران، بانک محور است. به عبارت دیگر وظیفه تامین مالی اقتصاد از بانک طلب می شود که از جمله عوارض این نگرش تعیین نرخ های سود سپرده ها (بدون درنظرگرفتن بازده کل اقتصاد)، تسهیلات، حق الوکاله و کارمزد خدمات، نه در چارچوب تنظیمات بازار و شرایط رقابتی بلکه از سوی مراجع بالادست است.9- با توجه به موارد فوق، چنانچه منصفانه به موضوع نگاه کنیم، وضعیت سود و زیان بانک ها در چند سال گذشته بحرانی بوده؛ اما افشای آن به دلایل غیراقتصادی به تعویق افتاده است. براین اساس، این گزاره که ابلاغ صورت های مالی نمونه، باعث آن است، گزاره منصفانه ای نیست؛ زیرا آثار ملموس صورت های مالی نمونه موصوف، پاسخ گویی به وظیفه وکالت (ارائه صورت حساب وکالت) و افشای اطلاعات لازم درخصوص عملکرد بانک به ویژه درباره ریسک های مترتب بوده ضمن اینکه باعث سهولت مبادلات بانکی بین المللی (از پیش شرط های مهم سرمایه گذاری خارجی) خواهد شد.10- گفته شده با نسبت های کفایت سرمایه در ایران، وجوه سپرده گذاران حداقل 15 برابر وجوه سهام داران نزد بانک هاست. مشخص نیست این گزاره چگونه استخراج شده است؟ لازم به توضیح است که صنعت بانکداری از معدود صنایعی است که ترکیب منابع آن تابع مقررات است. این به جز موضوع حداقل سرمایه، موضوع اصلاحیه قانون تجارت است. به هرحال حداقل سرمایه بانک ها و موسسات اعتباری در قوانین ذی ربط مشخص شده؛ ثانیا به موجب مقررات احتیاطی بال یک، از هر صد واحد دارایی های موزون شده براساس ریسک، حداقل هشت واحد آن باید از طریق سهام داران تامین شود. به عبارت دیگر، نمی توان با تحمیل ریسک به سپرده گذار، برای سهام دار کسب درآمد کرد و بالعکس. علاوه بر این، وضعیت بانک های ایران از نقطه نظر کفایت سرمایه مشخص بوده، ضمن اینکه قسمت عمده سرمایه سه بانک دولتی خصوصی شده مدنظر از محل تجدید ارزیابی دارایی ها تامین شده که از حیث تعریف منابع، محلی از اعراب ندارد. شایان ذکر اینکه به موجب گزیده آمارهای اقتصادی مربوط به مهر ماه 1395، سپرده های سرمایه گذاری مدت دار بانک های غیردولتی و موسسات اعتباری غیربانکی، حدود 13،48 برابر سرمایه آنها است.11- در برخی از نوشته ها، عنوان شده: «بنا بر اعلام مدیران بانک...، هزارو 300 میلیارد تومان از دو هزار میلیارد تومان زیان بانک، مربوط به زیان های منتقل شده از موسسه...، است». آیا در این نقل قول دقت کافی مبذول شده است؟ آیا چنین فرض شده که در حضور مقام ناظر، چنین اقداماتی صورت می گیرد؟ داستان به طور ساده از این قرار است که با تصویب قانون تنظیم بازار غیرمتشکل پولی و آیین نامه اجرائی آن، مقام ناظر بنا به تصویب عالی ترین مراجع امنیتی کشور، موظف به ساماندهی موسسات پولی غیرمجاز شده و با اقداماتی از قبیل تجمیع یا واگذاری ایفای تعهدات سپرده ای به یک بانک عامل، این امر را دنبال می کند. درباره بانک موصوف، مقرر شده به هر مبلغ که تعهدات سپرده ای موسسه......، از سوی بانک عامل، ایفا شود، مطالبات ایجادی با انتقال پرونده های تسهیلاتی و اموال تسویه شود. بنابراین بحث انتقال زیان مطرح نیست.12- گفته شده: با توجه به اینکه زیان انباشته بانک...، با درنظرگرفتن زیان شش ماهه اول سال 1395، بیش از 50 درصد سرمایه آن است. همچنین بانک مذکور مشمول مفاد ماده 141 اصلاحیه قانون تجارت بوده و ورشکسته است. دراین باره توجه به چند نکته ضرورت دارد.1-12- به موجب قانون تجارت، ورشکستگی تاجر یا شرکت تجارتی، در نتیجه توقف از تادیه وجوهی که برعهده اوست، حاصل می شود. آیا درباره بانک موصوف چنین وضعی وجود دارد؟ شایان ذکر اینکه طبق برخی نوشته ها، بانک موصوف درحال حاضر تمشیت امور پرداخت سپرده های موسسه منحله...، را نیز علاوه بر امور جاری خود انجام می دهد.2-12- طرح اینکه هر ذی نفع می تواند انحلال بانک را از دادگاه درخواست کند، بدون توجه به موارد احصاشده در اصلاحیه قانون تجارت، غیرمنطقی است.3-12- طبق مصوبه مورخ 28/10/1393 هیات وزیران، چنانچه نسبت کفایت سرمایه موسسه اعتباری از 50 درصد میزان مقرر از سوی شورای پول و اعتبار کمتر شود، هیات مدیره موسسه اعتباری موظف است بلافاصله مجمع عمومی فوق العاده صاحبان سهام را دعوت کند، تا درباره افزایش سرمایه یا تسلیم تقاضای انحلال به بانک مرکزی، اتخاذ تصمیم شود. آیا درحال حاضر چنین وضعیتی مصداق دارد؟13- بنا به نوشته روزنامه دنیای اقتصاد، نماد معاملاتی 14 بانک بسته بوده، همچنین بیش از 14 هزار میلیارد تومان (یعنی حدود چهار درصد ارزش کل بازار سرمایه) از سهام منجمدشده به این دلیل، مربوط به سه بانک دولتی خصوصی شده، است. آیا تمام بررسی ها باید حول این محور شکل گیرد؟ بقیه این سهام متعلق به چه کسی یا چه کسانی است؟ آیا دلیل بسته بودن نماد معاملاتی، ابلاغ صورت های مالی نمونه بانک مرکزی است؟ یا اینکه دلیل آن رعایت نکردن مقررات بانک مرکزی و شفافیت گریزی است.14- واقعیت آن است که مسیر حرکت بانکداری دنیا، رو به تغییر از بانکداری فیزیکی به بانکداری غیرفیزیکی است. به عبارت دیگر، مفروضات اولیه تغییر کرده؛ بنابراین توجه نکردن به این موضوع و ارائه ندادن خدمات مناسب تر برای کسب درآمدهای غیرمشاع، سهام داران بانک ها را در معرض ریسک قرار داده و دل بستن به (اسپرد بانکی) به منظور سرمایه گذاری، چاره ساز نیست.
                