شنبه ۱ خرداد ۱۳۹۵
-----------------------------------------
یادداشت
-----------------------------------------
مفهوم انتظار در اندیشه علمای شیعه
-----------------------------------------

                    انسان اجتماعی به حکومتی هماهنگ با شرایط و روابط جامعه نیاز دارد؛ شیعه انسان را در وسعتی دیگر مطرح می کند و ناچار شکل اداره جامعه متناسب با این وسعت مطرح می شود. از دیدگاه علمای شیعه، انسان در کل نظام هستی مطرح است و این انسان استمرار دارد و زندگی اش به زندگی 70، 80 ساله این دنیا محدود نمی شود. انسان در این استمرار، با جامعه و با کل نظام هستی پیوند و ارتباط دارد و با این پیوند و گستردگی ارتباط با کل نظام هستی، به حکومتی نیاز دارد که هماهنگ با نظام هستی باشد و به قانونی نیاز دارد منبعث از این واقعیت، در این دیدگاه ما با واقعیت هایی مواجه هستیم که جلوتر از علم هستند و حتی جلوتر از زمانی که علم در آن شکل می گیرد و در این دیدگاه است که با این بینش وسیع و مترقی، امامت مطرح می شود و حکومت در این بینش، امامت است و حاکم، امام و قانون؛ قانونی هماهنگ با کل این نظام. جمع این آگاهی و آزادی می شود عصمت که ملاک انتخاب حاکم در دیدگاه تشیع است و طرح حکومتی شیعه چنین طرح گسترده ای و هماهنگ با نظام هستی است. وقتی حکومت جایگاهی داشته باشد و حاکم را در رابطه خود با کل نظام هستی انتخاب کند، دیگر باید حاکمی انتخاب کرد که از طریق وحی، به تمام هستی آگاه شده باشد و اینکه شیعه هزارو 200 سال است تلاش می کند زمینه را برای ظهور و حضور چنین حکومت و چنین حاکمی فراهم کند. وجود امامی که بشریت را از توحش مدرن برهاند ضرورت دارد، بنابراین چنین امامی متولد می شود. او متولد می شود و رشد می کند و در میان توده مردم رفت وآمد می کند و به آنها می گوید و از آنها می شنود، همان طوری که یوسف به برادرانش می گفت و می شنید و نیازشان را تامین می کرد؛ اما او را نمی شناختند. ما تولد چنین امامی را جشن می گیریم به امید آنکه در این تولد، به تولدی دیگر برسیم......و از دل عادت ها، تقلیدها، محدوده ها و غریزه ها بیرون بیاییم و با تفکر و تعقل و تدبر به آزادی انسانی برسیم. تولد چنین امامی اگر با جشنی همراه باشد، باید با جشن تولد دوباره ما باشد و این امام را جز با این دید وسیع و مترقی نمی توانیم شیعه باشیم و دنبال کنیم که در حدیث است: ان امرنا صعب مستصعب، لایحتمله الاملک المقرب او نبی مرسل او عبد مومن امتحن الله قبله للایمان. اگر این دید حاکم نشود مردم، علی (ع) را هم نمی توانند تحمل کنند و به دیگران روی می آورند.پی نوشت:1- برگرفته از اندیشه های عالم ربانی مرحوم آیت الله علی صفائی حائری
                