یک‌شنبه ۶ تیر ۱۳۹۵
-----------------------------------------
حرف اول
-----------------------------------------
اوقات فراغت معیار توسعه یافتگی
-----------------------------------------

                    اوقات فراغت جوانان از آغاز به عنوان زمانی برای برنامه های سرگرم کننده به شمار می آمد اما گذشت زمان و تغییر الگوهای زندگی به ویژه از عصر فراصنعتی، اوقات فراغت را به زمینه شکل گیری هویت جامعه به ویژه جوانان و به عنوان فرصتی برای آزمون و خطا و تجربه اندوزی اجتماعی جوانان بدل کرده است. این در حالی است که احساس تفاوت نسبت به محیط پیرامون به خاطر تغییرات شدید اجتماعی و نیز تقویت روحیه کنجکاوی، ماجراجویی و جست وجوگری جوانان، نحوه گذران اوقات فراغت را برای آنها به یک چالش تبدیل کرده است. حجم بالای فراغت جوانان در جامعه (براساس آخرین پیمایش ملی وزارت ورزش و جوانان میانگین وقت آزاد جوانان در هفته 28/7 ساعت است)، محدودیت امکانات و منابع برای پاسخ گویی به این نیازها، عرضه محوری برنامه ها به جای تقاضامحوری...استفاده نکردن مناسب از ظرفیت ها و امکانات موجود و روند رو به تزاید افزایش فراغت در سال های آینده پرداختن به این امر را به یک ضرورت تبدیل کرده است. امروزه یکی از معیارها و مشخصه های میزان توسعه یافتگی جوامع، چگونگی استفاده از اوقات فراغت است. اصولااوقات فراغت و برنامه ریزی برای آن تبدیل به یکی از معیارهای شناخت توسعه یافتگی و ارزیابی کیفیت زندگی شده است. اوقات فراغت به عنوان بخشی از زمان، یک پدیده فرهنگی و اجتماعی و موضوعی مشترک برای تمام اقشار جامعه است اما دراین بین، همواره جوانان از اهمیت خاصی برخوردار بوده اند. جوانان به عنوان یکی از گروه های حساس جامعه محسوب می شوند که در همه جوامع به آنها توجه و تاکید خاصی شده است. در جامعه ایران جوانان یک فرصت بی نظیر برای توسعه کشور هستند. آنها به خاطر پتانسیل منحصربه فردی که در شناخت آینده نسبت به بزرگ سالان دارند می توانند عامل سرعت بخش و گسترش دهنده آینده باشند.آنها با درک تغییرات جامعه جدید، حوزه های اقتصاد را کشف می کنند، مرزهای آن را درمی نوردند و ساختارهای موجود را به نفع توسعه آن در هم می شکنند. به همین دلیل است که می توان گفت تحول اقتصادی و سرعت آن کاملاوابسته به مشارکت جوانان در حیات اقتصادی و اجتماعی جامعه شده است.در سال اقتصاد مقاومتی یکی از توصیه های مقام معظم رهبری در نامه خود به معاون اول رئیس جمهوری که به منظور اجرای موفق برنامه های اقتصاد مقاومتی خاطرنشان کرده اند، به حرکت درآوردن و تعیین نقش آحاد جامعه برای مشارکت در فعالیت های اقتصادی و توانمندسازی آنها و به کارگیری تمامی ظرفیت های کشور به ویژه جوانان مورد توجه قرار گرفته و اینکه برنامه ها تنها ناظر بر بخش های دولتی نباشند. استفاده از ظرفیت عظیم جوانان نیازمند توجه به همه ابعاد است که در اینجا اوقات فراغت جوانان و استفاده بهینه از آن باید مورد توجه دستگاه های اجرائی مرتبط و نهادهای عمومی و غیردولتی باشد. افزایش دوره جوانی و نیز تنوع گذران اوقات فراغت در میان نوجوانان و جوانان و تاثیر شیوه های گذران بر تربیت و شکل گیری هویت و شخصیت آنها، حساسیت های خاصی برای برنامه ریزی درباره اوقات فراغت جوانان برانگیخته است. اوقات فراغت نقش مهمی در اجتماعی کردن نوجوانان و جوانان، بالابردن کیفیت زندگی افراد، بهبود روابط میان گروهی و بین نسلی، ترغیب و تشویق افراد برای مشارکت در طرح های داوطلبانه و برنامه های خدماتی و رویدادهایی که موجب بهبود و ارتقای روحیه شهروندی می شود و نیز مانعی برای بروز انواع کج روی ها و بزهکاری ها خواهد بود. کم توجهی یا غفلت از نحوه گذران اوقات فراغت جوانان که سرمایه های ملی هر جامعه ای محسوب می شوند، مشکلات بسیاری را برای جامعه در پی خواهد داشت. جوانان ماهیت واقعی خود را در عرصه اوقات فراغت نشان می دهند.اوقات فراغت دوره ای است که می توان سبک های مختلف زندگی را در آن تجربه کرد. فعالیت های ویژه اوقات فراغت، زمینه را برای معاشرت و درآمیختن با هم سالان و بزرگ ترها در محیط بیرون فراهم می کند. در این هنگام، هویت خود و هویت گروهی تعیین می شود. ازاین رو فرهنگ جوانان را می توان از طریق شناخت سبک زندگی آنها شناخت. سبک زندگی می تواند موجبات رشد فردی و اعتلای جامعه را فراهم کند یا موجب انحطاط فرد و اختلال در کارکردهای اجتماعی شود و در نهایت آسیب هایی را برای جامعه داشته باشد. یکی از مهم ترین مصادیق سبک زندگی در جهان امروز که باتوجه به پیشرفت ها و فناوری های نوین ظهور کرد را می توان چگونگی گذران اوقات فراغت دانست. یکی از ایرادات مهم این است که طرح و نقشه زندگی و کار جوانان با برنامه هایی که برای اوقات فراغت خود تنظیم می کنند مغایرت داشته باشد یا فعالیت های فراغتی آنها با ارزش ها و هنجارهای اجتماعی هماهنگ نباشد، در این صورت اوقات فراغت به یک مشکل اجتماعی تبدیل می شود. به همین علت سعی می شود که به اوقات فراغت قشر جوان توجه بیشتری شود و این موضوعی است که مورد توجه مسئولان کشور است.
                