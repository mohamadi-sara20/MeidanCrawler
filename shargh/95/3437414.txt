سه‌شنبه ۶ مهر ۱۳۹۵
-----------------------------------------
گزارش
-----------------------------------------
بازی با نفت در مسکو، وین و الجزیره
-----------------------------------------

                    شهر بندری الجزیره، روز گذشته میزبان بزرگ ترین گردهمایی تولیدکنندگان و مصرف کنندگان انرژی دنیا بود؛ از وزرای 14 کشور عضو اوپک گرفته تا مسئولان کشورهای تولیدکننده غیراوپک؛ از شرکت های بزرگ بین المللی تا مقامات کشورهای مصرف کننده عمده انرژی. دیروز اوضاع الجزیره عادی بود و برخی خیابان ها ترافیک سنگین داشت. ماشین های پلیس اما، در همه جای شهر مستقر شده بودند. از نمای بیرونی پانزدهمین مجمع جهانی انرژی که بگذرید، بازیگران پشت صحنه بازی های پیچیده یک ماه گذشته را خواهید دید، بازی هایی که اگرچه یک هدفش تلاش برای منطقی کردن قیمت نفت در محدوده 50 تا 60 دلار است، اهداف اقتصادی و سیاسی دیگری را نیز کنار هم چیده که «مهار نفتی ایران» از مهم ترین آنهاست.1- پس از اینکه طرح فریز نفتی در دوحه شکست خورد؛ آن گاه که ایران با درایت به این طرح «نه» گفت و در نشست دوحه شرکت نکرد، طراحان فریز، کوشیدند در نشست الجزایر موضوع تثبیت تولید یا کاهش تولید نفت را با واژگان مختلف روی میز بگذارند. قرار است در دو روز آینده وزرای اوپک در حاشیه پانزدهمین مجمع جهانی انرژی جلسه مشورتی برگزار کنند. برای اینکه نتیجه ای از اجلاس الجزایر بیرون بیاید، دو جلسه مهم در هفته های گذشته برگزار شده است؛ یکی در مسکو، دیگری در وین. نمایندگان ایران و عربستان در اوپک به میزبانی روس ها با هم گفت وگو کردند.پس از آن اعضای هیات عامل چهار کشور ایران، عربستان، الجزایر و قطر در وین دور یک میز نشستند تا حرف ها رودررو زده شود.2- اینکه رسانه های بین المللی مکرر از ارائه طرح سعودی ها برای احیای قیمت نفت خبر می دهند و تحقق آن را منوط به پاسخ ایران می دانند، همه واقعیت نیست. بلکه ممکن است هدفی پشت آن باشد تا ایران را به گوشه رینگ برده و مقصر بالانیامدن قیمت نفت جلوه دهند. واقعیت چیست؟ برخی منابع خبر داده اند که ایران هم طرحی را روی میز گذاشته است که بر اساس آن ایران باید 12،7 درصد تولید اوپک را داشته باشد، همان طورکه در گذشته نزدیک داشته است. حالاتولید فعلی اوپک را در نظر بگیریم، تولید نفت ایران باید در حد چهارمیلیون و 137 هزار بشکه پذیرفته و این مکانیسم فقط برای یک سال اجرا شود. سعودی ها و دیگر کشورهای تولیدکننده هم که در سال های اخیر بی محابا به تولیدات اضافه کرده اند، روی حداقل میزان تولید نفتشان در این سال ها بایستند تا حدود یک میلیون بشکه از اضافه عرضه نفت در بازار کم شود. سعودی ها با این طرح مخالفت کرده اند؛ همان طور که به راحتی می شد آن را حدس زد.3- طرح های متنوعی امروز و چهارشنبه در الجزیره مطرح خواهد شد. طرح کاهش 700هزاربشکه ای از سوی اوپک و 300هزاربشکه ای از سوی غیراوپکی ها هم پیش از این مطرح شده بود. اما به وضوح می توان دریافت هر توافقی که در آن، ایران تولید نفتش را ثابت نگه ندارد، به احتمال فراوان شکل نخواهد گرفت. چه، هدف ثانویه همه این حرف ها، «مهار نفتی ایران» پس از برجام است. حتی اگر هدف اصلی، کمک به افزایش قیمت نفت باشد. 4- آنچه در دو روز آینده زنگنه نباید قبول کند، هر شرطی برای کاهش یا افزایش نیافتن تولید نفت است. هر تصمیمی که جلوی افزایش تولید آتی نفت ایران را بگیرد، کمک به آنهایی است که می خواهند به منافع ایران ضربه بزنند. ایرانی که در چند سال گذشته زیر فشار تحریم نتوانسته است آن چنان که ذخایر نفتی دارد، بر تولید نفتش اضافه کند. توجه داشته باشید که افزایش تولید نفت، صرفا منفعت اقتصادی ندارد. کسب سهم بازار با امنیت ملی کشور مرتبط است. به دوره تحریم ها نگاه کنید؛ در خواهید یافت که اگر صادرات نفت ایران به جای دومیلیون و 500 هزار بشکه، شش میلیون بشکه بود، به راحتی تحریم نمی شد. از همین جاست که ایران در پیشنهادش شرط یک ساله را قرار داده بود تا جلوی افزایش تولید آتی را نگرفته باشد. (در این یک سال هم محاسبه شده بود که ایران می تواند تولیدش را به بیش از چهارمیلیون و 130 هزار بشکه برساند).5- اینکه عربستان و روسیه چطور با هم توافق کنند، مسئله خودشان است. اینکه عراق راضی به تثبیت یا کاهش تولید نفتش شود هم بعید است. آنچه مسلم است اینکه، وزیر نفت ایران در الجزیره، از منافع مسلم ایران کوتاه نیاید. منافعی که رکن مهمش کوتاه نیامدن از کسب سهم بازار، قبول نکردن هیچ گونه کاهش یا ثابت نگه داشتن تولید نفت ایران است، مگر اینکه شروط بالامحقق شود. دو روز آینده، الجزیره محل جنگ های پشت پرده نفتی هاست.
                