شنبه ۴ دی ۱۳۹۵
-----------------------------------------
type_unknown
-----------------------------------------
انقلاب از راست 1
-----------------------------------------

                    در غیاب چپ های انقلابی، اصولگرایان «راست کیش» به چه می اندیشند که چنین خستگی ناپذیر به مخالفان جدی دولت حسن روحانی تبدیل شده اند. پروژه آنان چیست و چرا رسانه هایشان در کنسرتی همنوا خطاهای دولت یازدهم را بزرگ نمایی کرده و گاه واقعیت های آماری اقتصادی اش را مخدوش می کنند. آن هم دولتی که وارث ویرانه های اصولگرایان است، نه سبب ساز آن. روزنامه کیهان: «اگر رشد اقتصادی 7/4 درصدی که رئیس جمهور و مسئولان بانک مرکزی از آن یاد می کنند درست باشد، درحال حاضر نرخ بیکاری باید تک رقمی باشد. این در شرایطی است که طبق آخرین گزارش مرکز آمار، نرخ بیکاری در تابستان امسال، بیشترین جهش را در 18 فصل گذشته داشته و به رقم بی سابقه 4/12 درصد رسیده است».البته این یادداشت در مقام دفاع از دولت نیست و بیشتر بر آن است تا با واکاوی رفتار و عملکرد مخالفان نشان دهد آنان بیش از آنکه در پی منافع مردم باشند، سودای منافع بی چون وچرای خود و جریان ها و نهادهای موسوم به اصولگریان را دارند؛ از این رو تاکیدشان بر مردم معنای خاص می یابد. آنان تلاش می کنند جامعه متشکل از مردم خاص را شکل دهند. «خاص بودگی» که در قالب هویتی منسجم و برساخته تعین می یابد. نظریه پردازان جدی اصولگرا بر این باورند که سرمایه داری در سیطره فردگرایی عاری از توده و غایت والاشده است. آنان با تجربه هشت سال جنگ به دنبال آنند تا آن تجربه را در سیاست نیز تئوریزه کنند و در این معنا فرد به هدف و غایت جمعی سیاست آنان وصل شود. هدف جمعی که مبتنی بر خاص بودگی است. اصولگرایان می دانند فقط در شرایط انقلابی و جنگی است که می توان آن میزان از تعهد سیاسی بی چون وچرا را از مردم انتظار داشت. جنگ یا سایه جنگ، ذات و جوهر سیاست است و دولت به مثابه دولت با جنگ ساخته می شود: «اگر دولتی از امکان جنگ طفره برود، دیگر بازیگر قدر قدرتی در صحنه تاریخ نخواهد بود و صرفا به آماج عمل و اقدام دیگران تبدیل خواهد شد... بنای سیاست خارجی همه بر تهدید پنهان یا آشکار نبرد با سایر دولت ها استوار است. سیاست خارجی صرفا ادامه جنگ با وسایل دیگر است»،2خبرگزاری فارس، زارعی: «آقای ظریف و دوستان او ابژه انسان غربی شده و آن طور می اندیشند که نوع غربی می خواست و این البته با خیانت متفاوت است. تیم مذاکره کننده را پرکار، کم عمق، ظاهرگرا و منحل در ایدئولوژی شرق شناسانه می دانیم؛ زیرا غربی می گوید من بدون شلیک حتی یک گلوله ایران را وادار به تسلیم کردم. وقتی آقای جان کری در سفارت آمریکا در جمع کارکنان و دیپلمات ها و کارشناسان خود می گوید بروید و به نوه هایتان روایت کنید و حتی پیازداغش را می توانید زیاد کنید که چگونه نشستند و آقای ظریف را در برابر قدرت متقاعدکننده خود به تسلیم کشاندند، لذا آنها ظریف و روحانی را ابژه و ماده تحلیل خود کردند».اگر اصولگرایان با ملی گرایی سر ناسازگاری نداشتند، قاعدتا باید به سوی ملی گرایی افراطی می رفتند. سیاستی که احمدی نژاد و رحیم مشایی به دنبال احیای شکلی از آن بودند، اما سنت گرایان اصولگرا چنین فرصتی را به آنها ندادند. با اینکه اصولگرایان از ملی گرایی بیزارند، اما می دانند آنچه دنبالش هستند تا به واسطه آن جامعه ای هویتی بسازند، همانا شور و شعفی از سنخ ملی گرایی افراطی است، منتها در قالبی دیگر. اصولگرایان و آبای راست گرای آنان همواره به دنبال آن بوده اند که ملتی تازه را در مفهومی تازه خلق کنند و تعین بخشند که فرمانبردارشان باشد.ملتی که به طور ضمنی بپذیرد در میان تنوع دیدگاه های موجود حتی اگر اکثریت را بسازد، دست بالارا ندارد و سرنوشت و آینده آنان را کسانی رقم می زنند که اصولگرایان، مردم خطاب شان می کنند، مردمی که به ارزش و آرمان های آنان پایبند و وفادارند. این چنین مردمی اگر دولتی را هم در دست نداشته باشند، خود دولتی در دولت هستند. تا امروز تلاش بی وقفه اصولگرایان برای نهادینه کردن این تفکر راه به جایی نبرده است. حتی دولت هشت ساله احمدی نژاد هم که با القابی هویت ساز چون «دولت مهرورزی» یا «مردی از هزاره سوم» نام گذاری شد، در عمل راه به جایی نبرد و با سوءمدیریت و سوءاستفاده از قدرت، رویاهای اصولگرایان را بر باد داد. اینک آنان بر خاکستر رویاهای خود نشسته اند و می خواهند انتقام احمدی نژاد را از اصلاح طلبان بگیرند که همیشه موی دماغشان بوده اند. اصلاح طلبانی که از دوم خرداد تاکنون به چندصدایی جامعه، به تکثیر و تنوع آن، خواسته یا ناخواسته دامن زده اند. اصلاح طلبانی که خود برخاسته از جامعه تک صدایی بوده اند و منطق آن را پی می گرفتند، به یکباره در چرخشی تاریخی رو به سوی گروهای منفعل سیاسی آوردند و با احیای آنها سیاستی تازه و مردمی دیگر خلق کردند. مردمی گریخته از جامعه ای هویتی که بعید است به این زودی ها به آن بازگردند. از این منظر می توان به دلیل عناد اصولگرایان با اصلاح طلبان پی برد. عنادی که حتی دامن دولت حسن روحانی را نیز می گیرد، با اینکه او برخاسته از دل جناح راست و راست گرایی سنت مدار بوده است. اینک اصولگرایان بیش ازپیش آگاه اند که از جایگاه حداقلی در سیاست برخوردارند، البته حداقلی قدرتمند. پس ناگزیرند با اتوریته باقی مانده جناح شان یاران وفادار را نگاه داشته و درصدد یارکشی و همراه سازی طیف هایی از مردم باشند که تا دیروز آنان را اقلیتی ازدست رفته می پنداشتند. آنان اندیشه های چپ اسلامی و چپ مارکسیستی را دستاویز این یارکشی کرده تا از آن بهره برداری کنند و چنان در این کار مصمم اند که گویا سودای «انقلاب از راست» را در سر دارند. ناگفته پیداست در غیاب هرگونه تفکر چپ گرایانه رادیکال در سیاست، فضای وسیعی پیش روی شان باز است تا با مصادره آموزه های جریان چپ به مخالفان جدی دولت یازدهم تبدیل شوند. اگرچه معلوم است هدف اصلی شان تخریب حسن روحانی نیست بلکه به انقیاد درآوردن اوست.تسنیم، آیت الله علم الهدی: «من سال 54 با آقای روحانی آشنا شدم. از آن مدت تا الان، 46 سال، یک تعارض بین من و ایشان وجود نداشته است. در بحث سیاسی هم تعارضی نبوده. ایشان و بنده هر دو از اعضای جامعه روحانیت بودیم... دشمن آقای روحانی نبوده و نیستم اما چطور می توانم در مقابل خرابی ها که دولت دارد، سکوت کنم. آقای وزیر خراب کاری می کند، من سکوت کنم... ما مردم را ملتهب می کنیم یا مردم ملتهب هستند؟ ائمه جمعه جلوی التهاب مردم را می گیرند. مردم وقتی ببینند در وضعیت فعلی که جوان شان شغل ندارد، رکود بر کشور حاکم است، مشکلات معیشتی کشور را گرفته درعین حال اختلاس و فساد می شود و برخی حقوق و وام نجومی می گیرند، اما هیچ کس هم حرف آنها را نمی زند، اینجا مشکل روانی و التهاب پیدا می کند...».انقلابی که از راست آغاز شده، اگر به حملات خود ادامه دهد، بی شک با دولت مجروحی مواجه خواهیم بود که از پس جراحت وارده چنان ناتوان و بی رمق شده که زمینه را برای ظهور احمدی نژادی دیگر، با شکل و شمایل دیگر فراهم خواهد کرد.1. تعبیر «انقلاب از راست» از عنوان کتاب هانس فریر برگرفته شده است.2. برای نوشتن این یادداشت از کتاب «ذهن و بازار» نوشته جری مولر، ترجمه مهدی نصرالله زاده، انتشارات بیدگل استفاده شده است.
                