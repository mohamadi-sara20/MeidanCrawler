یک‌شنبه ۱۹ اردیبهشت ۱۳۹۵
-----------------------------------------
سرمقاله
-----------------------------------------
امنیت در پناه نقد و نقادی
-----------------------------------------

                    «تا یک کسی یک مختصر تنه ای زد به ما، ما برگردیم با مشت به سینه اش بکوبیم؛ این عدم تحمل است»؛ این جمله، بخشی از سخنان اخیر مقام معظم رهبری است. رئیس جمهوری هم در مراسم افتتاحیه نمایشگاه کتاب، با اشاره به همین سخنان، گفت: «نقاد را دستگیر نمی کنند و به زندان نمی برند. نقادی یک نعمت است». با توجه به جمله بالا، وقتی مقام معظم رهبری و رئیس جمهوری از فضای نقد و نقادی ناراضی هستند، باید به این مهم پرداخته شود که فضای موجود، فضایی مقبول و پذیرفته شده نیست و امنیت در همه زمینه های آن آسیب پذیر است. به مهم ترین بازوی نقد و نقادی مردم یعنی روزنامه ها توجه کنید؛ آیا «رکن چهارم دموکراسی»، یعنی مطبوعات، در شرایط بسته بودن فضای نقد و نقادی -که مورد تایید مقام معظم رهبری و رئیس جمهوری محترم هم نیست- توانسته است به رسالت تاریخی خود بپردازد؟ در آشفته بازار انفجار اطلاعات که هر رطب و یابس در این فضای کنترل نشده، بدون کمترین نظارت پخش می شود یا آسمان کشور که هزاران کانال ماهواره را از فراسوی امواج به درون خانه ها می برد و با آسان ترین وسیله، مثلاکامپیوتر یا تلفن همراه، می توان به صدها و هزاران کانال تلویزیونی و نیز تا بی نهایت فضای به اصطلاح مجازی دسترسی پیدا کرد، ما هنوز بر روش و روال سال هایی که امکان کنترل فضا ممکن بود، پافشاری می کنیم. وقتی می توان ماهانه چند هزار تومان، فیلترشکن خرید یا از انواع و اقسام فیلترشکن های مجانی استفاده کرد و با ماهانه 10 هزار تومان از همین مخابرات خودمان اینترنت پرسرعت خریداری کرد...... و در زوایای پوشیده و پنهان ده ها سایت ممنوع و به اصطلاح غیرمجاز رحل اقامت افکند، بهتر نیست با احترام، به افراد توانمند در حوزه رسانه رجوع کرد و دلسوزانه درخواست کرد برای مان روزنامه منتشر کنند تا کمتر به رسانه های معاند سر بزنیم؛ روزنامه نگارانی که دل در گرو اعتلای کشور دارند و از سیاه نمایی گریزانند و توان و قدرت آن را دارند که روزنامه ای منتشر کنند تا بخشی از مراجعان به سایت های دشمن را به سوی خود جلب کنند. همین تلویزیون خودمان را نگاه کنید. بی تعارف چند درصد از مردم را توانسته است جلب کند و از دیدن کانال های ضداخلاقی ترک و دیگر کشورها دور کند؟ آیا انصاف است که نسل جوان و نوجوان را با نوعی نگاه تنگ نظرانه از تلویزیونی که در قانون متعلق به مردم است، دور کنیم و به سوی کانال های مبتذلی که فقط و فقط کیان خانواده را نشانه رفته اند و اصل و اساس و حرمت خانواده را با منبع رفتارهای غیراسلامی و غیرملی به تیغ زهرآلود خود رنجور می کنند، سوق دهیم؟ ظاهرا مدیر یکی از این شبکه ها گفته است هدف ما از پخش سریال هایی از این دست، تغییر رفتار ایرانیان است. مثالی زده است که باید به آن عمیقا توجه کرد. گفته اگر قورباغه ای را داخل ظرف آبی با حرارت مثلا70 درجه قرار دهید، قورباغه به سرعت واکنش نشان می دهد و اگر تلف نشود، خود را به در و دیوار می کوبد و خود را از ظرف پرحرارت به بیرون پرت می کند؛ اما اگر همین ظرف آب را با حرارت کم و در فاصله زمانی حرارت دهیم، قورباغه داخل آن خود را با شرایط پیش آمده وفق می دهد و دیگر واکنشی از خود نشان نمی دهد که به هر طریق بخواهد از گرمای تولیدی خود را نجات دهد. ما با پخش سریال هایی از این دست که چندین نفر رابطه نامشروع با همدیگر دارند، قبح این مسئله را کم کم از ذهن مردم ایران دور می کنیم. در فصل تابستان و موقع دروکردن گندم ها، گله های گوسفند را برای چرا به اطراف مزرعه من می آورند.دو، سه سال پیش صاحب یکی از گله ها درخواست کرد اگر «ال ام بی» اضافه داریم، قرض بگیرد تا فردا صبح که به شهر می رود یک دستگاه خریداری کند. پاسخ او در مقابل این پرسش که گله گوسفند متحرک تو و تعداد کم چوپان ها به «ال ام بی» چه کار دارد؟ تعجب برانگیز بود. آیا چوپان ها هم بدون ماهواره حاضر نیستند گوسفندان را نگه دارند؛ خصوصا این شب ها که وضع -فاطما گل- خیلی حساس شده است! پرسیدم برق را چه کار می کنید؟ گفت موتور برق بنزینی دارم و با وانت به همراه گله آن را جابه جا می کنم. دیش ماهواره و رسیور را هم همین طور! حالااین سوال را دوباره می پرسم: فضای بسته نقد و نقادی و مهم تر از همه جای خالی تلویزیون خصوصی و روزنامه های مستقل را چگونه پر می کنیم؟ با فضای مجازی که از پسرک 17 ساله ورامینی قاتل ساخت یا از سریال های ترک که هر روز آب را گرم و گرم تر می کنند تا ته مانده اخلاق ایرانی را در کنار فساد سازمان یافته سریال های خود از رمق بیندازند. دوباره نگاهی به سخنان مقام معظم رهبری بیندازیم: «تحمل مخالف؛ بله، تا یک کسی یک مختصر تنه ای زد به ما، ما برگردیم با مشت به سینه اش بکوبیم، این عدم تحمل است. اسلام این را نمی خواهد؛ اسلام عکس این را می خواهد».
                