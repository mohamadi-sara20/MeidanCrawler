دو‌شنبه ۶ اردیبهشت ۱۳۹۵
-----------------------------------------
یادداشت
-----------------------------------------
کارگران در دولت اعتدال
-----------------------------------------

                    1- براساس آمار، کشور در سال های 84 تا 91 بالغ بر 750 میلیارد دلار درآمد نفتی را تجربه کرد. به مدد افزایش قیمت نفت به صد دلار، انتظار می رفت که هم زمان با افزایش درآمدهای نفتی، اولارشد اقتصادی به رقم پیش بینی شده در برنامه چهارم و پنجم، یعنی حدود هفت درصد برسد و ثانیا در حوزه «رفاه» نیز شاخص ها و ارقام و اعداد درخور توجهی نشان دهند؛ اما آمارها حکایت دیگری دارند. دوره فوق نه تنها باعث تغییر محسوس در شاخص های کلیدی اقتصاد نشد؛ بلکه موجب شد تا رشد اقتصادی از 6،3 درصد و رشد سرمایه گذاری از 4.7 درصد در سال 1384 به ترتیب به منفی 6.8 درصد و منفی 23.8 درصد در سال 1391 تنزل پیدا کند؛ همچنین نرخ بی کاری جوانان از رقم 20.6 درصد در سال 1384 به رقم 24.5 درصد در پایان سال 1391 افزایش یافت.در حوزه رفاه اجتماعی، وضعیت به گونه دیگری است. این شاخص که پایش فقر و توزیع درآمد را برعهده دارد و ازجمله مهم ترین شاخص های اندازه گیری وضعیت طبقه فرودست جامعه است، در سال های دولت نهم و دهم، اکثرا کاهنده بوده؛ به نحوی که این شاخص از رقم 105،89 در نخستین سال فعالیت این دولت به 84.11 در سال پایانی فعالیت دولت دهم رسید. نکته تامل برانگیز این است که بالاترین میزان رشد در شاخص رفاه اجتماعی مربوط به سال 1383 است که 11.67درصد رشد در این شاخص حاصل شده است. به عبارت دقیق تر، وضعیت کارگران و طبقات ضعیف جامعه در دولت آقای احمدی نژاد دچار تنزل شد؛ به نحوی که برخی پژوهشگران از آن با تعبیر «سقوط رفاه» یاد می کنند. متاسفانه با وجود شعارهای پوپولیستی در دولت گذشته این شاخص نشان می دهد که وضعیت رفاهی کارگران دچار نقصان تامل برانگیزی شده است.2- با استقرار دولت جدید و تلاش راهبردی دولت برای کاهش تورم و حاکم کردن انضباط مالی، به مرور از اواخر سال 1392 وضعیت روشن تری از معیشت طبقات فرودست و کارگران ارائه شد؛ به نحوی که در پایان دو سال فعالیت دولت در حوزه رفاه و معیشت، اینک می توان با تحلیل داده های آماری حکم کرد که شاخص رفاه به طور کلی و مشخصا وضعیت معیشتی کارگران بهبود یافته است. در موضوع دستمزد کارگران و نسبت آن با تورم، اقتصاددانان درصد عقب افتادگی رشد دستمزد به نرخ رشد تورم را معیاری برای سنجش قدرت خرید کارگران و مزدبگیران می دانند. نگاهی به آمار رسمی کشور نشان می دهد که این رقم از 30 درصد در سال 92 به 28 درصد در سال 94 رسیده است. همچنان که گفته شد افزایش مزد کارگران بیش از نرخ تورم حکایت از افزایش قدرت خرید کارگران دارد و افزایش مزد کمتر از نرخ تورم به مفهوم کاهش قدرت خرید کارگران است. نکته تامل برانگیز اینکه در دوره منتهی به سال 92 (دولت احمدی نژاد) شکاف مزد و تورم بیشتر شد؛ به نحوی که قدرت خرید کارگران در سال 92 به شدت کاهش یافت.3- در حوزه اشتغال که یکی از مهم ترین شاخص های پایش وضعیت جامعه کارگری است، نیز آمارها حکایت غریبی در دهه گذشته دارند. براساس برآوردها، دولت نهم و دهم در هشت سال حدود 750 میلیارد دلار درآمد نفتی کسب کرد که با این ثروت انبوه می توانست موتور محرکه توسعه ملی را به آسانی به شتاب وادارد.اما نه تنها این چنین نشد؛ بلکه در برخی حوزه ها عقب گردی تامل برانگیز داشته ایم. در موضوع اشتغال براساس آمار رسمی کشور در سال 1384، کل مشاغل کشور 20میلیون و 614 هزار و 699 شغل بوده که این رقم در پاییز 1392 (پایان دولت دهم) به رقم 20میلیون و 872هزار و 121 شغل رسیده است. به عبارتی در این مدت در کل 260 هزار شغل ایجاد شده است؛ اما براساس آمار، در پایان سال 94 مجموع مشاغل کشور به عدد 21میلیون و 972 هزار و 105 شغل رسیده که نسبت به پاییز 92 افزایش حدود یک میلیون و صد هزار شغل را نشان می دهد. این عدد را باید از افتخارات دولت اعتدال دانست که با کاهش محسوس درآمد نفتی و بحران های سیاسی ناشی از وضع تحریم های ظالمانه، توانسته است در حوزه اشتغال عملکرد تامل برانگیزی داشته باشد.4- ازجمله شاخص های مهم در معیشت عموم جامعه و به خصوص کارگران نرخ تورم است. براساس آمار، نرخ تورم در سال 84 (سال آغازین دولت احمدی نژاد) 4/10 درصد بود که این رقم در سال 1392 به عدد 7/34 درصد رسید. این افزایش لگام گسیخته تورم، نه تنها سفره کارگران را خالی کرد و قدرت خرید آنها را کاهش داد؛ بلکه فاصله میزان رشد دستمزد و قدرت خرید واقعی آنها را به شدت افزایش داد؛ به نحوی که هرچه کار بیشتری می کردند، نیز نمی توانستند بدیهیات زندگی روزمره را تامین کنند. این وضعیت در آمارها و نمودارهای هزینه های سلامت و بهداشت و سبد تفریحی کارگران کاملامشهود است؛ به نحوی که در اواخر سال 92 هزینه های تفریحی و فرهنگی کارگران به عدد صفر نزدیک می شود که این مهم رابطه مستقیم با بحث سلامت اجتماعی جامعه دارد؛ اما با استقرار دولت یازدهم در پایان سال 93 تورم به عدد 6/15 رسید و در پایان سال 1394 این عدد به رقم 13 درصد رسید که هم آثار روانی مثبتی بر جامعه مزدبگیران دارد و هم قدرت خرید آنها را افزایش داد.5- ازجمله دستاوردهای دولت در حوزه کار و رفاه می توان به وضعیت حوادث ناشی از کار اشاره کرد. در سال های 1384 تا 1392 حوادث منجر به فوت ناشی از کار در کشور رقمی بالغ بر 12هزارو 436 نفر بوده است که به تفکیک سال ها می توان مشاهده کرد که روند آن کاملاافزایشی بوده است. در سال 1392 مجموعا هزارو 994 نفر از حوادث ناشی از کار فوت کرده اند که این رقم در سال 1393 با کاهش 2/5 درصدی به عدد هزارو 891 نفر می رسد. نکته مهم اینکه با اتخاذ راهبردهای ایمنی در حین کار توسط وزارت تعاون، کار و رفاه اجتماعی این رقم در سال 94 با حدود 12 درصد کاهش به حدود هزارو 578 نفر رسیده است. این شاخص در تحلیل های سازمان های بین المللی، ازجمله انگاره های بهبود وضعیت کارگران تلقی می شود. به این ترتیب می توان حکم کرد که کارگران در دولت اعتدال، وضعیت به مراتب شایسته تری نسبت به دولت گذشته دارند و به ویژه در حوزه معیشت به آرامش درخور توجهی دست یافته اند. این امر مهم در کنار پاسداری از اموال کارگران در صندوق تامین اجتماعی، تدوین راهبردهای موثر در صندوق های بازنشستگی و جلوگیری از ورشکستگی زودهنگام آنها، تکمیل فرایند بیمه سلامت و... می تواند سامانی منسجم را برای معیشت کارگران نوید دهد؛ اگرچه تا رسیدن به وضعیت مطلوب راهی طولانی در پیش است.
                