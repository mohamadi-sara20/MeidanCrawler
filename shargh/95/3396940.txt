چهار‌شنبه ۳۰ تیر ۱۳۹۵
-----------------------------------------
حرف اول
-----------------------------------------
دل نوشته یک روزنامه نگار
-----------------------------------------

                    (همه چیز از این خبر آغاز نشد. پیش تر از این هم دغدغه هایی داشتم، اما این خبر دولتی حاکی از این است که زیر پوست سیاست خبرهایی هست).اصل خبر: «مهم ترین نتایج دیوان محاسبات کشور درباره حقوق 950 نفر از مدیران عالی رتبه دولتی»برای مدیرانی که فوق العاده های بالادریافت کرده اند، رای محکومیت صادر شده؛ مانند پرونده های مربوط به بیمه ایران، بانک توسعه تعاون، توسعه صادرات، سپه، مسکن و شرکت ملی نفت ایران. در وزارت نفت هم اضافه پاداش موجب توبیخ یا انفصال از خدمت شد.من یک روزنامه نگار هستم. این روزها دائما سیاه نمایی می کنم. قرار است به زودی به این اتهام خودم را داوطلبانه به یک مرجع (قضائی یا پزشکی) معرفی کنم. من از آمار سررشته ای ندارم ولی مدتی است آمارهای اعلام شده از سوی مراجع رسمی ذهنم را به شدت مشغول کرده است؛ به ویژه آمارهای وزیر کشور درباره وجود سه و نیم میلیون بی کار یا آمار مربوط به 11 میلیون حاشیه نشین. آمارهای دیگری هم از سوی دیگر مسئولان ارائه شده است. آمارهای مربوط به سن و میزان شیوع اعتیاد، آمارهای مربوط به خودکشی دانشجویان یا نوجوانان کم سن وسال، آمار مربوط به میزان تهیه و مصرف مشروبات الکلی و ورود سالانه 600 هزار نفر به زندان های کشور. همچنین وجود 10 تا 12 میلیون فقیر و چهار میلیون خانواده خودسرپرست در کشور، ازجمله آسیب هایی است که می گویند روند رشد آن در جامعه رو به فزونی است. چندی است اخبار مرگ ومیر های ناشی از سرطان را چوب خط می اندازم؛ آن قدر که دیگر دیواره های ذهنم پر شده و مجبورم با رنگی متضاد که از قضا «سیاه» است در مسیر عکس چوب خط های قبلی علامت بگذارم. ایامی بود که سیاهی ها را فقط در زیر پوست شهر و برای شهروندان و مردم کشورم می دیدم. چشمم به مسئولان بود و امیدم به پروردگار تا شاید معجزه ای شود. معجزه هزاره سوم هم آمد و حرکت های زیرپوستی هی زیاد شد و زیاد شد. حالامدتی است که می بینم زیر پوست سیاست هم خبرهایی است؛ خبرهایی که هرکدام شاید باز مشوشم کند و من را سیاه نماتر. بگذارید اعتراف کنم؛ اصلامشوش شدم و حالم خراب است. شاید من کم ظرفیت هستم. خب حالایک مقدار اختلاس، آن هم رنگ به رنگ با ارقامی که هر سال قشنگ تر می شود، چه اشکالی دارد.تازه مثل سریال های خارجی که چهارصد قسمتی است، این اختلاس ها از هزار سال پیش تا امروز ادامه دارد. اختلاس کنندگان اولش بدنام شدند، ولی بعد تر شهره شدند؛ با لبخندی رازگونه که هرگز از روی لب شان کنار نرفت تا ما فکر کنیم اختلاس کار بدی است. در فضای سیاسی نه چندان آرام و عادی، برای سست کردن ریشه های امید و اعتماد، فیش های حقوقی نجومی از کیسه مارگیری عده ای خارج شد تا چند روزی مردم با شوی این فیش ها سرگرم باشند. خب حالاچه اشکالی داشت عده ای مدیر، کمی بیشتر از چندرغاز، حقوق خود را از کیسه های دولتی که مردم تاروپودش را بافتند، دریافت کنند. بی اخلاقی های سیاسی هم این روزها مد شده و بسیارند کسانی که برای صندلی های مجلس به هر بی اخلاقی سیاسی تن می دهند. ردای یک گروه را به تن می کنند و افکار گروه دیگر را پیاده می کنند. استفاده از تریبون های مجانی خیلی هم بد نیست. چه اهمیتی دارد حالاچند پالایشگاه هم در غرب یا چند برج در شمال شرق بسوزد یا سربازانی هم در گیرو دارهای سیاسی و بازی های افشاگرانه قربانی قاچاق، جاده های ناامن و بی مسئولیتی چند مسئول شوند. چه اشکالی دارد نظارت در امر طبابت، مثل همه جای این آب و خاک بی معنی باشد. اشکال کار آنجاست که آن فردی که جان باخته، فرد بسیار بسیار مهمی بوده است. از قضا هنرمند هم بوده و همه شرایط مرده پرستی را هم داشته است. مگر قبل از این کسانی که با قصور پزشکی مردند، کسی چیزی فهمید. اینکه هر سال سوالات کنکور در رشته های مختلف لو می رود که بد نیست، خب همه در یک شرایط مساوی وارد دانشگاه می شوند. اینکه چند سالی است گردوغبارها، مانند روح سرگردان به جان هم وطنان ما می افتد مسئله ای نیست. فقط 80 درصد کشور را تحت الشعاع قرار داده است. اینکه کودکان سر چهارراه ها با دست های پینه بسته و نگاه پرتمنایشان نیشتر به قلب آدم می زنند، چیز مهمی نیست. اشکال در قلب های نحیف ماست. حتی اینکه نوزادانی با 50 هزار تومان خریدوفروش می شوند هم جای امیدواری دارد؛ چراکه همه دغدغه های رشد و تربیتشان هم منتفی خواهد بود و برای هیچ کس حتی دولت نیز هزینه ای نخواهد داشت. اینکه یک وزیر می گوید پنج سال است نمی گذارند حرف بزنم، خیلی مهم نیست. حتما نوبتش نرسیده بود، خب حالاحرف بزند. من با تک تک این کلمات گریستم تا باور نکنم یک سیاه نما هستم.
                