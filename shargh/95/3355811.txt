سه‌شنبه ۲۱ اردیبهشت ۱۳۹۵
-----------------------------------------
type_unknown
-----------------------------------------
به نام زنان به کام «خاوری»
-----------------------------------------

                    گروه جامعه: بانک ملی ایران در دولت محمود احمدی نژاد، زمانی که ریاستش در دست محمود خاوری بود با تبلیغات بسیار، شعباتی با عنوان «شعبه ویژه بانوان» را در شهرهای مشهد، رشت و اصفهان افتتاح کرد. شعبه هایی که قرار بود همه کارکنانش، از رئیس تا دربان و آبدارچی و همچنین مشتریانش زنان باشند. طرحی که خود خاوری در مراسم افتتاح اولین شعبه آن در مشهد گفته بود: «بحث عفاف وحجاب همواره مورد تاکید ما بوده برای اینکه حرمت و حجاب بانوان در محیط اجتماعی حفظ شود». او در همان مراسم وعده داده بود: «تا پایان سال 89 در همه مراکز استان های کشور شعب ویژه بانوان بانک ملی راه اندازی خواهد شد». حالاهفت سال از آن زمان گذشته است و خاوری هم شش سال است به دلیل دست داشتن در اختلاس سه هزارمیلیاردتومانی معروف به کانادا گریخته است و تلاش ها برای دستگیری و بازگرداندن او به کشور تاکنون بی نتیجه مانده است.اما از سرگذشت این ابتکار محمود خاوری چه خبر؟ خبرها حاکی از آن است که بانک زنانه ای که خاوری، اختلاس گر بزرگ، دست به تاسیس آن زده بود و رئیس وقت اداره امور شعب استان خراسان رضوی در مراسم افتتاحیه اش، آن را «شاخص ترین طرح ابداعی تاریخ بانکداری کشور» خواند، آرام و بی سروصدا تعطیل شده و کرکره هایشان را پایین کشیده اند. زنانی هم که در آن مشغول به کار بوده اند یا بازخرید شده یا به شعب عادی بانک منتقل شدند. تلاش ها برای رسیدن به پاسخی مشخص درباره راه اندازی و تعطیلی این بانک ها و هزینه ای که صرف آن شد به جایی نرسید؛ در پیگیری های مداوم «شرق»، تنها در گفت وگو با یکی از کارمندان بانک ملی که نخواست نامش فاش شود، اطلاعاتی به دست آمد که هرچند تکراری است اما دسته بندی آن نشان می دهد که تاسیس این بانک بیشتر از آنکه ربطی به حجاب و رعایت حرمت بانوان داشته باشد، به نظر پوششی برای اختلاس های بزرگ دوران احمدی نژاد بود. این کارمند بانک دراین باره به «شرق» می گوید: «اقتصاد جنسیتی نیست و بعد از مدتی که از تاسیس تنها سه شعبه از بانک ها گذشت، دیدیم استقبال ها به شدت نازل است. این بانک ها در مشهد، رشت و اصفهان افتتاح شد و تمام کارمندانش نیز زن بودند. ولی مدتی که گذشت عملاخاصیت خود را از دست داد، دیگر کار از دست مسئولان هم بیرون افتاد و مردان هم به شعبه می آمدند و عملیات بانکی شان را انجام می دادند و اصلاتعریفی که بانک برای آن تاسیس شده بود زیر سوال رفت. برای همین هم تصمیم گرفتند بانک ها را بی سروصدا تعطیل کنند». قصه تفکیک جنسیتی، به بهانه تکریم زنان و حفاظت از حریم آنها قصه تازه ای نیست. یکی از معدود طرح های موفقی که تاکنون دراین زمینه اجرا شده است، جداسازی قسمت زنانه و مردانه در وسایل حمل ونقل عمومی مانند اتوبوس ها و متروها بود؛ اما آیا اجرای این طرح در بقیه حوزه ها منجر به موفقیت می شود؟ شواهد نشان می دهد پاسخ این سوال مثبت نیست.تلاش ها برای اعمال تفکیک جنسیتی کامل در دانشگاه های کشور، اقدامات برای جداسازی محل کار کارمندان زن و مرد در شهرداری تهران، ایجاد پارک زنانه، ایده افتتاح کافه و رستوران زنانه، راه اندازی بیمارستان های کاملازنانه و... بخشی از اقدامات اجرائی است که تاکنون دراین زمینه مطرح شده است. بااین حال باید دید کدام یک از این طرح ها و ایده ها، که از زمان مطرح شدن تا اجرا و آغازبه کار هزینه های بسیاری برای آنها صرف شده است، به سرنوشت ایده محمود خاوری دچار شده اند و کدام در نهایت موفق خواهند بود. تاسیس بیمارستان جامع زنان چندی است که از سوی وزیر بهداشت ودرمان مطرح شده است. طرحی که هنوز با سکوت رسانه ای مواجه شده. دکتر هاشمی در آخرین اظهارات خودگفته این طرح ادامه دهنده موارد مشابه قبلی - که با شکست مواجه شده اند- نیست و البته تاکید دارد که این طرح قائل بر تفکیک جنسیتی در امر پزشکی نیست و حتی خطاب به برخی از منتقدانش می گوید: «برخلاف کسانی که شاید فکر کنند ساخت بیمارستان جامع زنان که تمام عوامل آن از صدر تا ذیل زنان باشند، سنت گرایی است؛ این کار عین مدرنیته است چراکه به لحاظ رعایت حقوق انسانی، حقوق بانوان را در نظر گرفته است». برای اولین بار در مجلس پنجم طرحی با عنوان انطباق جنسیتی مطرح شد که در آن پیشنهادی مبنی بر تفکیک جنسیتی در بیمارستان ها بود که در همان زمان نمایندگان مجلسی که ریاست آن را علی اکبر ناطق نوری برعهده داشت و اکثریت آن را اصولگرایان تشکیل می دادند به مخالفت با آن پرداختند و بنابراین با کسب نکردن رای لازم طرح مسکوت ماند تا اینکه در زمان محمود احمدی نژاد که موضوع تفکیک جنسیتی به شدت مورد توجه دولت و برخی نهادها بود دوباره مطرح شد. هرچند در همان زمان دستجردی، راهکار دیگری را برای این موضوع در نظر داشت که الهام گرفته از طرح شکست خورده بیمارستان شهید بهشتی قم بود. سال 1367 بیمارستان شهید بهشتی قم که وابسته به مرکز پزشکی بنیاد شهید بود به آیت الله شرعی واگذار می شود و تصمیم بر آن گرفته شد تا به دلیل شرایط خاص و مذهبی شهر قم این بیمارستان با رویکرد تفکیک جنسیتی تنها به ارائه خدمات به زنان بپردازد که در آن زمان به دلیل کمبود پزشک متخصص زن و مسائل متعدد دیگر بعد از مدتی، این بیمارستان با مشکلات بسیاری روبه رو شده و به تعطیلی کشانده می شود که دستجردی سال ها پس از دوران وزارتش در مصاحبه ای درباره آن با صراحت چنین می گوید: «ما نمی توانیم تفکیک جنسیتی را ایجاد کنیم و الزاما فقط به یک جنس اختصاص دهیم. این امر در بیمارستان شهید بهشتی قم برای اولین بار انجام شد و به صورت جدی شکست خورد». حتی نکته جالب توجه آن است که در حالی سال هاست مسئولان به دنبال اجرای طرحی هستند که به گفته بسیاری احترام به حقوق شهروندی زنان است که از همان زمانی که بیمارستان تخصصی زنان مهدیه تهران راه اندازی شد تاکنون، این مرکز درمانی با مدیریت یک پزشک مرد اداره می شود، پرسش این است که با این اهتمامی که در بهره گیری از توانمندی های زنان پزشک وجود دارد آیا هنوز یک زن نتوانسته است در این سال ها در کسوت ریاست این بیمارستان قرار گیرد!اما دکتر ایرج حریرچی، قائم مقام وزیر و معاون کل وزارت بهداشت، در گفت وگو با «شرق» در پاسخ به این سوال که چه تدبیری اندیشیده شده تا بیمارستان جامع زنان به سرنوشت بانک های زنانه دچار نشود، می گوید: «واقعیت این است که در حوزه سلامت اگر چیزی می خواهد نهادینه شود اول باید دید جزء نیاز مردم تلقی می شود یا نه. حتی وقتی قرار می شود رفتار خوب بهداشتی را در کشور رایج کنیم، آن هم به عنوان مطالبه مردم عنوان می شود. بنابراین باید بگویم تاسیس بیمارستان جامع زنان هم جزء مطالبات جامعه ما محسوب می شود و این پدیده چند دهه می شود که در کل دنیا شکل گرفته و در اروپا و آمریکا نیز بیمارستان های جامع زنان وجود دارد». حریرچی در ادامه افزود: «این مسئله را باید فارغ از معیارهای دینی و مذهبی نگاه کرد. همه ما می دانیم که معاینه مستلزم تماس فیزیکی است و در ساعاتی از حین بستری فرد ممکن است بی هوش باشد و نیاز به معاینه داشته باشد و البته می خواهد حریمش هم حفظ شود. اما در این طرح چیزی که مهم است نهادینه شدن مطالبه جامعه از این نوع بیمارستان هاست. از طرف دیگر در این سیستم خدماتی، باید خدمات درست مطابق با مسائل کارشناسی و مطابق با شان جامعه زنان ارائه شود، به عبارت دیگر تاسیس این بیمارستان به معنی سلب حقی از زنان نیست، بلکه باید کار به استاندارد بالاتر آن طور که زنان مطالبه دارند به آنها ارائه شود». حریرچی در پاسخ به این سوال که آیا نمی شود این خدمات در بخش زنان بیمارستان های عمومی ارائه شود، تصریح کرد: «با وجود اینکه در بیمارستان ها بخش زنان داریم، اما در اتاق عمل و رادیولوژی و آزمایشگاه، اکثرا پرسنل بیمارستان و اطبا مشترک هستند و این آن چیزی که در ذهن ما وجود دارد را فراهم نمی کند. البته برخی از کج سلیقگی ها باعث شده که ارائه کنندکان خدمات پزشکی با آن مخالفت کنند، ما باید زمینه های آموزشی را برای ارائه کنندگان خدمات هم بگذاریم تا این مشکل حل شود». معاون وزیر بهداشت در پایان تصریح کرد: «اما این ابتکار ما نیست و بیش از سه دهه است که women hospital در جهان پا گرفته و مطابق درخواست مردم هم شکل گرفته است. تاکید می کنم که در دنیا هم بیمارستان های دولتی مطابق درخواست های بیمار خدمات خود را ارائه می دهند. مثلابیمار محجبه درخواست می کند پرسنل در ارتباط با او همجنس وی باشند و حالادر اکثر بیمارستان های مدرن دنیا این خدمت را فراهم می کنند. این نکته را نیز بگویم که در کشور ما بیمارستان های زنان و زایمان داشتیم اما این بیمارستان ها چون تک تخصصی بودند و رشته های دیگری چون داخلی و جراحی نداشتند نتوانستند خدمات لازم را ارائه کنند و این بیمارستان های جامع علاوه بر تخصص زنان و زایمان، رشته های دیگری را برای زنان تامین می کنند».
                