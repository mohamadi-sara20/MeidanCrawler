پنج‌شنبه ۲۳ دی ۱۳۹۵
-----------------------------------------
type_unknown
-----------------------------------------
نگران افراطی گری ام
-----------------------------------------

                    احمد بورقانی، روزنامه نگار و نماینده دوره ششم مجلس شورای اسلامی، تابستان 79 در دیداری دونفره با آیت الله هاشمی رفسنجانی درباره مسائل مهم سیاسی و اجتماعی روز کشور گفت و گو کرد. او در گزارشی کوتاه که برای نخستین بار منتشر می شود به شرح این دیدار پرداخته است که در ادامه می خوانید. سه شنبه اول شهریور 1379امروز ساعت 5:45 ملاقاتی مثبت و مفید با آقای هاشمی رفسنجانی، رئیس مجمع تشخیص مصلحت نظام، انجام دادم. قبلابا علی هاشمی، نماینده رفسنجان و برادرزاده او، صحبت کرده بودم و تحلیلی از موقعیت هاشمی رفسنجانی به ویژه از بعد تاریخی ارائه دادم که برایش جالب بود و گفت حاضری خودت این نکات را به آقای هاشمی بگویی؟ موافقت کردم که نتیجه اش ملاقات امروز بود. نکاتی که در این ملاقات مطرح کردم به این شرح است: آنچه در جامعه ایران رخ داده طرح نیست بلکه پروسه و روند است. دو تحول ساختاری فرهنگی (باسوادشدن مردم، گسترش ارتباطات و آگاهی مردم به حقوق شهروندی) و اجتماعی (شهرنشینی، صنعتی شدن، افزایش جمعیت جوان و تشکیل گروه های مرجع)، تحولات فراگیر، همگانی و درون زا را موجب شده است. این پدیده را باید شناخت و مانع افراطی گری شد. من به عنوان نماینده نسل انقلاب و نماینده مجلس شورای اسلامی با شما صحبت می کنم. میان روحانیون، شما واقع گرا و آشنا به مسائل سیاسی روز جهان هستید و معمولاحرف های نو زده اید و نقش پیشتازی داشته اید.حمایت شما از دانشگاه آزاد و ایجاد مترو همراه با شناخت بوده است. افزایش دانشجو یعنی افزایش آگاهی و پرسشگری نه افزایش افراد تابع تر.روزنامه همشهری در زمان شما راه افتاد و خانواده شما در مقایسه با خانواده روحانیون، سنت شکنی کرد و فائزه هاشمی در حرکت زنان نقشی پیشرو داشت.تا پیش از انتخابات مجلس ششم، شما چهره ای ملی بودید؛ اما غبار انتخابات چهره شما را پوشاند.تاریخ در داوری خود همه جانبه قضاوت می کند؛ هم آخرین خطبه قبل از دوم خرداد یعنی خطبه ای که علیه تقلب ایراد شد و هم خطبه بعدی شما را کنار هم می گذارد.درحال حاضر برای شما فرصت تاریخی به وجود آمده تا یک بار دیگر نقش مثبت خود را با حمایت از مردم سالاری ایفا کنید و اجازه دهید تاریخ به شما مثبت بنگرد.اظهارات آقای هاشمی رفسنجانی: زمانی که با تمدید دوره سوم ریاست جمهوری مخالفت کردم، با آگاهی بود و قصدم کمک به نهادینه شدن دموکراسی در کشور بود. من همان زمان دریافته بودم زمان بازنشستگی ام فرا رسیده است. انتخابات مجلس را دوستان و کارگزاران به من تحمیل کردند.نگرانی قبلی و فعلی من افراطی گری است. افراط آفت حرکت است. افراط کاری، همه چیز را خراب می کند. گروه های تندرو در دوره ریاست جمهوری من دست به افراط کاری زدند و کارها را خراب کردند. در کشور ما اسلام شیعی طرفدارانی جدی دارد که حاضر هستند برای آن خون بدهند. حکومت پایه هایش عمدتا همین مردم هستند. باید با مشی عاقلانه به دستاوردهای محدود قانع بود؛ اعتدال و تدریج. اگر مشی شما اعتدال و تدریج باشد، من حامی شما هستم؛ اما در برابر تندروی کاری نمی توانم انجام دهم. من با اصل توسعه سیاسی و اجتماعی موافقم ولی با افراط نمی توانم کنار بیایم.آقای خاتمی چندی پیش در جلسه سران کشور گفت کشور در حال روی آوردن به سکولاریسم است و از من کاری ساخته نیست. من گفتم شما، دوستانتان و ما نیز باید دور هم جمع شویم و اجازه ندهیم این حرکت جلو برود.جناح راست از من رنجیده است؛ چراکه در حمایت از آنها به میدان نرفتم. عقیده دارم باید با آهنگ سازندگی جلو رویم تا موفق شویم. جامعه مردم سالار دینی تنها راه چاره ماست.
                