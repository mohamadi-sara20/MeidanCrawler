شنبه ۲۶ تیر ۱۳۹۵
-----------------------------------------
type_unknown
-----------------------------------------
کودتا در ترکیه
-----------------------------------------

                    ارتش ترکیه با کودتا علیه دولت رجب طیب اردوغان قدرت را به دست گرفت. بر اساس برخی اخبار رجب طیب اردوغان، رئیس جمهور ترکیه از کاخ ریاست جمهوری گریخته و به نقطه امنی منتقل شده است. البته او در گفت وگو با سی ان ان اعلام کرد که قدرتی جز مردم را به رسمیت نمی شناسد. اردوغان از هواداران خود خواست تا به خیابان ها بیایند. در همین حال که برخی هواداران اردوغان تکبیرگویان به خیابان ها آمده اند ارتش اقدام به بازداشت آنان کرده است. رسانه های دولتی ترکیه مدعی هستند این کودتا از سوی طرفداران فتح الله گولن طراحی شده است. در واپسین ساعات شب گذشته خیابان های استانبول و آنکارا شاهد حضور عجیب نیروهای ارتش بودند. شاهدان عینی از پرواز جت های ارتش در ارتفاع بسیار پایین خبر می دادند. تحولات بسیار سریع رخ داد. در زمانی کمتر از دو ساعت، ارتش کنترل فرودگاه استانبول را در اختیار گرفت و پلیس این شهر را خلع سلاح کرد. این در حالی بود که در دقایق ابتدایی نخست وزیر ترکیه رویدادها در آنکارا و استانبول را تلاش غیرقانونی گروهی از نظامیان توصیف کرد. «بن علی ییلدیریم» گفت که این اقدام خارج از سلسله مراتب نظامی صورت گرفته و کودتا نیست. اما سیر تحولات حکایت از ماجرای دیگری داشت. برخی خبرگزاری ها فیلم ورود تانک های ارتش به فرودگاه آتاتورک را منتشر کردند که با اقتدار و آرامش کامل به تسخیر آنان در آمده بود. در عین حال تانک های ارتش به خیابان های استانبول آمده است. اوضاع شهر ناآرام گزارش شده و مردم هراسان هستند. گفته می شود سرعت اینترنت در ترکیه بسیار کاهش پیدا کرده و شبکه های اجتماعی فیلتر شده اند. اما تنها چند دقیقه از این تحولات گذشته بود که ارتش ترکیه طی بیانیه ای اعلام پیروزی کرد. خبرگزاری رویترز گزارش داد: ارتش ترکیه در بیانیه ای اعلام کرد ارتش کنترل اوضاع را به دست گرفته است. خبرگزاری آناتولی گزارش داده که ارتش شماری از مقامات دولتی را هم بازداشت کرده است. ارتش ترکیه قانون اساسی را به حالت تعلیق درآورده و اعلام کرده است از این به بعد با قانون اساسی جدید ترکیه اداره می شود. یک منبع در حزب عدالت و توسعه نیز اعلام کرده دفتر نخست وزیر ترکیه(ییلدریم) به اعضای حزب عدالت و توسعه توصیه کرده است که از درگیری با کودتاگران امتناع کنند. سی ان ان ترک هم خبر داده است که رئیس دفتر حزب عدالت و توسعه در استانبول گفته است که نیروهای ارتش وارد دفتر شده اند و از آنها خواسته اند که دفتر را ترک کنند. یورونیوز خبرداده که کاخ ریاست جمهوری ترکیه توسط نیروهای ارتش محاصره شده است. ارتش در استانبول از مردم خواسته از خروج از خانه های خود خودداری کنند.همچنین برخی خبرگزاری ها گفته اند کودتاگران ژنرال «هولوسی آکار» فرمانده کل ارتش  ترکیه را  گروگان گرفته اند. خبرگزاری «سانا» سوریه نیز اعلام کرد نیروهای نظامی وارد ساختمان تلویزیون دولتی ترکیه شدند و پخش آن به طور کامل متوقف شد. در بیانیه ارتش آمده است که تمامی روابط با کشورهای خارجی ادامه می یابد و حکومت قانون در اولویت خواهد بود. آنها هدف خود از کودتا و تصاحب قدرت در این کشور را دفاع از دموکراسی و حقوق بشر عنوان کرده اند. در عین حال، حزب عدالت و توسعه از هوادارانش خواست برای اعلام حمایت از رجب طیب اردوغان به خیابان ها بیایند. جان کری، وزیر امور خارجه آمریکا که در مسکو به سر می برد گفته است امیدوار است که ترکیه صلح و ثبات داشته باشد. در ایران نیز حسن روحانی، رییس جمهوری اسلامی ایران دستورتشکیل جلسه فوری شورای عالی امنیت ملی را صادر کرد.سرنوشت اردوغان چه می شود؟رجب طیب اردوغان62 ساله در 14 مارس 2003 به عنوان بیست و هفتمین نخست وزیر ترکیه انتخاب شد. او رهبر حزب عدالت و توسعه است. در مرداد 1393، اردوغان توانست با کسب بیش از 50 در صد از کل آرا در دور اول انتخابات به پیروزی دست یافته و دوازدهمین رئیس جمهور ترکیه شود. اردوغان موفقیت های اقتصادی بسیاری در دوره دولت خود با همکاری کمال درویش اقتصاددان بانک جهانی داشت. او توانست رشد اقتصادی ترکیه را به 7٫3٪ برساند. اما در طی دوران ریاست جمهوری اردوغان از 230 نفر به جرم اتهام به ریاست جمهوری شکایت شد. این موضوع باعث ابراز نگرانی فعالان حقوق بشر پیرامون آزادی بیان در ترکیه شده بود. اکنون ظاهرا پایان امپراطوری اردوغان است. در بخشی از بیانیه ارتش آمده است: «حکومت رجب طیب اردوغان در نیمه شب 16 جولای 2016 به پایان خود رسید. ما کشور را در اختیار گرفتیم.» آیا رجب طیب اردوغان به سرنوشت محمد مرسی در مصر دچار می شود؟
                