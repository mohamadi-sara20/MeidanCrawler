پنج‌شنبه ۲۳ دی ۱۳۹۵
-----------------------------------------
یادداشت
-----------------------------------------
الماس سخت
-----------------------------------------

                    هر نسل بزرگان الهام بخش و چهره هایی دارد که به تعبیر «هرتا مولر» تمام نمی شوند، بلکه با همه آنچه در پس ذهن تو برایت باقی گذاشته اند، به تو هجوم می آورند. آیت الله رفسنجانی هم برای نسل ما و قبل از ما در زمره این بزرگان است. آیت الله رفسنجانی برای یکی مبارز و چریک خستگی ناپذیر ایام مبارزه است، برای دیگری فرمانده شجاع و دقیق ایام دفاع مقدس، برای دیگری خطیب نماز جمعه در ایام مختلف، برای آن دیگری یادآور صلحی است قهرمانانه، برای آن یکی سردار سازندگی است بعد از تخریب های یک جنگ خانمان برانداز، برای کسی دیگر، فردی است برای همه انتخابات ها و برای دیگری.... از آیت الله رفسنجانی که مردم ایران وداعی پرشکوه و قدرشناسانه با وی داشتند، در این ایام با تعابیر مختلف نام برده شده است. مقام معظم رهبری، وی را رفیق دیرین، هم سنگر و همگام دوران مبارزات نهضت اسلامی و همکار نزدیک عهد جمهوری اسلامی خطاب کردند. رئیس جمهور وی را قهرمان ملی مبارزه با استبداد و استعمار و اسطوره حلم و تحمل و ایمان و اعتدال خواندند. صفحات اول روزنامه ها، فردای درگذشت ناگهانی آیت الله، از او با القابی مانند امیرکبیر، استوانه انقلاب، مرد مصلحت، سردار سازندگی، مرد روزهای سخت مبارزه، یار امام و رهبری، یار صادق امام، انقلابی مصلح، مرد عبور از بحران ها، صدای ملت و نظریه پرداز مبارزه با فقر نام بردند. دراین میان، با توجه به اینکه مفاهیمی نظیر عدالت و مبارزه با فقر در زمره اصول بنیادین جمهوری اسلامی قرار دارند، مناسب است با تکیه بر گفتمان مرحوم هاشمی، نگاهی گذرا به رویکرد ایشان به این دو مقوله داشته باشیم. واقعیت این است که یکی از مفاهیم کلیدی گفتمان آیت الله هاشمی در حوزه رفاه اجتماعی، کلیدواژه فقر است. در این گفتمان، فقر از نتایج توزیع نامناسب، تولید کم، کسری بودجه و نبود سرمایه گذاری به شمار می رود و آنچه برای کم کردن فقر عمومی ضروری تلقی می شود، مواردی نظیر اشتغال، کار و تولید است. رئیس جمهور دوران سازندگی بر این باور بودند که «مردمی که در تمامی صحنه های انقلاب حضور فعال داشته اند، باید مشکلات آنها روزبه روز کمتر شود». عدالت مفهومی است که در گفتمان مرحوم رفسنجانی جایگاه پررنگی دارد. مفهومی از عدالت که در این گفتمان بر آن تاکید شده، مفهومی است که در آن به مسائلی نظیر رفع سوبسیدهای نادرست و پرداخت هزینه واقعی زندگی مردم توجه می شود و کاهش اختلاف درآمدی طبقات محروم و طبقات دارا به عنوان یکی از ملاک های دستیابی به عدالت عنوان می شود؛ اینکه نباید در قالب عدالت، ضدعدالت عمل شود. وی در مرداد 1372 در مراسم تحلیف به روشنی بیان می کند: «اجرای عدالت اجتماعی و تامین اعتلای کشور از دشوارترین مسائل انقلاب است» و هشدار می دهد: «گاه با حسن نیت علیه اعتلای کشور، اسلام و عدالت اقدام می شود؛ یعنی در قالب عدالت اجتماعی، ضدعدالت عمل می کنیم». در حوزه رفاه، موضوع بیمه یکی از مفاهیمی است که آیت الله هاشمی بسیار بر آن تاکید داشته است. وی معتقد بود باید برای همه مردم بیمه های درمانی درست شود تا مردم از لحاظ معالجه و سلامتی خودشان مطمئن باشند. در زمینه بیمه اجتماعی نیز نظراتی بسیار صریح داشتند و معتقد بودند: «باید تمام کسانی که به هر دلیل از اداره زندگی شان عاجز می شوند، منطقی و غیرمنطقی، چه پیر و ازکارافتاده، معلول یا از خانواده بی سرپرست هستند یا به خسارتی یا موارد دیگر گرفتار شده اند، اینها تحت بیمه قرار بگیرند». ایشان را می توان مصداق مردان بزرگی دانست «که مهره پشت جهان برای آنان رنج است و مبارزه»، آنان که «پیکار می کنند، رنج می برند و پیروز می شوند». این چهره کم نظیر تاریخ ایران، به تعبیر شاعر فرانسوی، الماس سختی بود که با چکش نمی شکست و با قلم هم تراشیده نمی شد؛ او ققنوسی است که از مرگ خود زندگی بازمی یابد.
                