چهار‌شنبه ۱ دی ۱۳۹۵
-----------------------------------------
یادداشت
-----------------------------------------
معیشت اهالی رسانه
-----------------------------------------

                    1- فردا مجمع عمومی انجمن صنفی روزنامه نگاران تهران با هدف انتخاب هیات مدیره و ارکان اجرائی برگزار می شود. تا اینجای کار یعنی تولد یک نهاد مدنی - صنفی، آن هم در حوزه رسانه، کاری بسیار مبارک و شایسته تکریم است، اما اینکه کارکرد این نهاد چه باید باشد و چگونه باید حرکت کند که اولادغدغه صنفی اهالی رسانه را پوشش دهد و ثانیا مستمر و کارآمد باشد، نکته دیگر و البته بسیار مهم است.«رسانه در ایران کارکرد سیاسی دارد»، «ابزار قدرت است»، «در نبود احزاب جایگزین آنهاست»، «پلکان ترقی در نردبان قدرت است»، «کارکرد اقتصادی پیدا کرده است» و ده ها تعبیر دیگر سال هاست در تعریف رسانه و روزنامه در ایران گفته می شود. حتی اگر به تاریخ سیاسی صدساله گذشته هم نگاهی گذرا بیندازیم، همین شواهد را می بینیم، ا فرادی مانند سیدضیاء طباطبایی که از روزنامه نگاری به نخست وزیری رسیدند، تا آدمهای مهم و تصمیم سازی که همه قدرتشان در داشتن جریده خلاصه می شد و در دوره اخیر همه به یاد داریم که در دوران رونق مطبوعات در دوره اصلاحات، چگونه فهرست روزنامه نگاران دوم خردادی ترکیب نهایی 30نفره تهران برای مجلس ششم را تعیین کرد؛ اما سوال اساسی اینجاست که این جماعت روزنامه نگار و به قول امروزی ها، اهالی رسانه فقط باید دغدغه قدرت داشته باشند؟ آیا این گروه همه شان باید از نردبان قدرت بالابروند و اگر نرفتند -که قریب به اتفاق نرفتند و نمی روند- دغدغه زندگی روزمره و معیشت و امنیت شغلی و رفاه خود را باید چگونه رفع کنند؟ در پاسخ به همین دو سوال اساسی شاید به ضرورت تاسیس انجمن صنفی برسیم، اما این همه واقعیت نیست. انجمن های صنفی در حقیقت یک انسجام صنفی - تشکیلاتی برای پیگیری حقوق حقه اعضا محسوب می شود و دراین صورت حق باید قبلاایجاد شده باشد تا به عنوان یک مطالبه اصولی از طرف انجمن پیگیری شود. به عبارت بهتر قبل از اینکه انجمن تشکیل شود، باید حقوق صنفی اهالی رسانه به رسمیت شناخته شود و سپس از طریق ابزارهای قانونی و تشکیلات منسجم پیگیری شده و احقاق حق صورت گیرد؛ اتفاقی که متاسفانه تاکنون صورت نپذیرفته است. در این راستا البته دولتمردان (به مفهوم عام)، نقش مهمی دارند، ولی تاکنون وظیفه خود را در برابر اهالی رسانه انجام نداده اند. مطالبه گری در این باب مسلما حق خبرنگاران و روزنامه نگاران است.2- دغدغه اهالی رسانه در چهار حوزه حمایتی باید مورد توجه قرار گیرد: حوزه معیشتی، رفاه، درمان و امنیت شغلی که متاسفانه در این چهار حوزه سیاست گذاری مدونی صورت نگرفته است و تمامی تصمیم گیری ها و برنامه ریزی ها مقطعی و دوره ای هستند. معیشت خبرنگاران از آنجا آسیب پذیر شده که رسانه در ایران هیچ گاه به مثابه یک بنگاه اقتصادی با الزامات و سازوکار خاص مورد توجه قرار نگرفته است؛ ازهمین رو استمرار معیشت خبرنگاران نمی توانسته موضوع مورد توجه صاحبان رسانه قلمداد شود. ناامنی شغلی تالی فاسد معیشت ناپایدار اهالی رسانه است و به همین ترتیب رفاه، موضوعی فراموش شده قلمداد می شود. شاید یکی از دلایل ناپایداری شغلی خبرنگاران، نگاه ابزاری سیاست مداران به اهالی رسانه است. برخی اهالی سیاست علاقه دارند اهالی رسانه را همیشه در بند خویش کنند. این در حالی است که اهالی رسانه هیچ وقت دوست ندارند در بند و دام کسی از جمله برخی اهالی سیاست بیفتند، چراکه استقلال حرفه ای خبرنگاران باعث می شود بی محاباتر نقد کنند و این به مذاق برخی اهالی قدرت خوش نمی آید. این وضعیت متاسفانه در نبود نهاد صنفی متشکل و منسجم آزاردهنده تر هم شده است. این ناامنی شغلی موجب شده در ایران به جز برخی رسانه های خاص که از قضا مدیریت آن هم همیشه همان افراد قبلی بوده اند و در 35 سال گذشته تغییری نداشته اند، خبرنگاری را نشناسیم که معرف برند یک رسانه باشد و آن رسانه معرف برند آن خبرنگار باشد. این از طنزهای تلخ تاریخ مطبوعات در ایران است که ظاهرا هنوز درمانی برای آن پیدا نشده.3- خبرنگاری اگرچه یک رشته دانشگاهی است، اما در ایران امروز ما شغلی عمومی محسوب می شود که حرفه ای گری در آن به کیمیا بدل شده است. امروز متاسفانه نگاه نازل به این شغل و از همه مهم تر ناامنی شغلی خبرنگاران موجب شده تا افراد زیادی به خود اجازه دهند مقطعی از عمر خود را به کار خبرنگاری تخصیص دهند و پس از آن شغل دیگری را برای امرارمعاش برگزینند. این نگاه فرومایه به شغل خبرنگاری حاکی از نبود «حرفه ای گری» در این شغل است. متاسفانه با گسترش شبکه های مجازی و امکان تشکیل کانال های خبری، این آفت بیش از گذشته دامن اهالی رسانه را گرفته است. بسیاری از مشاغل که البته حساسیت بسیار کمتری نسبت به این شغل دارند دارای مراتب حرفه ای و گواهی نامه های خاص هستند که درصورت نداشتن آنها فرد، وارد حوزه کاری نمی شود؛ مانند نظام مهندسی برای مهندسان یا نظام پزشکی برای پزشکان یا گواهی های حرفه ای برای حسابداران و.... اما درباره کار سخت و نفس گیر روزنامه نگاری و خبرنگاری چنین سازوکاری وجود ندارد. این نقصان بدون تردید، امنیت شغلی خبرنگاران را تهدید می کند که باید به آن به عنوان یک مطالبه صنفی توجه شود؛ البته صلاحیت حرفه ای خبرنگاران باید با یک سازوکار حرفه ای و مستند به تجارب جهانی از سوی انجمن صنفی صادر و تایید شود و در این مسیر دخالت دولت ها هیچ گونه وجاهتی ندارد. در حوزه حقوق و دستمزد نیز اگرچه سخت و زیان آوربودن کار خبرنگاری به قانون تبدیل شده است، ولی به دلایل غیرکارشناسی صندوق تامین اجتماعی به طور کامل درصدد اجرائی کردن آن برنیامده و از این حیث زیان بزرگی به خبرنگاران وارد شده است.4- تشکیل انجمن صنفی برای اهالی رسانه از جهت دیگر نیز درخور تامل و تاکید است. تجربه سه دهه گذشته فعالیت در روزنامه ها به همه ثابت کرده که تحدید فعالیت روزنامه نگاران با توقیف روزنامه ها به هر دلیل موجه و غیرموجهی که باشد و بی کاری خیل عظیم روزنامه نگاران و کارکنان رسانه، موجب شده تا اهالی قدرت کمتر به وجه معیشتی این اقدام سیاسی نگاه کنند.از همین رو بی محابا، بسته شدن یک رسانه را در دستور کار قرار می دهند. از فردای توقیف یک رسانه، خیل عظیمی از خبرنگاران و کارکنان بخش های اداری و فنی آن با مشکل بی کاری و معیشت مواجه می شوند که از قضا همین بخش اصلامورد توجه کنشگران سیاسی قرار نمی گیرد. برخی از باب به خطرافتادن منافع سیاسی خود فریاد وا آزادی سر می دهند و برخی نیز موارد دیگر را توجیه اقدام خود قرار می دهند، اما هیچ کس به حرمت حرف های خبرنگاران بی کارشده و به تنگنای معیشتی کارکنان اعتنایی نمی کند. ازآن رو حتما و ضرورتا باید یک تشکل صنفی منسجم و قدرتمند باشد که فریاد وامعیشتا سر دهد و از حریم و حرمت هم صنفان خود دفاع کند. این ضرورتی است انکارنشدنی.
                