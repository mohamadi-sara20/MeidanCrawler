دو‌شنبه ۲۴ آبان ۱۳۹۵
-----------------------------------------
یادداشت
-----------------------------------------
بهره برداری از منابع فوق استراتژیک آب
-----------------------------------------

                    در نشست اخیر شورای عالی آب کشور به ریاست معاون اول رئیس جمهور، مصوبات و تصمیمات جدید و عجیبی تصویب و اتخاذ شده است. براساس تصمیمات و مصوبات جدید این شورا (12 مهر)، قرار است سناریوی جدیدی از سوی بخشی از آگاهان و اعضای شورای عالی آب نوشته شود که در آن درباره آخرین ذخیره های آبی کشور تحقیق، اکتشاف و بهره برداری انجام شود. آنچه را که دولت به راهنمایی و هدایت شورای مذکور به آن چشم دوخته، در واقع عبارت است از منابع «کارستی» آب کشور که بین 10 تا 20 میلیارد مترمکعب تخمین زده می شود و آن، آبی است که سالانه بر اثر بارش باران و برف در زیر کوهستان های ایران، به ویژه در رشته کوه های زاگرس در غرب کشور، انباشته شده و دست هیچ تنابنده ای تاکنون به آن نرسیده است. در این کار گروه ویژه، نمایندگان وزارت نیرو، سازمان برنامه و بودجه، سازمان زمین شناسی و اکتشافات معدنی، سازمان حفاظت از محیط زیست و دیگر دستگاه های ذی ربط (به دلایلی مشخص نشده)، قرار است بنا بر همان درخواست، ابعاد و زوایای گوناگون این کار بکر! را درخصوص دستیابی به این منابع ناشناخته (حالاشناخته) بررسی کنند. این جانب به عنوان فردی پژوهشگر و تحلیلگر که نگران مسائل و منابع کشور است، بنا بر اهمیت این منابع که از سوی شورای مذکور، منابع فوق استراتژیک نام برده شده، به مخازن آب کارستی ایران، نام «قلک های آبی» داده ام و متاسفم که ناچارم اعلام کنم این مصوبه، نشان از عزم اشتباه شورای عالی برای شکستن این قلک ها دارد؛ قلک هایی که طبیعت اساسا برای روز های بسیار سخت تر از این و برای آیندگان، ذخیره کرده است. به عبارت دیگر، اتخاذ این تصمیم، نشانه آن است که مخازن آب زیر زمینی در دشت های مظلوم کشور، به پایان رسیده و اکنون نوبت بلعیدن مخازن کارستی در مخازن و شکاف های درون کوه های زاگرس فرا رسیده است. شخص وزیر نیرو، در نشست این شورا اعلام کرده مرکز ملی مطالعات کارستی کشور که زیر مجموعه این وزارتخانه است، تحقیقات گسترده ای در این باره انجام داده و قرار است با مشارکت سازمان زمین شناسی و چند سازمان دیگر که اسامی آنها اعلام نشده، تحقیقات و عملیات بعدی را در کرانه های کوه های زاگرس شروع کنند. به گفته وی، در این مشارکت حتی از اطلاعات و امکانات وزارت نفت و سازمان انرژی اتمی و چند سازمان دیگر نیز بهره برداری می شود. البته گویا طراحان این سناریو، به فکر آیندگان هم بوده اند؛ آنجا که خاطر نشان کرده اند: «استفاده از این منابع فوق استراتژیک فقط برای صرف آب شرب و برای حفظ حقوق بین نسلی بوده و باید در چارچوبی خاص و ضابطه مند از طریق وزارت نیرو انجام شود». حال جای این سوال است که اگر شما نگران حقوق بین نسلی و شکسته شدن ضوابط قانونی هستید، پس چرا اساسا به این منبع پنهانی و مگوی که آخرین سنگر و منابع آبی کشور محسوب می شود، چشم دوخته اید؟!...و چرا به چاره اصلی نجات از بحران آبی کشور؛ یعنی کاهش 30 تا 40 درصدی مصرف بی رویه و نابخردانه آب، به ویژه در بخش کشاورزی، نمی اندیشید؟ از هم اکنون باید اعلام کرد، اگر از همین فردا، گروه هایی با حکم یا بی حکم، به اطراف رشته کوه های زاگرس در استان های غرب کشور گسیل شوند، مسئولیت و عوارض آن را نیز باید بپذیرند! گفتنی است، منابع کارستی آب، بخشی کوچک از منابع زیرزمینی آب کشور است؛ بخش اصلی این منابع، همان مخازن آبرفتی در آبخوان های دشت های مظلوم کشور است که اکنون کفگیر در آنها به ته دیگ خورده است! در منابع کارستی، آب باران و برف از طریق نفوذ به داخل کوهستان های آهکی و دارای شکاف، گودال و روزنه جریان می یابد و ذخیره می شود. (مانند غارها و چشمه ها) اکنون با مصوبه شورای عالی آب، کار و ماموریت شناسایی، اکتشاف و بهره برداری از آنها، به محققان و مهندسان برخی سازمان ها سپرده شده تا این آب ها را مانند آب پشت سد ها در خانه خود به دام انداخته و اسیر کنند! و این مرثیه ای دیگر است برای تخریب کوه های قد برافراشته زاگرس سرزمین عزیز ایران!
                