چهار‌شنبه ۱۱ اسفند ۱۳۹۵
-----------------------------------------
type_unknown
-----------------------------------------
طرح مطهری برای انتخابات 88 چه بود
-----------------------------------------

                    گروه سیاست: «علی مطهری» بعد از 8 سال، از طرحش برای انتخابات 88 خبر داد؛ اجماع روی «علی اکبر ولایتی» از سوی اصلاح طلبان و طیفی از اصولگرایان؛ آن هم به دلیل اینکه مدیریت احمدی نژاد را به صلاح نمی دانسته است. به گفته مطهری، او این طرح را با سران اصولگرایان، رئیس دولت اصلاحات و مرحوم آیت الله هاشمی رفسنجانی به مشورت گذاشته و همه به آن نظر مثبت داشتند. البته این طرح ناکام می ماند و علی مطهری علت آن را «سستی» اصولگرایان می داند. حالاشاید علت سکوت سنگین «ولایتی» در انتخابات 88، معلوم شود و همین طور دلیل ضربه فنی کردن «سعید جلیلی» در مناظره های انتخابات 92. مطهری در گفت وگو با جماران گفت: «آن زمان من طرحی درباره آن انتخابات داشتم و آن این بود که همه، اعم از اصولگرا و اصلاح طلب، روی آقای ولایتی توافق کنند؛ چون ادامه مدیریت آقای احمدی نژاد را به صلاح کشور نمی دانستم». او با بیان اینکه با سران اصولگرا صحبت کرده بودم و همه آنها این طرح را قبول کردند، افزود: «این طرح را با آقای خاتمی هم در میان گذاشتم. ایشان گفتند اگر اصولگرایان در این راه استوار باشند، نه من کاندیدا می شوم و نه آقای موسوی». مطهری ادامه داد: «این طرح را با مرحوم آیت الله هاشمی هم در میان گذاشتم که ایشان نیز گفتند اگر آنها روی آقای ولایتی توافق داشته و محکم باشند، من کاری می کنم که نه آقای خاتمی بیاید و نه آقای موسوی. بعدا اصولگراها درباره این طرح سست شدند». احتمالابه دلیل همین سستی اصولگرایان باشد که «محسن رضایی» هم از این سستی استفاده کرد و وارد گود انتخابات 88 شد. نایب رئیس مجلس در ادامه تصریح کرد: «در این دیدار، پس از روایت آن ماجرا، گفتم این مطلب را از آن جهت گفتم که معلوم شود اینکه می گویند حوادث سال 88 طراحی و برنامه ریزی شده بود و سران معترضان با خارج ارتباط داشتند، حرف بی پایه و اساسی است. سپس گفتم به هرحال فعلادر شرایط موجود هستیم که شرایط خوبی نیست و البته دوام هم نمی آورد». مطهری تاکید کرد: «آقای خاتمی با صبر و تدبیر، خوب عمل کردند و توفیقاتی برای جامعه و انقلاب از سال 92 پدید آمد؛ اما ما به عنوان مجلس چندان خوب عمل نکرده ایم و مجلس در جایگاه خودش نیست. برخی کارهای خلاف قانون اساسی انجام می شود و تنها نهادی که می تواند جلوگیری کند، مجلس است. البته هنوز زود است که درباره مجلس دهم قضاوت کنیم، به ویژه آنکه چند ماهی است سرگرم برنامه و بودجه بوده است».
                