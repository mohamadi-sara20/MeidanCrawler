سه‌شنبه ۲۵ خرداد ۱۳۹۵
-----------------------------------------
type_unknown
-----------------------------------------
تکلیف 5 کمیسیون دیگر مجلس مشخص شد
-----------------------------------------

                    گروه سیاست: شب گذشته، داغ ترین مرحله انتخاب اعضای کمیسیون های مجلس دهم بود؛ شامگاه یکشنبه تکلیف کمیسیون های انرژی، صنایع، امنیت ملی و سیاست خارجی مشخص شد و بازتاب آن روز گذشته در صحن علنی به فریادهای زهرا سعیدی در آخرین دقایق جلسه علنی منجر شد. ماجرا از این قرار بود که در تعیین اعضای نهایی کمیسیون هایی که متقاضیان آنها بیش از سقف تعداد مورد نیاز بود، اتفاقاتی افتاده بود و برخی از افرادی که سوابق و تجربه در حوزه تخصصی آن کمیسیون داشتند، از فهرست اعضا حذف شده بودند و افرادی نیز که سوابق و تحصیلات آنها ارتباطی با حوزه تخصصی کمیسیون ها نداشت، به عنوان اعضای کمیسیون معرفی شده بودند. رایزنی های یکی از خراسانی های انتخاب شده به عنوان عضو کمیسیون امنیت ملی و سیاست خارجی در حالی که این نماینده جدید مجلس فاقد هرگونه سابقه در حوزه امنیت ملی و سیاست خارجی بوده است......تنها یکی از نکاتی بود که دیروز در همین زمینه در صحن مجلس دیده می شد. این گونه بود که هرچه به پایان جلسه علنی و سخنرانی های اقتصادی وزرای راه و شهرسازی و کشاورزی و پرسش های نمایندگان از آنها نزدیک می شدیم، فریادهای زهرا سعیدی، نماینده مبارکه، خطاب به علی مطهری که ریاست جلسه را بعد از لاریجانی بر عهده گرفت، بیشتر می شد. چند نفر از نمایندگان نیز وساطت کردند و از نوبت تذکر شفاهی خود عبور کردند تا فرصت در اختیار سعیدی قرار بگیرد. این نماینده جوان مبارکه در بیان تذکر خود خطاب به رئیس جلسه گفت: «استاد شهید مطهری عدالت را دادن حق صاحبان استحقاق بدون هیچ تبعیضی به آنها دانسته اند. طبق ماده 40 آیین نامه داخلی مجلس که همه ما برای عمل به آن سوگند یاد کرده ایم، تخصص، تجربه و سابقه عضویت در کمیسیون ها باید برای انتخاب افراد در کمیسیون ها مدنظر قرار گیرد». او در ادامه با اشاره به نحوه گزینش متقاضیان عضویت در کمیسیون ها گفت: «الان می بینیم که دکترای نفت از حضور در کمیسیون انرژی جا مانده و من با دو فوق لیسانس صنایع، تجربه، تخصص، مقالات، اختراع و منطقه صنعتی ام از کمیسیون صنایع جا مانده ام. طبق تبصره یک ماده 41 آیین نامه، نمایندگان مذکور حق شرکت در جلسه برای دفاع از پیشنهاد خود را دارند؛ اما رای گیری بدون حضور آنها صورت می گیرد و مفاد این تبصره شامل روسای شعب نیز هست، در حالی که روسای شعب دیروز در رای گیری حضور داشتند. از رئیس و هیات رئیسه می خواهیم به این موضوع رسیدگی کنند، چرا که برخی از روسای شعب اعمال نظر شخصی کردند و قسم خود را شکسته اند». وقتی تذکر این نماینده به پایان رسید، در میان فریادهای احسنت که از گوشه و کنار مجلس به گوش می رسید، محمد جواد فتحی از نمایندگان تهران که او نیز با دکترای حقوق و سال ها سابقه کار در زمینه حقوق بشر، از راهیابی به کمیسیون امنیت ملی بازمانده، شروع به کف زدن و تشویق این نماینده کرد و چند نفر دیگر از نمایندگان نیز او را در تشویق سعیدی همراهی کردند. علی مطهری که ریاست جلسه را بر عهده داشت در پاسخ به این تذکر گفت: «درباره اینکه با حضور رئیس شعبه درباره افراد رای گیری شده که خلاف آیین نامه است، حرف شما درست است، نظر هیات رئیسه همین است و باید اصلاح شود؛ اما اینکه در آن جلسه به آن شکل رای داده شده و احیانا حقی هم ضایع شده، نمی توانیم بگوییم خلاف آیین نامه است. ممکن است دوستان کم لطفی کرده باشند یا ملاک ها را درست در نظر نگرفته باشند؛ اما در همه مجالس در چنین مقطعی با این مشکل مواجه هستیم. به هر حال آیین نامه به اصلاح نیاز دارد». رقابت پایاپای در کمیسیون آموزشچند ساعت بعد از جلسه روز گذشته، ادامه رایزنی ها برای تعیین تکلیف بقیه کمیسیون ها شروع شد و ساعاتی بعد نتیجه این رایزنی ها مشخص شد. اولین خبر از کمیسیون برنامه و بودجه بیرون آمد؛ 23 عضو این کمیسیون عبارت بودند از:غلامرضا تاج گردون، محمدرضا تابش، مهرداد لاهوتی، محمد حسینی، غلامرضا حیدری، حسین علی حاجی دلیگانی، علی کاظمی، علی قربانی، غلامعلی جعفرزاده، منصور مرادی، حمیدرضا حاجی بابایی، هادی قوامی، بیگلری، هزارجریبی، فیضی، فرشادان، عزت الله یوسفیان ملا، حسن سلیمانی، عبدالرضا مصری، محمد مهدی مفتح، خدابخشی، شهباز حسن پور و جهانبخش محبی نیا. این ترکیبی است که وزن لیست امیدی ها در آن درخور توجه است و همچنان بالاترین شانس ریاست برای غلامرضا تاجگردون به نظر می رسد. چهره هایی مانند تابش نیز از گزینه های هیات رئیسه این کمیسیون هستند. پس از این کمیسیون نیز نوبت به کمیسیون عمران رسید که در این کمیسیون هم افراد زیر به عنوان عضو برگزیده شدند:یوناتن بت کلیا، حسین نیازآذری، شهرام غراوی، محمد دامادی، صدیف بدری، سیدهادی بهادری، اقبال محمدیان، علی یارمحمدی، محمدمهدی افتخاری، سیدحسین افضلی، سیدابوالفضل موسوی، سیداحسن علوی، عبدالکریم حسین زاده، شادمهر کاظم زاده، فرج الله رجبی، محمدرضا رضایی کوچی، سیدکمال الدین شهریاری، حسن خسته بند، قلی الله قلی زاده، محمدرضا ملکشاهی، حسین هاشمی تختی نژاد، مجید کیان پور و حمید بنایی؛ ترکیبی که به نظر می رسد شاخص ترین مدعی ریاست در میان آن، عبدالکریم حسین زاده نایب رئیس کمیسیون عمران مجلس نهم و از نامزدهای فراکسیون امید برای انتخابات هیات رئیسه مجلس باشد.مهم ترین خبر شب گذشته مربوط به کمیسیون آموزش بود؛ جایی که بسیاری از چهره های شاخص لیست امیدی و در راس همه آنها دکتر عارف متقاضی عضویت در این کمیسیون بودند و در نهایت با رسیدن 10 کرسی به امیدی ها و 10 کرسی به اصولگرایان و 3 کرسی به چهره های مستقل، گمانه زنی برای تعیین ترکیب هیات رئیسه کمیسیون آموزش و تحقیقات، دشوار شد. ترکیب نهایی کمیسیون آموزش و تحقیقات به شرح زیر است:محمدرضا عارف، محمد قمی، محمود نگهبان سلامی، سیدمحمدجواد ابطحی، فاطمه سعیدی، میرحمایت میرزاده، فرهاد فلاحتی، جبار کوچکی نژاد، محمد باسط درازهی، فریده اولادقباد، حجت الاسلام علیرضا سلیمی، قاسم احمدی لاشکی، سیدجواد ساداتی نژاد، حجت الاسلام احد آزادی خواه، محمود صادقی، کارن خانلری، داوود محمدی، محمدمهدی زاهدی، سیدمحمدباقر عبادی، محمد دوران وندی، اسفندیار اختیاری، محمدجواد فتحی و اسدالله عباسی. در این کمیسیون هم در مقابل زاهدی که از طرف اصولگرایان برای ریاست و حفظ کرسی مجلس نهمی خود در مجلس دهم تلاش می کند، چهره هایی مانند محمود صادقی، محمدجواد فتحی و محمد قمی به عنوان گزینه های فراکسیون امید برای ریاست مطرح هستند و عارف نیز همچنان از اعلام کاندیداتوری برای ریاست کمیسیون امتناع دارد. تکلیف اصل 90 و اقتصاد هم مشخص شددر ادامه اخبار شب گذشته هم از کمیسیون اصل 90 خبر رسید که محمدعلی پورمختار، فرهاد تجری، حسن نوروزی، داوود محمدی، حسین رضازاده، بهرام پارسا، یحیی کمالی و محمد کاظمی، به عنوان هشت عضو ثابت این کمیسیون انتخاب شدند. باید دید آیا پورمختار که انتقادهای زیادی به عملکرد او در مجلس نهم وارد بود، خواهد توانست ریاست کمیسیون اصل 90 را باز هم در اختیار بگیرد یا چهره هایی همچون کاظمی می توانند، در رقابت با او در صحن مجلس برنده شوند. آخرین کمیسیونی که اعضای آن شب گذشته معرفی شدند هم کمیسیون اقتصادی بود؛ براساس اخبار اعلام شده، سیدکاظم دلخوش، محمدرضا پورابراهیمی، سیدتقی کبیری، محمود بهمنی، سیدفرید موسوی، محمد حسن نژاد، احمد امیرآبادی، سیده فاطمه حسینی، محمدحسین حسین زاده بحرینی، حجت الاسلام سیدناصر موسوی لارگانی، حمدالله کریمی، علی اکبر کریمی، عامر کعبی، محمود شکری، رحیم زارع، علی اصغر یوسف نژاد، قرجه طیار، معصومه آقاپور، سیدحسن حسینی و احمد انارکی محمدی، به عنوان اعضای این کمیسیون معرفی شدند. این در حالی است که الیاس حضرتی با سابقه چهار دوره عضویت در کمیسیون صنایع ادوار گذشته مجلس، از جمع اعضای این کمیسیون کنار گذاشته شده تا همه چیز برای ریاست پورابراهیمی در این کمیسیون فراهم باشد. حرکت امیدی ها به سمت کمیسیون فرهنگی و شوراهادر این میان تکلیف کمیسیون های فرهنگی، حقوقی و قضائی، بهداشت و درمان، شوراها و امور داخلی و کمیسیون آب و خاک و کشاورزی نیز امروز مشخص خواهد شد. این در حالی است که پروانه مافی از جمله فراکسیون امیدی هایی که متقاضی حضور در کمیسیون امنیت ملی بود و از این کمیسیون کنار گذاشته شد، دیروز در گفت وگو با «شرق» از عضویت خود در کمیسیون شوراها و امور داخلی مجلس خبر داد؛ خبری که با توجه به اهمیت این کمیسیون در بررسی قوانین احزاب و انتخابات و همچنین برگزاری انتخابات شوراها، خبری مهم و امیدوارکننده به حساب می آید. همچنین اخبار رسیده به «شرق» حاکی از این است که عبدالرضا هاشم زائی، دیگر عضو شاخص فراکسیون امید نیز به کمیسیون شوراها و امور داخلی مجلس خواهد پیوست تا وزن امیدی ها در این کمیسیون بیشتر شود. از سوی دیگر و بعد از پیوستن علی لاریجانی به کمیسیون فرهنگی، علی مطهری که در جمع متقاضیان کمیسیون آموزش بود نیز به کمیسیون فرهنگی پیوست تا رئیس و نایب رئیس مجلس عضو کمیسیون فرهنگی شوند. پروانه سلحشوری، دیگر عضو فراکسیون امید که از راهیابی به کمیسیون آموزش بازمانده بود هم به احتمال بسیار زیاد راهی کمیسیون فرهنگی می شود تا امیدی ها در کمیسیون فرهنگی نیز وزن تعیین کننده ای داشته باشند.
                