دو‌شنبه ۱۹ مهر ۱۳۹۵
-----------------------------------------
یادداشت
-----------------------------------------
حرمت عاشورا و مسابقه فوتبال
-----------------------------------------

                    ایران پس از رحلت پیامبر مهر و محبت به وسیله مسلمانان تصرف شد؛ ولی با توجه به ذکاوت، روحیه جست وجوگری و هم مرزی ایرانیان باید سابقه آشنایی آنان با اسلام را قبل از این ماجرا دانست. ایرانیان با مشاهده مفاهیم عالی اسلام مانند برابری، عدالت، ظلم ستیزی، معنویت و... با وجود ستم های حاکمان به ظاهر مسلمان، از دین تازه خود جدا نشده و هر روز بیشتر شیفته اسلام شدند. مردم ایران با مشاهده فضیلت های یادشده در زندگی عملی و نظری اهل بیت، برای درک کامل اسلام و تعلیم های پیامبر رحمت (ص) دامن علی(ع) و اولاد او را گرفتند. در همان قرن نخست اسلام، شهرهای قم، ری، کاشان، خراسان، ساوه و طبرستان به پیروی از اهل بیت معروف شدند و هزینه های زیادی پرداختند. آنان حتی در سخت ترین زمان ها نیز سوالات، خمس و زکات خود را به محضر امام زمان خود می فرستادند و تلاش می کردند سبک زندگی خود را به قرائت آنان از اسلام نزدیک کنند. ایرانیان قبل از آشنایی با اسلام، رسوم و آداب مخصوص برای زندگی در زمینه ازدواج، تجارت، سوگواری و جشن های ملی و... داشتند. این آیین ها چندین قرن در میان ایرانیان رواج داشت؛ ولی ایرانیان پیروی از اهل بیت را در سبک زندگی خود قرار دادند و در صورت تعارض با دستورات اهل بیت، مردم ایران بدون هیچ تعصبی رسم ها و آداب گذشته خود را اصلاح کردند (مانند نخوردن بعضی از غذاها و پرهیز از ازدواج با محارم)؛ علاوه براین شیعیان در ایران، ولادت و شهادت اهل بیت را بر دیگر امور خود مقدم کرده اند و در هم زمانی عید نوروز با ماه محرم یا دهه فاطمیه حرمت این ایام تاکنون به نحو شایسته رعایت شده است و مردم تلاش می کنند فقط جنبه های اجتماعی نوروز را برجسته و مراسم شادی برگزار نکنند. در ماه محرم و صفر (دو ماه حزن اهل بیت) لباس سیاه که علامت عزاداری است، به تن کرده و شهرها و خانه های خود را به ماتمکده اهل بیت تبدیل می کنند. امسال نیز تاکنون به نحو شایسته حرمت ماه محرم رعایت شده است. در شب تاسوعا مسابقه فوتبال بین ایران و کره جنوبی در ایران برگزار خواهد شد. با توجه به دخالت نهادی های بین المللی تغییر زمان این مسابقه امکان پذیر نیست و این مسئله نگرانی هایی را برای برخی از افراد ایجاد کرده است و آنان نگرانی خود را از طریق تریبون های عمومی ابراز کرده اند. به نظر می رسد با دقت و بازخوانی رابطه ایرانیان با اهل بیت و تبدیل شدن سبک زندگی ایرانیان به ارزش های ملی و شیعی، جای نگرانی برای این گونه اظهارنظرها نیست. در ماه محرم و صفر ایرانیان با عشق و علاقه، وقت، جان و مال خود را بی چشمداشت در راه تعالی اهل بیت هزینه می کنند و آمادگی بهتری برای شنیدن سخنان عالمان دینی دارند.علما و شخصیت ها لازم است به فضایلی که اهل بیت با داشتن آنان (عدالت، برابری، اخلاق مداری، رعایت حقوق شهروندان، تلاش برای صلح و پرهیز از دوقطبی کردن فرهنگی و سیاسی جامعه) ایرانیان را شیفته اهل خود کردند، بپردازند و راه های رسیدن به آن را هموار کنند. کم ترین وظیفه عالمان شیعه مقابله و برخورد جدی با فرهنگ تحریف در هدف قیام امام حسین (ع) است. آنان باید این گونه جدیت را که درباره موضوع مسابقه فوتبال دیدیم، در جلوگیری از بیان سخنان تحریف گونه از سوی برخی واعظان و مداحان نیز به کار گیرند.
                