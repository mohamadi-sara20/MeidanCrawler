سه‌شنبه ۵ مرداد ۱۳۹۵
-----------------------------------------
حرف اول
-----------------------------------------
وفا کنیم و ملامت کشیم
-----------------------------------------

                    جناب آقای مجید سعیدی، عکاس خوب کشورمان، روز دوشنبه 28 تیر، در روزنامه وزین «شرق» در مطلبی با عنوان «برسد به دست جامعه پزشکی» خطاب به همکار جراحی که در صفحه شخصی اش آزرده از این همه بی مهری تصمیم گرفته طبیب جامعه هنری نباشد، گلایه هایی را مطرح کرده است. به احتمال بسیار زیاد جناب آقای سعیدی اطلاع درستی نه از روندهای درمانی دارند و نه از روندهای قانونی در بررسی شکایات پزشکی. نکته بسیار مهم و فرق اساسی ای که رشته طب با بقیه علوم دارد، این است که بالینی است؛ یعنی باید بر بالین بیمار آموخته شوند. بدون حضور در دانشکده طب، با تکیه بر شنیده ها، بر مبنای جست وجوی اینترنتی و حتی با مطالعه آزاد نمی توان در آن صاحب نظر و عقیده شد. مانند علوم دیگر چندان قاعده مند نیست؛ برای مثال تاثیر دارو یا روش جراحی «الف» در درمان بیماری «ب» در تحقیقی بررسی و دیده می شود در 80 درصد موارد باعث بهبودی، در 15 درصد بدون تاثیر و در پنج درصد باعث عوارض یا حتی مرگ ومیر می شود. اینکه بیمار در کدام یک از این دسته ها قرار می گیرد، به متغیرهای بی شمار -که بسیاری هنوز شناخته شده نیستند-مرتبط است؛ بنابراین هیچ گاه در علم پزشکی نمی توان ادعا کرد فلان دارو یا روش جراحی قطعا باعث درمان می شود. اگر این گونه نبود، اکنون ما همگی افرادی صدساله بودیم!انتقاد جامعه پزشکی از روندی که برخی رسانه ها در پیش گرفته اند، ناشی از همین مسئله است. این مسئله گرچه به مذاق بسیاری خوش نیست، ولی متاسفانه حقیقت غیرقابل کتمانی است. بله علم پزشکی با بسیاری از علوم و هنرها متفاوت است. شما می توانید ذره ای فیلم سازی ندانید ولی بازی فلان هنرپیشه را دوست نداشته باشید و برایش دلیل کافی هم داشته باشید. می شود بازی فوتبال بلد نبود اما فهمید کدام بازیکن خوب و کدام بد است. اما در طب این گونه نیست. یک بیماری خاص در هر فردی می تواند علائم و نشانه های متفاوتی را بروز دهد، درمان متفاوتی را ایجاب کند و حتی پاسخ درمانی متفاوت تری را داشته باشیم. به همین دلیل است که علم طب نقدبردار نیست، مگر اینکه از سوی کارشناس این کار یعنی طبیب رشته مربوطه انجام گیرد. ممکن است بسیاری از خوانندگان ندانند ولی تک تک جملاتی که در یک کتاب مرجع طبی نوشته می شود، عصاره بررسی و تحقیقی روی دسته ای از بیماران یا مدل های آزمایشگاهی است، یعنی برای هر گزاره ای حتی در حد یک جمله تحقیقاتی صورت گرفته و این گونه نبوده که فرد دانشمندی استنباط شخصی خودش را بیاورد. در کمیسیون های تخصصی بررسی شکایات نیز از افراد همان رشته درمانی اظهار نظر می شود، نه حتی پزشکان دیگر. بنابراین اینکه انتظار داشته باشیم مانند منتقد فیلم، عده ای هم منتقد پزشکی داشته باشیم، انتظار عبثی است. مبحث مهم دیگری که لازم است روشن شود، این است در فضای غیرکارشناسی و رسانه ای هرگونه پیش داوری راجع به پرونده های پزشکی قبل صدور حکم کارشناسان نظام پزشکی و پزشکی قانونی (یکی از سازمان های زیرمجموعه قوه قضائیه) معمولابه جز تشویش اذهان عمومی و نشر اکاذیب، نام دیگری نمی توان بر آن نهاد. متاسفانه انتقاد از سیستم سلامت در جامعه ما جایش را به انتقاد از پزشک داده است و این حقیقت نادیده گرفته می شود هر پزشک به عنوان چرخ دنده کوچکی در سیستم سلامت رفتار حرفه ای اش بدون بررسی عیوب آن سیستم بزرگ، قابل ارزیابی نیست. فارغ از این مسئله، در نقد امور پزشکی، می توان از کم حوصلگی طبیبی انتقاد کرد، می توان از ویزیت های کوتاه یا چندنفره انتقاد کرد و بسیار از این دست، ولی از روند درمان یا حصول نشدن نتیجه درمانی دلخواه، تا زمان بررسی کامل در کمیسیون های پزشکی، نمی توان انتقاد کرد.برخلاف آنچه در مقاله آورده اند که «امروزه در هر خانواده حداقل یک نفر از اشتباهات پزشکی آسیب دیده است»، پزشکی ایران در قیاس با سایر حرفه ها و مشاغل در ایران یک سروگردن به استانداردهای جهانی نزدیک تر است. به صنایع ساختمان سازی، خودروسازی، بانکداری، نرم افزار، سخت افزار و... نگاه کنید. در کدام یک از اینها ما واردکننده نبوده ایم، اصلادر کدام یک توانسته ایم یک عدد یک دلاری برای کشور کسب کنیم؟ بر عکس، سیستم درمان کشور علاوه بر بی نیازی به اعزام بیمار به خارج از کشور، از همه کشورهای همسایه توریست درمانی دارد، بسیاری از ایرانیانی که سال ها در فرنگ بوده اند، امور درمانی شان را به ایران می آورند. برای عامه مردم، حصول نشدن نتیجه درمانی به معنی کارکرد نداشتن صحیح پزشک است، متاسفانه رسانه های زرد نیز با بزرگ نمایی عوارض درمانی به این تفکر دامن می زنند. واقعیت این است بین عارضه با قصور، تفاوت فاحشی وجود دارد. عارضه جزئی از ذات بیماری است که با وجود همه تلاش تیم درمان امکان وقوع دارد، اما قصور ناشی از عملکرد غیرعلمی، فراتر از صلاحیت و رعایت نکردن نظامات حرفه ای از سوی پزشک است. طرفه آنکه این مهم فقط از سوی ارزیابی کارشناسان پزشکی قابل افتراق است. اگر از عارضه بگذریم و فقط به قصور نیم نگاهی بیندازیم، طبق آمار منتشرشده در سال 2013، سومین علت مرگ ومیر در سیستم درمانی پیشرفته ای مثل آمریکا با کسب 9.5 درصد، علت کلی مرگ ومیر، قصور پزشکی (و نه عارضه) بوده است. این میزان در سال 2014 در کانادا 11.3 درصد و در استرالیا در سال 2013 نیز 12 درصد بوده است. طبق آمار منتشرشده از سوی وزارت بهداشت در سال بیش از 800 میلیون خدمت سرپایی و 8.5 میلیون بستری در سیستم درمان انجام شده است. به صرف آنچه در رسانه ها بزرگ نمایی می شود با این حجم از ارائه خدمت، شایسته نیست همه زحمات سیستم درمان را زیر سوال ببریم و خستگی را بر دوششان باقی بگذاریم.
                