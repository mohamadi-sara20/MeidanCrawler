یک‌شنبه ۲۵ مهر ۱۳۹۵
-----------------------------------------
یادداشت
-----------------------------------------
چالش های فرمول جدید قیمت گذاری خوراک اتان پتروشیمی ها
-----------------------------------------

                    اتان که بخشی از گاز طبیعی، گازهای همراه یا گازهای مایع شده را تشکیل می دهد، ماده ای بسیار بااهمیت در صنعت پتروشیمی است که بعد از جداسازی در مجتمع های استحصال اتان، در واحدهای تولید اتیلن (اتان کراکرها) به عنوان خوراک مصرف می شود. بالغ بر 80درصد اتان جهان در دو منطقه آمریکای شمالی (ایالات متحده و کانادا و مکزیک) و خاورمیانه (قطر، ایران و عربستان) تولید می شود.از آنجا که اتیلن حاصل از خوراک اتان به نسبت خوراک نفتا قیمت تمام شده کمتری دارد، در 10 سال اخیر در جهان برنامه ریزی گسترده ای برای استحصال اتان و سپس احداث واحدهای تولید اتیلن (الفین) بر مبنای اتان صورت گرفته و دراین راستا بیشترین رشد سرمایه گذاری در ایالات متحده آمریکا بوده است، به گونه ای که فقط در سال 2017 میلادی شش پروژه بزرگ الفین و با ظرفیتی بالغ بر هفت میلیون تن به تولید خواهند رسید و این رشد سرمایه گذاری کماکان ادامه خواهد یافت.از آنجا که اتان - این ماده ارزشمند و حیاتی صنعت پتروشیمی- از جمله تولیدات پالایشگاه های گازی پارس جنوبی کشورمان نیز هست، امید آن می رفت تا با اتخاذ سیاست های اصولی قیمت گذاری این ماده، راه برای تولید رقابتی محصولات پایین دست فراهم شده و زمینه جذب سرمایه گذاری خارجی نیز فراهم شود. هرچند بعد از ابلاغ فرمول قیمت گذاری مناسب گاز طبیعی (متان) مصرفی صنایع پتروشیمی (به عنوان خوراک) در سال گذشته از سوی وزارت نفت کشورمان، امیدواری زیادی برای اقدامی مشابه در تدوین مدل قیمت گذاری اتان وجود داشت، اما ارائه فرمول جدید محاسبه قیمت اتان در نیمه اول مهرماه سال جاری سوالات و ابهامات زیادی را برانگیخت. فرمول جدید قیمت گذاری ابلاغ شده، 25 درصد مجموع قیمت نفتا و پلی اتیلن منهای 145 است که در این فرمول مبنای محاسبه قیمت نفتا، قیمت های معاملاتی در خلیج فارس (مندرج در نشریات معتبر به تشخیص معاونت برنامه ریزی) خواهد بود که به صورت ماهانه اعلام خواهد شد و مبنای محاسبه قیمت های پلی اتیلن مذکور در این ماده، متوسط ساده قیمت های معاملاتی (یا متوسط سقف و کف قیمتی در صورت عدم اعلام قیمت متوسط معاملاتی) پلی اتیلن سبک و سنگین در بازارهای چین، هند و ایران (مندرج در نشریات معتبر به تشخیص معاونت برنامه ریزی) بر حسب دلار در هر تن خواهد بود که به صورت ماهانه محاسبه و اعلام خواهد شد.145- (پلی اتیلنP + نفتاP) × 25% = اتانP البته اینکه درواقع مبانی رسیدن به چنین فرمولی چه بوده و به استناد کدام رفرنس های بین المللی تهیه شده، مبهم است، اما حداقل چنین استنباط می شود مبنای چنین فرمولی عمدتا، محاسبه معکوس از روی صورت های مالی شرکت های سودآور صنایع پتروشیمی مصرف کننده اتان و متعادل کردن سود آنها براساس نظر تهیه کنندگان فرمول بوده است.از سوی دیگر، پیش از ابلاغ فرمول قیمت، مبلغ اتان مورد نظر وزارت نفت به طور مستقیم و غیرمستقیم در محدوده 240 دلار به ازای هر تن اعلام می شد و از آنجا که فرمول ابلاغ شده نیز در شرایط کنونی به حدود 240 دلار نزدیک است، در نگاه اول این گونه به ذهن متبادر می شود که فرمول ابلاغی اخیر به گونه ای تنظیم شده که در شرایط فعلی مبلغی حدود 240 دلار از آن استخراج شود.اما واقعیت موجود در جهان این است که تا سال 2010 میلادی مبنای محاسبه نرخ اتان، قیمت نفت خام بود. با افزایش قیمت نفت خام و افزایش تولید اتان ناشی از Shale gas، مبانی محاسبه به گاز طبیعی تغییر یافت و از آن زمان تاکنون، نرخ اتان براساس ترکیبی از ارزش حرارتی و نرخ استحصال اتان از گاز طبیعی محاسبه می شود.درحال حاضر آنچه به عنوان رفرنس قیمت اتان در جهان در نشریات ICIS و Platts ارائه می شود، محدود به قیمت اتان در خطوط لوله یا تحویل روی کشتی Mont Belvieu،Texas است که در ماه گذشته حدود 16،5 تا 17 سنت به ازای هر گالن بوده است که این یعنی چیزی کمتر از 140 دلار به ازای هر تن اتان خواهد شد.اما از سوی دیگر، عربستان سعودی به واسطه جبران کسری بودجه خود، در سال 2016 قیمت اتان مصرفی صنایع پتروشیمی را از 0،75 USD/MMBTU به 1،75 افزایش داد که حتی با گران شدن آن در سال جاری قیمتی کمتر از 90 دلار به ازای هر تن را به خود اختصاص می دهد.قیمت گذاری رسمی اتان در ایران براساس فرمول از سال 1390 و براساس بند 2 ابلاغیه مورخ 18/9/1389 معاون اول رئیس جمهور و نسبتا منطبق با رویه های جاری در سایر نقاط جهان، براساس ارزش حرارتی و بر مبنای قیمت متان به اضافه هزینه استحصال اتان صورت گرفت که بر آن اساس قیمت هر تن اتان به شرح زیر تعیین می شد:Ethane price (USD /tonne) = Natural gas price x 1،8 x 7.9 x 1.3که در این فرمول 1،8 نسبت ارزش حرارتی اتان به متان، 7.9 ضریب تبدیل سنت در مترمکعب به دلار به ازای هر تن و 1.3 هزینه استحصال اتان از گاز طبیعی پیش بینی شده بود.به استناد این فرمول امروز و با احتساب 8،5 سنت در مترمکعب گاز طبیعی، قیمت اتان حدود 157 دلار به ازای هر تن می شود که به واقعیت های حال حاضر سایر کشورهای تولید کننده اتان نزدیک تر است. یکی از نقاط قابل بهبود فرمول جدید قیمت گذاری اتان، مبنا قراردادن قیمت پلی اتیلن برای محاسبه قیمت اتان است.لازم است به این موضوع توجه داشته باشیم که محصول نهایی پس از اتیلن حاصله از کراکینگ اتان لزوما پلی اتیلن نیست و می تواند اتیلن گلایکول ها، وینیل استات، آلفا الفین ها یا سایر محصولاتی باشد که اساسا هیچ گونه هم گرایی یا تناسبی با قیمت پلی اتیلن ندارند و عمدتا قیمت تمام شده کاملامتفاوتی نسبت به پلی اتیلن دارند. همین یک اشتباه محاسباتی به تنهایی می تواند شرکت های تولید کننده محصولات غیرپلی اتیلنی را با حاشیه زیان مواجه کند، هرچند که وابستگی قیمت اتان به نفتا نیز نیازمند ارائه استدلالات کافی و اقناعی است و این شاید برای اولین بار در جهان باشد که چنین ترکیب قیمت گذاری ای ارائه شده است.مسئله دوم تعیین کف قیمت برای اتان است. ابلاغیه قیمت می گوید حتی اگر قیمت نفت به شدت کاهش یافت یا قیمت پلی اتیلن در جهان با روندی نزولی مواجه شد، قیمت اتان نباید کمتر از 220 دلار باشد. گزارشات مستند بین المللی از کاهش 10 تا 15درصدی قیمت انواع پلی اتیلن ها در 10 سال آتی خبر می دهند و هم زمان در نظر بگیرید قیمت نفت روی مبالغ پایین باقی بماند که با همین فرمول جدید قیمت اتان می تواند حتی به زیر 180 دلار کاهش یابد. حالادلیل ثابت نگه داشتن کف قیمت واقعا نیازمند ارائه توضیحات منطقی است.در صورت اجرائی شدن این ابلاغیه قیمت گذاری، حاشیه سود شرکت های پلیمری که واحد اتان کراکر دارند، تا میزان موردنظر طراحان فرمول، کاهش خواهد یافت و شرکت های دارنده اتان کراکری که محصولاتی غیرپلی اتیلن تولید می کنند، مثل ام. ایی. جی ممکن است به حاشیه زیان وارد شوند.درخصوص سرمایه گذاری خارجی نیز به احتمال قریب به یقین باب ورود سرمایه گذار در شاخه پایین دست اتان مادامی که این فرمول برقرار باشد بسته خواهد شد.انتظار دولت در برنامه ششم توسعه، سرمایه گذاری بالغ بر 50 میلیارددلاری در صنعت پتروشیمی است که این میزان سرمایه گذاری به مفهوم ایجاد حدودا 20 تا 30 مجتمع جدید پتروشیمی در پنج سال در کشور خواهد بود که حقیقتا کار کوچکی نیست.از آنجا که تامین این میزان سرمایه از محل درآمدهای دولت پیش بینی نشده است، تامین آن تنها از طریق سرمایه گذاری مستقیم یا غیرمستقیم خارجی ممکن خواهد شد.از سوی دیگر در شرایطی که به استناد تحلیل بیزینس مانیتور، ریسک تجارت و سرمایه گذاری در کشور ما کماکان بالاست و رتبه چهار در بین 18 کشور منطقه را داراست و همچنین سازمان همکاری های اقتصادی و توسعه ای ریسک اعتباری ایران را بالاو جزء 37 کشوری دارای رتبه شش ریسک اعتباری و در کنار کشورهای آنگولا، اتیوپی، نپال و کنگو ارزیابی می کند، اگر هدف جذب سرمایه های خارجی را داریم، راهی جز ارائه مشوق های ویژه به سرمایه گذاران و در راس آن تعیین قیمت رقابتی و بلندمدت برای خوراک نخواهیم داشت خصوصا اگر بدانیم این شاخص ریسک اعتباری برای کشور عربستان و قطر معادل دو است.با چنین رتبه ای از ریسک تجاری و قیمت غیررقابتی اتان به عنوان یکی از خوراک های بااهمیت و اصلی صنعت پتروشیمی قطعا در جذب سرمایه راه به جایی نخواهیم برد.بنابراین از وزارت محترم نفت انتظار می رود یک بار دیگر و از نگاه حاکمیتی موضوع قیمت گذاری اتان را مورد ارزیابی و تجدیدنظر قرار دهد و همچنین از انجمن صنفی کارفرمایی صنعت پتروشیمی نیز انتظار می رود تا با به کارگیری تمام ظرفیت های کشور، اعم از دولت محترم و مجلس شورای اسلامی نسبت به منطقی کردن این فرمول اقدام کند.بعد از اجرائی شدن برجام و پس از آن موفقیت در توسعه تولید و فروش نفت، انتظار آن است که با دوراندیشی و بلندنگری و ارائه طرح های مشوق ازجمله قیمت گذاری رقابتی و بلندمدت خوراک، نهضت جذب سرمایه خارجی در صنعت پتروشیمی آغاز شود و ان شاءالله طعم شیرین این اقدام جسورانه و ملی را ملت بزرگ ایران به زودی احساس کند.
                