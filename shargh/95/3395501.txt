دو‌شنبه ۲۸ تیر ۱۳۹۵
-----------------------------------------
حرف اول
-----------------------------------------
پیمان ملت و رئیس جمهور
-----------------------------------------

                    بیانیه رئیس جمهور و نامه معاون اول ایشان و تاکیدات رهبری نظام و گزارش های اقدامات اصلاحی، درباره پدیده تلخ و دل آزار حقوق های نامتعارف نجومی، به واسطه مبارزه قاطع با فساد و تبعیض و قانون گریزی، موجب امید و آرامش خاطر همه دلسوزان و علاقه مندان به اسلام و انقلاب و تعالی نظام جمهوری اسلامی ایران و هم وطنان تیزبین شد. آنچه در بیانیه رئیس جمهور به آن پرداخته شده بود، دغدغه خاطر ملت آگاه و خواست عمومی مردم بود. صاحبان حقوق های نامتعارف نجومی و سوءاستفاده کنندگان از موقعیت های اداری و حکومتی، به جای رعایت شان و امانت، به منافع مالی و اقتصادی خود پرداخته اند. علاوه بر اینکه بر چهره اسلام، نظام و انقلاب خدشه وارد کرده اند، شایستگان، متولیان و مدیران خدوم و امانتدار و نیز کادر شریف و سالم تشکیلات اداری کشور را در تنگنای بی اعتمادی و حرمت شکنی های ناشی از رفتار خود قرار داده اند و شکاف میان نظام و مردم را کلید زده اند. اینک بیانیه رئیس جمهور و نامه معاون اول وی، زنگار از چهره اسلام، نظام و انقلاب زدوده و خط اصیل آنها را آشکار کرده است. کدام وجدان پاک است که از مفاهیم برجسته عدالت و سلامت احساس غرور و اشتیاق نکند و چه غم انگیز است با وجود اقدامات مجدانه و قاطعانه مقامات بلندپایه دولت یازدهم، بسترسازان اختلاس های میلیاردی فعال هستند.حیف و میل کنندگان قانون گریز بیت المال، از این پدیده تلخ که در دولت های نهم و دهم ریشه دارد، به عنوان ملعبه ای برای سیاه نمایی عملکرد دولت تدبیر و امید و به چالش کشیدن شخصیت مقامات آن، ناجوانمردانه و عوام فریبانه استفاده می کنند. جای تردید نیست که برخورد بدون تبعیض و قاطع با مفاسد مالی و پدیده تلخ حقوق های نامتعارف نجومی، مطروحه اجتماعی در عموم نهادهای حکومتی و قوای سه گانه، ضامن توسعه و بهروزی میهن اسلامی و افزایش پایگاه مردمی و اعتبار بین المللی نظام خواهد بود. همه قدرت نظام جمهوری اسلامی ایران، در حمایت از مردم نهفته است و هر اقدامی که به شکاف میان نظام و مردم بینجامد، ضربه ای به نظام اسلامی ایران زمین است. پیام و بیانیه رئیس جمهور هم حاکی از بیم و هراس ایشان از ایجاد یاس و ناامیدی و بدبینی در مردم بود و در جوهر آن، خیرخواهی برای نظام و انقلاب نهفته است. مردم خوب این دیار در خرداد 92، در باور خویش، به راستی گفتار و درستی کردار رئیس جمهور تاکید کردند و با توجه به کارنامه درخشان ایشان در خرداد سال آتی، مجددا بر وفای به عهدی که آن زمان با دکتر روحانی بستند، پای خواهند فشرد، اما همواره ملت رشید ایران انتظار دارند رئیس جمهور به پیمانی که با آنان بسته، در عمل وفادار باشد.
                