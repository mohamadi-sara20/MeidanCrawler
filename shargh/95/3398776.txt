یک‌شنبه ۳ مرداد ۱۳۹۵
-----------------------------------------
یادداشت. فرهنگ
-----------------------------------------
میراث احمد شاملو
-----------------------------------------

                    قرار نیست امروز به زبان شاملو بنویسیم اما نباید روی او خط بکشیم. زبان شاملو مگر چیست که کنار رفته باشد؟ ترکیب استادانه ای است از میراث زبان فارسی با زنده ترین واژه هایی که امروز به کار می رود. عجیب است که تازه شانزده سال از مرگ او گذشته و ما روی او خط می کشیم. امروز آن چنان در ادبیات پیش می رویم که هر ده سال یک زبان جدید برای ادبیات مان ابداع می شود. من فکر می کنم امروز نه فقط زبان شاملو که زبان خاقانی هم زنده است. زبان هیچ شاعر و نویسنده بزرگی از بین نمی رود بلکه به میراث زبانی ما کمک می کند. از مهم ترین مشکلات ادبیات ما این است که تصور می کنیم جامعه ما هر ده سال چنان عوض می شود که شعر شاعران و نویسندگان بزرگ ما دیگر به درد امروز نمی خورد. این تصور ناشی از آن است که در این سال ها عده ای، و از جمله برخی از هم نسلان من، به انکار «زبان» برخاسته اند. امروز چیزی ابداع کرده اند که هنوز هم کسی معنایش را نمی داند و آن «زبان امروز» است. می گویند می خواهیم داستان ها و شعرهایمان را به زبان امروزی بنویسیم. اما کسی نمی گوید ویژگی های زبان امروز چیست، و اصلاامروز چه وقتی است، آیا همین بیست و چهار ساعت اخیر است، یا این ده سالی است که عده ای شروع به نوشتن کرده اند، و یا کلیت ادبیات معاصر ماست؟ اگر این پرسش ها پاسخ داده شود، آن گاه دست کم معنای زبان امروز معلوم می شود و می توان درباره اش بحث کرد. آیا در زبان امروز، شعر نیما و شاملو و نثر گلشیری و آل احمد هم جای می گیرد یا نه، یا زبان امروز فقط آن چیزی است که جوانان زیر سی سال ما در این سال ها با آن نوشته اند؟ بنابراین مشکل امروز ادبیات ما این است که شصت، هفتاد سال شعر و نثر معاصر ما را انکار کرده اند و حالاحاصل آن را می بینیم. ای کاش می شد از مترجمی اسم ببرم که دوازده کتاب هم ترجمه کرده اما وقتی حاصل کارش را می خوانم از خودم می پرسم این را چگونه می توان زبان فارسی نامید! این نتیجه تلاش بیمارگونی بوده برای فقیر کردن زبان فارسی. دلیل این اتفاق را نمی دانم اما شما ترجمه های دهه چهل را با ترجمه های امروز مقایسه کنید و غنای واژگانی آن ها را با هم بسنجید. آیا زبان بیضایی در «مرگ یزدگرد» و زبان شاملو زبان امروز است، یا زبانی که در این چند سال رواج یافته که از آوردن چهار صفت درست هم عاجز است. متاسفانه ما به گنجینه زبانی خودمان توجه ای نمی کنیم اما اگر به غرب نگاه کنیم، می بینیم که هیچ کس نمی پرسد آیا زبان شکسپیر به کار امروز می آید یا نه؟ طبیعی است که امروز کسی به زبان شکسپیر نمی نویسد اما او را کنار نگذاشته اند. اما بدبختی ما این است که بر ادبیات معاصر ما خط کشیده اند و از زبان امروز حرف می زنند. ادبیات جز زبان چیزی نیست و امروز آن را تخطئه می کنند. فقر زبانی در نثر و شعر ما در این یکی دو دهه اخیر علتی ندارد جز انکار میراث زبان فارسی. من از بیهقی در ترجمه رمان آمریکای لاتین استفاده کرده ام. من اگر از این میراث استفاده نکنم مگر چه چیز دیگری در اختیار خواهم داشت؟ در این شصت، هفتاد سال اخیر چند نفر بوده اند که شعر و نثرشان به زبان ما چیزی افزوده باشد؟ من فکر می کنم چهار یا پنج نفر. البته این به آن معنا نیست که تمام نویسندگان و شاعران خوب ما چهار، پنج نفر بوده اند. مثلادولت آبادی را در نظر آورید. هرقدر به «کلیدر» ایراد بگیرند، واقعیت این است که او با «کلیدر» و «جای خالی سلوچ» به گنجینه زبانی ما افزوده است. هیچ زبانی بدون شاعران و نویسندگان تاثیرگذارش معنا ندارد. زبان شعر شاملو، زبانی است که هم در نثر از آن استفاده کرده ام و هم در ترجمه شعرگون. زبانی که من در ترجمه به کار می گیرم سرچشمه اش در زبان شاملو است. نه این که پیش از شاملو یا بعد از او چیزی نخوانده ام، اما شاملو با زبانش یک رویکرد به ما نشان داد و رسم به کارگرفتن زبان را به ما آموخت.
                