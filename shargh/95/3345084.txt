چهار‌شنبه ۱ اردیبهشت ۱۳۹۵
-----------------------------------------
حرف اول
-----------------------------------------
نشست ویژه درباره مواد مخدر
-----------------------------------------

                    مجمع عمومی سازمان ملل متحد جلسه ویژه ای را با موضوع «مشکل جهانی مواد مخدر» در روزهای 31 فروردین تا دوم اردیبهشت (19 تا 21 آوریل) سال جاری در مقر سازمان ملل در نیویورک برگزار خواهد کرد. این نشست، نقطه عطفی تاریخی در سیاست گذاری های جهانی مواد مخدر و فرصتی برای جامعه بین الملل به منظور مرور و پیگیری مشکلات گسترده جهانی مواد مخدر روان گردان است. در این جلسه، دولت های عضو سازمان ملل متحد، دولت های ناظر، سازمان های بین المللی مرتبط، نمایندگان سازمان های غیردولتی، نمایندگان جامعه مدنی و علمی و نیز گروه های جوانان شرکت خواهند کرد. این برای سومین بار است که سازمان ملل متحد جلسه ویژه ای را به بحث و بررسی درباره مواد مخدر اختصاص داده است. اولین جلسه ویژه در سال 1998 و هم زمان با دهمین سالگرد تصویب کنوانسیون 1988 سازمان ملل درباره «مقابله با قاچاق مواد مخدر و روان گردان» تشکیل شد. در آن جلسه، کشورها متعهد به کاهش عرضه و تقاضای مواد مخدر تا سال 2008 شدند. UNGASS 1998 با حمایت از هدف آرمانی «جهان عاری از مواد مخدر»، هدف سال 2008 را «ازمیان برداشتن یا کاهش چشمگیر» مواد مخدر از بازار جهانی تعیین کرد. UNGASS 2016 در مقطعی حساس از سیاست مواد مخدری سازمان ملل متحد قرار گرفته است...... و فرصتی خواهد بود برای ارزیابی صادقانه موفقیت ها و ناکامی های سیاست های جهانی مبارزه با مواد مخدر. برگزاری این جلسه در ابتدا برای سال 2019 برنامه ریزی شده بود، اما پس از تاکید روسای جمهور کلمبیا، گواتمالاو مکزیک، زمان این جلسه به سال 2016 تغییر کرد و این خود نشانگر اهمیت و نیاز ویژه برای برگزاری این جلسه است. محورها و اهمیت UNGASS 2016محورهای اصلی این نشست را می توان مواد مخدر و سلامت، مواد مخدر و جرم، حقوق بشر، زنان و کودکان، مواد مخدر و توسعه جایگزین و مهم تر از بقیه، بحث تغییر کنوانسیون ها و اصلاح سیاست های موادمخدری همچون جرم زدایی، مقررات زدایی و قانونی سازی مواد مخدر برشمرد که برای اولین بار از طرف برخی نهادهای دولتی و غیردولتی، مطرح شده است. درحال حاضر سیاست های جهانی مواد مخدر سه مناظره بزرگ را دنبال می کند: مناظره اول، سیاست «تحمل صفر» است که به مفهوم کمترین اغماض درباره مصرف و قاچاق مواد مخدر و نیز سایر جرائم مرتبط با آن است. روسیه، ایران، سوئد و چین به عنوان برخی از نمایندگان این گونه سیاست ها شناخته می شوند. درباره ایران البته باید اشاره کرد که این کشور با وجود سیاست های مقابله ای خود، تلاش های گسترده ای را در زمینه کاهش آسیب، درمان و مدیریت مصرف داشته و از این رو چندی است با سیاست تحمل صفر، زاویه گرفته است. مناظره دوم، در آن سوی طیف این مناظرات، به سیاست های قانونی سازی و جرم زدایی از مصرف مواد مخدر می پردازد. اروگوئه با قانونی سازی مصرف، تولید و فروش مواد مخدر، شاخص ترین مثال این گونه سیاست هاست. در این میان، مناظره سومی هم رواج دارد که به نحوی سیاست های بینابینی محسوب می شود. به این معنا که در این نوع سیاست ها از مصرف برخی مواد (دقیقا ماریجوانا) جرم زدایی یا با اغماض نگریسته می شود و درباره انواع دیگر جرائم مرتبط با آن؛ از قبیل کاشت و تولید، حمل ونقل یا توزیع آن، بسته به نوع کشور، پیگیری های کیفری و مجازات های متفاوتی وجود دارد. با توجه به طیف گسترده دیدگاه هایی که از جانب جامعه مدنی و سازمان های مردم نهاد کشورهای مختلف درباره تغییر کنوانسیون ها با هدف آزاد سازی و قانونی سازی مواد مخدر، وجود دارد، این نشست جایگاه ویژه ای در سیاست گذاری های آتی مواد مخدر جهانی خواهد داشت. ایران و UNGASS 2016در آستانه برگزاری نشست ویژه سازمان ملل متحد درباره مواد مخدر، مواضع متفاوتی مبنی بر جرم زدایی به عنوان گام صفر قانونی سازی و تغییر کنوانسیون از سوی برخی نهادهای فعال حوزه مواد مخدر در ایران به عنوان کشوری با سیاست های کلان موادمخدری «تحمل صفر»، به چشم می خورد. در این خصوص لازم به ذکر است که ایران یکی از کشورهایی است که بیشترین تعداد مصرف کنندگان مواد مخدر دنیا را دارد. به علاوه، قرارگرفتن در مسیر ترانزیت بزرگ ترین منبع تولید تریاک و ساخت هروئین در دنیا، یعنی افغانستان و همچنین بحث هم جواری با گروه تروریستی داعش به عنوان یک سازمان دوگانه تبهکاری، باعث شده است هرگونه تغییر احتمالی در پارادایم سیاست های موادمخدری ایران به دنبال تغییرات احتمالی در کنوانسیون ها به شدت موردتوجه و حساسیت قرار بگیرد. ازاین رو با درنظرگرفتن مولفه های اجتماعی و فرهنگی، ژئوپلیتیک و همچنین تحولات امنیتی منطقه ای ایران، باید نسبت تغییرات احتمالی شرایط خاص ایران را در نظر داشت. در این راستا، هرگونه تغییر و اصلاح باید با حفظ وضعیت رژیم ها و کنوانسیون های موجود و درنظرگرفتن دسترسی ها به خدمات درمان، کاهش آسیب و مدیریت مصرف مبتنی بر «طبی سازی» مواد، توامان باشد. بنابراین، پیگیری «حفظ مبارزه و تشدید حمایت» به مثابه هدفی کلی می تواند سرلوحه سیاست هایی باشد که به دنبال حل مشکلات جهانی ناشی از مواد مخدر و تغییرنکردن رژیم های بین المللی هستند. 
                