یک‌شنبه ۲۶ دی ۱۳۹۵
-----------------------------------------
سرمقاله
-----------------------------------------
آغاز گفت وگو درباره «پساحقیقت»
-----------------------------------------

                    سال گذشته میلادی در حالی دقایق پایانی خود را گذراند که بسیاری از تحلیلگران و کنشگران سیاسی هنوز در حال کلنجاررفتن با دلایل دو رخداد بزرگ سیاسی آن سال؛ یعنی برگزیت و انتخاب ترامپ به ریاست جمهوری آمریکا بودند؛ دو رخدادی که برای چندین روز، نفس ها را در سینه حبس و جهانیان درباره آینده نگران تر از گذشته کرد. آنچه در سال 2016 اتفاق افتاد، باعث شد بسیاری به ویژه «متخصصان» و «دانشمندان» به فکر بازگشت به آغوش سرد «سیاست» بیفتند؛ چیزی که به صورت سنتی خود را از آن مبرا می دانستند و همیشه از گفتنش طفره می رفتند. این دو رخداد از آن نظر برایشان تلنگری جدی بود که نمی فهمیدند چرا توصیه های علمی و کارشناسی شان در برهه های حساسی مثل رفراندوم، اثرگذاری پیشین را در سطح جامعه ندارد که اگر می داشت، نمی شد آنچه که شد. در جامعه اما حرف های جدیدی هم به گوششان می رسید؛ حرف از دورانی جدید؛ دورانی که حتی نام و عنوانش، دل آنها را به عنوان کسانی که خود را همیشه رسولان و محافظان «حقیقت» می دانستند، به شدت می لرزاند؛ «دوران پساحقیقت». «پساحقیقت» در 2016 به یک باره از فرش به عرش رسید، بر سر زبان ها افتاد و نقل دکان بسیاری از نشریات شد. حرفش اما چه بود؟ به طور خلاصه این بود که دوره ای در سپهر سیاسی آغاز شده که در آن «فکت»ها و همه آنچه ما به عنوان واقعیت های عینی می شناسیم (که غالبا از سوی متخصصان و دانشمندان علوم مختلف صورت بندی می شوند) تاثیر کمتری در شکل دادن به افکار عمومی دارند. درعوض این «احساسات» و «باورهای شخصی» هستند که به تصمیم گیری های درونی یک جامعه جهت و معنا می دهند. بگذارید راحت تر صحبت کنیم. ترامپ در حالی چند روز دیگر در واشنگتن سوگند می خورد که سایت PolitiFact که رسالتش راستی آزمایی فکت های بیان شده در ساحت سیاسی آمریکاست، اعلام کرده 70 درصد از گفته های ترامپ «غالبا» یا «کاملا» اشتباه است و 18 درصد از آنها، گزاره هایی هستند که نه تنها کاملااشتباه هستند، بلکه اساسا مسخره اند. اگر عینی بودن این مسائل تا این اندازه روشن است که حتی حدود 20 درصد حرف های ترامپ عملادروغ فاحش محسوب می شوند، پس چگونه است مردمی که به انواع اطلاعات و فکت های علمی دسترسی آزاد و نامحدود دارند باز هم به ترامپ اعتماد می کنند؟ البته در این بین آمریکایی ها تنها نیستند.مردم بریتانیا هم در همه پرسی برگزیت به طور مشابه نشان دادند که وقعی به اجماع فراگیر بین اقتصاددانان و متخصصان علوم سیاسی نمی گذارند و نظر متخصصان را در اینکه جدایی از اتحادیه اروپا به ضرر مردم بریتانیا و آیندگان است، عملا«دور از حقیقت» می دانند و در نهایت در روز رفراندوم آنچه رخ داد این بود که معجون حس ترس از مهاجران و حس تحقیر و استعمارشدگی از سوی اتحادیه اروپا کار خود را کرد و اجازه داد شعارهای تبلیغاتی منفی در ذهن رای دهنده بریتانیایی رسوخ و رسوب کند و او را به سمتی ببرد که بی توجه به حرف متخصصان، رای «خروج» را به صندوق بیندازد.جدا از پیامدهای این دو رخداد، خود مفهوم «پساحقیقت» یک پیام خیلی مهم دارد؛ و آن اینکه این جوامع به طور جدی وارد یک «برهه چالش زا» با متخصصان و آنچه آنها با عنوان محصولات علمی تولید می کنند شده اند. قطعا این مسئله کم اهمیتی در عصر دانش نیست. اگرچه برخی همچون سفیر پیشین روسیه در بریتانیا این توجه را آدرس غلط دادن غرب در مواجهه با مشکل می دانند، اما بااین حال، جای سوال است که چرا در ایران کمتر از آن صحبت شده است. چرا با اینکه واژه «پساحقیقت» به خاطر رشد دوهزاردرصدی استفاده از آن بین مخاطبان انگلیسی زبان به عنوان واژه سال 2016 از سوی لغت نامه آکسفورد انتخاب شد، در رسانه ها و تحلیل های پژوهشگران ایرانی کمتر شنیده و در نقد آن مطلبی نوشته شد. در اینجا اما بهتر است فارغ از پاسخ به این سوال خاص و همچنین این مسئله که آیا اصلاما وارد دوران جدیدی به نام پساحقیقت شده ایم یا نه، سوال مهم تر دیگری را از خود بپرسیم؛ اینکه، «پساحقیقت» اساسا به دنبال چیست؟ به چه دردی می خورد؟ و ما را قرار است به تفکر در چه اموری ترغیب کند؟ممکن است عده ای بر این باور باشند که این مسئله که 2016 سال پساحقیقت یا به تعبیر ساده سازی شده فایننشال تایمز «سال دروغ» بوده است، فی نفسه چالش جدیدی پیش روی دموکراسی نگذارد، چه آنکه کلیشه دروغ و دنیای سیاست و سیاست مدارانی که به وعده هایشان عمل نمی کنند یا جامعه ای که برای انتخاب بین سیاست مدار بد و بدتر مدام در حال دست وپازدن است را همه خوب می دانیم. پس در نتیجه شاید بگوییم این چیز جدیدی نیست، اما جعبه سیاهی که پساحقیقت در پیش چشمانمان باز می کند خبر از تغییر ژرف تری در نوع مناسبات اجتماعی- سیاسی، آن هم در عصر اطلاعات و دانش می دهد. پساحقیقت از دروغ های آشکاری حرف می زند که به آسانی به امری «روزمره» در گفت وگوهای تاکسی و اتوبوس یا پشت میز شام تبدیل شده اند؛ دروغ هایی که سیاست مدار بدون پرداخت هیچ هزینه خاص سیاسی و اجتماعی می تواند در پشت تریبون ها و در رسانه های دیداری مقابل چشمان میلیون ها بیننده، رسا و بی واهمه بگوید و در پاسخ هرگونه اعتراضی به اصالت حقیقتی که او در پیش همگان برمی سازد، بگوید: «من آن چیزی را که در ذهنم هست، می گویم» و مخاطب او هم از همین صداقت عریانش خوشش بیاید و ستایشش کند. در این دنیا به عبارتی، «واقعیات» بی شرمانه «عقیم» می شوند و به موجودی بی اثر و خنثی تنزل پیدا می کنند. این را به گونه ای دیگر مک ترنان که نویسنده خطابه های تونی بلر و مسئول ارتباطات جولیا گیلارد بوده است، خطاب به هیلاری کلینتون چندماه پیش از انتخابات این گونه می گوید: «واقعیت» مهم نیست، این «احساسات» است که مهم است. مک ترنان به کلینتون هشدار می دهد از «چاقویش» مقابل «تفنگ» ترامپ استفاده نکند. این گفته عملایک مصداق عینی را از مناسبات درونی دنیای پساحقیقت به ما نشان می دهد. در این سپهر سیاسی به راحتی می شود هرگاه در یک مناظره یا در مواجهه با یک پرسش مسئولانه، اوضاع را پس دید، بدون هیچ نگرانی گفت: «من را با این فکت ها خسته نکنید»؛ یا مثلااینکه: «گوشم از این حرف ها پر است؛ همین آنها بودند که ما را به اینجا رسانده اند، حالامی خواهید من اعداد و ارقامی را که می گویند باور کنم؟!» و شبیه این گونه حرفا.در این دنیا، سیاست مدار هیچ نیازی نمی بیند حرفی بزند که مطابق واقعیت باشد؛ چراکه «حق دروغ گفتن» را بر خود مسلم می داند؛ به ویژه آن زمانی که دروغ ها بیش از حد آشکار و به تعبیری حتی مسخره باشند. اما این کم مایگی و بی مایگی سیاسی در «ذهن» مخاطبی که قرار است به آن سیاست مدار و گفته هایش برای تغییر «دل» ببندد، صد البته کمتر رسوخ می کند؛ چراکه راه این دو، یعنی دل و ذهن، به لحاظ روانی غالبا با هم متفاوت اند. راه نفوذ از این جهت بسته است که دو فیلتر عمده، افق دید ما را به عنوان «مخاطب امر سیاست» در طول زمان کوچک و کوچک تر می کنند. اولین فیلتر ناشی از آن است که مخاطب غالبا اطلاعات را از آنجایی می گیرد که معمولابا اعتقادات درونی اش همسو است؛ مثل همین الان که شما در حال خواندن روزنامه «شرق» هستید، نه روزنامه دیگری. زمانی هم که قرار باشد اطلاعات از جایی جدید و تا حدی ناهمسو با منبع همیشگی وارد دنیای مخاطب شود، دومین فیلتر فعال می شود؛ فیلتر دوم، داده جدید را تا جای ممکن چنان تغییر می دهد تا در آخر با ترجمان ذهنی مخاطب از واقعیتی که پیرامونش رخ می دهد (یعنی آنچه همیشه فکر می کند که درست است)، کمترین افتراق را داشته باشد. مجموع عملکرد این فیلترها در نهایت «حباب های اطلاعاتی» می سازند که مخاطب را به سوی گونه خاصی از سیاست ورزی می کشاند؛ به ویژه در بزنگاه هایی مانند انتخابات و رفراندوم.با تمامی این اوصاف، سیاست ورزی برپایه برانگیختن احساسات و همچنین همسوسازی ترجمان های متفاوت درونی اعضای جامعه از یک رخداد واحد، چیزی نیست که الزاما مختص 2016 باشد. تاریخ معاصر مملو از مثال هایی است که در بی شرمانه ترین آن تجربه فاشیست را برای بشریت به یادگار گذشته است. بااین حال، مسئله ای که دوران پساحقیقت کنونی را (اگر معتقد به وجود و ظهور آن باشیم) متفاوت با تجربه های پیشین می کند، زندگی در عصری است که قوانین کلیشه ای تولید محتوا کمتر کارا هستند و اطلاعات بنا به خواسته مخاطب و حباب اطلاعاتی اش، تولید و مصرف می شوند. مناسبات تولید محتوا در دنیای آنلاین به قدری تازه و جدید هستند که گاهی مخاطب هیچ مرز و دیواری بین فکت، پروپاگاندا، شبه علم، نظر و تحلیل کارشناسی حس نمی کند. شاید برای همین موضوع هم هست که بسیاری بعد از انتخابات اخیر آمریکا، گناه را به گردن فیس بوک می اندازند؛ چراکه این شبکه منبعی خبری برای بیش از 40 درصد آمریکایی ها بوده است. حالاوقتی به این فکر کنیم که به طور مثال 64 درصد از آمریکایی ها اخبارشان را فقط و فقط از یک رسانه اجتماعی دریافت می کنند، می توان فهمید که کارکرد حباب اطلاعاتی چیست. می توان فهمید چرا بسیاری از آمریکایی ها به ویژه ساکنان شهرهایی با سبقه لیبرال و پیوندهای وثیق به پدیده جهانی شدن، صبح روز بعد از انتخابات نمی توانستند باور کنند ترامپ، چهل وپنجمین رئیس جمهور آمریکا خواهد بود و مدام می پرسیدند: «یعنی چطور ممکن است؟»وجه مثبت پدیده هایی مثل ترامپ یا برگزیت، این است که «مخاطب امر سیاسی» نسبت به «حباب اطلاعاتی» که توانسته او را از «امر سیاسی» دور نگه دارد، آگاه می شود. این حیرت توامان با آگاهی، فضای «پرسشگری» را ایجاد می کند و مفهوم پساحقیقت (چه درست یا نامناسب)، در این راستا توانسته و می تواند بسیار کمک کننده باشد. اما در نهایت این ما هستیم که باید بیشتر از گذشته «سوال» بپرسیم و پساحقیقت در این میان تنها یک بهانه است.از خودمان بپرسیم، چه چیز باعث شد ابهت آن چیزی که تمدن معاصر به عنوان «فکت» می شناسد، تا این حد تنزل یابد؟ اینکه، چرا «فکت»ها امروزه کمتر مورد اعتماد مردم به عنوان مخاطب اصلی امر سیاسی قرار می گیرند؟ آیا ایراد از «کیفیت» آنهاست یا «تعدد» سرسام آور انواع شاخص ها و معیارها که ما را در نوع رابطه مان با آنچه به عنوان «واقعیت» می شناسیم، گیج و مبهوت تر می کند؟ یا شاید مسئله، اعتماد مردم به فکت و فرایند تولیدش نبوده و نیست، بلکه اعتماد به «متخصصانی» است که آنها را تولید می کنند و در اختیار دولت ها قرار می دهند؟ یا شاید مسئله حتی یک پله قبل تر باشد؛ یعنی مشکل از «موسسات» و «نهاد»هایی است که آن متخصصان را برای تولید آن فکت با سرمایه و پشتوانه سیاسی خاصی استخدام می کنند و دیگر مردم به آن نهادها اعتماد ندارند. یا شاید باز هم یک گام عقب تر و ریشه ای تر، مشکل از سایه سیاه نابرابری ها و بی عدالتی هاست که اعتماد به «نظام حکمرانی» که آن «نهاد»ها، آن «متخصص»ها و آن «فکت»ها را درون خود حمل می کند، از بین برده است. سایه ای که اعتماد را ذره ذره آب می کند؛ مثل آب شدن آدم برفی در سرمای زمستان.
                