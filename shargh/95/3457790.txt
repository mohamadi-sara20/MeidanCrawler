چهار‌شنبه ۱۲ آبان ۱۳۹۵
-----------------------------------------
حرف اول
-----------------------------------------
سردار الکل و آمپول
-----------------------------------------

                    سعادت یارمان بود که سردار ما را به گمان خود به چیزی نواختند که افتخار او بود. آری سردار ما از ابتدا هم سودایی جز الکل و آمپول نداشت. الکل برای تمیزکردن و آمپول برای تزریق واکسن تا بخشکد ریشه فلج اطفال! الکل برای تمیزکردن و آمپول برای تزریق پنی سیلین تا بخشکد ریشه روماتیسم مفصل و روماتیسم قلب! الکل برای تمیزکردن و آمپول برای تزریق دارویی که لخته را در مغز یا قلب حل می کند و زندگی را برای گفتن و البته برای شنیدن! تداوم می بخشد. واقعیت آن است که سردار ما از همان ابتدا هم جهاد را از همان روستای کوچک و دور شروع کرد و اگر نبود ضرورت نشان دادن کیفیت و مدیریت در جنبه های مختلف کشور و به خصوص سلامت، شاید هیچ گاه آن الکل و آن آمپول مقدس را وانمی نهاد. آشکار است که سردار ما با آن همه دانش و تکنولوژی ای که آموخته و یاد داده، آن همه کارهای ظریف که برای بازکردن دیده ها انجام داده، همچنان سردار الکل و آمپول است! در دوران سرداری اوست که برای اولین بار بسیاری از نیازهای پایه ای کشور پاسخ داده شده است و امکانات، تمام وکمال به سوی پروژه ها و بیمارستان های چندهکتاری ای که معلوم نیست کی و چگونه به ثمر خواهند نشست، نرفته است!چشم ها و گوش های این حقیر به عنوان مسئول درخواست درمان سکته مغزی شاهد بوده است که چرخ به گل نشسته درمان سکته مغزی که از ابتدای این دوره وزارت در حال بیرون آمدن از گل ولای بود، از ابتدای سال جاری به چرخش درآمده و با پیگیری مداوم مسئولان منصوب شده این سردار براساس آنچه که در سه ماه گذشته به تفصیل و با آخرین تکنولوژی ثبت شده - ثبتی که به خودی خود دستاورد بزرگ او به شمار می رود- هزارو 500 بیمار سکته مغزی تحت مداوا قرار گرفته اند و اینک زندگی بسیار بهتری خواهند داشت. داروی شفابخشی که تزریقش در سه ساعت اول سکته مغزی نیازمند هماهنگی بسیار موفق گروه های متعددی از مردم و پرسنل اورژانس و بیمارستان ها و پزشکان است و این البته بخش بسیار کوچکی از مبتلایان به سکته مغزی حاد در کشور است که قطعا سردار ما آن را گسترش خواهد داد، اما ما تا امروز چنین چیزی را شاهد نبودیم. گویی کشور منتظر سردار آمپول بود تا بتواند چنین داروی حیات بخشی را در کنار سایر مخارجی که یکی از وزرای سابق بهداشت برشمرد و کنار رفت، تحمل کند. نه من و نه هیچ کدام از همکارانم و نه هیچ کدام از بیماران معدود سکته مغزی که تاکنون درمان شده اند و نه هزاران بیماری که در آینده نزدیک مورد درمان قرار خواهند گرفت، هیچ گاه نمی توانستیم لقبی برازنده تر از این «آمپول و الکل» را برای سردارمان که در انتهای وزارتش راحت تر و بدون هیچ شائبه ای می توان محاسنش را برشمرد، پیدا کنیم!
                