یک‌شنبه ۱۶ آبان ۱۳۹۵
-----------------------------------------
حرف اول
-----------------------------------------
دیوار بلند بی اعتمادی
-----------------------------------------

                    ماجرای انتقال بخشی از گنجینه موزه هنرهای معاصر تهران برای نمایش در برخی از شهرهای اروپایی، این روزها پرسروصداترین خبر تجسمی در ایران است. ماجرای مخالفت ها (بیشتر در فضای مجازی) و موافقت ها (بیشتر از سوی منابع و رسانه های رسمی) ماجرایی است برخاسته از بی اعتمادی اهالی تجسمی نسبت به مدیران بخش های مختلف هنری.تقریبا کسی مخالف نمایش گاه به گاه آثاری نیست که سال هاست در موزه انبار شده اند. مخالفت ها از سویی دیگر است و موافقت ها نیز. مخالفان نگران این گنجینه ملی هستند. موافقان می گویند این گنجینه را اگر به دنیا نشان دهیم ارزش بیشتری می یابد. مخالفان می گویند تا وقتی اصالت آثاری که قرار است به نمایش گذاشته شود، هنگام خروج و هنگام ورود، به تایید مراجع ذی صلاح نرسیده است، نمی توان با خیالی راحت اجازه خروج این آثار را صادر کرد. موافقان می گویند احتمال جایگزینی نسخه های بدل به جای اصل، احتمال بعیدی است. مخالفان می گویند حتی اصالت همین آثاری که هم اکنون در گنجینه موزه وجود دارد، به سبب سابقه برخی از مدیران سابق و کنونی محل سوال است. موافقان یا به عبارت دیگر، مدیران، گویا موافقت کرده اند اصالت آثار پیش از خروج و هنگام ورود تایید شود و اصل ماجرا نیز، گویا، هم اکنون منتفی شده است.تمام این مخالفت ها و موافقت ها گویا اکنون به همان اصلی برمی گردد که در ابتدا گفته شد. مدیران لزومی نمی بینند اهالی تجسمی، جز عده ای معدود را، در جریان کارها قرار دهند، چه برسد به مردمی که در وهله اول نسبتی با آثار تجسمی ندارند و تنها مخاطبان آن آثار محسوب می شوند، اما درواقع می توان گفت صاحبان اصلی سرمایه ای هستند که در موزه گردآوری شده است. مدیران موزه هنرهای معاصر تنها پس از جنجال هایی که در شبکه های اجتماعی و با پیگیری کسانی چون افشین پرورش رخ داد، حاضر شدند از موضع خود که همان پاسخ گونبودن و بی اعتنایی به نقد هاست، دست بکشند. دراین میان طبیعی است که هنرمندان تجسمی نیز هر حرکت این مدیران را با دیده تردید بنگرند.از سوی دیگر، هرچند موافقان انتقال آثار برای نمایش به درستی می گویند که باید اجازه داد بینندگان آثار خارجی نیز از گنجینه موزه استفاده کنند، بسیاری از منتقدان روش مدیران کنونی و پیشین موزه چنین استدلال می کنند، ای کاش مدیران به همین اندازه نگران مخاطب داخلی بودند. سال هاست که جز در موارد معدود و کوتاهی گنجینه موزه برای مخاطبان ایرانی نمایش داده نشده است. برخی از منتقدان مدیران کنونی تجسمی، مانند افشین پرورش، استدلال کرده اند که نمایش آثار در ایران حتی بیش از آنچه انتقال آثار عاید کشور می کند، می تواند برای ایران درآمد و شغل ایجاد کند. بی اعتمادی ساخته شده سالیان بین هنرمندان تجسمی و مدیران، ماحصل سال ها رفتار مدیرانی است که جز عده ای معدود، دیگران را از تصمیم های خود مطلع نکرده اند و حتی اجازه بازدید از موزه ها و حضور در حراج ها از آنان سلب شده است. این بی اعتمادی همچنان وجود دارد و چه بسا مدیران جدید ارشاد بتوانند با درنظرگرفتن نقدها و درخواست های اهالی هنرهای تجسمی، گامی در جهت ترمیم آن بردارند، در غیر این صورت در بر همان پاشنه ای می چرخد که تاکنون چرخیده است. بگذریم از اینکه نظارت و مشورت راهی است که همگان می دانند تنها راه درنیفتادن در ورطه انحراف است.
                