پنج‌شنبه ۷ مرداد ۱۳۹۵
-----------------------------------------
type_unknown
-----------------------------------------
تهدید به اعدام دروغ است
-----------------------------------------

                    گروه سیاست: دادستان سابق تهران همچنان درگیر پرونده های قضایی است. سعید مرتضوی باید 14 شهریور برای پرونده سازمان تامین اجتماعی مقابل قاضی بایستد و از خودش برابر اتهامات دفاع کند. مرتضوی اما مجبور شد روز گذشته در گفت وگو با خبرگزاری «موج» پاسخ اظهارات عباس پالیزدار علیه خود را بدهد. دادستان سابق تهران از کشف یک کارتن سند و مدارک سازمان بازرسی در گاوداری عباس پالیزدار خبر داد و گفت: «در این هشت سال چرا شکایت نکرده و حالافضا را مناسب دیده و این ادعاهای واهی را مطرح می کند».او در واکنش به سخنان اخیر پالیزدار در مصاحبه با برخی رسانه ها مبنی بر تهدید او به اعدام از سوی دادستان سابق، افزود: «عباس پالیزدار هفته گذشته در مصاحبه ای با برخی سایت های خبری و روزنامه ها گفته او را تهدید به اعدام کرده ام. اگر من این حرف ها را گفتم چرا همان موقع شکایت نکرد و ایشان چطور اکنون بعد از هشت سال فضا را مناسب دید و این دروغ ها را بیان می کند». مرتضوی اظهارات پالیزدار را دروغ های مضحک و توهین به شعور مخاطب دانست و ادامه داد: «او شرایط را طوری احساس می کند که الان هر دروغی بگوید پاسخی ندارد». دادستان سابق تهران با تشریح چگونگی تشکیل دادگاه و صدور حکم علیه پالیزدار، گفت: «از او به دلیل انجام برخی اقدامات مجرمانه شکایت شد و با پرونده ای که با اسناد و مدارک در دادستانی تهران تشکیل شد، او را جلب کردند. پرونده در حفاظت اطلاعات قوه قضائیه مورد بررسی قرار گرفت و با ثابت شدن جرائم او، پرونده بعد از صدور کیفرخواست در دادسرا، برای صدور حکم به دادگاه رفت که دادگاه بدوی او را به 10 سال حبس و دادگاه تجدید نظر هم به هفت سال حبس محکوم کرد. او تا الان باید در زندان به سر می برد؛ اما به دلیل بیماری و مشکل قلبی آزاد شد». مرتضوی خاطرنشان کرد: «پالیزدار به جای اینکه به فکر جبران باشد، علیه ما اتهام سازی می کند. اینکه الان می گوید بازداشت و بازرسی از محل کار و زندگی او غیرقانونی بود، زمانی می توان درباره اقدامات قضائی دادستانی تهران در آن زمان ارزیابی درست کرد که اقدامات او را هم به موازات بررسی کنیم. اگر عمل او را مجرمانه و بسیار بد در نظر بگیریم، پس این برخورد بسیار بجا و متناسب با اعمال مجرمانه او بود». دادستان سابق تهران افزود: «پالیزدار به عنوان کارشناس تحقیق و تفحص مجلس ادعا داشت سواد او در مقطع دکترا است و مدارکی جعلی ارائه کرد؛ هنگامی که در کمیته تحقیق و تفحص بود، به سازمان بازرسی رفت و در آنجا اوراق محرمانه و سری را از بین اسناد سازمان بازرسی بیرون کشید و با خود برد. او حتی پانچ اوراق را باز نکرد تا برگه ها سالم دربیاید و حفاظت اطلاعات قوه قضائیه هم در بازرسی از منزل و محل کار او، با سوراخ های پانچ پاره شده مواجه شدند». به گفته مرتضوی، پالیزدار وقتی دید نمی تواند از این پرونده ها در سازمان بازرسی استفاده کند، درخواست اتاقی در مجلس و در آنجا از این پرونده ها استفاده کرد، انبوه پرونده ها را در دفتر خود می برد و استخراج می کرد و همه پرونده ها علیه مسئولان را در اختیار گرفت». دادستان سابق تهران تصریح کرد: «بسیاری از این پرونده های اولیه سازمان بازرسی، در مرحله رسیدگی بدوی بود و بعدها در دادگاه هم برائت و حکم منع پیگرد برای آنها صادر شد. پالیزدار با این برگه ها و اسناد در دانشگاه بوعلی همدان و دیگر دانشگاه های کشور سخنرانی و علیه مسئولان نظام جوسازی کرد. وی علیه ائمه جمعه تهران، مشهد و حتی علیه مرحوم عسگراولادی سخنرانی و از آنان و حتی فقهای شورای نگهبان به عنوان غارتگر بیت المال یاد کرده است و به یکی از مراجع می گفت سلطان شکر و به دیگری می گفت یهودی زاده». او ادامه داد: «پالیزدار به همین سخنرانی های داخلی بسنده نکرده و در رسانه های بیگانه و معاند نظام مانند «رادیو فردا» هم این مطالب را اعلام کرد و گفته از تهران دارد صحبت می کند و از این رو پرونده او در دادسرای تهران تشکیل شد؛ بعد از دستگیری و بازجویی، قضات حفاظت اطلاعات قوه قضائیه متوجه شدند او به صورت باندی و گروهی و سازمان یافته عمل کرده و اسناد را در قالب لوح فشرده منتشر می کرد». مرتضوی با بیان اینکه در نهایت همه اعضای گروه بازداشت شدند، افزود: «بازرسی وسیعی از منزل و محل کار پالیزدار شروع شد که بسیاری از این پرونده ها در منزل و محل کارش کشف و حتی کارتنی از اسناد و مدارک در انبار گاوداری او کشف شد». دادستان سابق تهران تاکید کرد به مر قانون عمل کرده است و با توجه به جرم ارتکابی پالیزدار، او به عنوان دادستان تهران وظیفه برخورد داشته است. اظهارات سعید مرتضوی در حالی است که او به مهم ترین بخش سخنان پالیزدار پاسخ نداده؛ عباس پالیزدار در گفت وگو با «ایلنا»، به نقل از مرتضوی گفته بود: «من یک نسخه از تمام اسناد و مدارک کارهایی را که انجام داده ام، از کشور خارج کرده ام؛ شما هیچ کاری نمی توانید انجام دهید».پالیزدار چه گفته بود؟روز یکشنبه عباس پالیزدار اتهامات عجیبی را متوجه سعید مرتضوی کرده بود. پالیزدار که یک سال قبل از انتخابات سال 88 با انتشار برخی موارد که از آنها با عنوان افشای مفاسد نام برده می شد، اتهاماتی را متوجه برخی از مسئولان کرد و به همین دلیل هم بازداشت شد، حالادوباره پس از مدت ها بی خبری، در رسانه ها آفتابی شده و وعده بازگشت به عرصه افشاگری با اسناد جدید را داده است. او که عضو هیات تحقیق و تفحص مجلس هفتم از قوه قضائیه بود، پس از افشای برخی پرونده های این تحقیق و تفحص، در دادگاهی در اسفند 87 به ریاست قاضی مدیرخراسانی، محاکمه شد. در نهایت او که همان روزها با وثیقه ای 350میلیونی پس از 13 ماه بازداشت، از زندان بیرون آمده بود، سال 90 نیز مجددا برای اجرای حکم 10ساله زندانش فراخوانده و مدتی بعد دوباره آزاد شد. در این میان یکی از نکات درخور توجه در فرازوفرود پرونده پالیزدار، تقابل او با سعید مرتضوی بود. عباس پالیزدار در تشریح علت شکایت خود از مرتضوی گفته بود: «از طرف مرتضوی به اعدام تهدید شدم، مرتضوی گفته بود اگر نگویی هرچه درباره مقامات سابق قضائی گفته ای دروغ بوده است، خودم چهارپایه را از زیر پای تو می کشم و تو را اعدام می کنم. در آن لحظه شاهدی نداشتم که بعدها این اظهارات را تایید کند؛ اما از شانس خوبی که داشتم مرتضوی به همسرم در حضور پدر و برادر و کسانی که در اتاقش بودند نیز همین جملات را گفت. به این شکل که مرتضوی از همسرم می پرسد چند فرزند داری؟ همسرم در پاسخ می گوید چهار فرزند که در جواب همسرم می گوید معطل پالیزدار نباش، برو یک پدر برای بچه هایت پیدا کن. مرتضوی بعدها این را کتمان کرد؛ اما خانواده من شاهد این ماجرا بودند، دیگر این را چگونه می تواند کتمان کند؟».
                