یک‌شنبه ۷ آذر ۱۳۹۵
-----------------------------------------
سرمقاله
-----------------------------------------
یک زندگی گوارا
-----------------------------------------

                    این بار که رایانه تان را باز می کنند، درون آن را ببینید که چقدر شبیه به یک شهر است؛ با شاهراه ها، کوچه ها، برج ها، مخزن ها و هر چیز دیگری که در مشابه های بشری آن می تواند وجود داشته باشد. در آن شهر کوچک هیچ چیز عبث نیست. هیچ جزئی وجود ندارد که سازنده برایش نقشی، فایده ای و ارزشی در نظر نگرفته باشد یا راه روزی اش را ببنددیا محصولش را بی مشتری بگذارد. ما بی آنکه در این رشته تبحری داشته باشیم، این سخنان را درباره سازنده یک قطعه کوچک به ضرس قاطع می گوییم و می پذیریم. آیا سزاوار است که درباره آفریدگار جامعه انسانی، به عنوان سامانه ای که کمترین محصولش چنین قطعه هایی است، بر خلاف این حکم کنیم؟ آن قطعه سر آخر چراغی را بر صفحه نمایشگر روشن یا خاموش می کند یا تغییر رنگ می دهد. این مجموعه در نهایت میوه عشق می دهد. آیا نباید درباره آن گمانی پاکیزه تر داشته باشیم؟ خداوند هیچ انسانی را نیافرید مگر در او خاصیتی گران بها و نقشی منحصر به فرد قرار داد که اگر آن را بشناسد و محقق کند، می تواند به عنوان کمترین نتیجه، بدون ارتکاب هر خطایی که وجدان از آن منع کرده است، یک زندگی گوارا تدارک ببیند؛ نمی گویم پرناز و نعمت، ولی می گویم گوارا. اگر جز این بود، پروردگار خود را رزاق نمی خواندیم. اگر جز این بود، خدای روزی دهنده و خدای فضیلت پرور مانند الهه های یونان باستان موجودات مستقلی می شدند که گهگاه با یکدیگر می جنگیدند. اگر «به راستی» خواسته هایمان از زندگی بدون دروغ، بدون تقلب، بدون ستم، بدون فسادهای هزاران میلیاردی برآورده شدنی نیست، معلوم می شود در جای درست خود قرار نگرفته ایم. می گویم «به راستی»، زیرا غالبا دروغ ضامن روزی ما نیست، که مزاحم آن هم هست؛ منتها ما توکل نداریم. بلکه از کیفیت برآورده شدن خواسته های آدمی بی خبریم که هیچ کشاورزی خود بر دانه نمی تابد و خویشتن در آوندهای گیاه جاری نمی شود و آن را نمی رویاند و به بار نمی رساند، بلکه تنها بذر درست را در زمان درست، در زمین درست، در کنار همراهانی درست قرار می دهد و آن زمان بیشترین محصول را بر می دارد که این کار به درست ترین وجه انجام شود. آن گاه چنین تنظیم درستی چگونه ممکن است، اگر خود او در جایگاه دروغ و نادرستی قرار گرفته باشد.خداوند ما شاعر است و ماییم کلمات او که اگر در پایگاه خود بایستیم، به طرز نبوغ آمیزی زیبا و پرمعنا هستیم. این هم نشانه ای دیگر فراتر از روزی خوردن، تا از روی آن تشخیص دهیم که آیا در نقش بایسته مان به سر می بریم. اگر قانع شده ایم که دماغمان بیش از اندازه بزرگ است، یا قدمان بیش از حد کوتاه، دست نگه داریم و این علائم را دست کم نگیریم. این هستی است که دارد به ما می گوید گوهر خود را نیافته ایم یا هنوز به فعلیت نرسانده ایم. در برخی کتاب ها که درباره جایگاه زنان در کشورهای مختلف جهان نوشته شده است، یکی از چند ده شاخصی که بررسی می شود، هزینه های صورت گرفته در زمینه زیبایی است (از جمله اطلس زنان در جهان، جونی سیگر، انتشارات پنگوئن، 2009). چرا و چگونه میزان عمل های بینی و امثال آن می تواند از وضعیت زنان خبر دهد؟ زیرا و این گونه که کلمه های انسانی وقتی به جایگاه لایقشان نائل می شوند، در خود برازندگی و کمال می یابند و ضرورت کمتری برای این دخل و تصرف ها می بینند. ولی ما کودکان بوالهوس، قصیده های این شاعر را خط می زنیم، میان مردمی که آفریده است خط می کشیم و آنها را با نادانی می دریم و پاره هایی را دور می ریزیم.بدتر از تعمیرکارهای ناشی، نه یک پیچ و دو پیچ، که 70 درصد جامعه را اضافه می آوریم، واژه هایشان را جاهلانه ویرایش می کنیم، آنها را بازیچه نظارت خود قرار می دهیم بعد می پرسیم چرا اوضاع آشفته است؟ به کار خود برسیم. بدانیم که اگر بگردیم، می یابیم، و اگر بیابیم، می شویم آن چرخ دنده ای که نمی شود دورش انداخت. بالاخره باید در تاریکی جست وجو کنند و آن را با زحمت بیابند تا سر جایش بگذارند، زیرا بدون آن قطعه کارها سرانجام نمی گیرد. در هستی، کس دیگری نیست که از پس نقش ما برآید، زیرا خداوند از هیچ خلقی دو عدد نیافریده است. هرساله بی شمار دانه برف می بارد، اما هنوز یک بلور از آنها در قالبی تکراری بر زمین ننشسته است. این همه انسان به دنیا آمدند و رفتند؛ نقش سرانگشت هیچ کس تکراری نیست. همچنین است نقش او در هستی؛ هیچ کس نیست که بتواند جای دیگری بنشیند و اگر بر تصاحب پایگاه دیگری اصرار کردیم، فقط رنج به دست نیاورده ایم، بلکه مهم تر از آن در جایی دیگر گنجمان را، که همان مقصد ما و مقصود از ماست، معطل گذاشته ایم: نشانه سوم.دولتمردان اگر مصلح باشند، تمامی همت خود را صرف سامان بخشیدن به امور می کنند؛ سامان یعنی وضع هر چیز در محل خود. اما اگر مفسد باشند، اگر خود آن اولین مهره ای باشند که در محلش قرار ندارد و آن نخستین دروغی باشند که گفته شده است، جای همه چیز را تغییر می دهند تا وجودشان در موقعیتی که متعلق به آنان نیست، تثبیت و توجیه شود. آیا تصورشدنی است که کشاورز بذرهایش را وارسی کند، بعد پوچ را بکارد و مرغوب را دور بریزد؟ اما آنها این کار را می کنند. در نظام آموزش عالی هرروزه صدها امتحان برگزار می شود تا دانشجویان مستعد و کوشا را بشناسند، سپس کسانی با معدل 12 و کمتر از آن بورسیه می گیرند. چند سال پیش در دانشکده حقوق و علوم سیاسی دانشگاه تهران استاد از یک دانشجوی بورسیه دکترا خواست مقاله ای تحت عنوان احزاب در ایران Parties in Iran را مطالعه و سر کلاس ارائه کند. نوبتش که رسید، گفت من متوجه منظور نویسنده از کلمه پارتی نشدم. چطور معنای پارتی را نمی دانی... میهمانی... همان جایی که کارهای خلاف اخلاق انجام می دهند، بعد مورد مهرورزی قرار می گیرند... پارتی... آشنا... نشانه چهارم - اگر ضعیف هستیم معلوم می شود که در جای درست خود نیستیم. برای هر پاره از وجود در محقق کردن گوهرش، حظی نهفته است که با هیچ چیز دیگر که او بتواند بچشد، مقایسه شدنی نیست، تا بداند که به قرارگاهش رسیده است. اگر از کاری که می کنید لذت نمی برید، شک نکنید که سرتان کلاه رفته است. اهمیت ندارد که چقدر در می آورید و مردم چقدر آرزوی موقعیت شما را دارند. مهم شما هستید که در جایتان نیستید. کار به راستی بالاترین تفریح است، برای کسی که به این جایگاه برسد، وگرنه دیگران از تصور آن هم خمیازه می کشند. کدام یک از شما حاضر است صدها ساعت دور میز مذاکره بنشیند و چند جمله تکراری را مرتبا بگوید و بشنود. اما کسانی هستند که نه فقط حوصله آن را دارند، که با این کار احتمالاکمردردشان هم خوب می شود. این هم نشانه ای دیگر تا از روی آن مکان و مکانت خود را بشناسیم.اما این نشانه ها هر قدر هم که بدرخشند، ما معمولاآزاد نیستیم تا از نورانیتشان پیروی کنیم. غالبا وقتی به پاهایمان نگاه می کنیم، غل و زنجیرهایی می بینیم که حریت را از ما ستانده اند. برخی از ما فقیریم و کالایی که این نشانه ها می فروشند، اشرافی تر از آن به نظر می رسد که وسع خریدنش را داشته باشیم. برخی از ما می ترسیم و باور کرده ایم که چاره ای از ستم نداریم. برخی از ما سال هاست که در آینه ننگریسته ایم: آیا این بود آن چهره ای که دوست داشتیم از خود به یادگار بگذاریم؟ چهره ای که یک دروغگو از خویش می شناسد، با خودش از خودش دروغگوتر است. تصوری که یک ناسپاس از خود دارد، در حق خود ناسپاس بسی ناسپاس تر است. او چه بسیار دوست داشت که تسلیم حق شود: ربما یود الذین کفروا لو کانوا مسلمین. اما آن چهره نمی گذارد و چونان غلی سنگین بر دست و پا و گردن ها می پیچد تا اجازه این کار را ندهد: «اگر تسلیم شوم خواهند گفت...». با آن همه ادعا ببینید که چگونه بارکش گفتن و نگفتن مردم است. آری! تصور یک زورگو از خودش در حق خودش از خودش زورگوتر است.بنابراین به فعلیت رساندن آن ظرفیت ها که برای آدمی بهروزی، قدرت و شادی به بار می آورد، در گرو آزادی است.آن گاه قرآن پیامبر اسلام (ص) را آورنده این آزادی معرفی می کند. و یضع عنهم اصرهم و الاغلال التی کانت علیهم. بار از دوش پیروانش برمی دارد و غل و زنجیرهایشان را می گشاید.جا دارد یکایک ما و جمع ما از خود بپرسیم آیا اینک آزادیم؟ اگر نیستیم هنوز از رسالت محمدی (ص) بهره کامل، بلکه بهره تمام، بهره ای که به کار بیاید و مشکلی حل کند، نبرده ایم. 28 صفر است و جا دارد بر فقدان پیامبر خویش گریه کنیم، که آمد و رفت بی آنکه او را بشناسیم، یا از شناختن او سودی ببریم.
                