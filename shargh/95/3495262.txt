یک‌شنبه ۱۹ دی ۱۳۹۵
-----------------------------------------
type_unknown
-----------------------------------------
خطر گردش به راست با شعار چپ
-----------------------------------------

                    گروه اقتصاد،: سال 2016 با انتخاب دونالد ترامپ به ریاست جمهوری آمریکا به پایان رسید. دولت ترامپ هنوز آغاز به کار نکرده، متهم به گرایش نئوفاشیستی است و می توان گمان برد که چالش سیاسی دولت روحانی (در صورت انتخاب برای دور دوم) با آمریکا پیچیده تر از چالش های این دولت با دولت اوباما باشد. این چالش،، طرح اولیه موضوع گفت وگو با رحیم رحیم زاده اسکویی بود. سابقه فعالیت سیاسی دکتر اسکویی به پیش از انقلاب و کنفدراسیون دانشجویان ایرانی در آلمان بازمی گردد و در ایران بعد از انقلاب نیز به عنوان استاد دانشگاه در رشته های اقتصاد و جامعه شناسی و کارشناسی سازمان مدیریت صنعتی مشغول به کار بوده است. او ترامپ را برآمده از شکست جریان نئولیبرال می داند و درباره چشم انداز روابط دولت او با ایران، می گوید: اگرچه رویکرد او رویکرد نئوفاشیستی است؛ اما در صورت نقض برجام و تعهدات دیگر، این ترامپ است که منزوی می شود و نه دولت ایران. اسکویی همچنین در این گفت وگو به چالش های ایران در حوزه اقتصاد و تولید می پردازد و می گوید برای رسیدن به توسعه و اقتصاد مولد (به جای اقتصاد تجاری)، هیچ راهی جز تن دادن به دموکراسی نداریم. بخش عمده آرای ترامپ از محله های فقیر و مهاجرنشین به دست آمد. گرایش به راست این گروه از مردم آمریکا را چطور تحلیل می کنید؟ فقر و زندگی در میان انواع تبعیض های اقتصادی، قومی، جنسیتی، نژادی و... هیچ دلیلی بر آگاهی نیست. نباید از چرخش به راست گروهی که درگیر حقوق اولیه و امکانات رفاهی است، شگفت زده شد. ترامپ نماینده جریانی است که از دل شکست سیاست های نئولیبرالی برخاسته است. شکست نئولیبرالیسم خودش را در ظهور شکل تازه ای از فاشیسم نشان داده و اتفاقا فاشیسم در شرایطی مانند امروز رخ می دهد که تضادها به اوج رسیده است. جامعه شناسی سیاسی هنوز درگیر پاسخ به این سوال است که هیتلر چگونه در 1936 توانست 37 درصد از آرای طبقه کارگر آلمان را به دست بیاورد. جواب به این پرسش تاریخی هرچه باشد، کلیدی است برای فهم مسئله امروز ما.طبقه کارگر وقتی می تواند خواسته های مترقی خود را دنبال کند که مسائل روزمره اش را حل کرده باشد. مادامی که طبقه کارگر درگیر معیشت و تامین سرپناه باشد، پتانسیل چرخش به راست را دارد. ایده دموکراسی خواهی و آزادی خواهی که محتوای سوسیالیسم است، بیولوژیک نیست که از یکی به دیگری انتقال پیدا کند، بلکه در رابطه مستقیم با آگاهی انسان هاست و آگاهی نیز به نوبه خود، در گرو وجود حداقل هاست. اگرچه این اتفاق در آمریکا خیلی ها را شگفت زده کرد؛ اما متاسفانه باید منتظر اتفاق های بدتری در کشورهای ثروتمند جهان باشیم.فقر یک مقوله به غایت نسبی است. کیفیت زندگی شاید در قرن گذشته بهبود یافته باشد و نه فقط ثروتمندان جهان که حتی فقرا نیز ثروتمندتر شده اند؛ ولی شکاف طبقاتی تعمیق پیدا کرده و نسبت این شکاف به نفع ثروتمندان تمام شده است. ثروتمندان خیلی بیشتر از فقرا از این پیشرفت ها سود برده اند. در مقابل، فقرا در دنیای بهره مند امروز بیشتر احساس فقر و درماندگی می کنند و طبقه متوسط هر لحظه خود را در خطر سقوط به ورطه فقر می بیند. این روند به همین ترتیب طی شده است و امروز جای شگفتی نیست که در آمریکا، آلمان، فرانسه، انگلستان، بلژیک و حتی سوئد و نروژ، زنگ خطر ظهور نئوفاشیسم به صدا درآمده است. انتخاب ترامپ شورشی ناآگاهانه علیه بی عدالتی است و می توان گفت شورش فقرا علیه خود است. شبیه این اتفاق را در انتخاب احمدی نژاد شاهد بودیم. چرا معتقدید فاشیسم جدید از دل جریان نئولیبرال سر برآورده است؟ یکه تازی جریان نئولیبرال به تضادها دامن زد و با شکست این جریان، عرصه برای ظهور نئوفاشیسم مهیا شده است. فاشیسمی که اگرچه ریشه در مفاهیم قرن بیستمی خود دارد و خیلی وقت ها به اشتباه با آن مقایسه می شود؛ اما محتوای جدیدی پیدا کرده است.فاشیسم قرن بیستمی نتیجه تحقیر شکست در جنگ جهانی بود و فاشیسم نو، برآمده از شکست سیاست های نئولیبرال. در نتیجه، این راست افراطی درست در کشورهایی سر برآورده که توسعه یافته اند و ثروت بسیاری دارند. جریان نئوفاشیسم زودتر از جریان نئولیبرال تاثیر خود را روی کشورهایی مانند ایران خواهد گذاشت؛ چون این کشورها از کشورهای حاشیه ای ارتزاق می کنند؛ وگرنه به چنین ثروت هایی نمی رسیدند. متاسفم که این را می گویم؛ اما زمینه داخلی هم برای بهره برداری آنها مهیاست. در جایی که نئولیبرال های وطنی می گویند منابع نفت و گاز ما اصلامال آنهاست، چون ما تکنولوژی بهره برداری از آن را نداریم، چالش های ما مقابل این جریان نوظهور مشخص است. کشورهایی مانند ایران چگونه می توانند از آسیب های این تغییرات در امان بمانند؟ ما نه فقط برای تجهیز خود علیه جریان فاشیسم که برای توسعه و در پی آن برای به دست آوردن دموکراسی هیچ راهی جز راه انداختن چرخ تولید نداریم؛ وگرنه در وضعیت اقتصادی بد، ما هم باید منتظر ظهور دوباره جریان های راست در ایران باشیم؛ درست مانند آنچه در هشت سال احمدی نژاد دیدیم که با شعارهای شبه چپ، این گردش به راست اتفاق افتاد.ریشه دارترین صنایع ما در چه وضعیتی هستند؟ صد سال است تولیدکننده نفت و از بزرگ ترین صاحبان ذخایر نفت و گاز جهانیم و هنوز تولید و فروش این ثروت ملی ما به جایگاهی که باید نرسیده است؛ همچنان مواد خام می فروشیم و مواد فراوری شده را وارد می کنیم. 50 سال است صنعت خودروسازی داریم و دستاورد این صنعت هنوز تولید خودروهایی مانند پراید است. اتفاقا سال هاست که از بالاترین سطوح قدرت بحث اقتصاد مولد و مقاومتی مطرح می شود، اما در نهایت می بینیم همه مناسبات سیاسی و اقتصادی به نفع اقتصاد تجاری و دلالی حرکت می کند. مانع تولید در ایران چیست؟ ما چرا روز زن داریم؟ چرا روز کارگر داریم؟ به هرچیزی که اجحاف می شود، برایش یک روز تعیین می کنند. وقتی مدام درباره اقتصاد مقاومتی و تولید ملی حرف می زنیم، یعنی فاقد آن هستیم.اکثر شاغلان ما در بخش تولید و خدمات زیر خط فقر زندگی می کنند. در کشورهای دیگر کسی زیر خط فقر زندگی می کند که بی کار است. کسی که کار می کند، نباید زیر خط فقر باشد. چنین وضعیتی از کجا می آید؟ جز اینکه سیاست های دولت های ما سیاست های ضد تولید است؟ تولید بدون مشارکت بخش خصوصی در مناسبات سرمایه داری عقب مانده و وجود نهادهای مدنی صنفی ممکن نیست. بحث ما این است؛ تا زمانی که کارگران و صاحبان سرمایه، نمایندگان و نهادهای خود را در سطوح بالایی قدرت نداشته باشند و از تامین منافع خود مطمئن نباشند، تولید ملی راه نخواهد افتاد. برعکس چیزی که در نبود تریبون چپ از طرف جریان چپ گفته می شود، اتفاقا حرف بر سر این نیست که دولت باید همه کاره کشور باشد. دولت وظایف خودش را انجام دهد کافی است و عجیب آنکه شاهد هستیم وظایفی که طبق قانون اساسی بر دوش دولت است، دارد به بخش خصوصی واگذار می شود (کالایی شدن آموزش و بهداشت) و در مقابل دولت در امور دیگر دخالت می کند. این وظیفه نهادهای مستقل صنفی است که مشکلات تولید را شناسایی و حل کنند، اما مسئله این است که دولت از بخش خصوصی می ترسد. از بخش خصولتی ناراحت است اما از بخش خصوصی می ترسد و نمی خواهد هیچ سهمی از قدرت به این بخش بدهد. نهادهای مفروض کارگری-کارفرمایی باید بتوانند در تصمیم گیری های کلان مشارکت کنند. پیش فرض توسعه، حضور نهادهای مدنی مستقل از دولت است در تمام زمینه ها. براساس وجود همین نهادهاست که توسعه اتفاق می افتد.توسعه یک شبه اتفاق نمی افتد و الگوی توسعه برای هر کشوری باید متناسب با شرایط جغرافیایی، فرهنگی، اقتصادی و... آن کشور باشد. مشاوران رئیس جمهور یعنی دکتر نیلی و دکتر سریع القلم معتقدند اول توسعه و بعد دموکراسی. بحث من این است که شما جای علت و معلول را نمی توانید عوض کنید. اول دموکراسی است که بر پایه آن توسعه حاصل می شود. توسعه محصول دموکراسی است نه برعکس. سرمایه دار که همیشه دستش برای نهادسازی بازتر از کارگر بوده. چرا این نهادها کار نمی کنند و هنوز باید درباره لزوم نهاد صنفی کارفرمایان حرف بزنیم؟ چهار سال است که دولت دست آقای روحانی است و می خواهد تولید را راه بیندازد و حتی یک جلسه با پارلمان بخش خصوصی نداشته است. خب مگر نمی خواهد تولید را راه بیندازد؟ برای این کار باید با بخش خصوصی و سرمایه داران همکاری کنید، اما تنها جایی که این همکاری را شاهدیم، در سرکوب دستمزد کارگران است. شهرک های صنعتی برای چه ساخته شده اند؟ در همه شهرها بین 80 تا 90 درصد کارخانه های شهرک ها کار نمی کنند. برای راه اندازی تولید باید همین صنایع کوچک و متوسط را راه بیندازید تا اقتصاد و تولید و اشتغال راه بیفتد.این را بگویم که از نظر من قطعا دولت آقای روحانی با دولت قبل فرق دارد و کیفیت وزرای آقای روحانی خیلی متفاوت است و برای همین هم انتظاراتمان از این دولت بیشتر است. برای همین می پرسیم چرا این صنایع راه نمی افتند درحالی که می دانیم بدون مشارکت بخش خصوصی تولید اتفاق نمی افتد. بخش خصوصی وقتی می تواند وارد عرصه تولید شود که بتواند با دولت به توافق برسد و در تصمیم گیری های دولت مشارکت کند و دولت نمی خواهد این اتفاق بیفتد. همه راه های سیاسی و اقتصادی در نهایت به اقتصاد دلالی ختم می شود و به نظر می رسد برخلاف همه شعارها، دولت ها هم همین را ترجیح می دهند، چون کنارآمدن با گروه واسطه راحت تر از کنارآمدن با تولیدکننده است.اگر دولت ها آن قدر از تقسیم قدرت نمی ترسیدند، عاقلانه همین بود؛ این منابعی که مدام به افراد و شرکت های خاص تزریق می شود، می رفت به سمت بخش خصوصی مولد ایران و همین شهرک های صنعتی را از این رکود درمی آورد. این رانت به بهانه تولید گرفته و در جای دیگری خرج می شود و علاج این مشکل را می دانیم، اما به سمتش حرکت نمی کنیم و بعد از فساد گله می کنیم. بدون رسانه های آزاد نمی توان با فساد و رانت مقابله کرد. هر کاری پیش فرض هایی دارد و پیش فرض پیشرفت و توسعه، دموکراسی است و تنها در این بستر می شود توسعه را پیش برد. اگر نه با درست کردن موشک و محصولات دانش بنیان مسئله حل نمی شود.ما در نهادهای رسمی اقتصادی هم دچار بحران هستیم. بگذارید یک مثال بزنم. سازمان برنامه و بودجه کارش در اسمش نهفته است. این سازمان در دولت مصدق در سال 1327 آغاز به کار کرده است. چند سال از آن زمان گذشته و ما هنوز درگیر این هستیم که این نهاد برنامه بدهد و بودجه تامین کند، نه اینکه کار اجرائی کند. هدف این بوده که با کمک این سازمان زمینه برای زیرساخت های تولید و توسعه فراهم شود. این سازمان سال هاست برای عمل دولت برنامه ریزی می کند و این با اساس کار سازمان مغایرت دارد. از این که بگذریم کشور 80 میلیونی ما یک وزارت اقتصاد ندارد. وزارت دارایی و اقتصاد باید از همدیگر جدا شوند. اینها بحث های بوروکراتیک است، اما وقتی می خواهی مسئله را ریشه یابی کنی مشکل را در همین موارد می بینی. نهادی که نباید اجرا کند، درگیر اجرا شده و نهادی که باید کار اجرائی کند، درگیر برنامه شده است. معمولاهمه از کارشناسان تا مسئولان از کار ریشه ای صحبت می کنند، اما آیا تا حل ریشه ای مشکلات، وضعیت معیشتی مردم باید با این شرایط ادامه پیدا کند؟ پیش از اجرا، برنامه هدفمندی یارانه ها را برای اینکه نظرم را بنویسم، فرستادند. این برنامه از ادبیاتش مشخص بود که ازسوی یک اقتصاددان نوشته نشده است. چرا باید برنامه ای به بزرگی برنامه هدفمندسازی یارانه ها طوری نوشته شود که من اقتصاددان در سطر دومش بفهمم کسی آن را نوشته که حتی کلیدواژه های علم اقتصاد را نمی شناسد. مشکل این نیست که ما متخصص نداریم. بهترین کارشناسان اقتصادی کشور از قدیم تا امروز در اداره بررسی های اقتصادی بانک مرکزی نشسته اند. من به شما قول می دهم آن نیرویی که آنجا نشسته اند قادر به شناسایی و تقسیم بندی همه دهک های اقتصادی کشور هستند. درنهایت آن طرح پرمسئله به این شکل اجرا شد و هنوز هم ادامه دارد. 45 هزار تومان یارانه توهین به شعور و شرافت مردم است. باید خط فقر را در هر شهر محاسبه کنید و فرض کنید دستمزد کارگر را یک میلیون در نظر گرفته اید، بنابراین باید به آن شخص 5/1 میلیون یارانه بدهید که حداقل به خط فقر برسد، نه 45 هزار تومان. اگر این طرح مبنای اقتصادی داشت باید به چنین نتیجه ای می رسید، نه اینکه کارخانه دار هم از ترس اینکه ثروتش لو برود، همپای فقیرترین کارگرش 45 هزار تومان بگیرد.بانک مرکزی خط فقر را اعلام می کند و همه شاغلان باید بالای این خط زندگی کنند. اینها قواعد اقتصاد است و شوخی نیست که خط فقر را اعلام کنی، بعد چانه زنی کنی برای اینکه حداقل حقوق را پایین نگه داری. وقتی بانک مرکزی خط فقر را اعلام می کند باید به نسبت آن سیاست گذاری و حداقل دستمزد را تعیین کنید. تابه حال هیچ وقت نبوده که حداقل حقوق کارگران، نه بیشتر که حتی به اندازه خط فقر باشد. معنی این حرف این است که همیشه مزدبگیر فقیر بوده، دیگر حساب بی کاران جداست. بگذریم از اینکه طبق تعریف قانون، کسی بی کار است که هفته ای یک ساعت کار نمی کند. تعاریف را عوض می کنند انگار با آمار و اقتصاد شوخی دارند. همین توزیع یارانه اگر با اصول اقتصاد صورت گرفته بود می توانست زندگی شرافتمندانه گروه بزرگی را تضمین کند. دولت دو برنامه برای خروج از رکود و کمک به اقشار کم درآمد داشت؛ یکی کارت های اعتباری برای خرید کالای ایرانی و دیگری وام مسکن بود که به نظر می رسد هیچ یک نتوانستند به هدف برسند. دلیل این شکست چه بود؟ مگر در زمان آقای احمدی نژاد سهام عدالت توزیع نشد؟ مگر آن طرح با شکست قطعی مواجه نشد؟ مگر طرح های زودبازده و مسکن مهر را نداشتیم که همه شان شکست خوردند؟ برای این شکست خوردند که چنین طرح هایی راه حل نیستند. راه حل در تولید است و جز این نیست. اگر هدف تولید باشد، موانع خود را نشان می دهند و لاجرم حل هم می شوند. مثلاتا اراده ملی برای تولید نباشد، مسئله قاچاق حل نمی شود. وقتی می توانید تولید را راه بیندازید که اول جلوی قاچاق را بگیرید. 64 بندر وجود دارد که هیچ کنترلی روی آن ندارید. این حجم قاچاق که نمی تواند روی کول انسان وارد کشور شده باشد. صحبت از یک قاچاق سازماندهی شده است. خب اینها نمایندگان همان اقتصاد تجاری هستند که نمی گذارند تولید در کشور پا بگیرد.ما بخش خصوصی استخوان داری در کشور داریم که برای خودشان شخصیتی قائل هستند و حاضر نیستند بدون قدرت مشارکت در تصمیم گیری ها وارد میدان شوند. فعلادور، دور سرمایه دارانی است که از این آب گل آلود اقتصاد نهایت بهره را می برند. گذشته از این مسائل داخلی، فکر می کنید دولت روحانی چه چالش هایی در عرصه سیاسی و اقتصادی با دولت آمریکا خواهد داشت؟ بعد از تمام این بحث ها باید نظر مثبتم را در حوزه روابط خارجی ایران اعلام کنم که بعد از اقدامات اخیر آمریکا در برجام، جمهوری اسلامی کار بسیار خوبی کرد که رفت به سمت چیزی که در خود برجام دیده شده بود؛ شکایت کرد و هفت کشور باید تصمیم بگیرند که نقض قرارداد صورت گرفته است یا نه. آنها منتظر یک حرکت اشتباه از سوی ایران هستند و این برخورد قانونی تاکتیک درستی بود.درکل من منتظر اتفاق خارق العاده ای در حوزه روابط دو کشور (دست کم در روابط اقتصادی) نیستم. کشورهای فرانسه، ایتالیا، آلمان، روسیه و چین قراردادهایی با ایران بسته اند که آنها دیگر نمی توانند این را برگردانند. آنها هم می دانند ایران خلاف تعهدها عمل نکرده است. بنابراین اگر ترامپ بخواهد علیه ایران کاری انجام دهد، ایزوله خواهد شد. آن سازماندهی پیشین که به پشتوانه واکنش به کارهای احمدی نژاد بود دیگر پاشیده است و الان درست عکس آن است.از سوی دیگر خیلی از حرف هایی که در انتخابات زده می شود برای انتخابات است. اگر بویینگ چراغ سبز از طرف دولت نداشت، وارد کار با ایران نمی شد. آنها ساختارهای مشخصی دارند که نمی گذارد با تغییر سیاست های یک رئیس جمهور همه چیز از بیخ و بن تغییر کند.درکل من چالشی مهم تر از چالش های داخلی نمی بینم. در برخی حوزه های اجتماعی تغییرات، روال تاریخی خود را طی کرده و دولت چاره ای جز تطبیق خود با آن ندارد، در حوزه های دیگر این طور نیست. دولت ناگزیر به بازی دادن نیروی موثر است و مقاومت در برابر این خواست می تواند هزینه زیادی به کشور تحمیل کند.
                