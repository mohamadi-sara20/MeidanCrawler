شنبه ۱۱ دی ۱۳۹۵
-----------------------------------------
حرف اول
-----------------------------------------
صداوسیما و قانون
-----------------------------------------

                    آرامش در پناه قانون حق شهروندان است؛ بند 14 اصل سوم قانون اساسی حاکمیت را موظف به تامین حقوق همه جانبه افراد از زن و مرد و ایجاد امنیت قضائی عادلانه برای همه و تساوی عموم در برابر قانون کرده است. امنیت قضائی در سپهر «دادرسی عادلانه» استوار می شود. افراد معمولااز حقوق خود آگاهی ندارند و در مواجهه با اختلافات، شکایات و دعاوی، صلاحیت علمی و تخصص لازم برای پیگیری حقوق قانونی خود را ندارند. لزوم رجوع به متخصص، اقتضای آن را دارد که در تامین حقوق همه جانبه افراد در دادگاه ها از خدمات وکیل دادگستری استفاده شود. حق داشتن وکیل به عنوان یکی از تضمین های دادرسی عادلانه مورد توجه فعالان اجتماعی قرار گرفته و در اصل سی وپنجم قانون اساسی به رسمیت شناخته شده و مقرر کرده است: «در همه دادگاه ها، طرفین دعوی حق دارند برای خود وکیل انتخاب کنند و اگر توانایی انتخاب وکیل را نداشته باشند باید برای آنها امکانات تعیین وکیل فراهم شود». وکیل و قاضی دو بال فرشته عدالت اند؛ وکیل هم پای قاضی و در معیت شهروند، تضمین کننده آرامش روانی اصحاب دعوی است. اگر اعتمادبه نفس و آرامش روانی متکفلان حق دفاع مخدوش شود، امنیت قضائی و آرامش روانی شهروندان آسیب می بیند.این برخلاف صریح قانون اساسی خصلت های تخریبی و ضداسلامی اشاعه پیدا می کند. براساس گزارش رئیس قوه قضائیه سالانه 15 میلیون پرونده در مراجع قضائی رسیدگی می شود و اگر هر پرونده فقط دو طرف داشته باشد، «درحالی که می دانیم بعضی از پرونده ها هزاران شاکی دارد» حداقل نیاز به حضور 30 میلیون وکیل برای دادرسی عادلانه داریم. ولی مردم اشتیاقی به داشتن وکیل حتی وکیل مجانی ندارند! چرا؟ برای آنکه به حقوق خود آشنا نیستند. چرا مردم مشتاق دریافت خدمات درمانی ارزان قیمت هستند؟ برای اینکه منافع ارائه کنندگان خدمات درمانی و دارویی اقتضا می کند برای ارائه خدماتشان تبلیغ کنند و حتی نیاز کاذب ایجاد کنند؛ بنابراین ملاحظه می کنیم سرانه خدمات درمانی و دارویی کشور از استانداردهای جهانی هم بالاتر است ولی وکیل حق تبلیغات برای جذب مشتری را ندارد و مردم هم اطلاع ندارند که داشتن وکیل در همه دادگاه ها بر مبنای قانون اساسی حق آنان است و دولت هم متاسفانه به وظیفه خود برای فراهم کردن امکانات تعیین وکیل برای همه افراد عمل نکرده است. براساس اصل 175 قانون اساسی؛ رسانه ملی در صدر کانون فرهنگ سازی موظف است با ایجاد محیط مناسب برای رشد فضائل اخلاقی، آزادی بیان و نشر افکار را با رعایت موازین اسلامی و مصالح کشور تامین کند. بخشی از وظایف رسانه ملی براساس قانون خط مشی کلی و اصول برنامه های صداوسیما مصوب 1361 به این شرح است؛ ارج نهادن به حیثیت انسانی افراد و پرهیز از هتک حرمت آنان طبق ضوابط اسلامی (ماده 6)، پذیرش انتقادات و نظرات سازنده مردم و ایجاد رابطه متقابل با جامعه و نفی تاثیر یک جانبه (ماده 9) تشکیل جلسات مناظره و نقد و تحلیل (ماده 42) و آموزش مردم و آشنایی آنها با حقوق فردی و اجتماعی و سیاسی (ماده 42)، تلاش جهت برگزاری بحث آزاد و آموزنده (ماده 55)، آموزش قانون اساسی (ماده 48)، القای نظم در سایه حاکمیت قانون (ماده 49)، انتقاد سازنده و امربه معروف و نهی ازمنکر (ماده 40). براساس موازین قانونی فوق، رسانه ملی باید مبلغ و معلم قانون اساسی به خصوص اصل سی وپنجم در جهت آشناکردن مردم با حق دفاع آنان باشد. متاسفانه رسانه ملی برخلاف قانون اساسی و قانون خط مشی کلی و اصول برنامه های صداوسیما مصوب 1361 در برنامه های خود با تحقیر وکیل و توهین به حرفه وکالت، مردم را نسبت به این حق قانونی مردد و متزلزل می کند و حیثیت و اعتبار مدافعان حریم حقوق شهروندان را با مسامحه و اغراض صنفی و گروهی افرادی که در تنظیم برنامه ها دخالت دارند، ملکوک می کند. در رویه جاری رسانه ملی در راستای وظایف قانونی باید تجدیدنظر شود چراکه حکومت قانون منهای تشخص بخشی به مدافعان حریم قانون ممتنع است و ادامه این رویه ناصواب، نیازمندان را از خدمات مجانی و منفعت عمومی نهاد وکالت محروم می کند. شمار زیادی از وکلای فعال در حوزه عمومی مانند حمایت از نیازمندان در خدمت کمیته امداد هستند و گروهی دیگر در حوزه های حمایت از حقوق کودک، حمایت از محیط زیست، حمایت از معلولان و... وکالت معاضدتی و تسخیری خدمات مجانی ارائه می دهند و در دفاع از حقوق و آزادی های مصرح در قانون اساسی در حد فداکاری و ایثار در خدمت جامعه هستند. کانون وکلای دادگستری در تمامی مراجع قضائی تعدادی وکیل مستقر کرده که به صورت مجانی ارائه خدمت می کنند و هرکس نیاز به وکیل تسخیری یا معاضدتی داشته باشد، می تواند به کانون وکلامراجعه کند. آنان نیز مانند سایر اقشار جامعه وطن دوست، مومن و خیرخواه جامعه هستند و بیش از 99 درصد قضاتی که از خدمت رها می شوند، درصورتی که صلاحیت وکالت داشته باشند، به این حرفه می پیوندند. مسئولان رسانه ملی می توانند با دیدن این بخش از خدمات وکیل، یک حرکت ترویجی و آموزشی را با تبلیغ و نهادینه کردن استفاده از خدمات وکیل فراهم کنند و دولت را در جهت تامین امکانات تعیین وکیل برای کسانی که توانایی انتخاب وکیل نداشته باشند، ترغیب و در راستای استیفای خدشه ناپذیر حق دفاع، از استقلال حرفه وکالت حمایت کنند. هیئت مدیره کانون وکلای دادگستری مرکز آماده همکاری با رسانه ملی برای تهیه برنامه های آموزشی و ترویجی است.
                