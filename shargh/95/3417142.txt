سه‌شنبه ۲‌شهریور ۱۳۹۵
-----------------------------------------
سیاست گذاری
-----------------------------------------
دولت اطلاعاتی و تحول ساختاری
-----------------------------------------

                    تشکیل دو سازمان جدید «اداری-استخدامی» و «برنامه و بودجه» بازتعریف وظایف و کارکردهای اساسی این دو سازمان را ضروری می کند. پیشرفت های فناوری، آن چنان مفهوم و کارکردهای دولت مدرن را تغییر می دهد که می توان از آن به عنوان علت شکل گیری پدیده ای به نام «دولت اطلاعاتی» یاد کرد. مهم ترین وظایف دولت عبارت خواهد بود از زمینه سازی برای تولید، توزیع و بازتوزیع اطلاعات، تسهیل تبادل و به کارگیری اطلاعات برای خدمات عمومی، امنیت اطلاعات و.... تفکیک دولت اطلاعاتی از دولت امنیتی، دولت مدیریتی، دولت آماری، دولت ارائه دهنده خدمت و... بسیار مشکل شده و به یکی از مهم ترین چالش های مفهومی و عملیاتی در سیاست گذاری عمومی و علوم سیاسی تبدیل خواهد شد. برای مباحثی مانند نحوه استفاده از انبوه داده (Big Data) و سطوح دسترسی به آن مجادلات و مباحثات جدیدی در فلسفه سیاسی در خواهد گرفت. فلسفه سیاسی دولت، عاملی تعیین کننده در مالکیت داده و نحوه به کارگیری آن خواهد بود و سیاست گذاری عمومی را در استفاده از این داده ها دچار چالش خواهد کرد. مفاهیمی مانند عدالت داده ای، داده های ملی و بین المللی، فردگرایی در مالکیت داده یا دولت گرایی و جمع گرایی داده ای، حقوق شهروندی مرتبط با داده ها و...در علوم سیاسی و سیاست گذاری عمومی به بحث گذاشته خواهد شد تا تکلیف سیاست گذاران و تصمیم گیران را در مواجهه با موضوعات و مسائل ارائه خدمات عمومی تعیین کند؛ اما همه اینها در آینده ای نه چندان دور رخ خواهد داد، در پشت دروازه های «پاستور» هم نیست؛ بلکه از ما گذر کرده است؛ اما هنوز دیوان سالاری ما و علوم سیاسی ایرانی از خوانی که غول فلک تکنولوژی غارت کرده، بی خبر است.در اینجا ابتدا به نمونه هایی از این تحولات اشاره می کنیم و سپس به ضرورت چنین مباحثی در علوم سیاسی و تحولات ساختاری در دولت باز خواهیم گشت. دیری نخواهد پایید...هرچند هم اکنون نیز این امکان فراهم است؛ ولی ترجیح می دهم بگویم فناوری اطلاعات امکانی را فراهم کرده است که دیری نخواهد پایید که به محض عبور از چراغ قرمز نه تنها در همان لحظه جریمه خواهید شد؛ بلکه در همان لحظه مبلغ جریمه از حساب شما کسر خواهد شد و درصدی از جریمه همان لحظه به حساب پلیس و درصد دیگری به حساب هایی که از پیش تعیین شده است، واریز خواهد شد و باز هم در همان لحظه شرکت بیمه شما را از فهرست تخفیف «رانندگان کم خطر» حذف خواهد کرد.دیری نخواهد گذشت که مالیاتی که خواهید داد، در همان لحظه به حساب فلان خدمت عمومی واریز خواهد شد و نتیجه آن را به فاصله کوتاهی در ساخت وساز و عمران و آبادانی فلان مدرسه یا فلان سد و فلان پل خواهید دید.دیری نخواهد پایید که فناوری این امکان را پدید می آورد که رصد و پایش جریان باد در اقیانوس ها به صورت لحظه ای انجام می شود و در همان زمان گزارش ها به سکان کشتی انتقال می یابد و جهت گیری کشتی برای صرفه جویی در هزینه سوخت تنظیم می شود.دیری نخواهد پایید که امکان ارائه خدمات عمومی از طریق مشارکت گسترده شهروندان و بدون دخالت دولت فراهم می شود؛ درواقع امکان اجرای پروژه های بزرگ با مشارکت داوطلبانه مالی بسیار اندک شهروندان فراهم می شود و دیگر دولت توجیهی برای اخذ مالیات برای بسیاری از پروژه ها نخواهد داشت؛ مثلابا مشارکت هزارتومانی از طریق «دانلود» یک نرم افزار یا برنامه کاربردی به وسیله 13 میلیون دانش آموز ایرانی سرمایه ای معادل سالانه 13 میلیارد تومان تامین می شود که از طریق آن می توان نظامات انگیزشی، استعدادیابی، مشاوره تحصیلی و ده ها خدمت دیگر را که وزارت آموزش وپرورش از انجام آن عاجز است، فراهم کرد. این حجم عظیم پرداخت های خرد می تواند زمینه را برای خدمات بزرگی در همه بخش ها فراهم کند.دیری نخواهد پایید که یک کارمند، به محض ورود و خروج به اداره و انجام وظایفش از طریق یک نرم افزار کنترل پروژه مبتنی بر استراتژی دولت، ارزیابی می شود و حقوق او با اخذ گزارش از یک «نظام کنترل مرکزی گزارش کار و پرداخت» به حساب او واریز خواهد شد.دیری نخواهد پایید که با ساعتی که در دست شماست، کلیه علائم حیاتی و بیماری شما رصد خواهد شد و با یک سرما خوردگی ساده دیگر پزشک برای شما داروهای غیرمرتبط نخواهد نوشت؛ زیرا بیمه نیز این علائم را دریافت خواهد کرد و امکان نوشتن داروهای غیرمرتبط یا بیش از حد مجاز عملاناممکن می شود. میزان مصرف دارو به شمار دقیق درمی آید و امکان تنظیم رابطه بیمه، بیمارستان، دارو و بیمار در یک دور طبیعی اجتماعی و این بار به وسیله دست نامرئی فناوری فراهم خواهد آمد و سیاست گذاری سلامت و رفاه و تامین اجتماعی دگرگون خواهد شد. این خدمات فناورانه به وسیله بخش خصوصی و جوانانی که در بازارهای فناوری کار می کنند، فراهم خواهد شد و دولت عملادر برابر عمل انجام شده قرار می گیرد و مدیریت امور عمومی به وسیله «دیگرانی» خارج از دولت رقم خواهد خورد. هزینه این خدمات از محل پول های خرد گیرندگان تامین شده و به وسیله خود این جوانان و شرکت های آنان اخذ خواهد شد. به این صورت «دولت ارائه دهنده خدمت» (دولت خدمتگزار) با چالش معنایی و وجودی مواجه می شود.مفهوم و نحوه اداره، کنترل، مدیریت و سیاست گذاری در معرض دگرگونی های عظیم ساختاری قرار دارد. امکان نظارت عمومی بر پروژه های عمومی به وسیله دولت و مردم به طرز دقیقی فراهم می شود. با گسترش کاربردهای فناوری، خدمات رسانی دولتی و ساختارهای دولتی ای که برای آن در نظرگرفته شده است، دچار تزلزل می شود:معلوم نیست که دیگر ساختار «وزارتخانه ای» مفید باشد یا معلوم نیست که درون وزارتخانه ها تقسیم بندی های تشکیلاتی موجود موضوعیتی داشته باشد.وجود معاونت های متعدد در بسیاری از وزارتخانه ها محل تردید خواهد بود؛ مثلادر وزارت کشور به جز معاونت سیاسی که متکفل انتخابات است، معاونت های دیگر به چالش کشیده می شوند. بخش های زیادی از تشکیلات موجود در وزارتخانه ها که برای هماهنگی به وجود آمده است، حذف شدنی خواهند بود؛ چراکه فناوری، هماهنگی ها را به وجود می آورد.سازمان هایی بزرگ مانند «خبرگزاری جمهوری اسلامی»، غیر از کارکردی سیاسی دلایل توجیهی دیگری برای موجودیت خود نخواهند داشت.وجود واحدهای عریض و طویل که متکفل وظایف «اداری-مالی» دستگاه ها هستند، بی معنا خواهد بود؛ چراکه همه اینها به وسیله «نظام کنترل مرکزی گزارش کار و پرداخت» به صورت خودکار انجام خواهد شد.نتیجه آنکه نظامات جدید اداری و شکل جدیدی از اداره امور عمومی فراروی ماست. «اداره» مدنی تر شده و مشارکت نظام های صنفی- تخصصی- شرکتی در اداره امور عمومی گسترش یافته و بلکه تعیین کننده می شود تا جایی که به تدریج می تواند جایگزین دولت شود. امکان پایش لحظه ای اطلاعات، تولید انبوه آن به وسیله نهادهای اجتماعی و امکان کنترل گسترده اجتماعی به وسیله نهادهای مدنی-فناوری به کلی مفهوم اداره، کنترل و ارائه خدمات را دچار تحول خواهد کرد. لازم به یادآوری است که دیر زمانی در تئوری دولت و تئوری حقوق اداری این مفاهیم از اساسی ترین دلایلی بوده اند که برای توجیه حضور دولت مطرح می شده اند. به این صورت، مفهوم دولت از دولت کنترل کننده و دولت مداخله گر و ارائه دهنده خدمات به مفهوم دولت به مثابه زمینه ساز جریان اطلاعات تغییر می کند. دولت اطلاعاتی، دولتی است که به تسهیل جریان اطلاعات و زمینه سازی آن می پردازد. فلسفه سیاسی دولت به فلسفه اطلاعات و جریان اطلاعات گره می خورد و این معنا از علوم سیاسی گذر کرده و به طرز عمیق تری سیاست گذاری عمومی در بر خواهد گرفت.... آزادی اطلاعات ساختار دولت را به هم می ریزد. درک دستگاه اداری ما از این تحولات می تواند رویکردها و وظایف سازمان های جدید «اداری- استخدامی» و «برنامه و بودجه» کشور را تعیین کند و ساختارهای موجود وزارتخانه ای را دچار دگرگونی های اساسی کند. ترویج تنظیم گری جامعه مدنی-حرفه ای-تخصصی به جای کنترل سنتی دولتی، استقرار فناوری اطلاعات برای اداره امور عمومی و ادغام سازمان ها و وزارتخانه های بزرگ دولتی باید در راس این رویکردهای جدید باشد.
                