شنبه ۲۰ آذر ۱۳۹۵
-----------------------------------------
سرمقاله
-----------------------------------------
باطل السحر 96
-----------------------------------------

                    آیا قالیباف در صورت نامزدی در انتخابات ریاست جمهوری سال 96 شانسی برای پیروزی دارد؟ در ابتدا پاسخ به این پرسش چندان سخت به نظر نمی رسد. با کنکاش در گذشته سیاست ایران، خاصه در دولت های بعد از انقلاب این نکته روشن می شود که نظامیان در راس هرم سیاست جایگاهی نداشته و مردم نیز در این زمینه گرایشی جدی به آنها ندارند. از سوی دیگر پیشینه تاریخی روحانیون نشان می دهد آنها همواره منتقدان جدی حضور نظامیان در سیاست بوده اند. تا اینجای کار، آنچه از گذشته روحانیون برمی آید، میل به عدم حضور نظامیان در رده های بالای سیاست است. برمبنای همین پیشینه است که انتظار می رود کار برای چهره هایی چون محمدباقر قالیباف و محسن رضایی سخت تر باشد. اگرچه نظامیان در سالیانی بعد از انقلاب به طور اخص نظامی محسوب نمی شدند و به دلیل ظهور انقلاب، وابسته به نهادهای برساخته از دل مردم بودند که به شیوه ای عمودی یعنی نظام مند و سلسله مراتبی اداره می شدند و به شیوه ای افقی با سازمان ها و نهادهای مردمی نیز پیوندهایی داشتند. بسیج، نمونه بارز این نهادها است که بنابر اقتضائات زمانه، زیستی دوگانه داشته و کارکردی دوگانه می یابد. همین نکته، از نیروهای نظامی ایران در سطح جامعه چهره ای متفاوت با نظامیان دیگر نقاط دنیا ساخته و البته در سال های اخیر تغییرات بنیادی در این نگاه به وجود آمده است. در هم تنیدگی نسبی نظامیان با مردم موجب شد تا روحانیون با احتیاط از حضور آنها در رده های بالای سیاست استقبال کنند. از این رو با اندکی تامل در این رویکرد می توان بر این نکته تاکید گذاشت که نظامیان شانسی جدی برای حضور در رده های بالای هرم سیاست، دست کم نزد روحانیون انقلابی نداشته اند. آن کس که بیش از همه این تصور را عینیت بخشید، سردار محسن رضایی بود که تلاش کرد جایگاهی فراتر از خاستگاه نظامی اش به دست آورد. او برای رسیدن به این خواسته دست به انکار خاستگاهش زد و در نمایشی انتخاباتی تلاش کرد از خودش سیاست مداری اقتصاددان خلق کند، اما نه تنها جایگاه مخلوقش باورپذیر نشد و در مناسبات سیاسی جا نیفتاد، بلکه اتوریته نظامی اش نیز از دست رفت. اما قالیباف این گونه نیست. او یک نظامی است که می خواهد سیاست مدار باشد و تاکنون خاستگاهش را انکار نکرده است و حتی با تاکید بیش ازحد بر این جایگاه در سال 92 صندلی ریاست جمهوری را به حسن روحانی واگذار کرد. شاید قالیباف زودتر از دیگران چرخش رویکرد برخی از روحانیون به نظامیان را دریافته و از این رو برای حضور در راس هرم سیاست نیازی به تقیه، از سنخ محسن رضایی احساس نمی کند. اگر روحانی حقوق دان در آن سال سردار را شکست داد، دلیل ندارد این اتفاق مجددا برای قالیباف رخ بدهد. آن هم در زمانه ای که رویکرد دو نهاد روحانیت و نظامیان در حال تغییر است و هریک از این نهادها امکان حضور در سیاست را در وفاق بیشتر می بینند. گویا تاکید قالیباف بر اتوریته نظامی اش در انتخابات سال 92 آگاهانه بود، او می دانست چه کس یا کسانی را خطاب قرار داده است. تنها بداقبالی او احمدی نژاد بود که تمام پل های پشت سر را خراب کرده و اصولگرایان را از سکه انداخته بود.اما مهم تر از همه، این بود که افکار عمومی سمت وسویی صلح طلبانه داشت؛ مردم بر این باور بودند که کشور در خطر جدی جنگ است و به کسی نیاز دارد تا با درایت و تدبیر، سیاست خارجی را هدایت کند و سایه شوم جنگ را از سرشان بر دارد. بگذریم از این مسئله که وقوع جنگ تا چه حد واقعیت داشته و محتمل بوده است. مسئله مهم این است که افکار عمومی به این باور رسیده یا رسانده شده بود که فرصتی برای اشتباه ندارد و از این رو مردم روحانی را برگزیدند. اما آیا شرایط همانند سال 92 است؟ قطعا این گونه نیست. مذاکرات هسته ای به پایان رسیده و کارکردهای تبلیغاتی خود را از دست داده است. اینک باور آنان، این است که هر خلف وعده ای از سوی آمریکا به ضرر روحانی تمام می شود و به جناح مخالف این امکان را می دهد تا برای رسیدن به هدف خود افکار عمومی را به سمت وسوی دلخواهش سوق دهد و آن را رمزگشایی، کدگذاری مجدد و حتی دست کاری کند. بی تردید این کار برای جناح هایی که در دولت مستقر نقشی ندارند و منتقد شرایط موجودند، سهل تر است. اگر می توان افکار عمومی را به سمت هراس از جنگ پیش برد، چرا اینک نتوان آن را به سمت مدیری تکنوکرات و نظامی سوق داد که در صورت شکست مذاکرات هسته ای، اتوریته نظامی اش را به کار گیرد. آن هم در وضعیتی که با درهم تنیدگی و وفاق نهادهای مقابل مواجهیم. شوق زدگی جناح های مخالف دولت از روی کارآمدن ترامپ از همین جا نشات می گیرد. اینک مخالفان دولت روحانی بهتر از هرکس می دانند جنگ ادامه سیاست نیست، اما شبحی از جنگ شاید باز به کار آید. اگر رسانه های مخالف دولت، برجام را شکست خورده می خوانند و بر بدعهدی آمریکا تاکید دارند، گذشته از واقعیت های موجود، هدفی سیاسی را دنبال می کنند. مخالفان دولت، افکار عمومی را نشانه رفته اند تا با بسترسازی و دست کاری آن نامزد موردتاییدشان را بر کرسی ریاست جمهوری بنشانند.
                