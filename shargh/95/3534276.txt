شنبه ۲۸ اسفند ۱۳۹۵
-----------------------------------------
یادداشت
-----------------------------------------
هزار کشته رانندگی نوروزی
-----------------------------------------

                    در قرون وسطی در برخی از مناطق اروپا رسم بر آن بود که ساکنان خانه ها فضولات و ادرار خود را در ظرف های خاصی جمع آوری کرده، سپس آن را از پنجره به کوچه و خیابان مجاور می ریختند. این نجاسات آن قدر روی زمین باقی می ماندند تا با گذر زمان به وسیله محیط از بین بروند. امروزه این عمل برای فرزندان همان افراد بسیار ابلهانه و شگفت آور تلقی می شود. در آماری که سازمان پزشکی قانونی کشور منتشر کرده، در تعطیلات نوروزی در پنج سال گذشته به طور متوسط سالی هزارو 76 نفر بر اثر حوادث ترافیکی در کشور ما کشته شده اند. بعید نیست که در آینده نه چندان دور، فرزندان این مرز و بوم درباره ما جوک بسازند وقتی بفهمند در اوایل قرن بیست ویکم میلادی زمانی که نیاکان دانشمند ایرانی شان در فناوری جراحی تله روباتیک پیشرفت های چشمگیری کرده بودند.در حالی خود را برای سفرهای تعطیلات نوروزی آماده می کردند که می دانستند این سفرها برای هزار نفر از آنها بدون بازگشت خواهد بود. متاسفانه هر ساله عادت کرده ایم که پس از تعطیلات نوروزی خبر فوت یا مصدومیت یک یا چند نفر از آشنایان خود را به علت حوادث ترافیکی بشنویم. به راستی کدام یک از ما اطمینان داریم امسال یکی از این هزار نفر نیستیم. دکتر Henning، رئیس برنامه سلامت عمومی یکی از موسسات خیریه بین المللی، جمله جالبی دارد مبنی بر آنکه «برای نیل به سلامتی بهتر، کشورها باید روی موضوع مرگ تمرکز کنند». نکته حقی که ظاهرا در کشور ما درباره تلفات رانندگی به بوته فراموشی سپرده شده است. طبق آخرین گزارش جهانی ایمنی جاده ها که از سوی سازمان جهانی بهداشت تهیه شده است، ایران میان حدود 180 کشور دنیا دارای رتبه هشتم از نظر فراوانی کشته های ترافیکی به نسبت جمعیت است. از سوی دیگر، همین گزارش بیان می دارد که ایرانیان سالانه حدود شش درصد از تولید ناخالص ملی خود را به این علت از دست می دهند. پژوهش ارزشمندی که به تازگی از سوی محققان دانشگاه علوم پزشکی کرمانشاه به انجام رسیده و در مجله پزشکی جمهوری اسلامی ایران به زبان انگلیسی به چاپ رسیده است، نشان می دهد اگرچه حوادث ترافیکی پس از سکته های قلبی و بیماری های عروق مغزی سومین عامل مرگ ومیر در کشور ماست؛ اما این عامل بیشترین خسارات مالی را سالانه برای کشور به ارمغان می آورد؛ زیرا مرگ ومیر ترافیکی عمدتا جوانان فعال از نظر اقتصادی را هدف قرار می دهد، در حالی که دو عامل دیگر بیشتر به افراد کهنسالی آسیب می رسانند که در اواخر دوره بهره وری خود به سر می برند. به راستی، چرا در مقایسه با سایر کشورها از حل این معضل عاجزیم. مگر تجارب مثبت بین المللی درباره این موضوع وجود ندارند؟ ظاهرا مشکل در همین جاست؛ زیرا ما فکر می کنیم پاسخ تمام این سوالات را از پیش آماده داریم. حدود هشت سال قبل سازمان جهانی بهداشت سند مهمی با عنوان «راهنمای کشورها برای مدیریت ایمنی جاده ها» منتشر و در آن شش توصیه کلیدی به دولتمردان مختلف ارائه کرد. می توان به جرئت ادعا کرد اگر این شش دستورالعمل در کشور ما اجرائی شوند، بخش عمده ای از این مشکل حل خواهد شد. اولین توصیه سازمان جهانی بهداشت، تعیین یک نهاد عالی دولتی به عنوان متولی هدایت برنامه ملی ایمنی جاده هاست. سازمان جهانی بهداشت توضیح می دهد این نهاد باید درباره مرگ ومیر ناشی از حوادث ترافیکی پاسخ گو بوده، اختیارات قانونی لازم را برای تصمیم گیری دارا باشد، توانایی مدیریت منابع (انسانی، مالی، تجهیزاتی و...) را داشته و توان هماهنگی های لازم بین همه وزارتخانه ها، سازمان ها، ارگان ها و... را که به هر نحوی در مقوله حوادث ترافیکی سهیم هستند، دارا باشد. سوالی که در اینجا مطرح است، آن است که آیا درحال حاضر کمیسیون ایمنی راه ها که زیر نظر وزیر محترم راه و شهرسازی فعالیت کرده و این مسئولیت به آنجا واگذار شده، واجد چنین ویژگی هایی است؟ این جانب پیش از این در مقاله دیگری با عنوان «تلفات ترافیکی: چه باید کرد؟» در همین روزنامه وزین به صورت مبسوط به این موضوع پرداخته و پیشنهاد کرده بودم در کشور ما نیز مانند برخی از کشورهای پیشرفته، مسئولیت این مهم باید به ریاست محترم جمهوری سپرده شود. به راستی در کشوری که به درستی ریاست شورای عالی سلامت و امنیت غذایی آن به رئیس جمهور سپرده شده، چرا باید جایگاه مسئولیت خطیری مانند حوادث ترافیکی به سطح یک کمیسیون تقلیل یابد. امام صادق (ع) فرمودند: بهترین دوست من کسی است که عیوب مرا به من اهدا کند بنابراین اگرچه ممکن است این مقاله کام برخی از شهروندان را در طلیعه سال جدید تلخ کند؛ اما چاره ای جز این نیست که موکدا یادآوری کنیم متاسفانه پیش بینی می شود این بلیه نوروزی در سال جدید نیز جان حدود هزار نفر از عزیزان ما را بگیرد؛ بر این اساس با توجه به شایستگی های ایران عزیز، هر چه سریع تر برای رفع آن باید همگی اقدام کنیم. آیا نسل های بعدی این غفلت ما را شگفت آور تلقی نخواهند کرد؟
                