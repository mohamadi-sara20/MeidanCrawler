چهار‌شنبه ۴ اسفند ۱۳۹۵
-----------------------------------------
نگاه هفته
-----------------------------------------
ترامپ، نتانیاهو و اجلاس تهران
-----------------------------------------

                    رئیس جمهور آمریکا در آخرین هفته از نخستین ماه زمامداری خود در کاخ سفید از نخست وزیر رژیم صهیونیستی استقبال کرد و پس از چند ساعت دیدار و مذاکره پشت پرده با وی در نشست مشترک مطبوعاتی دیدگاه دولت جدید آمریکا را درباره فرمول «دو دولت در یک سرزمین» اعلام کرد و از بی نتیجه بودن فرمول یادشده سخن گفت. ترامپ از اسرائیل و فلسطینی ها خواست برای دستیابی به صلح پایدار به مذاکرات دوجانبه مبادرت کنند. ترامپ گفت هر نتیجه ای که دو طرف اسرائیلی و فلسطینی در جریان این مذاکرات به آن می رسند، مورد تایید او خواهد بود. در مقابل، نتانیاهو در همین مصاحبه مطبوعاتی مشترک گفت در عمر خود هیچ رئیس جمهوری آمریکا را مانند دونالد ترامپ ندیده است که تا این درجه به حمایت از اسرائیل همت گمارد. ترامپ نخستین رئیس جمهور آمریکاست که برخلاف همه مقررات بین المللی و همچنین قطع نامه های شورای امنیت (242، 338 و...) موضع گرفته است. اتحادیه اروپا -که در کمیسیون چهارجانبه ناشی از اجلاس مادرید در دهه 90 میلادی عضویت دارد- و دبیرکل سازمان ملل متحد نیز در برابر این سیاست جدید دولت ترامپ واکنش منفی نشان دادند. در این میان، اجلاس جهانی حمایت از انتفاضه فلسطین با شرکت نمایندگان 80 کشور جهان از روز گذشته در تهران آغاز به کار کرد. به این ترتیب موضع جمهوری اسلامی ایران در قبال این دیدگاه دولت ترامپ آشکار شد. این نوشتار می کوشد ابعاد گوناگون سیاست جدید آمریکا در قبال مسئله فلسطین و پیامدهای آن را در خاورمیانه بررسی کند. اول: از امضای توافق اوسلو در آغاز دهه 90 میلادی تا امروز رژیم صهیونیستی و دولت های متعاقب آن از موضوع برپایی دولت مستقل فلسطین در پایان یک دوره انتقالی نگران بودند، اما به دلیل جانبداری خانواده بین المللی از اوسلو و ثمره آن یعنی فرمول «دو دولت در یک سرزمین» نمی توانستند آشکارا مخالفت خود را با این موضوع ابراز کنند. در نتیجه رژیم صهیونیستی به سیاست جایگزین دیگری روی آورد و به صورت پرشتاب این سیاست را در سرزمین های اشغالی 1967 فلسطین به ویژه بخش شرقی بیت المقدس دنبال کرد تا عملابرپایی دولت مستقل فلسطین ناممکن شود. این استراتژی رژیم صهیونیستی به نام سیاست ایجاد واقعیت های جدید روی زمین از طریق احداث آبادی های یهودی نشین در کرانه باختری به ویژه در بخش شرقی بیت المقدس و یهودی سازی همه نشانه ها، اماکن تاریخی، مقررات مربوط به رفت وآمد فلسطینی ها در 1948 و این اواخر تصویب ممنوعیت پخش اذان از بلندگوهای مساجد بیت المقدس در کنست اسرائیل سامان گرفت و به گونه ای تحریک آمیز دنبال شد. اسرائیل در پاسخ به اعتراض های جهانی به این سیاست تل آویو به امکان جابه جایی سرزمین در مناطق الف، ب و ج با فلسطینی ها در گفت وگوهای نهایی اشاره می کرد. حتی دولت باراک اوباما در آخرین ماه زمامداری اش در کاخ سفید در رابطه با قطع نامه پیشنهادی چهار کشور غربی و اسلامی در شورای امنیت که در محکومیت احداث آبادی های یهودی نشین در سرزمین های اشغالی 1967 صادر شد، از حق وتو استفاده نکرد. اینک که دولت دست راستی دونالد ترامپ زمام امور را در بزرگ ترین قدرت جهانی به دست گرفته، رسما از بیهودگی فرمول دو دولت در یک سرزمین سخن می گوید. دولت نتانیاهو که در چند سال اخیر به دلیل سیاست احداث آبادی های یهودی نشین در سرزمین های اشغالی فلسطین تحت شدیدترین فشارهای اروپا، خاورمیانه و تا حدودی واشنگتن قرار داشت، از این پس بدون کوچک ترین مشکل و بحران جهانی رویای دولت یهودی واحد را در فلسطین تاریخی تحقق می بخشد. دوم: به لحاظ پروتکلی ایالات متحده آمریکا از دوره تاسیس رژیم صهیونیستی تا یک هفته قبل به طور نسبی از دو نقش متفاوت در برخورد با مسئله فلسطین در محافل بین المللی برخوردار بود. دقت کنید این موقعیت دوگانه، متفاوت یا متناقض در ویترین جامعه جهانی مطرح می شد، اما در سیاست های پشت پرده به نقش پایدار خود در حمایت بی چون وچرا از اسرائیل ادامه می داد. اصل اول این سیاست حمایت همه جانبه از اسرائیل و اصل دوم ایفای نقش میانجی میان اسرائیل و فلسطین برای دستیابی به صلح پایدار بود. چنانکه گفته شد، ایالات متحده آمریکا در همه دولت های متعاقب از اصل اول پیروی می کرد و اصل دوم بیشتر برای کاهش فشارهای جهانی و محدودکردن رویاسازی های رهبران صهیونیسم به منظور مدیریت مذاکرات و خارج نشدن آن از حوزه منافع واشنگتن دنبال می شد. روزی یکی از رهبران آمریکا گفته بود واشنگتن در کنار اسرائیل است، چه ظالم باشد و چه مظلوم. این توصیف کوتاه مغز استخوان استراتژی واشنگتن در قبال مسئله فلسطین بوده و هست، بااین حال باید به یک نکته حقوقی و اخلاقی اشاره کرد که می تواند عنوان ارزنده ای برای سیاست های واکنشی جهان نسبت به سیاست خاورمیانه ای آمریکا تلقی شود؛ ایالات متحده آمریکا با اتخاذ این موضع بسیار صریح رئیس جمهور این کشور دیگر نمی تواند اصل دوم خود را در قبال مسئله فلسطین یعنی نقش میانجی میان طرفین برای دستیابی به صلح دنبال کند. به روشنی واشنگتن از موضع یک میانجی پاکیزه و عادل ساقط شده و اینک کشورهای عربی و اسلامی و نیز اعضای جنبش غیرمتحد و حتی اروپا و سازمان ملل متحد باید با یک اقدام مشترک نقش میانجی را بر دوش منظومه ای از کشورهای غیرمتحد (به دلیل گستردگی آن در مقیاس جهانی) قرار دهند. سوم: ایالات متحده آمریکا برای جایگزینی فرمول دیگری به جای دو دولت در یک سرزمین به دنبال تحقق آرزوی دیرینه رهبران صهیونیسم است. آرزوی اسرائیل اجرای استراتژی سه ستونی است که هرازچندگاهی مطرح می شود.ستون اول این طرح درباره حل وفصل نهایی موضوع آوارگان فلسطین در اردوگاه های کشورهای عربی از طریق دادن تابعیت نهایی به آنها و گشودن درهای کشورهای مهاجرپذیر در اروپا و آمریکا و دیگر کشورهای داوطلب حل می شود. ستون دوم انتقال فلسطینی های ساکن کرانه باختری به کشور اردن با موافقت این کشور و اخذ تابعیت این کشور تحت نظارت بین المللی و به گفته برخی مسئولان صهیونیستی، بازگرداندن فلسطینی ها به وطن اصلی شان؛ یعنی اردن است و در صورت لزوم، احیای فرمول کنفدرالیسم در میان فلسطینی ها و اردن است. اصل سوم درباره سرنوشت حدود دو میلیون فلسطینی دارای تابعیت اسرائیل است که اصطلاحا به آنها فلسطینی های 1948 (سال تاسیس رژیم صهیونیستی) گفته می شود. به موجب این اصل، ساکنان فلسطینی اسرائیل می توانند میان گزینه اقامت در اسرائیل و تبدیل آنها به شهروندان تمام عیار اسرائیلی یا انتقال به وطن اصلی شان (بنا به تعریف اسرائیل) یعنی اردن یا مهاجرت به کشورهای مهاجرپذیر، یکی را انتخاب کنند. چهارم: نشست تهران که برای حمایت از انتفاضه فلسطین در تهران فرصتی پیش روی مسلمانان به ویژه کشورهای محور مقاومت فراهم می کند که دستور کار خود را با توجه به تحولات اخیر در موضع ایالات متحده آمریکا در قبال مسئله فلسطین ارتقا دهد. موضوع جانبداری از مقاومت ضدصهیونیستی در سرزمین های اشغالی و ارتقای آن تا فاز نافرمانی مدنی تنها یکی از راهکارهاست، اما به دلیل سلطه فراگیر ایالات متحده آمریکا روی تصمیمات بسیاری از کشورهای منطقه و کشورهای حامی فلسطین در سطح جهانی، تعداد محدودی از این کشورها آماده ریسک پذیری در سیاست خارجی خود - به ویژه آنجا که به مسئله آمریکا و جانبداری اش از اسرائیل بازمی گردد- هستند و موازنه قوا در سطح جهان به سود گزینه های نسبتا پرهزینه پیش نمی رود. ازاین رو نشست تهران حداقل در میان مدت باید از ظرفیت های موجود جهانی برای حمایت از ابعاد انسانی مقوله فلسطین و صف آرایی ظالمانه دولت ترامپ در کنار طرح نسل کشی جدید اسرائیل در فلسطین از طریق اجرای طرح سه ستونی استفاده کند. ایران می تواند تعداد بیشتری از کشورهای عضو سازمان ملل به ویژه اعضای جنبش فراگیر غیرمتعهدها را زیر چتر واحدی تحت عنوان نجات مصوبات شورای امنیت از تعرض برخی اعضای سازمان ملل قرار دهد و از همه کشورهای اروپایی مخالف تئوری دولت ترامپ بخواهد با تشکیل یک جنبش جهانی با محور نجات یک ملت و جلوگیری از تکرار فاجعه هولوکاست از طریق جنگ نرم (ترانسفر) و در نهایت نسل کشی، به وظایف انسانی و بین المللی خود عمل کنند. وضعیت کنونی دولت ترامپ به دلیل گشایش جبهه های متعدد در زمینه های گوناگون؛ از قوه قضائیه آمریکا و رسانه های آزاد گرفته تا ممنوعیت ورود شهروندان هفت کشور عمدتا مسلمان به خاک آمریکا و از مقابله با مکزیک به خاطر احداث دیوار مرزی تا تهدید ایران و چین و... بسیار شکننده است. نشست تهران می تواند فرصتی کم نظیر برای بسیج لایه های بیشتری از مردم بدون توجه به گرایش ها و تمایلات سیاسی و دینی آنان در قبال خطر ترامپیسم باشد. 
                