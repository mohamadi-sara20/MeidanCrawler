شنبه ۱۱ دی ۱۳۹۵
-----------------------------------------
سرمقاله
-----------------------------------------
همه علیه یکی
-----------------------------------------

                    دولت حسن روحانی بیش از آنکه دولتی سیاسی باشد، دولتی اقتصادی است و آنچه حیات دولت به آن وابسته است، «جامعه مدنی» یا «جامعه فعال» است؛ جوامعی که فضای بین دولت و اقتصاد را اشغال می کنند. حلقه واسط یا مرتبط بین دولت و اقتصاد، در نگاه گرامشی جامعه مدنی است، و جامعه مدنی از نگاه او چیزی نیست جز اتحادیه های کارگری، احزاب سیاسی، انجمن ها و نهادهای مستقل صنفی. جامعه مدنی از سویی با دولت همکاری می کند تا از قطبی شدن جامعه جلوگیری کند و از سوی دیگر جامعه مدنی مستقل از دولت می تواند منازعه طبقاتی را ارتقا دهد. در نگاه پولانی نیز جامعه فعال در مواجهه با بازار قرار دارد. از یک سو، بازار به نابودسازی جامعه گرایش دارد و از دیگر سو برای دفاع از خودش تلاش می کند تا بازار را تابع خودش سازد. با این تعاریف، دولت روحانی در میان بحرانی قرار دارد که دولت احمدی نژاد آن را برپا کرده است. دولتی که با «انحصار عمودی» کمر به قتل جامعه مدنی بست و تا توانست آن را ویران کرد و نهادهای اقتصادی ای را برساخت یا تقویت کرد که اینک خود به مسئله ای جدی بدل شده اند. نهادهایی چنان قدرتمند، که شکست انحصار آنها نه تنها کار مشکلی است بلکه رودررویی با آنها دولت روحانی را با مشکل مواجه خواهد کرد. از این رو، روحانی تلاش می کند دست به «انحصار افقی» بزند و جامعه ای دیگر بسازد، آن هم نه جامعه به معنای مدنی یا فعال، بلکه جامعه ای برساخته از اقتصاد نیروهای قابل اعتماد در دل جامعه کلان تر. البته این حرکت چنان بطئی است که نمی تواند اثرگذاری جدی در روند سیاست داخلی ایران داشته باشد و صرفا به انتفاع گروهی خاص منجر خواهد شد و بی ثمر خواهد ماند. آنچه روحانی از آن غافل مانده بی شک «جامعه مدنی» است. جامعه ای پویا که بین اقتصاد و دولت می بالد و نهادهایی مستقل از دولت که می توانند به نوعی حافظ دولت نیز باشند، یا جامعه فعالی که سیطره بازار را نمی پذیرد و بر بازار اثر می گذارد. درواقع دولت روحانی با «انحصار افقی» در پی خلق جامعه ای فعال است؛ جامعه ای که بایدونبایدهایش، دست دولت باشد. اگر این کار در دوره احمدی نژاد عملی بود، اینک به دلیل هزینه های بالای دولت در برابر درآمدی که با آن نمی خواند نتیجه نخواهد داد. احمدی نژاد با دست کاری جامعه برای خلق جامعه بدلی تلاش فراوانی کرد، اما نه تنها نتیجه ای نگرفت بلکه جامعه بدلی اش به وقت نیاز بر کسب منفعت بیشتر علیه خود او اقدام کرد. آنچه دولت یازدهم را تهدید می کند، برخورد بی واسطه با توده است. برخوردی که موجب تنش های فزاینده می شود. می توان گفت، در حدفاصل دولت و اقتصاد جامعه پویایی شکل نگرفته تا حائل یا ضربه گیر بحران های اقتصادی و اجتماعی باشد. از یک سو این بحران ها به سرعت به دولت منتقل می شوند و از سوی دیگر تبعات تصمیمات دولت، فورا در سرنوشت آحاد مردم اثر می گذارد. نبود جامعه مدنی یا جامعه فعال، از دولت یازدهم، دولتی بی حفاظ ساخته که به مخالفانش فرصت می دهد تا بی محابا و بدون نگرانی به آن حمله ور شوند، تاجایی که تلاش می کنند تاریخ برساخته ای را احضار کنند و با استعاره آن دولت را بکوبند. در روزهای اخیر، این پرده کنار رفت و مخالفان دولت تلاش کردند حریم های تازه تری را درنوردند تا با صراحت بیشتری به وعده های دولت هجمه کنند و آنها را توخالی نشان دهند: «مگر مملکت صاحب ندارد که عده ای وعده رفع حصر را می دهند.» این جمله نقطه عطف سخنرانی آیت الله علم الهدی به مناسبت 9 دی است.در این روزها مخالفان دولت با استعاره ها و کلیشه های آشنا به دولتمردان حمله کردند. گفت وگوی یکی از خبرگزاری ها با وزیر بهداشت کابینه موسوی اوج این حملات بود که با لحنی گزنده و تند مرزهای اخلاقی را نیز پشت سر گذاشت. الفاظی رکیک که نمی توان آنها را در سابقه تندترین روزنامه های اصولگرا نیز پیدا کرد.آنچه از این کردارها و گفتارها برمی آید، این است که مخالفان دولت عزم شان را جزم کرده اند تا روحانی را ناکار کنند و دست پایین از او رئیس جمهوری ناتوان بسازند تا نتواند محصول دولتش را برداشت کند و بذر دولت بعدی را بکارد. این هم موفقیت کمی نیست البته. اگرچه دولت حسن روحانی برای احیا و تقویت جامعه مدنی یا فعال کار درخور اعتنایی نکرده، اما بعید است که در صورت اقدام احتمالی دولت نیز مخالفانش زیر بار می رفتند و می گذاشتند اقداماتش به نتیجه برسد. مخالفان حتی انجمن صنفی روزنامه نگاران تهران را که با شکل پیشین خود، یکسر متفاوت است و صرفا بر آن است تا مطالبات صنفی روزنامه نگاران را پیگیری کند، تاب نیاورده و با ایرادات قانونی در نظر دارند آن را منحل کنند. پانگرفتن انجمنی صنفی پیام روشنی دارد؛ اینکه حتی وعده های کوچک روحانی در راستای ایجاد نوعی جامعه مدنی همسو با دولت هم محقق نخواهد شد. این هشداری است به او تا در پی عملی ساختن وعده های درشت تر از توان خود نباشد. آن هم در پایان دوره اول ریاست جمهوری که هر حرکت او از سوی مخالفان تلاشی انتخاباتی قلمداد می شوند و بهانه ای برای مانع تراشی مخالفان به دست می دهد. مخالفان دولت مصمم اند که نگذارند رئیس جمهور در این روزهای باقی مانده کاری انجام دهد تا رئیس جمهوری مقتدر جلوه کند و با اقتدار دولت بعدی را در دست گیرد. در کنار این عوامل، عامل «مسکنت» نیز مزید بر مسائل دیگر است. مساکین، همان مردمان فقیرند که به لحاظ اقتصادی وابسته و به لحاظ سیاسی فاقد حقوق مدنی اند. تعداد این افراد با میراث سیاست های نولیبرالی احمدی نژاد روبه افزایش است، سیاست هایی که به بزرگ شدن لشکر فقرا می انجامد. لشکر محنت زده اقتصادی که چهره های فرصت طلب اقتصادی در کمین جذب آنان نشسته اند. استفاده سیاسی مخالفان دولت خاصه محمدباقر قالیباف از معضل گورخواب ها در چند روز اخیر، در همین چارچوب معنا می یابد. سوژه گورخواب ها نشان داد چه تعداد از نیروهای مخالف دولت مترصدند تا به میدان بیایند و چون گذشته از مسکنت لشکر فقرا برای رسیدن به قدرت سوءاستفاده کنند.بزرگ ترین اقبال دولت اعتدال آن است که صدای مخالفان طنینی جدی در جامعه ندارد و درحال حاضر فرد یا نماینده ای کاریزماتیک هم در میان شان وجود ندارد که بتواند توده بی شکل مردم را به نفع اصولگرایان پای صندوق رای بکشاند. اینک دولت یازدهم با نزدیک شدن به پایان دوره چهارساله اول خود، بیش از پیش به حضور جامعه مدنی و تشکل های آن نیازمند است، جامعه فعالی که اسیر بازار نباشد. چه آنکه کسی از اسارت آدم ها در قواعد بازار سود نبرده است، الاخود بازار. دولت یازدهم پر کشیده از خاکستر نهادهای مدنی دولت اصلاحات است. اگر خاکستر جامعه مدنی می تواند، دولت را شکوفا کند، پس باید آن را جدی گرفت، همان طور که مخالفان دولت آن را جدی گرفته اند و در برانداختن جامعه مدنی از هیچ اقدامی کوتاهی نمی کنند.* برای نوشتن این یادداشت از کتاب «مارکسیسم جامعه شناسانه»، مایکل بوراوی، ترجمه محمد مالجو، نشر نی استفاده شده است.
                