یک‌شنبه ۹ آبان ۱۳۹۵
-----------------------------------------
حرف اول
-----------------------------------------
هنر، میراث و توسعه گردشگری
-----------------------------------------

                    میراث و هنر، ارتباطی تنگاتنگ و دیرپا دارند. هدف اصلی گردشگری، سیر در تفاوت ها، کشف امتیازها و هویت هاست و همه اینها در هنر و میراث فرهنگی متعالی مردم، متجلی است.وجه تمایز فرهنگ، آثار، ابنیه و نمادهای تاریخی و معاصر، با هنر تعریف می شود. در فرایند گسترش صنعت گردشگری در جامعه مدرن، حفظ آثار فرهنگی از یک سو و ایجاد جاذبه های جدید، تعریف و ترویج و تبدیل آنها به فرصت های فرهنگی و تجاری و کسب درآمد، از سوی دیگر اهمیت یافته است. در فرایند جهانی شدن نیز هنر و میراث فرهنگی سرآمد امور در ایجاد اشتغال زایی، پایداری و رفاه مردم در فرایند میهمانی و میزبانی است. هنر و آثار فرهنگی، ایجاد انگیزه، کشش و دلربایی برخی از مناطق جهان را بیش ازپیش کرده است.هنر و میراث بر حسب سطح و نوع جامعه، متفاوت هستند و ابزار تفکیک، مهندسی ذهن و زبان مردم هستند. تاآنجاکه برخی هنر را تراز و معیار خوب و بد و خدمتگزار اخلاق یا اصل ارزش های اخلاقی جوامع، نامیده اند. مخاطب اصلی هنر، روح انسان است و هرکس، به فراخور معرفت خویش، در مواجهه با آثار هنری و فرهنگی به تعریف، تفسیر و تاثیر آن می پردازد.در واقع، هنر اسانس و روح جامعه است که در میراث تجسمی و غیرتجسمی آن جریان می یابد و یک وجه یا وجوهی از پدیده ها را به صورت عالی، ممتاز و متمایز می کند.تجربیات تلخ و شیرین هنرمند و جامعه، در قالب آثار مادی و معنوی متجلی می شوند و عرصه های موسیقی، شعر، ادبیات، معماری، نقاشی، آداب ورسوم مردم را درمی نوردد و در لباس، کلام، داستان، ابنیه و صنایع دستی، آثار ساختمانی، کارگاه ها و پل ها هویدا می شود. در حوزه تخصصی و دانش محور صنعت گردشگری، رویکرد اقتصادی به تعالی فرهنگ و حفظ میراث جامعه، رکن اصلی و ضرورتی اساسی است و می توان میراث و هنر را با حفظ و ارتقای آن به نشان های متعالی، معرف هویت ملی، فرصت تجاری و موجب رفاه مردم تبدیل کرد.هنر بر محور زیبایی شناسی و امتیازات خاص رشد می کند و نباید آن را فقط در پارادایم و حوزه معرفتی کلاسیک و سنتی تعریف کرد. امکانات گسترده جهان معاصر، به ویژه با عنایت به گستره رو به افزایش ارتباطات و فناوری اطلاعات (IT)، فرصت کم نظیری را برای رشد استعدادهای مردم فراهم آورده است.در تعریف و تبیین مولفه های شش گانه صنعت گردشگری، جاذبه های فرهنگی، طبیعی، صنعتی و خدماتی نقشی محوری در تعیین و انتخاب مقصد گردشگری دارند که در واقع پنج مولفه دیگر؛ یعنی حمل ونقل، اقامت و هتل، پذیرایی و رستوران، بازار خرید و صنایع دستی و خدمات اختصاصی مانند تبلیغات، بازاریابی و تورگردانی، همه در راستای خدمت و برای ارائه جاذبه ها فرهنگی هستند. جاذبه های گردشگری، یا خود اصالت هنری دارند همانند میراث فرهنگی، تاریخی و صنایع دستی یا رایحه و اسانسی از هنر و تبلیغ آن را برجسته، متفاوت و شایسته انتخاب کرده اند. به عنوان مثال، نمایش تصاویر زیبا از یک منظره اکوتوریستی یا ارائه یک تعریف هنرمندانه از خدمات آموزشی، سلامت و ورزشی، هر یک به سهم خود موجبات جذب گردشگران را فراهم می کند. حتی آداب ورسوم میهمان داری یکی از بزرگ ترین هنرهاست که سابقه درخشانی در تاریخ ایران دارد. اهمیت و احترام به میراث و کارکرد هنر و تاثیر فعالیت هنری از اول تا پایان سفر، در همه جای صنعت گردشگری به چشم می خورد.در واقع، میراث فرهنگی و هنر، یک زبان بین المللی است که هرکس بر اساس تجارب خویش، آن را درک می کند و در فراسوی هر پدیده هنری، اشاره ای لطیف به سرزمین موعود وجود دارد و هنر، آرمان و آرزوی بشر را در بازجویی نیستان اصل خویش، به تصویر می کشد. در هنر نوعی نشئه روح القدسی پنهان است که زیبایی و جذابیت خاص آن را تبیین می کند و با معیارهای پوزیتیویستی، امکان تعریف آن وجود ندارد. خلق آثار هنری، لایه های مختلف یک فرهنگ و معارف و زیبایی شناختی یک ملت را نشان می دهد؛ همانند لایه های ماهیت و هویت انسان که تو درتو و بی نهایت است و به راحتی تعریف نمی شود.هنر و میراث فاخر جوامع، نشانه ایمان به واقعیت، ترسیم حقیقت، امیدآفرین و الهام بخش است. توانایی ها و خلاقیت گذشته، اظهار وجود در حال و ترسیم آرزو در آینده را هنر نشان می دهد. با ترسیم مطلوبیت موجود در میراث و آثار هنری، وجه تمایز تمدن ها و فرهنگ ها به صورت طولی و تطبیقی با زبانی مشترک، بیان می شود و جاذبه های متنوع خلق می شود. هنر در بستر گسترش ارتباطات، در فرایند جهان وطنی و جهانی شدن امور، بر حفظ و ارتقای اصالت و امتیاز هویت متفاوت مردم و گروه ها تاکید می کند و راه را برای سفر و گردشگری در مسیر صلح، دوستی و تعالی جوامع بشری، هموار می کند. به میزانی که فرهنگ و هنر در ابعاد زندگی مردم نفوذ کند و در مدیریت شهرها و کشورها، به میراث، آثار هنری و هنرمندان اهمیت داده شود؛ در این فرایند است که تفاوت ها و امتیازها افزایش می یابد و جاذبه های گردشگری به گونه ای فاخر متجلی می شود. شهرهای آکنده از هنر و میراث فرهنگی، برترین مقاصد گردشگران خواهند بود. 
                