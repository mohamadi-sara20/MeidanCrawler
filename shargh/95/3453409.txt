چهار‌شنبه ۵ آبان ۱۳۹۵
-----------------------------------------
type_unknown
-----------------------------------------
رحیمی حاشیه های جلسه نمایندگان تهران با شهردار را تشریح کرد: اعلام برائت قالیباف از تیتر های «همشهری»
-----------------------------------------

                    دیروز در گزارشی که از سخنان ابتدایی رحیمی در «شرق» منتشر شد، به اشتباه نام یکی از معاونان آقای قالیباف که در جلسه حضور داشته و درباره انتقادات شهردار تهران از «همشهری» گواهی داده، قربان زاده درج شده بود. درحالی که معاون مورد اشاره نماینده تهران، آقای «عبداللهی» بوده اند.شرق: حضور قالیباف در جمع نمایندگان تهران اگرچه ربطی به موضوع تحقیق و تفحص مجلس از شهرداری تهران نداشت و قرار بود در این باره هم بحثی صورت نگیرد، اما سایر اقدامات سیاسی شهرداری تهران، در این جلسه از سوی نمایندگان مطرح شد و روز پرچالشی را برای قالیباف رقم زد. روزی که در آن قالیباف از تیترهای روزنامه همشهری اعلام برائت کرد ولی بازهم انتقاد نمایندگان از بیلبوردهای تخریبی علیه دولت و سازماندهی نیروهای قالیباف در شهرداری تهران برای کارزار انتخاباتی ادامه یافت. این اتفاقات را دیروز، علیرضا رحیمی، نماینده مردم تهران و عضو کمیسیون امنیت ملی و سیاست خارجی مجلس، در راهروی بهارستان و بعد از جلسه علنی، برای خبرنگاران تعریف کرد. رحیمی با اشاره به برگزاری نخستین نشست مجمع نمایندگان تهران با محمدباقر قالیباف و معاونان او در شهرداری تهران با حضور در جمع خبرنگاران گفت: «با توجه به اینکه نشست دیروز، نخستین جلسه در این راستا بود، نگاه تعاملی میان مجلس و شهرداری تهران در اولویت قرار داشت و آن چنان که پیش تر اعلام شد، موضوع تحقیق و تفحص از شهرداری تهران در دستور جلسه قرار نداشت». او با بیان اینکه نگاه مجمع نمایندگان و کمیته های این مجمع به مسائل مختلف کار شناسی و موضوعی بود، به برخی نکاتی که در این نشست به عنوان عضو کمیته حقوقی و سیاسی مطرح کرده، پرداخت و گفت: «در بحث حقوقی مطرح کردیم که شورای عالی استان ها با وجود ظرفیت هایی که بنابر قانون اساسی به منظور ارائه طرح به مجلس دارد، کارنامه ای پذیرفتنی ارائه نکرده و از این ظرفیت به نفع شوراهای شهر و شهرداری ها استفاده نشده و درخواست کردیم از ظرفیت حقوقی شهرداری تهران برای کمک به حل این مشکل استفاده شود». مردم بیلبوردهای تخریبی را فراموش نمی کننداین عضو فراکسیون امید همچنین با اشاره به برخی نکات سیاسی مطرح شده در این نشست، با تاکید بر اینکه این نکات ارتباطی با معاونان شهرداری نداشته و مشخصا مربوط به عملکرد شهردار تهران است، گفت: «نکته نخست مربوط به انتقادی بود که نسبت به رویکرد شهرداری به دولت مطرح شد و اعلام کردیم که چرا رویکرد شهرداری تهران نسبت به دولت، رویکرد تخریبی است که به عنوان دلیل این مدعا نیز به برخی تیترهای منفی و تخریبی روزنامه همشهری علیه دولت در ماه های اخیر اشاره شد». نماینده اصلاح طلب مردم تهران اضافه کرد: «نکته دیگر مربوط به فضای عمومی شهر تهران بود که در جهت تخریب دولت به کار گرفته می شود و تاکید کردیم که مردم فراموش نمی کنند در اوج مذاکرات ایران با 1+5 بیلبوردهای شهر تهران علیه تیم مذاکره کنندگان هسته ای بود و شهرداری تهران نیز از پذیرش این مسئولیت شانه خالی کرد اما این توجیه برای مردم پذیرفتنی نبود». او همچنین به برخی پاسخ های قالیباف در واکنش به این انتقاد ها اشاره کرد و گفت: «شهردار تهران تاکید کرد که در هیچ دوره ای نگاه جناحی نداشته و همواره تنها متر و معیار ارزشی او انقلاب و ارزش های انقلابی بوده و هیچ گاه اصلاح طلب و اصولگرا را به صورت گزینشی تفکیک نکرده است». اعلام برائت قالیباف از تیترهای روزنامه «همشهری»رحیمی در بخش دیگری از سخنان دیروز خود گفت: «قالیباف همچنین نسبت به تیتر روزنامه شهرداری اعلام برائت کرد و گفت تیتر روزنامه همشهری مورد تایید شهرداری نیست و بنابر شهادت یکی از معاونان شهرداری تهران که در جلسه حضور داشت، قالیباف پیش از حضور در جلسه مجمع نمایندگان به صورت تلفنی به مدیر روزنامه همشهری اعلام کرده که از تیترهای این روزنامه علیه دولت متنفر است». او گفت: «در ادامه نمایندگان تاکید کردند که این مسئله به هرحال به حساب کارنامه شهرداری تهران نوشته می شود و درصورتی که رویکرد شهرداری تعامل با دولت است، باید این مسئله در عمل به اثبات برسد که آقای قالیباف گفت سطح تعامل و همکاری شهرداری با هیچ کدام از دولت های پیشین وجود نداشته و شهرداری تهران همواره سعی داشته روابط خود را با دولت تقویت کند و در حال حاضر روابط شهرداری تهران و دولت در بهترین وضعیت ممکن است». نماینده اصلاح طلب مردم تهران در پاسخ به اینکه نمایندگان تا حدی از پاسخ های شهردار قانع شدند، گفت: «آقای قالیباف در همان جلسه برخورد تند تلفنی با مدیر روزنامه همشهری داشته اند و از این تیترها ابراز نفرت کرده اند اما مسئله این است که اینها به حساب شهرداری نوشته می شود و تیترهای همشهری را به حساب شهرداری علیه دولت می گذارند. اگر تنفری علیه تهدیدهای منفی در رابطه با دولت وجود دارد، باید در عمل نشان داده شود». او در پاسخ به این سوال که چگونه می توان صحت تماس تلفنی قالیباف با مدیر روزنامه همشهری و ابراز نفرت شهردار از تیترهای این روزنامه را باور کرد، گفت: «این موضوع در جلسه و در حضور نمایندگان و البته معاونان شهرداری تهران اعلام شد و آقای قربانزاده، معاون فرهنگی شهرداری تهران دراین باره شهادت دادند که این تماس و برخورد تند انجام شده اما نگاه نمایندگان این بود که اگر تنفری علیه تهدیدهای منفی در رابطه با دولت وجود دارد، باید در عمل نشان داده شود». تبلیغات انتخاباتی با بیلبوردهای «جهاد ادامه دارد»رحیمی همچنین گفت: «در بخش دیگری از این نشست نسبت به فعالیت های سیاسی شهرداری تهران که شائبه فعالیت انتخاباتی را در پی دارد و مشخصا این مسئله در شعار «جهاد ادامه دارد...» در بیلبوردهای تهران قابل ردیابی است، مسائلی مطرح شد و عنوان کردیم که شهرداری تهران با این شعار وارد تبلیغات شهری شده و المان هایی که برای ادامه یافتن جهاد مطرح شده، بریده ای از مفاهیم دفاع مقدس و مشخصا درباره مدیریت شهری است». او با بیان اینکه این مسئله مورد انتقاد و اعتراض بنیاد حفظ و نشر آثار و ارزش های دفاع مقدس قرار گرفته، خاطرنشان کرد: «این بنیاد نیز اعلام کرده که اگر شعار می دهید که جهاد ادامه دارد، چرا هیچ ردی از دفاع مقدس در این شعار وجود ندارد و صرفا به کارنامه شهرداری تهران پرداخته شده است». انتصاب 8 عضو ستاد قالیباف در شهرداریعضو مجمع نمایندگان تهران همچنین اضافه کرد: «یکی دیگر از نکاتی که در این نشست مطرح شد، مربوط به انتصاب های شهرداری تهران در یک سال گذشته است که با رویکرد جناحی، بیش از هشت نفر از اعضای جمعیت پیشرفت و عدالت در سطوح بالای مدیریتی به کار گرفته شدند که این افراد در ستادهای انتخاباتی قالیباف فعال بودند و گرایش سیاسی و جناحی آنها کتمان شدنی نیست». او یادآور شد: «همچنین در سراهای محلات واحدی به خانه های جهاد اختصاص یافته که شائبه شبکه سازی و فعالیت انتخاباتی را تقویت می کند و به این دلیل از قالیباف به عنوان مدیری که کارنامه ارزشمندی در دهه 60 دارد خواستیم پاسخ گوی این شائبه ها باشند که البته پاسخ آقای قالیباف این بود که هیچ گاه نگاه جناحی نداشته است». عضو فراکسیون امید مجلس، همچنین با اشاره به محورهای سه گانه تحقیق وتفحص و تاکید بر اینکه بحث انتصاب ها ارتباطی به این طرح تفحص ندارد، گفت: «ممکن است شهروندان در بین تحقیق و تفحص مطرح کنند می تواند در مجموعه تحقیق و تفحص قرار گیرد ولی نکته مهمی که وجود داشت، نگاه آقای قالیباف به مجمع نمایندگان تهران و مجلس بود که نگاه سازنده ای بود اما تابه حال از این نگاه استفاده نشده و شهرداری نتوانسته از ظرفیت های مجلس به اندازه کافی استفاده کند». رحیمی در پایان تصریح کرد: «با توجه به فرصت کمی که وجود داشت، عملابه همه سوال ها پاسخ داده نشد و فقط به چند سوال در حوزه سیاسی پاسخ داده و همچنین قرار شد کمیته مشترکی برای پیگیری امور میان مجمع نمایندگان تهران و شهرداری تشکیل شود».
                