چهار‌شنبه ۱۷ آذر ۱۳۹۵
-----------------------------------------
type_unknown
-----------------------------------------
دومین شاهکار شبانه دولت کریمه
-----------------------------------------

                    حسابداری اساسا پیوندی ذاتی با شفاف سازی، حساب دهی و نظارت دارد. به همین دلیل در جهان امروز برای استقرار یک دموکراسی واقعی، یعنی آزادی حقوق شهروندی که در مفاهیم حقوق کار، حقوق تجارت، حقوق مدنی و حقوق جزائی تحقق می یابد، حسابداری مفهومی فراگیرتر از حساب وکتاب و تبلور معاملات اقتصادی متضمن حقوق متعاملان، ذی نفعان و دولت است که این مهم در مقوله دموکراسی و نظارت، با حسابرسی و حسابداری تحقق می یابد. از دوران مشروطیت که خواسته مردم استقرار قانون بوده و از آنجاکه در متمم قانون اساسی، قانون محاسبات عمومی و نظارت مالی بر دولت مطرح است، نقش حسابداری برجسته شده؛ اما متاسفانه از آنجاکه به طور تاریخی دولت در ایران چندان علاقه مند به پاسخ گویی نبوده است و دولت هایی هستند که از طریق منابع زیرزمینی ارتزاق می کنند، نیازی به پاسخ گویی به مردم در خود نمی بینند.چندسالی است که موضوع مالیات و اخذ مالیات به عنوان درآمد اصلی دولت مطرح شده؛ طبیعی است چنانچه دولت بخواهد از مردم مالیات بگیرد تا بتواند توسعه اقتصادی ایجاد کند، اولین وظیفه دولت پاسخ گویی خواهد بود. در رابطه با پاسخ گویی، حسابداری و حسابرسی مهم ترین اهرم در دست مردم خواهد بود، زیرا حسابرسان امین ناظر ملت برای کنترل بودجه تلقی می شوند. بنابراین می توان فهمید که اگر نظام حسابداری درستی در کشور مستقر باشد و بتوانیم از طریق این نظام قیمت تمام شده کالاها و خدمات عمومی را استخراج کنیم، دیگر مدیر و وزیر یک وزارتخانه نمی تواند هر روز به بهانه های واهی، فیش آب و برق و گاز را بالاببرد. اگر در یک وزارتخانه از طریق بررسی سیستم حسابداری مشخص شود که هزینه های غیرمتعارفی در آن وزارتخانه وجود دارد که ارتباطی با قیمت تمام شده کالاها و خدمات ندارد، نمی توان آن هزینه ها را از شهروندان مطالبه کرد. به همین علت است که اساسا بسیاری از سازمان ها جلوی استقرار نظام حسابداری مناسب را می گیرند، زیرا نمی خواهند قیمت تمام شده واقعی کالاها و خدمات مشخص شود. از طرف دیگر اگر مالیات را به عنوان اساس درآمدهای دولت از این به بعد بشناسیم و با توجه به اینکه گفته می شود 250هزار شرکت اظهارنامه مالیاتی می دهند که فقط 27هزار شرکت از این مجموعه، حسابرسی می شوند، می توان به ضرورت حسابرسی پی برد. به طور مثال در بودجه سال آینده دولت، درآمد حاصل از مالیات را 113هزار میلیارد تومان، یعنی دو هزار میلیارد بیش از درآمدهای نفت پیش بینی کرد ه اند. اگر دولت می خواهد به هر طریق مالیات بگیرد، اغتشاش به وجود خواهد آمد، اما اگر قرار باشد دولت از طریق حسابرسی و از طریق سیستم های مناسب حسابداری در بنگاه های اقتصادی به مالیات حقه خود دسترسی پیدا کند، راهکاری جز استفاده از جامعه حرفه ای حسابداری ایران وجود ندارد. امروز سخنگوی این جامعه از نظر حسابرسی، جامعه حسابداران رسمی است که متاسفانه کمتر موردتوجه دولت قرار می گیرد. با وجود آنکه دولت خود متولی تشکیل جامعه حسابداران رسمی در سال 72 بوده است، اما تاکنون این جامعه مورد بی مهری محض دولت قرار گرفته است. در دولت قبلی وقتی فساد سه هزارمیلیاردی صورت گرفت، وزیر وقت اقتصاد از آنجا که از پاسخ گویی به مجلس عاجز شده و این اتفاقات در زیرمجموعه وزارت اقتصاد (بانک ها) صورت گرفته بود، شبانه در اساسنامه حسابداران رسمی دست برد و مدعی شد یک موسسه حسابرسی خصوصی در این فساد دست داشته است، درحالی که واضح بود حسابرسی همه بانک های دولتی که درگیر آن فساد بودند، به عهده حسابرس دولتی است که زیرمجموعه وزارت دارایی تلقی می شوند. اما چون دولت نمی خواست با بدنه خود برخورد کند، عملاموضوع را منحرف کرد.دیروز رئیس دیوان محاسبات کشور اعلام کرد که سامانه نظارت الکترونیک در کشور برای نظارت آنلاین دستمزد وجود دارد، اما راه اندازی نشده است و اگر این سیستم فعال شود، به صورت آنلاین متوجه می شوند چه افرادی حقوق بیشتری دریافت می کنند. تهیه چنین سیستمی امکان پذیر است اما اینکه چنین سیستمی وجود دارد و از آن استفاده نشده است، با توجه به زیرساخت سازمان های دولتی بعید به نظر می رسد. پیشرفت تکنولوژی درحال حاضر آن چنان است که می توان چنین سیستمی را طراحی کرد.این سیستم ها نظیر طرح جامع مالیاتی سیستم های پیچیده تکنولوژی هستند که تعداد انگشت شماری از موسسات در جهان می توانند آن را طراحی و اجرائی کنند، بنابراین اگر کشور به چنین سیستمی نیازمند باشد، به طور طبیعی باید یکی از موسسات بزرگ حسابرسی جهان نظیر دیلویت که طراحی اولیه نظام مالیاتی ایران را انجام می داد، در این گونه سیستم ها دخالت کند و از طریق استفاده از همکاران شرکت های آتی ایران آن را به مرحله اجرا درآورد.درحال حاضر تصور می کنم برای تقویت نظام مردم سالاری یعنی رابطه دولت- ملت و ملت- دولت، راهکاری جز شفاف سازی، حساب خواهی، حساب دهی و مسئولیت اجتماعی وجود ندارد، اما برقراری این راهکارها جز در قلمروی حسابرسی عملکرد مالی- اجتماعی محقق نخواهد شد. ممکن است گفته شود آیا حرفه حسابداری و حسابرسی کشور، ظرفیت ایجاد چنین تغییراتی را دارد یا خیر؟ به نظر من چنین قابلیتی وجود دارد. اگر عزم ملی در مسئولان کشور وجود داشته باشد، حرفه حسابداری و حسابرسی کشور دارای چنین ظرفیتی هست. کمااینکه در بسیاری از این موارد، این گزارش های حسابرسی بوده است که مورد استفاده نهادهای خاص قرار گرفته است.درحال حاضر براساس آخرین آماری که در همایش سالانه حسابداری بیان شد، نزدیک به 10درصد دانشجویان کشور فارغ التحصیل رشته حسابداری هستند و نزدیک به 400هزار نفر فقط دانشجوی حسابداری در کشور وجود دارند. می توان با این لشکر، امکانات و تسهیلاتی را فراهم کرد تا شفاف سازی ای که درحال حاضر، چشم اسفندیار جامعه اقتصادی کشور است، برقرار شود. 
                