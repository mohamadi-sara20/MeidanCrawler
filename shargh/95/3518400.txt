پنج‌شنبه ۲۸ بهمن ۱۳۹۵
-----------------------------------------
type_unknown
-----------------------------------------
پیش بینی رئیس فراکسیون امید از استیضاح وزیر راه:آخوندی وزیر می ماند
-----------------------------------------

                    گروه سیاست: رئیس فراکسیون امید مجلس شورای اسلامی با اشاره به برگزاری نشست صبح چهارشنبه شورای مرکزی فراکسیون امید از مخالفت این فراکسیون با استیضاح وزیر راه و شهرسازی خبر داد. محمدرضا عارف با اشاره به نشست صبح امروز مجمع عمومی فراکسیون امید که به منظور بررسی گزارش کمیته استیضاح وزیر راه و شهرسازی و ارزیابی دیگر جوانب این مسئله برگزار شد، اعلام کرد: «حدود دو ماه و نیم پیش در پی مطرح شدن استیضاح آخوندی کمیته ای در فراکسیون امید به منظور بررسی ابعاد مختلف این مسئله تشکیل شد تا این مسئله را به صورت تخصصی بررسی کند و این کمیته نیز چندین مرتبه در این رابطه به هیئت رئیسه و همچنین شورای مرکزی فراکسیون گزارش داد». او با بیان اینکه دستور اصلی این جلسه بررسی استیضاح وزیر راه و شهرسازی بود، گفت: «همچنین در راستای برگزاری سلسله جلسات فراکسیون امید با آقای آخوندی هم تشکیل جلسه دادیم و آقای وزیر گزارشی از عملکرد و برنامه های آینده خود مطرح کرد و این در حالی بود که در آن جلسه بحث استیضاح مطرح نشد؛ چراکه اساسا مشخص نبود این مسئله تا چه میزان جدی باشد». رئیس فراکسیون امید مجلس شورای اسلامی با اشاره به خبر اعلام وصول طرح استیضاح وزیر راه و شهرسازی از سوی هیئت رئیسه مجلس در نشست علنی روز گذشته یادآور شد: «پس از اعلام وصول این طرح استیضاح، صبح امروز و پیش از آغاز نشست علنی مجلس، در شورای مرکزی فراکسیون تشکیل جلسه دادیم که هم کمیته گزارش خود را ارائه کرد و هم برخی از نمایندگان چه موافقان و چه مخالفان نکات مدنظر خود را بیان کردند». او افزود: «درنهایت به این جمع بندی رسیدیم که هم با توجه به عملکرد وزارت راه و شهرسازی و هم با توجه به شرایط زمانی و وضعیت فعلی کشور که در آستانه برگزاری انتخابات ریاست جمهوری قرار دارد، نظر فراکسیون امید مخالف با استیضاح آخوندی است».رئیس مجمع نمایندگان استان تهران اعلام کرد: «طبیعتا اعضای فراکسیون مطالبه هایی دارند که قرار شده همان کمیته تخصصی این مسائل را جمع بندی کند و ان شاءالله پس از ماندگارشدن آقای آخوندی در سمت وزیر راه و شهرسازی این مطالبه ها را دنبال می کنیم». نماینده اصلاح طلب مجلس شورای اسلامی در پاسخ به سوالی درباره اقبال به استیضاح در صحن علنی مجلس گفت: «شرایط کشور قابل درک است و به نظر می رسد آن چنان که عموم نمایندگان نیز اتفاق نظر دارند، شرایط کنونی کشور برای استیضاح مناسب نیست و در صورتی که نمایندگان مطالبات خود را پیگیری کنند، موفق به دستیابی به آن خواهند شد و به هر ترتیب فراکسیون امید شرایط را برای استیضاح مناسب نمی داند اگرچه استیضاح حق نمایندگان است و ما هم به آن به عنوان یک ابزار نظارتی باور داریم ولی در وضعیت فعلی طرح این مسئله را مفید نمی دانیم». عارف تصریح کرد: «به طور کلی پیش بینی می کنم آقای آخوندی با رای قابل قبول به کار خود ادامه می دهند و با برنامه تر از گذشته در مسیر قدم برمی دارند».
                