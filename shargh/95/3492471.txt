سه‌شنبه ۱۴ دی ۱۳۹۵
-----------------------------------------
type_unknown
-----------------------------------------
وطن دوستی ایرانی و ناسیونالیسم غربی
-----------------------------------------

                    مفهوم ناسیونالیسم به مثابه تمامی مفاهیمی که ساخته و پرداخته میدان فکری ایران نبوده و نطفه اش در جغرافیای دیگری که مغرب زمین باشد، بسته شده است، در هنگامه ورود به ایران از سوی روشنفکران، چون نه تنها نسبتی با آب و گل ایران نداشته، بلکه در جهتی مخالف با آن بارور شده، اسباب کژفهمی ایرانیان از این مفهوم سهل و ممتنع شده است و در این اواخر، پیروان مد فکری روز، «وطن دوستی» ایرانی را با معیار افکار پریشان پست مدرنیستی سنجیده اند و بیش از پیش درک ما از این مفهوم را دچار اختلال کرده اند؛ اینکه چرا نمی توان از دریچه مفاهیم جدید، به درستی مفهوم وطن دوستی ایرانی را فهمید، با توضیحاتی که در ذیل خواهیم آورد نمایان خواهد شد. اما لازم است، قبل از اینکه شرحی درباره نسبت مفهوم ناسیونالیسم با وطن دوستی در ایران داده شود، توصیفی هر چند کوتاه، درباره نظریه پردازی در زمینه ناسیونالیسم در اروپا، ارائه شود تا شاید این نظریه ها پرتوی بر آنچه در ادامه خواهیم گفت، بیفکند. ناسیونالیسم (Nationalism) نوعی آگاهی جمعی است؛ یعنی آگاهی به تعلق به ملت که آن را «آگاهی ملی» می خوانند. آگاهی ملی، اغلب پدیدآورنده حس وفاداری، شور و دلبستگی افراد به عناصر تشکیل دهنده ملت (نژاد، زبان، سنت ها و عادت ها، ارزش های اجتماعی، اخلاقی و به طور کلی فرهنگ) است و در لغت، ترکیب شده از دو کلمه، یکی به معنای ناسیون (Nasei)، یعنی متولدشدن گروهی از مردم در یک مکان است و دوم، ایسم (Ism)، به معنی شناختن است،1 البته از ناسیونالیسم تعاریف مختلفی شده، ولی اکثر این تعاریف در اینکه ناسیونالیسم نوعی حس دلبستگی و آگاهی از ملت و هویت ملی است، اتفاق نظر دارند که مجال طرح همه آن تعاریف در این حدیث مجمل نیست، اما فارغ از توافق نداشتن در یک تعریف مشخص، درباره علل پدیدآمدن ناسیونالیسم و تکوین آن هم اندیشمندان غربی نظریات متعددی ارائه داده اند. نظریه ای که شاید بیشتر در اروپا پذیرفته شد، نظریه ای بود که نام مدرنیسم به خود گرفت، از دیدگاه مدرنیست ها، ناسیونالیسم پدیده ای جدید و متاخر است که بعد از قرن پانزدهم و جنبش اصلاح دینی، اروپا را فرا گرفت؛ به طوری که قبل از قرن پانزدهم، واقعیتی به معنای ناسیونالیسم و ملت وجود نداشته است و آنچه بود، امت مسیحی بود که حکومت های محلی و فئودالی گوناگونی را دربر می گرفت که هیچ دریافتی از ناسیونالیسم نداشتند؛ چه بسا که ناسیونالیسم، بعد از درگرفتن «جدال تنصیص» بین پادشاه و پاپ و بر چیدن سیطره حکومت مقدس رومی-ژرمنی شکل گرفت؛ زمانی که امت یکپارچه مسیحی و ملت های یکپارچه در داخل مرزهای ملی تشکیل شد و به عبارتی مرزها و هویت های دینی به مرزها و هویت های ملی بدل شد. البته این دگرگونی ها یک شبه اتفاق نیفتاد، بلکه تلاش های اصلاحگران دینی و از طرفی تفلسف اومانیست ها، برای تدوین مفهوم حاکمیت عرفی که حکیمی مثل ژان بدن آن را طرح ریزی کرد، تاثیر بسزایی داشت. به نظر بدن، کشور از قلمرو سرزمینی یا افرادی که در محدوده آن زندگی می کنند، تشکیل نمی شود، بلکه قلمرو سرزمینی، هر گستره ای که داشته باشد، «اتحادیه مردمی است که تحت فرمانروایی قدرت فائقه زندگی می کنند»؛2 ازاین رو، مفهوم حاکمیت ژان بدن مقدمه ای برای تشکیل دولت های ملی و مفهوم ملت و ناسیونالیسم شد. بدین سان این موج اول صورت پذیری دولت-ملت هایی اروپایی بود؛ به طوری که این موج بعد از انقلاب فرانسه به موج دومی منتهی شد که تحول عظیمی را به وجود آورد. امیل دورکیم، درباره انقلاب فرانسه گفته است: «در حقیقت در این زمان، تحت نفوذ و تاثیر شور و اشتیاق عمومی، چیزهای ماهیتا سکولار به چیزهای مقدس تبدیل شدند: اینها عبارت بودند از وطن، آزادی و عقل».3 این موج دوم ناسیونالیسم سر آخر به پیمان وستفالیا رسید و دولت-ملت های نویی را خلق کرد و این چنین، ناسیونالیسم، بر پایه ملت های جدید، بر پهنه خاکی زمین غرب گسترده شد. اما در مقابل، کسانی با نظریه جاویدانگاری نظری مخالف مدرنیست ها را بیان کردند و بر این باور هستند که بر خلاف مدرنیست ها که ناسیونالیسم و زیرشاخه های آن مانند ملت و هویت ملی را پدیده ای مدرن می پندارند، اینها فراورده های جدیدی نیستند که در قوه خیال روشنفکران پرورش یافته باشند؛ چه بسا که از دیرباز، ملت ها در هر دوره تاریخی وجود داشتند، البته چون جاویدانگار ها مفهوم ملت و نژاد را خلط کردند و حد فاصلی بین این دو مفهوم متمایز، قائل نشدند، مفهوم ملت را حتی بر گروه های نژادی هم حمل کرده و چنین گروهایی را ملت تصور کردند که چندان با مفهوم ملت و ناسیونالیسم که در بالابه دست دادیم، قرابت ندارد.دراین میان رهیافت سومی (ازلی انگاری) هم هست که ناسیونالیسم را پدیده ای طبیعی می داند و معتقد است ملت ها را باید به عنوان افرادی در بیرون از علقه های اجتماعی و در «وضع طبیعی» تصور کرد؛ آنها فقط در نظم طبیعی وجود دارند، درواقع آنها در خصوصیات وجودی با خداوند شریک و سرمنشا همه چیزند؛4 یعنی در نظر ازلی انگار ها ملیت در سرشت انسان ها نهادینه شده است و از دوران اولیه وجود دارد و چیزی نیست که برساخته انسان باشد.چنان که آوردیم، نظریات مختلفی درباره اسباب و چگونگی پدیدآمدن ناسیونالیسم بیان شده است و از دل این تئوری ها به اعتباری می توان گفت، دو قسم از ناسیونالیسم سر برآورده است که به تعبیری معرف ناسیونالیسم عقلانی و رمانتیک شده است. نگرش عقلانی ناسیونالیسم ملت را انجمن عقلانی و حقوقی شهروندان می داند که با قرارداد اجتماعی و عقد اخوت، در کشور به دنبال حاکمیت مردمی به واسطه قوانین مشترک و سرزمین مشترک هستند؛ ملتی که دو عنصر حیاتی سرافرازی کشور و رفاه همگانی را سرلوحه کار خویش قرار می دهد؛ درحالی که وجه رمانتیک ناسیونالیسم با حمل ناسیونالیسم بر ریشه های نژادی و خون، عامل پیوستگی ملت را نه بعد حقوقی و عقلانی، بلکه ریشه نژادی و خون می داند؛ بدین طریق فردیت انسانی را در جمع استحاله می کند، وانگهی خود را در نفی دیگری بازمی شناسد و این نفی دیگری، منتج به رخدادهای اسفناکی می شود که در تاریخ سراغ داریم. بعد از طرح این سه نظریه، در میان نظریه پردازان ناسیونالیسم غربی، برای اولین بار آنتونی اسمیت با نقد نظریات قبلی، گفت برخی ملت های باستانی را نمی توان با نظریات مبتنی بر تاریخ اروپا محک زد و باید چنین ملت هایی را در تاریخ خودشان نظاره کرد و یکی از این ملت ها ایران بوده است. آنتونی اسمیت به نیکی به اختلاف راهی که ملت های اروپایی و ایران طی کرده بودند پی برده بود. روند ملت شدن ایران نه در اختلاف که در تفاوتی آشکار با اروپا اتفاق افتاده است؛ ایران بر خلاف اروپا، از گذر امت به ملت نرسیده است؛ چراکه ایران قبل از هزاره میلاد و ورود ایران ویچ ها به فلات ایران، ابتدا از سوی مادها که خود پادشاهی خود را از قبایل متعددی بر پاکرده بودند و سپس با گردهمایی تمامی اقوام ایرانی، زیر چتر شاهنشاهی هخامنشیان بود که در مسیری خلاف مسیر اروپا ملت خود را شکل داد و این گردهمایی اقوام ایرانی، متاثر از چیزی جز فرهنگ ایرانشهری نبود؛ فرهنگی که اقوام متکثری را به یگانگی، درعین کثرت تبدیل کرد که هگل موضع خود را در قبال ایران این چنین بازگو کرد: «این یگانگی تنها از آن رو بر افراد فرمان می راند که ایشان را برانگیزد تا خود نیرومند شوند و راه تکامل در پیش گیرند و فردیت خویش را استوار کنند، روشنایی هیچ گونه فرقی میان (هستی ها) نمی گذارد... و بر همه، به یک اندازه برکت و بهروزی ارزانی می کند»،5 این چنین اجزای متکثر به شمایل «روشنایی» در می آید که خود این روشنایی از ارائه های نوری متکثر به دست می آید و مفهومی به عنوان ملت ایران را شکل می دهد که آگاهی از این هویت ملی، در درازنای تاریخ در قامت وطن دوستی هماره زنده و پویا بوده و در شعر و نثر زنده نگه داشته شده است. شاید در توجه ایرانیان به وطن دوستی و هویت ملی خود که مدعایی بر خلاف آمد عادت بودن وطن دوستی ایرانی و تداوم فرهنگی آن است و نوعی ناسیونالیسم و وطن دوستی را به صورت مستتر درون خود نهفته دارند، ذکر چند نمونه خالی از لطف نباشد:ز بهر بر و بوم و پیوند خویش / زن و کودک خرد و فرزند خویشهمه سر به سر تن به کشتن دهیم / از آن به که کشور به دشمن دهیمفردوسییا در جای دیگری نظامی می گوید:همه عالم تن است و ایران دلنیست گوینده زین قیاس خجلچونکه ایران دل زمین باشددل زتن به بود یقین باشدبااین حال، این حس یگانگی و وطن دوستی ایرانیان در سرتاسر تصنیفات و منظومه های ادبای ایرانی و خاطرات ملی مردم چنان موج می زند که از چشم نویسندگان خارجی به دور نمانده؛ تا جایی که ادیب و وزیر مختار فرانسه، کنت د گبینو آورده است که «ایرانیان خود را در کشورشان و کشور را در خودشان دوست می دارند». اینکه حالاعده ای ناظر بر ایدئولوژی های جدید غربی حس وطن دوستی ایرانیان را قیاس از ناسیونالیسم غربی می گیرند و قائل به وجود هویت ملی قبل از دوره مدرن در ایران نیستند، دال بر نبود چنین واقعیتی نیست، بلکه نشان از «نقص بینایی» است.پی نوشت ها:1. دانشنامه سیاسی، آشوری، داریوش، تهران، مروارید، 1373، ص 320-319.2. تاریخ اندیشه سیاسی جدید در اروپا، جلد نخست، دفتر سوم: نظام های نوآیین در اندیشه سیاسی، طباطبایی جواد، مینوی خرد93ص22-233. آنتونی دی اسمیت. ناسیونالیسم، مترجم انصاری منصور، مطالعات ملی83، ص704. آنتونی دی اسمیت. ناسیونالیسم، مترجم انصاری منصور، مطالعات ملی83، ص775. گئورگ ویلهلم هگل، عقل در تاریخ، ترجمه حمید عنایت، شفیعی 79، ص302
                