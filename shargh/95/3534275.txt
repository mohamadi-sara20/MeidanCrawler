شنبه ۲۸ اسفند ۱۳۹۵
-----------------------------------------
یادداشت
-----------------------------------------
نوروز است، چه شیرین و چه تلخ
-----------------------------------------

                    چه رسمی عزیز تر از اینکه هر سال باید تمام طبیعت و تمام تن و جان و جهان ما، این زائران مقصد نهایی آرامش و فلاح و شادمانی، از رودخانه مقدس ایام نوروز و ایام عید بگذرند، خود را غسل دهند و به یمن آشتی، عشق و تقسیم و تبسم پا به ساحل سالی دیگر نهند و امسال نیز از پی فرازونشیب ها، شوق ها و اندوهان، مشکلات و گشایش ها و افعال نیک و بد خود، باز پا به خنکای رودی می گذاریم که ما را به سوی وحدت، بخشودگی و بهار می طلبد. باز روزی نو، فصلی نو و سالی نو تر فرا رسیده است، می دانیم جامعه و مردم ما در کنار تمامی ساکنان این کره خاکی در سالی که گذشت مشکلات بسیاری را پشت سر نهاده اند و سنگینی این بار چنان کمرشکن بوده است که هر سال مجبور شده ایم بخش عمده ای از این معضلات پیاپی را با خود حمل کنیم و از رود بگذریم.اما در کنار آن همه افت وخیز و دویدن های پرشتاب، گاه فرج هایی نیز پیش می آمد، هر چند اندک و کوتاه، اما تهی از امید نبود و تا امید و تکلیف و کار های نا تمام باقی است، باید با شوق به استقبال روز های تازه تر شتافت، بدان امید که از بار تیرگی ها و فشار تنگنا ها بکاهیم و بر حجم روشنایی ها و توفیقات خویش بیفزاییم و اگر همین امید نبود، دیگر روز نو و نوروز ما با دیگر شب و روزان دشوار ما چه فرقی داشت و رود مقدس ایام عید با دیگر سیلاب های پر خطر چه تفاوت!؟ما تقسیم محبت و شادمانی، و ترانه از نو شکفتن را از جلوات طبیعت و هستی بر گرفته و آموخته ایم. باغ و بوستان باقی مانده، از بار برهنگی سبک می شود تا در جامعه و جانی تازه به تکلیف طبیعی خود ادامه دهد، صدالبته این باغ برای عبور از تابستان گرم، بسیار منتظر نشسته و در پاییز، برگ ریزان را تحمل کرده و زمستان بی برگ و باری را طی کرده است، اما حالابهار، فرصتی است تا دیگر باره این باغ، ماندگاری خود را تجربه کند و محک زند.چه آیینی محترم تر از این عید باستانی که طفلان را به شوق، نوبالغان را به عشق و کامل شدگان را به سوی کرانه اندیشه و امید فرا می طلبد، نوروز، نوروز است، چه شیرین و چه تلخ.باری، در برابر این رسم رویاخیز، همگان از زهدان سالی که گذشت به درمی آییم و به در آمده ایم، پس در این میلاد نو به سعد عشق دست بر زانوی خویش برخیزیم و حق خواهی و حقیقت طلبی را پیشه کنیم. آرزو کنیم که رستگاری روانمان از سر اعتماد به حیات خویش و مردم و میهنمان به چنان چکاد پر چراغی برسد که بتوانیم دعای تحویل سال نو را هر بامداد و هر روز نو با ضمیری منور و دلی آسوده زمزمه کنیم که:یا مقلب القلوب والابصار یا مدبر اللیل و النهار یا محول الحول و الاحوال حول حالنا الی احسن الحالنوروز که امروزه نه تنها متعلق به ما ایرانیان که متعلق به کل سیاره آسیب پذیر ما شده است، روز نجات زمین از کهولت و تهدید و تاریکی ا ست. سپاس چنین نعمتی را که نشان از آن شناخت عمیق فرهنگی و انسانی دارد، نعمتی که طبیعت بی هیچ تبعیض و تردیدی به مولود خود یعنی انسان هدیه کرده است. در این فصل از کاکتوس برزیلی تا کوکب ژاپنی، از گل سیاه قطب تا خیزران جنوب، در وحدتی شگفت انگیز با هم می شکفند. نعمتی که هنوز با تمام شقاوت و بی رحمی و یورش بی محابای آدمی، هنوز از این سیاره قهر نکرده است و انسان را نه همین یک نعمت بی منت که نعمت های بسیار دیگری در این خانه مشترک است: از آب و آفتاب تا عاطفه ای که هنوز در جان بسیاری به امید احیا و گسترش، در برابر شداید، پایداری می کند، نعماتی فراگیر که خارج از قید و بند و قانون و مرز و طبقه و دستور و اراده، براساس همان ذات عدالتی که در حرکت تکاملی هستی ا ست از آن همگان است. این تقسیم به نسبت، خبر از مساوات فطری طبیعت و انسان دارد. مثل همین آفتابی که بی دریغ بر همگان می تابد و هر کسی سهم خویش را از فیض آن باز می ستاند. از گیاه و پرنده و انسان تا تمامی هرچه هست و هرچه بودگانی است. یا مثل بهار، یا مثل دیگر فصول که می آیند، اما نمی پرسند سرمازده کیست و گرماخورده کدام. آنچه بر ما می رود از شعور طبیعت نیست، از اعمال قدرت و قانونی است که خویش برای خویش خلق کرده ایم. بله، آرزوهای ارزان، مثل همین نوروز می آیند و نمی پرسند سفره هفت سین چه کس کامل و سرو دوش کدام ستم کشیده بی قباست. اما به هر تقدیر سال نو می شود، چه جامه صوف و کرباس باشد، چه حریر و پوست خز. زمین نه تاویل پا برهنگان را می شمرد و نه سختی چکمه های سلاطین را. زمین پوست تازه می کند، نفس می کشد و نوروز می آید و عید، این سنت وحدت، این آیین ملی، هم در کاخ ها را می کوبد و هم دق الباب کوخ ها! و حتی از میان بی خان و مان ها، هر او که آگاهی اندکی به این راز شوق انگیز داشته باشد، قناعت وار و بسنده، میان بیم و امید، زیر لب دعای تحویل سال نو را زمزمه می کند، پس ما نیز حداقل در همین سهم ارزان و بی خطر، با او همراه شویم، همه ما همسرایان همین خانه مشترکیم.این دلخوشی را دل خوشی باید، که ای کاش خوش دلی نیز همچون آفتاب، بی دریغ از آن همگان می بود، که نیست! سال نو، روز نو و نوروز همگان مبارک باد! علی الخصوص بر آنان که نوشدن عدالت را چشم به راه اند که نوشدن عدالت را برای همه وارثان زمین می خواهند، همان وارثان محرومی که همچون سایه همواره در پی وجدان ما با کوهی از اندوه و گلایه می آیند، همان بی پناه ماندگان و درمانده شدگانی که می آیند و درست به وقت شوق، پرده را کنار می زنند و آگاهی را به ما هشدار می دهند که تو را به وجدان تو نشان می دهند: «بشکنی ای دست، ای قلم، اگر جز به جانب حقیقت، به دیگر سویی اشاره کنی!» حالاعید می آید، عید آمده است، از جنوب و شمال و شرق و غرب، از همه شهر ها و آبادی های ما می گذرد، اما این دلخوشی را اگر دل خوش باید، باید که از آن همگان باشد، نه در این خاک که بر این سیاره! چگونه می توان به خویش، به دل خویش و وجدان خویش دروغ گفت.تا کودکی، تا محرومی، تا بی پناهی، بیمار و گرسنه ای، تنها سر بر خشت خالی می نهد، نهاد جهان را میان این همه بیم و امید، شادمانه نخواهیم یافت. ما بسیاریم و بسیارانی را می شناسیم که چشم به راه عدالت، آب خالی بر چاله آتش نهادند و به کودکان آرزومندشان می گویند بخوابید، شبی از شب ها شام لذیذ شما نیز مهیا خواهد شد. دردا که در این جهان شقی چگونه می شود لقمه ای را بی بغض بلعید و تبسمی را بی بیم به لب آورد، همین لحظه که تو زیر گلوی کودکت را می بویی، در حلب و دمشق، در موصل و ورقه گلوی کودکی دریده می شود، تو نگران دیرکرد تزریق واکسن سرخک دلبند خودی، درحالی که در آمریکای لاتین یا همین نزدیکی ها خرید و فروش تن و اعضای بدن کودکان یتیم و آواره، شغلی رسمی شده است. رنج و عذابی جهانی که به صورت رسمی کریه بر پهنه این «زمین بی دفاع» در آمده است، تا آنجا که سازمان های بین المللی مانند اسکاپ، یونیسف، و... در پی اعلامیه های مکرر، از گسترش گرسنگی و فقری خوف آور خبر می دهند، با نگاهی به اعداد و ارقام آحاد گرسنگان و مرگ ومیر کودکان، به ویژه در آسیا، آفریقا و آمریکای لاتین و اخیرا در یمن و سوریه و... بهتر به این وحشت عظیم پی می بریم؛ وحشتی بشری که می رود تا جانشین اعیاد و ایام فرخنده انسان معاصر شود: به اذعان مسئولان سازمان فائو در دهه گذشته بیش از یک میلیارد انسان در کشور های در حال رشد با گرسنگی و فقر مواجه بوده و هستند که نیمی از این رقم را کودکان زیر پنج سال تشکیل می دهند.آیا جدا در هول و هجومی چنین فاجعه بار، هنوز هم می توان با دلی خوش و وجدانی آرام، اندوه انسان و جهان را نادیده گرفت. حالابا سهیم شدن در این اندوه ازلی و ابدی، باز با لبی خشک، دندان بر جگر می فشاریم و می گوییم همه اعیاد بر تو ای ستمدیده، ترانه تاریک، زاغه نشین شریف مبارک باد، که ما بسیاریم و شما بسیاران را خوب می شناسیم.«نازنین!» در انتظار کدام آرزو، بی قراری چشم هایت را از من محرم نهان می کنی؟ دریغا پریچه مغموم! با چشم های تو بسیار گریسته ام غنچه غیظ! بی گناه همه فصول پاییزی! بهار در مسلخ تنهایی تو هرگز نمی میرد، چراکه هنوز و هرگز به دنیا نیامده است، اما تو به دنیا آمدی. حالاما با چشم های تو بسیار خواهیم گریست. باور کن! باور کن که اگر عدالت مولود قلم بود، تاکنون سیاره ما نیستان این ساقه سلیم شده بود، اما دریغا! حالادیگر خوب می شناسمت کپرنشین کوچک آن همه جنوب! در جنوب همه جنوب ها زاده می شوی. زاده می شوی میان سرفه و سیلی، تراخم و تبعیض، عذاب و آوارگی، با همان شناسنامه مشترک نان و توهین و هقهقه.شناسنامه ای که به نام شما کودکان، همه شما کبوتربچگان باران خورده بی پناه رقم می خورد، تکرار مشابه هویتی همانند است: نامتان محروم، نشانتان محروم و شماره شناسنامه شما تا آن بی نهایت دور است که به بغض می رسد، می ترکد و باز رنج هزارساله و باران تازیانه است که باریدن می گیرد: نظم نوین جهانی، دموکراسی، توسعه، شعار، حقوق بشر، بلوغ فهمیدگی، آزادی، عدالت، چه واژگان شریفی، شریف همچون دروغی آشکار به خاطر یک لقمه نان!؟دریغا پانچوی کوچولوی مکزیکی، انتظار و گرسنگی تو را، عبدالله محمد هفت ساله در یمن می شناسد. غسان عبدالله، نرجس نساء و سلیم صبرا، توفان خاوران و وحشت مشترک همه کودکان جهان را در شتیلای فلسطین، در تل زعتر، در کفر قاسم تجربه کردند، امیر حسب الله و سارا در سارایوو می گریند، اما مویه هایشان را در صنعا می شنویم. عثمان غزنی در کابل جهت طلوع خورشید را نمی داند، اما سمت بارش خمپاره ها را خوب می شناسد. رودابه 13 ساله از جنوب ناکجا آباد می گریزد تا در تایوان به سیاحان موبور چشم آبی فروخته شود، چگونه برای این فاجعه خون نگرییم!؟حالاگریه کن زاپاتا، اسب سپید تو را بر آخور باشگاه همجنس بازان بسته اند، پس کی خواهی آمد؟ حالاگریه کن سردار تیپو، دیگر در جامو هیچ خیزرانی جوانه نمی زند، پس کی خواهی آمد؟ حالاگریه کن محمود درویش، دیگر هیچ شعری از شکوه امت عربی زمزمه نخواهد شد، پس تو کی خواهی سرود؟ حالاگریه کن جزیره جنایت، در یتیم خون، موصل غریب، رقه بی صاحب، حلب ویران شده، مردمان تو برهنه می میرند، حالادر گور گریه کن شیر دره پنج شیر، احمد شاه مسعود، کرسی قدرت را با خون کودکان کابل شسته اند.... حالاهمه شما، همه مصلحان و شهیدان گریه کنید که ما با چشم های شما بسیار گریسته ایم.من خوب می شناسمت سیاه کوچولو، مروارید غلتان معادن مس، فدریکو، ماریا، ارنستو، به رژ، آرمن، آمالیا! من خوب می شناسمتان جنوب زادگان بی خواب و بی عاقبت، از پهنه های سارایوو تا شمال ارس، از سانتیاگو و بلندی های ماچوپیچو تا پس کوچه های بغداد و دمشق، زباله دانی های ازمیر، کولاک های سلیمانیه، کرکوک، حلبچه خون. تنها خون شما ملاط عمارات ژنرال ها، کباده کشان، دروغگویان و قاچاقچیان است. از اردوگاه غرب و شرق تا اردوگاه ستم و دشنه داعش. گریه کن قاسم رحمان! در گریه و بدگمانی با این جهان شقی چه خواهی کرد؟حالاخوب می شناسمت اولاد اعماق خشم فروخورده بی پناه! حالاسناتور ها رای ها را می شمرند، سرمایه داران کارخانه ها و ژنرال ها کشتگان را. سخن از پیشرفت ملت هاست، از تغذیه کودکان، از بهداشت، از امنیت، از آموزش، تنظیم خانواده و از حقوق مادران سخن می رود، اما دروغ می گویند پریچه مغموم! دروغ می گویند غنچه غیظ، باور کن! باور کن! دروغ می گویند: این آمار رسمی سازمان جهانی «آکسفام» است که در سال 1942 با هدف مبارزه با فقر بنیان گذاری شده و هم اکنون در 94 کشور جهان در حال مبارزه با فقر است، در آخرین گزارش امسال خود با شرم آوری تمام اعلام کرده است که هشت نفر نیمی از ثروت کل کره خاکی را در اختیار دارند که شش نفر آنها در کشور به اصطلاح آزادی خواه آمریکا ساکن هستند و فاجعه بارتر اینکه در این آمار با وقاحت اعلام شده است در سال 2010 مجموع ثروت 388 نفر از ثروتمندترین افراد، به اندازه نیمی از جمعیت جهان بوده است این عدد در سال 2013 به 80 نفر رسید و در سال 2015، 62 نفر و در سال 2016 به هشت نفر رسیده است!و جای خوشحالی است که درماندگان و فقرای جهان بدانند آقای ترامپ، رئیس جمهور برگزیده کشور آمریکا، اخیرا اعلام کرده است هیچ حقوق و مزایایی به عنوان رئیس جمهور از بودجه ملی کشور تا پایان دوره ریاست جمهوری اش دریافت نخواهد کرد! و به دولتیان ما هم از سال آینده حقوق های نجومی پرداخت نخواهد شد!باز هم نازنین های بی دفاع، وارثان زمین، متاسفم که بگویم در این دنیای قتل و غارت و بی عدالتی، سران جهان با فقر مبارزه نکرده اند و نمی کنند اما کمر به قتل و نابودی فقرا بسته اند. ولی این شیطان صفتان باید بدانند این بی عدالتی هاست که توازن هستی را قربانی کرده است. سرمایه داری ستمگر نه تنها برای تاریک کردن کوچه فقیران، که برای کشتار بسیاران آمده است. اما دور نیست روز عزای همین دیو. او خواهد ترکید. ترکش و تعفن این فاجعه را در کلمات سران غرب می بینید. فاشیزم شیک، سرمایه داری تمیز، جلادهای هشت تیغه و تاریکی عظیم.... بااین حال انسان موحد به نیکی می داند در این سرای سپنج، نباید تسلیم عظمت عزا شود، هم گریزگاهی باید در تقابل با اندوه، به شادی درآید. راه این رویا، همین شادی های زودگذر است که در فرهنگ و تمدن مردم ایران زمین، از استمرار و تکرار و پیوستار خاصی برخوردار است. تو گویی این انسان جان سخت، همیشه چشم به راه خلق بهانه ای بوده تا مشعل شادمانی را هرچند کم سو روشن نگه دارد. از جشن های شبانی تا مهرگان دهقانی و تا اشتیاق عصر مدنیت و مدنیت عصر امروز. و تا همین روز، روز خوب نوروز و.... غم زمانه به پایان نمی رسد، برخیز!به شوق یک نفس تازه در هوای بهار
                