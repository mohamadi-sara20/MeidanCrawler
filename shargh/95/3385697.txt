پنج‌شنبه ۱۰ تیر ۱۳۹۵
-----------------------------------------
type_unknown
-----------------------------------------
همه سرلشکران ایران
-----------------------------------------

                    شاید هر دانشجوی دانشگاه افسری که پا در راه نظامی شدن می گذارد، آرزویش این باشد که روزی به بالاترین درجه نیروهای مسلح برسد: «سرلشکر». نیروهای مسلح ایران که از دو نیروی ارتش و سپاه تشکیل شده اند، این روزها 12 «سرلشکر» دارند. 12 سرلشکری که «جنگ دیده» هستند و تجربه دوران دفاع مقدس را در کارنامه خود دارند. روز سه شنبه یکی از 12 نفر (سرلشکر محمدحسین باقری) با حکم فرمانده کل قوا، رئیس ستاد کل نیروهای مسلح شد.جنگ ایران و عراق، در حالی شروع شد که کمتر از دو سال از پیروزی انقلاب اسلامی می گذشت. آن زمان تصفیه ارتش از کادرهای هوادار رژیم سلطنتی در جریان بود؛ تصفیه ای که شامل بخش عمده افسران ارشد شد. با شروع جنگ، ارتش با توجه به تصفیه های صورت گرفته آن چنان که باید و شاید از توان و قدرت لازم برای دفاع برخوردار نبود؛ البته در روزهای آغازین جنگ (شهریورماه 1359)، ارتش با همان توان خود، مقابل دشمن ایستاد. یکی از نمونه های ایستادگی ارتش، مقاومت 35 روزه «خرمشهر» مقابل نیروهای عراقی بود که در آن، دانشجویان دانشگاه افسری و تکاوران نیروی دریایی، البته به همراه نیروهای مردمی و سپاه، یکپارچه برابر تجاوز عراق ایستادند. آن روزها سپاه پاسداران که زمان زیادی از تولدش نگذشته بود، هر چه از جنگ می گذشت، نقش بیشتری در جنگ پیدا می کرد. سپاه جوان که نیروها و فرماندهانش هم جوان بودند، در دوران جنگ درجه خاصی نداشتند. «قاسم سلیمانی» یکی از این 12 سرلشکر فعلی، درباره سال های جنگ گفته بود: «کلمه رایج در آن سال ها، سردار و سرهنگ نبود؛ بلکه برادر کلمه رایج بود».این 12 سرلشکر ایران، پس از پایان جنگ تحمیلی درجه سرلشکری را از سوی مقام معظم رهبری دریافت کردند؛ البته بودند کسانی که در دوران جنگ درجه سرلشکری را دریافت کردند؛ مانند مرحوم «قاسمعلی ظهیرنژاد» که در سال 1366 به درجه سرلشکری ارتقا یافت. از جمع 12 سرلشکر فعلی نیروهای مسلح ایران، سه نفر ارتشی، هشت نفر سپاهی و «سیدحسن فیروزآبادی» بسیجی محسوب می شوند.تا بهمن ماه سال گذشته، تعداد سرلشکرهای ایرانی 13 نفر بودند که با درگذشت سرلشکر «محمد سلیمی» تعداد آنها به 12 نفر رسید. مرحوم سلیمی از خرداد ماه 1379 تا زمان استعفایش و قبول آن از سوی مقام معظم رهبری در شهریور 1384 فرمانده کل ارتش بود و پس از آن به مشاورت ویژه فرمانده کل نیروهای مسلح در امور ارتش، منصوب شد. 12 سرلشکر این روزهای ایران در ادامه آمده است: از نیروی زمینی سپاه تا دریابانیامیر دریابان «علی شمخانی»؛ 61 ساله و متولد اهواز. وزیر دفاع دولت اصلاحات که درحال حاضر دبیر شورای عالی امنیت ملی دولت «حسن روحانی» است. به غیر از اینها او پیش از این فرمانده نیروی زمینی سپاه، قائم مقام وزیر سپاه، فرماندهی مشترک نیروی دریایی ارتش و سپاه و رئیس کمیته دفاعی- امنیتی شورای عالی امنیت ملی را برعهده داشته است. او در سال 1369 با حکم مقام معظم رهبری، به فرماندهی مشترک نیروی دریایی سپاه و ارتش منصوب شد. او که تا فروردین 1378، درجه «دریادار» داشت، با دریافت درجه سرلشکری از سوی مقام معظم رهبری به مرتبه دریابانی ارتقا یافت.شمخانی اظهارات پربازتاب کم نداشته است. یکی از نمونه های آن، به حضورش در یک برنامه تلویزیونی در صدا و سیما در سال 1389 باز می گردد. او در این برنامه درباره «بنی صدر» گفته بود: «بنی صدر خائن نبود. این تفاوت نگاه او در اداره جنگ بود و اندیشه عمل وی غلط بود؛ اما خیانت نبود». شمخانی در این برنامه در پاسخ به سوال مجری مبنی بر اینکه «آیا شما لفظ فتنه را برای اتفاقاتی که در سال 88 افتاد، قبول دارید؟» گفته بود: «این تغییری در اصل قضایا ایجاد نمی کند. من به عنوان یک عنصری که نگاه امنیتی دارم و نه سیاسی، معتقدم که ما در پیش بینی، پیشگیری، کنترل حادثه و روش مقابله با آن در سال 88 دچار اشتباه شدیم». رئیس گروه مشاوران نظامی رهبریسرلشکر علی شهبازی؛ او در سال 1369 زمانی که رئیس ستاد مشترک ارتش جمهوری اسلامی ایران بود، درجه سرلشکری را از سوی مقام معظم رهبری دریافت کرد. او مهرماه 1377 با حکم مقام معظم رهبری به فرماندهی کل ارتش منصوب شد و در سال 1379 با کناره گیری از این سمت، به ریاست گروه مشاوران نظامی فرمانده کل قوا منصوب شد. ژنرال کهنه کار ارتشسید عطاءالله صالحی؛ سرلشکر 67 ساله که هم اکنون فرماندهی کل ارتش را عهده دار است. او پس از دوره متوسطه و اخذ دیپلم، در سال 1346 وارد ارتش شد و در سال 1349 با رسته توپخانه از دانشکده افسری فارغ التحصیل شد. صالحی در سال های دفاع مقدس نیز در کنار شهید صیاد شیرازی حضور داشت و یگان های رزمی کوچک ارتش را در مناطق عملیاتی فرماندهی می کرد. همچنین در سوابق فرمانده کل ارتش جمهوری اسلامی ایران، فرماندهی مرکز آموزش درجه داری ارتش و فرماندهی دانشگاه افسری ارتش در دو دوره به چشم می خورد. فرماندهی لشکر 77 خراسان، فرماندهی لشکر 58 ذوالفقار، فرماندهی قرارگاه شمال شرق کشور و معاونت آموزش ستاد فرماندهی کل قوا از دیگر سوابق صالحی است. آخرین مسئولیت سرلشکر صالحی قبل از تصدی فرماندهی ارتش، تصدی معاونت های نیروی انسانی و بازرسی در ستاد کل نیروهای مسلح بود. شهریور 1384 پس از استعفای سرلشکر محمد سلیمی از فرماندهی کل ارتش، مقام معظم رهبری سرلشکر صالحی را به فرماندهی کل ارتش منصوب کردند. تشکیل نیروی مستقل پدافندی با مسئولیت ارتش و نیز ساخت تجهیزات مدرن دفاعی مانند جنگنده صاعقه، ناوشکن جماران، انواع زیردریایی و تانک، ازجمله فعالیت های سرلشکر صالحی است. تدوین طرح های راهبردی مانند حضور شناورهای ایرانی در خلیج عدن و دریای مدیترانه نیز ازجمله مصادیق نگاه راهبردی این فرمانده ارشد نیروهای مسلح است. مردی که به سپاه بازگشتسرلشکر «محسن رضایی»؛ متولد 1333 در شهر مسجد سلیمان. او از ابتدای جنگ با حکم امام خمینی(ره) به فرماندهی کل سپاه پاسداران رسید و پس از وفات امام نیز با حکم مقام معظم رهبری همچنان بر مسند فرماندهی کل سپاه باقی ماند. او نهایتا در سال 1376 از فرماندهی کل سپاه استعفا داد و با حکم مقام معظم رهبری به مجمع تشخیص مصلحت نظام رفت. او بهمن ماه 1369 از سوی مقام معظم رهبری به درجه سرلشکری رسید. او سه بار در سال های 1384، 1388 و 1392 نامزد ریاست جمهوری شده است. رضایی در سال 1384 چند روز پیش از برگزاری انتخابات انصراف داد؛ اما دو دوره بعد تا انتهای ماجرا باقی ماند؛ اما رای نیاورد. او در جریان راهپیمایی روز قدس سال گذشته با لباس سپاه در راهپیمایی حاضر شد و چندی بعد نیز در برخی دیدارها با لباس و درجه سرلشکری در انظار عمومی ظاهر می شد. مرد شماره 2 سپاهسرلشکر «یحیی رحیم صفوی»؛ متولد 1331 در شهرستان لنجان استان اصفهان. او در سال 1350 در دانشگاه تبریز در رشته  زمین  شناسی قبول شد و مدرک کارشناسی خود را در سال 1354 اخذ کرد و بعد از جنگ تحمیلی و در سال 1374، فوق لیسانس جغرافیای سیاسی را از دانشگاه امام حسین(ع) و دکترای همین رشته را در سال 1380 از دانشگاه تربیت مدرس گرفت. او از فرماندهان ارشد سپاه پاسداران در طول دوران جنگ بود. او در سال 1376 پس از استعفای «محسن رضایی» با حکم مقام معظم رهبری به فرماندهی کل سپاه منصوب شد و در همان حکم نیز ایشان، به «رحیم صفوی» درجه سرلشکری اعطا کردند. او در سال 1386، پس از جابه جایی از فرماندهی کل سپاه، به سمت دستیار و مشاور عالی فرماندهی کل قوا در امور مرتبط با نیروهای مسلح منصوب شد. فرمانده کنونیسرلشکر «محمدعلی جعفری»؛ متولد 1336 در شهر «یزد». او شهریورماه 1386 با حکم مقام معظم رهبری به فرماندهی کل سپاه پاسداران منصوب شد و در همان حکم، ایشان به «محمدعلی جعفری» درجه سرلشکری را اعطا کردند. او پس از شروع جنگ به جبهه رفت و در سال 1360 به عضویت سپاه پاسداران درآمد. جعفری که از فرماندهان سپاه در دوران دفاع مقدس به شمار می رود، مدت زیادی فرمانده قرارگاه نجف بود که چند لشکر عمل کننده را تحت مدیریت خود داشت. معاونت عملیات ستاد مشترک سپاه و جانشین نیروی زمینی، ازجمله مسئولیت های جعفری بوده است؛ آخرین مسئولیتی که از سال 1384 تا 1386 از سوی فرماندهی کل قوا به وی محول شده بود، مسئولیت راه اندازی مرکز راهبردی سپاه بود. او پیش از آن هم فرمانده نیروی زمینی سپاه بوده است. ژنرال بین المللیسرلشکر «قاسم سلیمانی»؛ متولد سال های میانی دهه 30 در استان کرمان. او در مدت هشت سال جنگ تحمیلی، فرمانده لشکر 41 ثارالله استان کرمان بود. او پس از پایان جنگ در استان کرمان مشغول مبارزه با اشرار مسلحی شد که از مرزهای شرقی وارد کشور می شدند. او در سال های میانی دهه 70 خورشیدی از سوی مقام معظم رهبری به فرماندهی نیروی قدس سپاه پاسداران منصوب شد. چندین سال است که سردار سلیمانی به سبب حضور در سوریه و عراق، به چهره شماره یک خاورمیانه تبدیل شده است. مقام معظم رهبری در دیدار خانواده های شهدای استان کرمان درباره سردار سلیمانی از تعبیر «شهید زنده» استفاده کردند. سایه برادر شهیدسرلشکر محمدحسین باقری؛ 58 ساله و رئیس جدید ستاد کل نیروهای مسلح. او روز سه شنبه با حکم مقام معظم رهبری جایگزین سرلشکر «حسن فیروزآبادی» شد. نام واقعی او «محمدحسین افشردی» است که در سال های جنگ بنا به نوع فعالیت خود و بیشتر فعالیت برادرش شهید «حسن باقری» نام مستعار برگزیدند. او با شروع حوادث کردستان در تابستان 1359 به عضویت سپاه درآمد و یک ماه پس از آغاز جنگ، راهی جبهه و در آنجا ماندگار شد. باقری پیش از ریاست بر ستاد کل، معاونت این ستاد را برعهده داشت. سرلشکر بسیجیسرلشکر «سیدحسن فیروزآبادی»؛ 65 ساله و متولد مشهد. او مهر ماه سال 1368 در حکمی از سوی مقام معظم رهبری به ریاست ستاد کل نیروهای مسلح منصوب شد. فروردین ماه 1374 مقام معظم رهبری در آستانه روز ارتش، در مراسمی با حضور فرماندهان عالی رتبه نیروهای مسلح، به «سید حسن فیروزآبادی»، رئیس ستاد کل نیروهای مسلح درجه سرلشکری با 9 سال ارشدیت اعطا کردند. او که تا سه شنبه، رئیس ستاد کل نیروهای مسلح بود جای خود را به «محمدحسین باقری» داد و به حکم مقام معظم رهبری به سمت «مشاور عالی نظامی فرماندهی کل قوا» منصوب شد. مرد اطلاعات و عملیاتسرلشکر غلامعلی رشید علینور معروف به «غلامعلی رشید»؛ متولد 1332 در شهر دزفول. او از فرماندهان ارشد سپاه در دوران جنگ تحمیلی بود. «رشید» فروردین 1378 درحالی که معاون اطلاعات و عملیات ستاد کل نیروهای مسلح بود، درجه سرلشکری را از سوی مقام معظم رهبری دریافت کرد. او چهار ماه بعد، با حکم مقام معظم رهبری به سمت جانشین رئیس ستاد کل نیروهای مسلح منصوب شد. مصطفی ایزدیسرلشکر مصطفی ایزدی؛ اکنون معاون امور راهبردی و اشراف ستاد کل نیروهای مسلح جمهوری اسلامی ایران است. او پیش از آن با حکم مقام معظم رهبری در سال 1368 به سمت فرماندهی نیروی زمینی سپاه منصوب شد. ژنرال توپخانهسرلشکر «حسین حسنی سعدی»، فارغ التحصیل رسته توپخانه دانشکده افسری، قبلافرمانده نیروی زمینی ارتش بوده و از سال 1378 با حکم مقام معظم رهبری به عنوان معاون هماهنگ کننده ستاد کل نیروهای مسلح منصوب شد. فرماندهی لشکر 21 حمزه سیدالشهدا (ع)، فرماندهی نیروی زمینی ارتش جمهوری اسلامی ایران از سال 1365 تا1370 و معاون هماهنگ کننده ستاد کل نیروهای مسلح ازجمله مسئولیت های گذشته تیمسار حسین سعدی است. او همچنین نشان درجه یک فتح دریافت کرده است.
                