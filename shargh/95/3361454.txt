پنج‌شنبه ۳۰ اردیبهشت ۱۳۹۵
-----------------------------------------
type_unknown
-----------------------------------------
هاشمی رفسنجانی: فعلابنا ندارم خودم را برای ریاست خبرگان مطرح کنم
-----------------------------------------

                    خبرگان پنجم را یکی از حساس ترین دوره های خبرگان نامیده اند؛ خبرگانی که غایبان و حاضران بزرگی دارد؛ از غیبت آیت الله محمد یزدی گرفته تا آیت الله مصباح یزدی از یک سو و در سوی دیگر، حضور آیت الله هاشمی به عنوان نفر اول خبرگان. تا پیش از این انتظار می رفت که هاشمی رفسنجانی یکی از جدی ترین گزینه های ریاست خبرگان پنجم باشد، اما حالااو در گفت وگویی با سایت «آفتاب» گفته است که فعلابنای کاندیداتوری برای ریاست ندارد و همین که در خبرگان هست، خوب است. به کاربردن قید فعلانشان می دهد، ممکن است هاشمی تا چهارم خرداد که روز افتتاحیه و تعیین ریاست و هیات رئیسه خبرگان است، در نظر خود تغییری بدهد.بااین حال آیت الله هاشم زاده هریسی تاکید بیشتری به کار برده و به «انتخاب» گفته است: آیت الله هاشمی اصلاتصمیمی برای کاندیداتوری در ریاست خبرگان ندارد و در مجلس افراد خوب و بزرگی مثل آقای امینی هستند که هاشمی می خواهد او نامزد بشود. بنابراین اگر تغییری در تصمیم هاشمی ایجاد نشود، این یعنی که گزینه او آیت الله ابراهیم امینی خواهد بود که در این دوره نامش در فهرست خبرگان مردم تهران قرار داشت. همان فهرست 16 نفره که 15 نفر آن راهی خبرگان شدند و نفر شانزدهم، آیت الله احمد جنتی، دبیر شورای نگهبان و از اعضای مجلس خبرگان است؛ گزینه ای که به نظر می رسد که در غیاب محمد یزدی، رئیس فعلی خبرگان، جدی ترین گزینه جریان مقابل هاشمی برای ریاست در خبرگان پنجم باشد. هاشمی یک بار در رقابت با جنتی پیروز میدان بوده است. این بار اما به گفته خودش تا به اینجا و نزدیکان او نمی خواهد رقابت احتمالی جنتی- هاشمی را دوباره تکرار کند. او در گفت وگوی خود با آفتاب نیوز در همین باره گفت: «در مورد ریاست خبرگان هم هرگونه که نمایندگان خبرگان تصمیم بگیرند، انتخاب خواهد شد. من که فعلابنا ندارم خودم را برای ریاست مطرح کنم. برای اینکه اولاالان در همین جا کارم بیش از ظرفیت وجودی من است و کار های زیادی داریم. در آنجا نیاز نیست که انسان رئیس باشد و همین که در خبرگان باشم، خوب است. الحمدلله فضای خبرگان به خاطر حضور بیش از 84 عالم مجتهد خوب است. ولی اگر خدای نکرده زمانی لازم باشد که اقدامی شود، اگر حضور داشته باشم، خیلی با ریاست فرق ندارد. البته باید ببینیم رقابت هایی که در آنجا هست، چگونه خواهد شد. باید اعتبار مجلس خبرگان حفظ شود».او درباره گمانه های فعالیت خبرگان پنجم هم این چنین توضیح داده است: «امیدوارم آیت الله خامنه ای تا ما زنده ایم، به کارشان ادامه دهند که هنوز ادامه می دهند. ایشان پنج سال از من کوچک تر هستند و غیر از مشکل جسمی که با ترور آن گونه شدند، سالم و سرحال هستند. بحث های مربوط به رهبری آینده، بیشتر رسانه ای است».هاشمی ادامه داد: «برای رهبری که گفتم الحمدلله آیت الله خامنه ای هستند و برای ریاست هم، گفتم که ضرورتی برای حضور به عنوان رئیس در خبرگان نمی بینم. وقتی که باشم، می توانم کار کنم. هیات رئیسه هست و کار می کند. چون خبرگان خیلی کار ندارد که انسان خیال کند ریاست آنجا خیلی موثر است. خود رهبری خبرگان را به ارتش تشبیه کردند. مانند گروه های نظامی هستند و فعلامانور می دهند و آمادگی پیدا می کنند، اما جنگی نیست و آنها برای روز مبادا آماده هستند».هاشمی درباره کمیته ای که قبلاخبر داده بود تشکیل شده تا گزینه های رهبری را بررسی کند، هم چنین گفت: «آن کمیته از اول طراحی شده بود. یعنی از همان اوایل یک کمیته سه نفره را هیات رئیسه به صورت مخفیانه تعیین کرد و با 300، 400 نفر صحبت کردند و افکار آنها را در نظر می گیرند. البته آنها نمی توانند تصمیم بگیرند. گزارشی را تهیه می کنند و در صورتی که لازم باشد، آن را می آورند. چون آن موقع فرصتی نیست که برویم و بگردیم. باید همه کارها را کرده باشیم. البته دوره آن کمیته تمام شد و کمیته جدیدی آمده و مشغول کار است. افراد خاصی را که مناسب تر باشند، پیدا می کنند».آیت الله هاشم زاده هریسی، عضو مجلس خبرگان رهبری، هم در گفت و گو با «انتخاب» درباره بحث ریاست مجلس و احتمال کاندیداتوری آیت الله هاشمی در انتخابات ریاست خبرگان گفت: «آیت الله هاشمی اصلاتصمیمی برای کاندیداتوری در ریاست خبرگان ندارد. ایشان قبل از انتخابات و حتی بعد از رای آوردنشان هم قصدش این بود که رئیس نشود، از آن زمان تاکنون تصمیمش همین است».او در تشریح چرایی عدم کاندیداتوری آیت الله هاشمی در انتخابات ریاست خبرگان گفت: «اولادر مجلس خبرگان افراد خوب و بزرگی وجود دارند که آقای هاشمی می خواهد آنها کاندیدا شوند، مثل آقای امینی که بهترین گزینه کنونی می تواند باشد».او در ادامه افزود: «ایشان احساس می کند اگر یکی از اعضای خبرگان کاندیدای ریاست شود و رای بیاورد، به او می تواند کمک کنند و او را تقویت کند تا بهتر بتوانند خدمت کنند تا اینکه خودش رئیس باشد».آیت الله هاشم زاده هریسی در پاسخ به این سوال که چرا عده ای از ورود هاشمی به بحث ریاست خبرگان هراس دارند، گفت: «اینکه می گویند اگر او رئیس شود، نظام را عوض می کند، دروغ و غلط است. اصلاخبرگان نمی تواند رهبری را شورایی کند، شورایی بودن یا نبودن مربوط به قانون اساسی است و خبرگان نمی تواند قانون اساسی را تغییر بدهد». آیت الله هاشم زاده هریسی در نهایت گفت: «من اینجا تاکید می کنم جای ترسی از آقای هاشمی نیست، آنهایی که این مسائل را رواج می دهند، ترسشان بابت انقلاب و اسلام نیست، آقای هاشمی اهل این کارها نیست، انقلاب بچه این آدم است و کسی به بچه خودش آسیب وارد نمی کند. این آقایان چشم دیدن محبوبیت و جایگاه ایشان را ندارند».
                