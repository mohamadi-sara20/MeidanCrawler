سه‌شنبه ۶ مهر ۱۳۹۵
-----------------------------------------
یادداشت
-----------------------------------------
بن بست عربستان از 2 دیدگاه آمریکایی
-----------------------------------------

                    نویسنده کتاب «عربستان سعودی؛ مردم، گذشته، مذهب، فاصله طبقاتی و آینده»، روزنامه نگار برجسته آمریکایی خانم «کارن الیوت هاوس»، از مدیران پیشین وال استریت ژورنال و برنده جایزه مهم پولیتزر 1984به دلیل نوشتن گزارش جهانی مربوط به خاورمیانه است. یعنی حرفه ای است و بر زمینه کار خود تسلط دارد؛ با ترجمه فارسی بسیار خوب آقای سعید موتمن، نشر اوسانه 1395. کتاب و اطلاعات و تحلیل های منطقی آن درخور توجه است؛ جامعه قبیله سالارانه عربستان را با جامعه و فرهنگ پیچیده تر و تقریبا غیرقبیله ای ایران نمی توان مقایسه کرد. برجستگان فرهنگ فرادست جامعه ایرانی در 110سال پیش جنبش مشروطه را به شاهنشاهی استبدادی تحمیل کردند که چنان تحولی هنوز هم در عربستان رخ نداده است؛ بخش مهمی از رهبری آن نهضت را نیز روحانیت پیشگام بر عهده داشت. تازه در قرن پیش حتی پادشاهان مستبد ایرانی دولت را بر مبنای سلسله مراتب و هرمی دیوان سالارانه برجای مانده و به ارث رسیده از دولت ساسانی تا سامانی و غزنوی، سلجوقی، مغولان، صفوی و زندیه و قاجار اداره می کردند. در این دولت ها وزیران که کارگزاران اصلی بودند اغلب از خانواده شاهی نبودند و دولت با همه کاستی های سنتی، حساب وکتابی برای کشورداری داشته و هویت مبتنی بر تنوع فرهنگی ایران بوده است. در عربستان به ویژه در چند قرن اخیر، هویت مبتنی بر دیدگاه واپس گرایانه، محدود و ستیزه جویانه وهابی بوده که نه تنها بیشتر جنبه های دیگر هویت ساز را نداشته، بلکه آن را منع می کرده است و به طوری که در این کتاب می بینیم، هنوز هم منع می کند! مطلب دوم گزارش «زلمای خلیل زاد» است، دیپلمات افغانی تبار آمریکایی که سفارت آمریکا در بغداد و در کابل را در کارنامه خود دارد و آن را پس از دیدار اخیر خود از ریاض در 14 سپتامبر 2016 نوشته؛ گزارش خلیل زاد حاکی از این است که آمریکایی ها در دیدار اخیر خود از ریاض متوجه نوعی اعتراف و رفتار تازه از جانب سعودی ها می شوند. اجازه دهید نخست از کتاب خانم کارن هاوس شروع کنیم؛ او موفق می شود درون جامعه پیله وار عربستان نفوذ و به اعتبار زن بودنش با شماری از زنان آن کشور که محروم ترین موجودات آن کشور هستند، دیدار و گفت وگو کند. او ضمن اشاره به اینکه چگونه ممکن است مردمان عربستان را که برده و اسیر نیستند، این چنین سربه راه و مطیع بی چون وچرا نگاه داشت، با مقایسه ای با وضع خودش حرفی می زند که برای ما تازگی دارد: «من با توجه به تجارب شخصی ام، تاثیرات ناشی از مذاهب سختگیرانه، والدین مستبد و انزوا از دنیای وسیع تر را درک می کردم. من در دشت های داغ و لم یزرع ایالت تگزاس بزرگ شده ام، جایی که بسیار به شبه جزیره عربستان شباهت داشت، شهر کوچکی که فعالیت های روزانه اش را مانند کشور عربستان دین و مذهب تعیین می کرد». تصور می کنم این تجربه و سابقه ذهنی خانم هاوس، یعنی نویسنده مدرن و سرآمد بعدی ما، با سابقه تجربی و ذهنی آقای زلمای خلیل زاد شباهت داشته باشد؛ یعنی او نیز که افغانی تبار است، از جامعه ای سنتی و محدود مانند خانم هاوس آمده است.به عبارت دیگر هر دو رنج آن گونه محدودیت های جزم اندیشانه را درک می کنند، به طوری که در کتاب آمده است، جامعه عربستان که در 40 سال قبل 80درصد روستایی و قبیله نشین بود، اکنون معکوس شده یعنی 80درصد شهرنشین و 20درصد روستایی است؛ البته شهری شدگان تعلقات و خصوصیات قبیله ای خودشان را حفظ کرده اند. این تجربه در ایران 40سال زودتر رخ داد و جامعه ای با اکثریت مطلق روستایی تبدیل به جامعه ای با اکثریت مطلق شهرنشین شد. در ایران این تغییر ساختار جمعیتی در شهرها و تشدید دوگانگی خصومت آفرین فرهنگی که فرهنگ حاکم را از سوی اکثریت سنت گرا به بیگانگی و غرب زدگی متهم می کرد، در پدیداری و پیروزی انقلاب نقش بسیار مهمی داشت. این دگرگونی ساختار شهرنشینی در عربستان در مقایسه با 40سال پیش بسیار چشمگیر است. نویسنده به طور مشروح به تحولات تاریخی منجر به سلطه جزم اندیشانه وهابی و تاثیر آن بر زندگی روزمره در جامعه ای پرداخته که دستیابی به تلفن های هوشمند و تاثیرگذاری های شبکه های جهانی در آن روزبه روز بیشتر می شود. با این تذکر که در کنار نخبگان و نو اندیشان پرسشگر و اندک و روبه تزاید، اکثریتی شهری پدید می آید که ضمن اعتقاد راسخ به وهابیت و محدودیت های شدید زنان، درباره خاندان حاکم و مشروعیت رفتاری آنان چون وچرا می کنند. جامعه ای که بسیاری از تصمیم های آن را شیخان و مفتیان کم سوادی می گیرند که پیشوای نابینایشان اعتقاد به مسطح بودن زمین داشت. مسئله فقط این نیست که زنان بدون مردانشان حق بیرون آمدن از خانه را ندارند یا سینما و کنسرت و تئاتررفتن و حتی ابزار موسیقی ممنوع است و تلویزیون نیز فقط برای برنامه های خاص و امری جدید است، بلکه انحراف دیدگاه با همان اسلام سلفی و آغازین است که برپایه منع تبعیض، اعتبار و گسترش یافت. به مثالی از صفحه 118 بسنده می کنم. درباره زنی به نام فاطمه منصور که با اجازه پدر با مردی ازدواج می کند و صاحب دو فرزند پسر و دختر می شود. برادران ناتنی او پس از مرگ پدر به دادگاه شکایت می کنند که چون خواهرشان با مردی از قبیله پست تر از قبیله آنان ازدواج کرده و این حقیقت را از پدرشان که اجازه ازدواج داده بود، پنهان کرده بود، تقاضای ابطال ازدواج می کنند. قاضی ازدواج آنان را باطل می کند. فاطمه که اکنون به زناکاری متهم بود و در صورت بازگشت به خانه، در معرض قتل به وسیله برادران ناتنی قرار داشت، در زندان می ماند. در آن زمان شاهزاده خانم عادله، دختر ملک عبدالله از او حمایت می کند و موفق به شکست رای قاضی وهابی و بازگشت زن نزد شوهرش می شود. این وضع در شرایطی است که جوانان شلوار جین و تی شرت را به دشداشه ترجیح می دهند و پلیس گشت مذهبی با دشداشه های کوتاه و باتوم حریف آنان نمی شود. این جوانان در شرایطی که سینما و کنسرت رفتن و حتی گوش دادن به موسیقی ممنوع است، فتواهای شیوخ را به طور گسترده نادیده می گیرند و نمایشگاه سالانه کتاب برایشان تبدیل به مکان تفریحی عمومی شده است. در جای دیگر از زبان یکی از شاهزادگان می نویسد: «شاهزاده که می بیند سعودی ها به جای گذراندن تعطیلات در کشورشان برای استراحت به کشورهای خارجی می روند، می گوید: ما دیگر نمی توانیم در عربستان زندگی کنیم ولی برای خوش گذرانی به جای دیگری برویم. مردم باید بتوانند در کشورشان زندگی کنند و خوش بگذرانند، کشورشان را دوست بدارند و از بودن در آن لذت ببرند». به نوشته خانم هاوس مشکل مهم این است که گرچه آموزش توسعه یافته، اما تشکیلات مذهبی آموزش وپرورش را تحت نفوذ شدید خود دارد و... بخش عمده آموزش را مطالب مذهبی تشکیل می دهد و کیفیت آموزش حتی در سطح دانشگاهی پایین است و نمی توان آن را با سایر نقاط جهان مقایسه کرد. در بخش پایانی کتاب به نقل از روزنامه واشنگتن پست می نویسد: «ملک فهد برای مقابله با ایران 75میلیارد دلار برای گسترش اسلام وهابی هزینه کرد...» و در واقع جهان و حتی عربستان اکنون بهای همان عملکرد نابخردانه را می پردازند! و با توجه به تنش میان ایران و عربستان می نویسد که اگر این تنش ها به جنگ منجر شود، به چه فاجعه بزرگی برای هر دو کشور منجر خواهد شد و چه مصیبت و خساراتی به بار خواهد آورد و به فقر گسترده در عربستان اشاره می کند و اینکه پرداخت یارانه عمومی نیروی کار ملت را به کلی بی کاره و خنثی کرده و میلیون ها کارگر خارجی برای کسانی کار می کنند که خودشان اکثرا بی کار و بی کاره اند. وی در جای دیگر به انتقاد دختران عربستان اشاره می کند که خودشان را با ایران مقایسه می کنند و اینکه چگونه است که در ایران، دختران مشاغل اداری و تجاری و حرفه ای گوناگون دارند و رانندگی می کنند و زنان عربستان از آن محروم اند؟ این قیاس نگارنده را به یاد 37 سال پیش می اندازد که در خانه دوستی فیلمی را نشان می دادند درباره شاهزاده ای که عمویش ملک فیصل را در دیداری خصوصی به قتل رسانده بود و با شمشیر طلاگردن زده شد! در آن فیلم که مربوط به 40سال پیش است نیز دختران سعودی خودشان را با دختران ایران مقایسه می کردند که به دلیل تغییر بسیاری که در آن ایام در ایران پدید آمده بود، با خنده میهمانان مواجه شد. درحالی که گذشته از برخی جنبه های سطحی، تفاوت فرهنگی اصولی و گلایه دختران عربستان در مقایسه با دختران ایرانی همچنان باقی است! البته نکته امیدبخش این است که در عربستان نیز مانند ایران 60 درصد دانشجویان را دختران تشکیل می دهند. زلمای خلیل زاد در گزارش اخیر خود به جلسه ای با حضور ملک سلمان، ولیعهد نایف، و معاون ولیعهد - شاهزاده محمد- و به اعتراف آنان اشاره می کند درباره مطلبی که تاکنون انکار می کرده اند، یعنی اینکه در واقع منابع مالی افراطیون را تامین می کرده اند. آنان می پذیرند که «ما شما را گمراه کردیم» و می گویند آن حمایت در واقع از دهه 1960 و در مقابله با سوسیالیسم ناصری و شوروی بوده است که در ماجرای افغانستان نیز ادامه یافت و بعدا برای مبارزه با نهضت تشیع مورد حمایت ایران از آن استفاده شد. اکنون معتقدند آن جریان طی زمان علیه خودشان حرکت کرده است و اینکه گروه النصره در سوریه هنوز از سعودی پول می گیرد. زلمای خلیل زاد می گوید به یاد می آورد که در 2006 ملک عبدالله از او خواست به پرزیدنت بوش بگوید که باید سر مار را ببرد و به ایران حمله و رژیم ایران را سرنگون کند و رژیم کنونی عربستان نیز ایران را مسئول بی ثباتی منطقه می خواند. خلیل زاد سپس به تلاش نسل جدید و تحصیل کرده حاکمان اشاره می کند که به رهبری شاهزاده محمد در تلاش برای تحولی سریع و عمومی برای ترویج تجدد در آن کشور هستند و مانند خانم هاوس با اشاره به مسائل و ایرادهای فرهنگی عمیق اظهار تردید می کند که با شتاب دلخواهشان و بدون تغییر تدریجی بسیاری از مبانی اجتماعی، بتوانند موفق شوند. برنامه عجولانه شاهزاده محمد برای سال 2030 یادآور چیزی مانند رسیدن به دروازه تمدن بزرگ است. در آن صورت کمترین خواسته ملتی پیشرفته و مدرن این خواهد بود که سلطه مالکانه آن خاندان را به چالش بکشد.
                