شنبه ۲۲ خرداد ۱۳۹۵
-----------------------------------------
type_unknown
-----------------------------------------
افشای گوشه ای از زندگی رضا ضراب
-----------------------------------------

                    گروه سیاست: پرونده بابک زنجانی که منجر به حکم اعدام برای او شد، برای تجدید نظر به دیوان عالی کشور رفته است. از سوی دیگر شریک زنجانی هم در آمریکا بازداشت شده و در حال محاکمه است. رضا ضراب، دلال طلای ایرانی که ساکن ترکیه و همسر ابرو گوندش، خواننده معروف ترکیه ای است و پیش ازاین به رشوه دادن به برخی وزیران کابینه ترکیه در سال 2013 متهم شده بود، 19 مارس و پس از سفر به آمریکا در میامی بازداشت شد. ضراب پس از چند روز از میامی به نیویورک منتقل شد تا در دادگاه به اتهاماتی پاسخ دهد که به دلیل دورزدن تحریم های آمریکا علیه ایران متوجه او شده است. ضراب تمام اتهامات علیه خود را اشتباه دانسته و ادعا کرد کارهایش قانونی بوده است. در روزهای گذشته هم خبری منتشر شد که ضراب به دنبال رسیدن به حکم حبس خانگی است. وکیل رضا ضراب به دادگاهی که به تازگی بررسی آزادی موکلش را آغاز کرده، پیشنهاد داده به جای زندان، او را در حبس خانگی در آپارتمانی مجلل در منهتن تحت الحفظ نگهداری کنند. روز گذشته سایت خبری «انتخاب» به نقل از روزنامه «حریت» نوشت: «پریت بهارا، دادستان آمریکایی، سند 222 صفحه ای دیگری به دادگاه نیویورک ارائه کرده تا نشان دهد رضا ضراب برخلاف ادعای وکیلش، به خوبی می تواند انگلیسی صحبت کند.این سند شامل صفحاتی از پیام های فوری ضراب از «واتس اپ» است که تسلط متهم به انگلیسی و فارسی را در زندگی پرزرق و برقش نشان می دهد». ادعای وکیل ضراب، بنجامین برافمن، در جلسه تقاضا برای آزادی به قید وثیقه بیان شده بود. او از دادگاه تقاضا کرده بود با ضمانت 50 میلیون دلاری او را از زندان آزاد کنند و در بازداشت خانگی قرار دهند. او آپارتمانی در طبقه پانزدهم و مراقبت 24 ساعته توسط نگهبان های مسلحی را تقاضا کرده بود که قصد داشت هزینه آن را نیز پرداخت کند. برافمن در این جلسه بازپرس را متهم کرد با وجود درخواست متهم برای داشتن مترجم، برای او این امکان را فراهم نکرده و باعث شده او سوالاتی را که در بازجویی مطرح شد درست متوجه نشود. اما دادستان آمریکایی با تاکید بر آنکه احتمال فرار متهم زیاد است، توصیه کرد با آزادی او به قید وثیقه موافقت نشود. او همچنین اتهامات برافمن را رد کرد. بهارا گفته ضراب به مترجم دسترسی داشت، هرچند متهم به خوبی می تواند انگلیسی را روان صحبت کند. او اضافه کرد ضراب فارسی را هم به خوبی می داند، هرچند خلاف آن را ادعا می کند. 60 هزار یورو برای رنگ زدن قایق تفریحیاین بار اما دادستان ادعای خود را با ارائه سندی 222صفحه ای به دادگاه ارائه کرد که شامل پیام های واتس اپ متهم شده و به خوبی توانایی ضراب در انگلیسی حرف زدن را نشان می داد. یکی از این اسناد، مدرک تحصیلی در رشته تجارت الکترونیک صادرشده برای ضراب برای حضور کامل در دوره های دانشگاه کارنگی ملون در دوبی بود. مدرک دیگر تقاضای ضراب برای کسب حق شهروندی فدراسیون سنت کیتس و نویس (کشوری در دریای کارائیب، با جمعیتی حدود 52 هزار نفر) برای خودش و همسرش ابرو گوندش بود. ضراب در تقاضای خود نوشته بود به پنج زبان از جمله انگلیسی مسلط است. علاوه بر آن بهارا پیام های فوری ضراب بین اول نوامبر 2015 و 19 مارس را ارائه کرد که جنبه هایی از زندگی پرزرق وبرق او در چندین کشور را نشان می داد. بهارا در مخالفت با آزادی متهم به قید وثیقه بر سرمایه عظیم متهم تاکید کرد و به مالکیت او بر تجارت هایی اشاره کرد که سالی 11 میلیارد دلار برایش درآمد می سازند و علاوه بر آن یک هواپیما و چندین خانه و قایق تفریحی دارد. پیام های ضراب نشان می داد او جت شخصی خود را به دوبی فرستاده بود تا وقتی جت دوستش خراب شد، او را سوار کند. آنها همچنین شامل جزئیاتی از هزینه های این تاجر بود که شامل 60 هزار یورو برای رنگ زدن قایق تفریحی و 78 هزار پوند پرداخت سالانه برای یک پرستار بچه انگلیسی می شد. پیام هایی به زبان های انگلیسی و فارسی در این سند ارائه شد. با وجود مدارک ارائه شده به دادگاه، برافمن تقاضای 25صفحه ای دیگری به دادگاه ارائه و تاکید کرد موکلش تسلط کامل بر زبان انگلیسی ندارد. از جمله اسناد ارائه شده توسط برافمن، نمره کلاس هشت ضراب بود که در درس انگلیسی نمره سه از پنج گرفته بود.نام زنجانی و ضراب اولین بار با هواپیمایی که بار طلاداشت و در فرودگاه آتاتورک ترکیه برای چند ساعتی توقیف شد، در کنار هم آورده شد. گفته می شود این هواپیما که هزارو 500 کیلو طلاحمل می کرد، فاقد اسناد قانونی بوده است. پس از بازداشت رضا ضراب در آمریکا، وکیل بابک زنجانی به «ایلنا» گفته بود: «حکم ضراب که در آمریکا بازداشت شده است، می تواند موید صحبت های زنجانی باشد. به این دلیل که ضراب با زنجانی در دورزدن تحریم ها در دوره ای همکاری می کرد. این یک واقعیت انکارناپذیر است که مستندات دادگاه هم همین را نشان می دهد». پیش از این نیز امیرعباس سلطانی، عضو کمیته پیگیری پرونده زنجانی در مجلس، به «شرق» گفته بود: «یکی از مهره های مهم پرونده پیچیده زنجانی، رضا ضراب است. برای حل پرونده زنجانی، ضراب باید در دسترس باشد. تا جایی که مشخص است، بابک زنجانی و رضا ضراب هیچ گاه از هم جدا نبوده اند؛ بلکه همدست و شریک هم بوده اند». سلطانی همچنین در گفت وگو با «انتخاب» گفته بود: «مقدار زیادی از پول ها و دارایی ها که از بابک زنجانی باید گرفته شود در دست رضا ضراب است؛ از این رو وجود رضا ضراب در حل این مسئله مهم است. شاید از این نظر که بسیاری در پشت پرده منتفع هستند، اقداماتی شده که دست ما به رضا ضراب نرسد. این موضوع پرونده را پیچیده تر کرده است». امیرعباس سلطانی با اشاره به اینکه رضا ضراب فردی کلیدی در جریان پرونده بابک زنجانی است، گفت: «دارایی های زنجانی در حدود پنج میلیارد دلار تخمین زده شده است که بخش بسیار کوچکی از آن در داخل کشور است. بخش های دیگر در جاهایی است که شاید رضا ضراب از آن خبر داشته باشد. برای همین، تا وقتی دسترسی به رضا ضراب وجود نداشته باشد، با مشکل مواجه خواهیم بود». سلطانی اضافه کرد: «دارایی های کشف شده از بابک زنجانی بسیار پایین تر از رقم بدهی های اوست. در واقع زنجانی شرکای نامعلومی دارد که پول های اصلی نزد آنان است. یکی از این افراد همین رضا ضراب است». هم زمان با دادگاه ضراب در آمریکا، بابک زنجانی هم در تهران زیر تیغ است. باید دید سرنوشت، این دو شریک را به کدامین سمت و سو می برد.
                