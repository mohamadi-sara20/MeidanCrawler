چهار‌شنبه ۱۵ اردیبهشت ۱۳۹۵
-----------------------------------------
یادداشت
-----------------------------------------
منافع ایران و دموکرات های آمریکا
-----------------------------------------

                    مبارزات انتخابات چهارم نوامبر سال جاری آمریکا به مرحله حساسی رسیده است. در جناح دموکرات ها، هیلاری کلینتون با پیروزی در نیویورک با فاصله ای تقریبا جبران نشدنی از سوی رقیب هم حزبی خود، سندرز، به پیش می رود و به احتمال زیاد و درصورتی که اتفاق غیرمترقبه ای رخ ندهد، کاندیدای دموکرات ها در انتخابات پیش رو خواهد بود. در جناح مقابل اما، شرایط با وجود اینکه ترامپ با پیروزی های پی درپی قدرت بلامنازع خود را نشان داده است، ولی هنوز انتخاب نهایی کاندیدای برگزیده این حزب در مقابل کلینتون، به دلیل سیستم پیچیده انتخابات درون حزبی با ابهاماتی روبه روست.ایران پس از سرنگونی رژیم پهلوی، حضور پررنگی در انتخابات آمریکا داشته و یکی از موضوعات مطرح در مناظرات انتخاباتی کاندیداها بوده است. به یاد داریم در همان آغازین سال های جمهوری اسلامی، رویکرد ایران در ماجرای گروگان های آمریکایی، سهمی د رخورتوجه در شکست کارتر و انتخاب رونالد ریگان داشت.رصد مناظرات کاندیداهای دو حزب دموکرات و جمهوری خواه در چند ماه گذشته، حکایت از آن دارد که این بار نیز «ایران» و توافق هسته ای برجام با کشورهای 1+5 با زعامت نانوشته آمریکا به موضوعی تعیین کننده در سیاست داخلی آمریکا و انتخابات نوامبر آینده تبدیل شده است. در میان کاندیداهای مطرح دو حزب، شاهد اظهارنظر و موضع گیری های کاملامتفاوت درباره این رویداد بسیار مهم دیپلماتیک هستیم. حضوری این گونه در تحولات داخلی بزرگ ترین قدرت اقتصادی و نظامی، نمایانگر وزن و جایگاه ایران در جهان و منطقه است. به طور طبیعی در نظام های سیاسی هوشمند، این امر در وهله اول مولفه ای ارزشمند برای تدوین سیاست های حاکمیتی با هدف مدیریت روابط خارجی و همچنین تحولی مهم برای نخبگان کشور در تئوریزه کردن راهبردهای تامین کننده منافع ملی و ارائه آن به دستگاه های تصمیم ساز در این عرصه است. سوال این است که موضع ایران در قبال تحولات منجر به انتخابات پیش روی آمریکا چیست و چه موضعی از تصمیم سازان کشور در قبال این رویداد مهم، تضمین کننده منافع ملی در پرتو تلاطم سیاسی منطقه، تحولات روابط ایران و آمریکا در دوران اوباما و به خصوص توافق هسته ای است؟ روی سخن این یادداشت با کسانی است که فارغ از شعارهای غیرمسئولانه جناح هایی در کشور، از تاثیر انتخابات آمریکا و نقش کاندیدایی که برای چهار یا هشت سال آینده، زمام سیاست های کلان این کشور را در دست خواهد گرفت، آگاهی دارند.به موضوع اول این یادداشت و نقش پررنگ ایران در انتخابات آمریکا بازگردیم. اگر این فرض مقرون به صحت باشد (که بر اساس شواهد چنین است)، ایران نمی تواند خود را کنار بکشد و با واگذاشتن عرصه برای لابی های صهیونیستی و عربی، به نظاره گری بی تفاوت تبدیل شود. در چند ماه گذشته، فصل مشترک سخن کاندیداهای مطرح دو حزب درباره ایران، «برجام» است. بر کسی پوشیده نیست که رژیم صهیونیستی و عربستان سعودی با صراحت، مخالف توافق ایران با غرب و حل وفصل مسئله هسته ای بودند و برای جلوگیری از آن از هیچ تلاشی فروگذار نکردند. در میان کاندیداهای مطرح، هیلاری کلینتون و برنی سندرز، کاندیداهای مطرح دموکرات، با تفاوت هایی از توافق اوباما با ایران حمایت می کنند. در جناح جمهوری خواه، هر دو کاندیدای این حزب، ترامپ و تد کروز، بی هیچ ملاحظه ای مخالفت خود با برجام را فریاد می زنند. هرچند حتی در صورت راه یابی یکی از این دو به کاخ سفید، این اتفاق نخواهد افتاد ولی مهم، تفاوت های فاصله سندرز با کلینتون و این دو با تد کروز و هر سه با ترامپ در رابطه با ایران است. در میزان تعهد هریک از این کاندیداها در قبال رژیم صهیونیستی، وابستگی و تعهد آنان به این رژیم، تاثیرگذاری لابی عربستان بر آنان و... تفاوت های جدی وجود دارد. از منظر تاریخی، ایران در رژیم گذشته، حضور جمهوری خواهان در کاخ سفید را بر دموکرات ها مرجح می دانست و آن را در راستای منافع خود ارزیابی می کرد. در میان عوامل سقوط شاه و برچیده شدن دودمان شاهنشاهی- علاوه بر تحلیل های مرتبط با لایه های درونی فاسد نظام- بسیاری از تحلیلگران، انتخاب جیمی کارتر، رئیس جمهور دموکرات، در سال 1975 و مطالبات حقوق بشری او از رژیم ایران را هم به عنوان یکی از مولفه های تاثیرگذار در افزایش شکاف های درون سیستمی می دانند. در 37 سال پس از انقلاب نیز آمریکا و ایران، مناسبات پرفرازونشیبی را پشت سر گذاشته اند و رویکرد ایران در قبال آمریکا متاثر از عملکرد این کشور در 37 سال سلطنت پهلوی دوم و همچنین نقش آمریکا در تحولات پس از انقلاب بوده است. موضوعی که هنوز هم بدون توجه به تغییرات انکارنشدنی در جهان ادامه دارد. اجمالامی توان گفت ایران اسلامی، استراتژی مشخص یا مدونی مبتنی بر تحلیل شرایط جهان بر اساس منافع ملی در قبال آمریکا و انتخابات این کشور نداشته است. اکنون نیز در شرایط متغیر جهان و اوضاع پرتلاطم منطقه، موضع رسمی ایران در قبال انتخابات آمریکا همچون گذشته در هاله ای از ابهام قرار دارد. ایران خواهان ایفای نقشی با هر میزان از تاثیرگذاری در این رویداد مهم نیست. در سطح نخبگان، تحلیلگران سیاسی و محافل جناحی نیز موضع یکسانی وجود ندارد. این امر هرچند شاید به دلیل تاثیرنداشتن مواضع آنان در بخش تصمیم گیری باشد ولی در واقع از شرایط داخلی کشور نشئت می گیرد.اشتراکات دو حزب آمریکا در قبال مسائلی مانند رژیم اسرائیل و بحران دیرپای فلسطین، نباید محملی برای یکسان پنداشتن حاکمان آمریکا در قبال ایران باشد و نباید با عبارات غیرعلمی و عامیانه ای که ورد زبان برخی از محافل سیاسی خاص است، درباره انتخابات این کشور سخن گفت.واقعیت این است که تفاوت حضور این دو حزب در کاخ سفید، با وجود اختلافات بنیادین جمهوری اسلامی و آمریکا در دو دهه اخیر، روشن تر از آن است که نادیده گرفته شده و از کنار آن بی تفاوت عبور کنیم. از باراک اوباما که پدیده ای منحصربه فرد در تاریخ آمریکاست بگذریم، مقایسه رفتاری بیل کلینتون و جورج دبلیو بوش نمایانگر واقعیت های انکارناپذیری است که می تواند مد نظر سیاست سازان کشور قرار گیرد. بیل کلینتون با وجود دیوار بلند بی اعتمادی و مخالفت های جناح های افراطی طرفدار رژیم صهیونیستی، گام اول را برای کاهش تنش با ایران برداشت. در جریان حضور رئیس جمهور دوران اصلاحات در سازمان ملل تلاش کرد دیداری هرچند تصادفی با او داشته باشد. خانم مادلین آلبرایت، وزیر خارجه، به خاطر دخالت کشور متبوعش در کودتای 28 مرداد و ساقط کردن دولت قانونی و ملی دکتر محمد مصدق و بازگرداندن شاه به قدرت از ایران عذرخواهی کرد؛ در واقعه انفجار پایگاه نظامی آمریکا در عربستان سعودی (خبر) اگر کسی غیر از بیل کلینتون در مصدر رئیس جمهوری بود (فردی مانند بوش پدر یا پسر از حزب جمهوری خواه) به احتمال زیاد به بهانه کشته شدن سربازان آمریکایی در این واقعه، در دست زدن به اقدامی ماجراجویانه درنگ نمی کرد. از یاد نبرده ایم که جورج دبلیو بوش در بحران حادثه تروریستی سپتامبر 2001 و حمله به افغانستان باوجود نقش موثر ایران در موفقیت آمریکا که برای اعاده حیثیت این کشور ارزشی حیاتی داشت، به جای تشکر از دولت اصلاحات، ایران را در لیست کشورهای محور شرارت قرار داد. در ماجرای هسته ای ایران در صورت استمرار حاکمیت امثال جورج دبلیوبوش و در پرتو سیاست هایی که منجر به ارجاع پرونده هسته ای به شورای امنیت و تصویب قطع نامه های تحت فصل هفتم و ذیل موادی از این فصل که از آن آگاهیم شد، قطعا سرنوشت این پرونده به گونه ای کاملامتفاوت با آنچه اکنون شاهد هستیم، رقم می خورد. خطرات احتمالی روی کارآمدن افراد خطرناک و ماجراجویی مانند ترامپ و تدکروز برای منافع ملی و امنیت ایران و تاثیرات آن در خاورمیانه (عراق، سوریه و حمایت جدی از رژیم عربستان) روشن تر از آن است که نیازی به بیان داشته باشد. درباره توافق تاریخی برجام نیز همان طور که پیش تر گفته شد ممکن است جمهوری خواهان نتوانند رسما تعهدات اوباما و توافق را لغو کنند، اما مطمئنا روش اجرا و پیگیری توافقات به گونه ای کاملامتفاوت و با موانع و دست اندازهای جدی مواجه خواهد شد. به یقین کاخ سفید، رئیس جمهوری با منش و مشی اوباما را به خود نخواهد دید و حتی در صورت حضور افرادی از حزب او در کاخ سفید (هیلاری یا سندرز) شرایط برای ایران بسیار متفاوت با دوران اوباما خواهد بود. هنر ما در ماه های باقی مانده تا انتخابات در دو محور باید متمرکز شود؛ اول استفاده حداکثری از ماه های باقی مانده اوباما و دیگر درپیش گرفتن دیپلماسی فعال و تاثیرگذار در حد مقدورات انتخابات. در هر دو مورد هدف، کاهش هزینه هایی است که در پرتو فشار لابی های قدرتمند صهیونیستی و عربی که از مدت ها قبل آغاز کرده اند، در دوران ریاست جمهوری بعدی بر ایران تحمیل خواهد شد. وقایع چند سال اخیر و نقش انکارناپذیر آمریکای تحت زعامت اوباما در حل وفصل بحران هسته ای ایران، برهم خوردن توازن قدرت و قبول نقش ایران در منطقه از سوی آمریکا، علت اصلی حرکات دیوانه وار نتانیاهو و عربستان است. ضروری است این تحولات مد نظر استراتژیست های کشور برای نقش آفرینی موثرتر در سال های پیش رو قرار گیرد. سیاست خارجی ایران اسلامی به طور اصولی باید منطبق بر شعار «نه شرقی و نه غربی» به عنوان یکی از راهبرد های عملیاتی انقلاب باشد. قرارگرفتن منافع ملی در شرایط نوین جهان و دوران پسابرجام به عنوان شاغول روابط با قدرت های جهان، موضوعی است که باید به جد در دستور کار قرار گیرد.
                