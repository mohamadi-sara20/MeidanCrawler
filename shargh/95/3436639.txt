دو‌شنبه ۵ مهر ۱۳۹۵
-----------------------------------------
یادداشت
-----------------------------------------
حال و روز پیش کسوتان شهادت و خون
-----------------------------------------

                    در روزهای سخت جنگ، یکی از افتخارآمیزترین سازمان ها که وحشت را در دل بعثیون می انداخت، نیروی هوایی بود؛ آیت الله هاشمی در ملاقات خلبانان نیروی هوایی اعلام کردند ارتش و به خصوص نیروی هوایی، مردانگی و جوانمردی را به حد اعلارساندند؛ ایشان نقل کردند در ملاقاتی که بعد از مذاکرات صلح بین ایران و عراق انجام شد، صدام صراحتا اعلام کرد ضربه ای که روز دوم جنگ از طرف نیروی هوایی ایران به ارتش عراق وارد شد، آثار مخرب آن تا پایان جنگ مشهود بود. هیچ عملیاتی در دوره هشت ساله جنگ از سوی ارتش یا سپاه انجام نشد مگر اینکه نیروهای عمل کننده از پشتیبانی هوایی نیروی هوایی برخوردار بودند. اگرچه روزهای اول پیروزی انقلاب، فرماندهی ارتش و وزارت دفاع با حسن نیت اعلام کرده بودند امکان نگهداری و اداره هواپیماهای پیشرفته اف14 بدون پشتیبانی آمریکا امکان پذیر نیست و پیشنهاد داده بودند این هواپیماها با هواپیماهای مشابه اروپایی که امکان تامین پشتیبانی داشته باشند، جایگزین شوند ولی تجاوز عراق مانع این جابه جایی شد و تصور می شد امکان اداره این هواپیماها بدون پشتیبانی آمریکا وجود ندارد؛ به خصوص آنکه این هواپیماها فقط در نیروی هوایی ایران و نیروی دریایی آمریکا به کار گرفته شده بودند ولی با فداکاری و پشتکار پرسنل فنی به خصوص همافران این هواپیماها و سایر تجهیزات پیشرفته نظامی به کار گرفته شدند و هنوز هم مدافع آسمان ایران اسلامی هستند. در جنگ تجاوزکارانه صدام علیه ایران یکی از اهداف اصلی که بارها مورد حملات موشکی و هوایی قرار گرفت، پایگاه های هوایی و حتی خانه های سازمانی پرسنل نیروی هوایی بود ولی رادمردان نیروی هوایی اعم از خلبانان و پرسنل فنی با ایثار و فداکاری، وظیفه خود را به نحو شایسته ای انجام دادند و بارها مورد تقدیر رهبر فقید انقلاب قرار گرفتند تا جایی که امام خمینی(ره) نیروی هوایی را نیروی خدایی خواندند. «و منهم من قضی غبه و منهم ینتظر»؛ در زمان جنگ هر هفته جنازه خلبانی که به سوی عرش پرواز کرده بود بر دوش ما تشییع می شد، گروهی از ایثارگران نیروی هوایی در دوران دفاع مقدس به افتخار شهادت نائل آمدند و گروهی از قافله شهدا بازماندند. عظمت کار آنها که ماندند، کمتر از شهدا نبود، شهیدان زنده ای که ایثار و فداکاری آنها در زمانی که در زمین نیروی مدافع لازم را نداشتیم، جلو پیشروی نیروهای متجاوز را گرفت. جنگ رودرروی فانتوم ها و هلیکوپترها با نیروی زرهی عراق در روزهای ابتدای جنگ در خاطره ها باقی مانده است. قهرمانانی مثل خلبان سعیدی را داریم......که در سال 1360 به دلیل فداکاری هایش، خیابانی در شمال تهران به نام او شده است. از آنها که مفتخر به دریافت مدال شهادت شدند، بارها تقدیر به عمل آمده و بزرگراه هایی به نام آنها شده و داستان ها و فیلم هایی از عظمت آنان ساخته شده است ولی آنها که ماندند، مورد کم مهری قرار گرفتند، قهرمانان جنگ که باید مجسمه آنها زیور میدان های شهر باشد امروز در تنگنای زندگی روزمره مانده اند. قهرمانانی که اگر رفته بودند، در رده بابایی ها و اردستانی ها و ستاری ها و فکوری ها بودند ولی حالاکه مانده اند، مورد کم توجهی قرار گرفته اند و دولت از پرداخت مطالبات قانونی و بحق آنها نیز عاجز شده است. اگر تدبیری باشد، قطعا حل این معضل کار مشکلی نیست؛ درحال حاضر به جرئت می توان گفت چند ده میلیون نفر بدون نیاز مالی یارانه دریافت می کنند که یارانه آنها سالانه 25 هزار میلیارد تومان است. اگر با تدبیر و مطالعه گروه های مستحق و یارانه بگیر مشخص شوند و یارانه آنها که بی نیاز هستند قطع شود، می توان بخش عمده ای از مشکلات بازنشستگی قهرمانان جنگ را برطرف کرد. خدا نکند پیام امام فراموش شود که فرمودند: من در میان شما باشم یا نباشم، به همه شما وصیت و سفارش می کنم که نگذارید پیش کسوتان شهادت و خون در پیچ وخم زندگی روزمره خود به فراموشی سپرده شوند.
                