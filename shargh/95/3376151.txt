سه‌شنبه ۲۵ خرداد ۱۳۹۵
-----------------------------------------
حرف اول
-----------------------------------------
تصمیمی شتاب زده و لزوم تصحیح آن
-----------------------------------------

                    یکی از حاشیه های نورسیده ورزشگاه ها و مسابقات ورزشی در سال های اخیر ورود پدیده ای به نام قوم گرایی است که گاه و بی گاه در برخی مسابقات ورزشی دیده می شود. ظهور و بروز این پدیده در ورزشگاه ها که گاه در شمال غرب و گاه در جنوب غربی دیده می شود، متاثر از علل متنوع داخلی و حتی منطقه ای و خارجی است. پدیده ای که هم پیچیده است و هم نیازمند پژوهش های چندجانبه. آنچه در ورزشگاه یادگار امام تبریز یا مسابقات والیبال ارومیه یا ورزشگاه الغدیر اهواز روی داد، نمونه هایی از تلاش های گروهی از قوم گرایان افراطی است که ورزشگاه ها را هدف فعالیت های خود قرار داده اند.در سال های گذشته و با وجود هشدارهای برخی دلسوزان و مشفقان کشور، کمتر فعالیتی فرهنگی و دانش بنیان برای شناسایی علل و عوامل ظهور و بروز این رفتارهای قوم گرایانه در دستور کار مسئولان مربوط و فدراسیون فوتبال قرار گرفت. این بی تفاوتی تا آنجا گسترش یافت که اینک یکی از مدیران جدید باشگاه تراکتورسازی هم تحت تاثیر چنین فضاسازی ای، خبر از انصراف از دعوت کردن بازیکن ارمنستانی داده و آن را در راستای وحدت آذری های هوادار تیم قلمداد کرده است.در سال های گذشته و با وجود هشدارهای برخی دلسوزان و مشفقان کشور، کمتر فعالیت فرهنگی و دانش بنیان برای شناسایی علل و عوامل ظهور و بروز این رفتارهای قوم گرایانه در دستور کار مسئولان مربوط و فدراسیون فوتبال قرار گرفت. این بی تفاوتی تا آنجا گسترش یافت که اینک یکی از مدیران جدید باشگاه تراکتورسازی هم تحت تاثیر چنین فضاسازی ای، خبر از انصراف از دعوت از بازیکن ارمنستانی داده و آن را در راستای وحدت آذری های هوادار تیم قلمداد کرده است.کلام آجورلو در رسانه ها نیز به شکلی گسترده بازتاب داشت. او هدف خود را اتحاد ترک های شریف حول محور تراکتور اعلام کرده و سپس از انصراف از خرید بازیکن ارمنستانی خبر داده است. این نخستین باری است که در میان باشگاه های کشور، به ویژه باشگاه های فوتبال و آن هم در حد مدیرعاملی باشگاه، دانسته یا نادانسته نفوذ اندیشه های قوم گرا برجسته و عیان می شود. پدیده ای که اگر از سوی مسئولان سیاسی داخلی و بین المللی و ورزشی کشور به شدت نقد و بازخواست نشود، می تواند در آینده چالش ها و آفاتی در پی داشته باشد.1- چالش میان دو همسایه ایران، یعنی کشور ارمنستان و باکو سابقه ای طولانی دارد و در دوره ای صد وچند ساله، از جمله در جریان حوادث 1905 قفقاز بسیاری از فعالان پان ترک و دیگر فعالان قفقازی تلاش کردند پای ایران و به ویژه مردم و علمای آذربایجان را به این چالش بگشایند، اما در سده گذشته، هوشیاری علما و مردم آذربایجان موجب شده تلاش های آنان با توفیق همراه نباشد.همچنین در پی کشتار وسیع ارامنه در پایان قرن نوزدهم و اوایل قرن بیستم از سوی دولت عثمانی برخی جریان های پان ترک بر آن بودند پای ایرانیان را به ارمنی ستیزی کشانده و با بهانه دیانت مسیحی ارمنیان، ایرانیان را به ضدیت با ارامنه بکشانند که این تلاش نیز هیچ گاه از سوی قاطبه ایرانیان، به ویژه مردم آذربایجان جدی گرفته نشد. اگر در صد سال گذشته جریان های پان ترک و عمدتا ضدایرانی - که گاه دستشان هم در کشتار مردم آذربایجان آلوده بوده؛ مانند کشتار مردم غرب آذربایجان به وسیله سربازان عثمانی در اواخر قرن نوزدهم و اوایل قرن بیستم - موفق نشده بودند پای ایرانیان را به منازعه با ارامنه باز کنند، امروز شاهدیم که سردار آجورلو در بدو ورود به باشگاه تراکتور دانسته یا نادانسته بر نهجی اصرار می ورزد که از اساس ضدایرانی و ناهمخوان با منافع ملی کشور است و در صد سال گذشته با هوشیاری ایرانیان همیشه به حاشیه رانده شده است.2- پس از تهران، استان های شمال غرب محل سکونت ارمنی های ایران است و وجود ده ها کلیسای ارامنه روایت کننده رویکرد انسانی و اخلاقی مردم آذربایجان به هم ولایتی های ارمنی شان است. همچنین در سابقه باشگاه تراکتور می توان حضور چندین بازیکن ارمنی را مثال زد که شاخص ترین آنها آندرانیک تیموریان است. این سنت همزیستی انسانی و اخلاقی ایرانیان مسلمان و مسیحی، با چنین رویکردهایی می تواند چنین همزیستی برادرانه ای را نشانه رود. ضمن آنکه شخصت نمادین مردم آذربایجان، از بنیاد با رویکردهای تنگ نظرانه قومی و مذهبی سر ناسازگاری دارد و روش در پیش گرفته شده با روش روادارانه مردم آذربایجان در تضاد است. مشخص نیست ایشان براساس کدام نظرسنجی یا داده متقن چنین تصمیمی را گرفته اند؟ مدیری که کار خود را هنوز شروع نکرده براساس چه داده ای به چنان یقینی رسیده است که دعوت نکردن از بازیکن ارمنی خواستی عمومی است؟ آیا مسئولان و صاحبان باشگاه تراکتور سازی برای مقابله و اصلاح روش مدیر تازه منصوب شده ‍ شان اقدامی در پیش گرفته اند؟ آیا مسئولان باشگاه تراکتورسازی برای اصلاح این روش گامی برداشته اند؟3- در چند دهه گذشته روابط ایران با هر سه کشور قفقاز جنوبی، یعنی ارمنستان، جمهوری آذربایجان و جمهوری گرجستان دوستانه بوده و تنها حضور رژیم اسرائیل در باکو و نیز برخی تلاش های ضدایرانی جریان های الحاق گرا و پان در باکو موجب سردی روابط طرفین شده بود. چنین رویکردی، آن هم در روزی که وزیر امور خارجه ارمنستان میهمان دولت تدبیر و امید بود، نه تنها با سیاست های رسمی کشور منافات دارد، بلکه در چنین زمانی می تواند زمینه ساز کشاندن پای جناح گرایی با پس زمینه قوم گرایی به فوتبال باشد که در صورت صحت چنین مفروضی، می تواند آفت زا باشد.4- اساس فوتبال بر نفی نژادپرستی است و فیفا در این باره و به روشنی قوانین خود را اعمال کرده است. بند چهارم اساس نامه فدراسیون جهانی فوتبال به دقت می گوید: «تبعیض قائل شدن به هر شکلی علیه کشوری، فردی حقیقی یا گروهی از افراد با درنظرگرفتن اصلیت نژادی، جنسی، معلولیتی، گویشی، مذهبی، سیاسی یا دلایل دیگر به شدت ممنوع است و از طریق اخراج یا تعلیق، امکان مجازات وجود دارد.» نفی حضور بازیکن کشور ارمنستان در تراکتور، نه به دلیل مسائل فنی، بلکه آشکارا به دلیل مسائل غیرفنی امری مذموم و مطرود و محکوم است.5- در چند سال گذشته برخی قدرت های جهانی و نیز رقبای منطقه ای کشور بر آن بوده و هستند تا با استفاده از ابزار ها و رویکردهای قومی، ازجمله پان ترکیسم، بر کشور اعمال فشار کنند. مشخص نیست براساس کدام محاسبه و تحلیل و مصالح و منافع و معیاری ملی، یک مدیر در بدو ورود به تراکتورسازی چنین تصمیمی را اعلام کرده و آغازکننده روشی نامیمون در فوتبال کشور بود ه است؟ روشی که نه با فرهنگ مردم شریف استان های شمال غرب کشور، به ویژه مردم استان آذربایجان شرقی، سازگار است و نه با منافع ملی و سیاست های اصولی کشور! واکنش منفی و گسترده افکار عمومی به این تصمیم نادرست و خطای مبرهن باید به عذرخواهی رسمی ایشان و ابطال تصمیم گرفته شده ختم شود تا هم بنیان چنین روشی های ناهمخوان با تاریخ و فرهنگ این دیار به فراموشی سپرده شود و هم راه بر ورود سازمان های ناظر داخلی و خارجی بر موضوع بسته شود.
                