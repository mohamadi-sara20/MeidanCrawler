چهار‌شنبه ۱ اردیبهشت ۱۳۹۵
-----------------------------------------
type_unknown
-----------------------------------------
مردم یادشان نرفته به قرن 19 رفته بودیم
-----------------------------------------

                    گروه سیاست: روز گذشته اولین سفر استانی «حسن روحانی»، رئیس جمهوری، در سال جدید و بیست و ششمین سفر استانی او صورت گرفت؛ مقصد هم استان زادگاهش بود؛ «سمنان». وسیله نقلیه روحانی در این سفر «قطار» بود؛ او صبح دیروز با قطار عازم سمنان و حوالی ساعت 11 صبح وارد ایستگاه راه آهن این شهر شد. او پس از اینکه مورد استقبال استاندار سمنان و نماینده ولی فقیه در استان قرار گرفت، عازم ورزشگاه تختی سمنان شد تا در جمع مردم سخنرانی کند. به گزارش «ایسنا»، رئیس جمهوری به ارائه گزارشی از عملکرد 31 ماهه دولت یازدهم پرداخت و گفت: «دولت یازدهم کار خود را در زمانی آغاز کرد که اسلام هراسی و ایران هراسی در اوج خود قرار داشت.دولت هنگامی کار خود را آغاز کرد که تحریم ها به نقطه اوج خود رسیده بود و تورم، رکود، بی کاری و عدم آرامش در بازار، زندگی مردم، آینده کشور و اقتصاد را در ذهن مردم با تردیدهای فراوانی مواجه کرده بود». روحانی با اشاره به توافق ایران و گروه 1+5 و خروج ایران از فصل هفت منشور سازمان ملل، گفت: «ملت بزرگ ایران توانست با قدرت خود تمام قطع نامه های تحریمی فصل هفت علیه کشور را از بین ببرد. همه قطع نامه هایی که علیه ایران بود امروز لغو شده اند و آنها که می گویند برجام برای ما کاری نکرده باید بگویم که برجام، افتخاری سیاسی و حقوقی برای تاریخ ملت ایران ثبت کرده است». مردم یادشان نرفتهاو با طرح این پرسش که چه کسی فکر می کرد شش قطع نامه شورای امنیت و 12 قطع نامه شورای حکام یکی پس از دیگری لغو و مطرود و برای همیشه به زباله دان تاریخ انداخته شود، افزود: «مردم یادشان نرفته است که فروش نفت ایران که به عنوان یک قدرت اقتصادی در صحنه بین الملل حضور داشت را به نصف تغییر و از دو میلیون بشکه در روز به یک میلیون بشکه کاهش دادند. مردم همچنان شاهد بودند که کشتی رانی به علت تحریم ایران برای انتقال کالابه داخل با مشکلات فراوانی مواجه بود». رئیس جمهوری با بیان اینکه در سال های اخیر تمام کانال های بانکی و بیمه ای دنیا روی ایران بسته شده بود، اضافه کرد: «مردم یادشان نرفته که انتقال هیچ پول بانکی ای از طریق سیستم های بانکی به کشور امکان پذیر نبود و به قرن نوزدهم رفته بودیم و همه چیز از طریق صرافی ها حل وفصل می شد».روحانی در بخش دیگری از صحبت های خود با انتقاد از عملکرد برخی از رسانه ها و هجمه آنها علیه دولت با بیان اینکه از رسانه ها می خواهم اخلاق را مورد نظر خود قرار دهند، افزود: «انتقاد از دولت اشکالی ندارد و نقد دولت گاهی لازم است اما ملت ایران آشوب و هرج ومرج رسانه ای را نمی پسندد و هجمه های غیراخلاقی رسانه ها در شان ملت بزرگ ایران نیست».او با تاکید بر اینکه اگر حمایت مردم نبود هیچ گاه نمی توانستیم موفقیت برجام را در برابر قدرت های بزرگ به دست آوریم، ادامه داد: «برای من جای تعجب است که برخی می خواهند به گونه ای القا کنند که ملت ایران پیروز نیست بلکه آمریکا پیروز است. برای من جای تعجب است که برخی می گویند دیپلمات های ایرانی پیروز نیستند بلکه صهیونیست ها پیروز هستند؛ کجا رفت تعصب ملی و غیرت دینی؟».رئیس جمهوری با بیان اینکه در سفرهای پاکستان و ترکیه نیز قراردادهای ارتباط میان بانک های دو کشور به امضای طرفین رسید، گفت: «در سفرهای مقامات خارجی به ایران نیز انعقاد قرارداد بانکی از جمله برنامه های در دستور کار طرفین است». ویرانی که رخ می دهد، بازسازی زمان بر استاو با تاکید بر اینکه یادمان باشد که زمانی که ویرانی رخ می دهد، بازسازی و نوسازی زمان بر است، افزود: «امروز موانع از پیش پا برداشته و مسیر روی صادرکنندگان و تجار هموار شده است اما برای اینکه سرمایه گذاری خارجی وارد کشور شود، نیازمند زمان هستیم». روحانی با بیان اینکه امروز سه ماه از برجام گذشته درحالی که برخی فکر می کنند 30 سال گذشته است، تاکید کرد: «در مدت زمان گذشته از برجام گشایش های فراوانی در زمینه های مختلف از جمله حمل ونقل هوایی و گردشگری خارجی ایجاد شده است. امروز همچنین روزانه تعداد زیادی از کمپانی ها و بخش خصوصی خارجی جهت مذاکره و انعقاد قرارداد به کشور وارد می شوند».او همچنین با بیان اینکه امروز صادرات کشور از یک میلیون بشکه در پیش از برجام به بیش از دومیلیون وصد بشکه در روز افزایش یافته است، افزود: «امروز ما جایگاه خود را در بازار نفت که از ما به ناروا گرفته بودند بازستانده ایم».رئیس جمهوری با اشاره به فراهم شدن شرایط برای تبادل محصولات هسته ای در کشور، گفت: «امروز در زمینه هسته ای که روزی می گفتند برای ایران منطقه ممنوعه است، کیک زرد خریداری می کنیم، اورانیوم غنی شده و سنگین را در بازار دنیا به فروش می رسانیم و اینها همان موادی است که در سال های قبل به عنوان مواد غیرمجاز مطرح شده بود». برجام ثمره هدایت های مقام معظم رهبری استرئیس جمهوری در بخش دیگری از صحبت های خود با بیان اینکه برجام ثمره هدایت های مقام معظم رهبری و تلاش های ملت بزرگ ایران است، بر لزوم استفاده از فرصت ایجادشده در کشور تاکید کرد و گفت: «رقابت های حزبی و جناحی در دوران انتخابات اشکالی ندارد؛ چراکه این دوران، دوران شعار و رقابت است اما امروز دیگر دوران رقابت را باید کنار بگذاریم».روحانی با تاکید بر اینکه امروز زمان استفاده از فرصت ایجادشده است، گفت: «اگر کسی برای برجام نقدی دارد، برای زمان پیش از تصویب آن است؛ امروز زمان اجرای برجامی است که همه از جمله مقام معظم رهبری، مجلس و شورای عالی امنیت ملی آن را تایید کرده اند. امروز دیگر زمان برخی نقدها و بیان ها نیست و همه باید برادرانه و منسجم در کنار یکدیگر و برای ساختن ایرانی آباد تلاش کنیم». روحانی با تاکید بر اینکه امروز در پسابرجام باید به دنبال اخلاق و اقتصاد باشیم، گفت: «در تماس تلفنی که به مناسبت عید نوروز با یکی از مراجع و علمای بزرگ قم داشتم ایشان به من گفتند که سال 95 باید کاری کنیم که سال برجام اخلاقی باشد. به تعبیر او برجام دو باید برجام اخلاقی باشد و ما باید در این سال اخلاق، ادب، راست گویی و خدمت به مردم و عظمت کشور را همواره مورد نظر خود قرار دهیم». آثار جنگ تحمیلی همچنان باقی مانده استهمچنین رئیس جمهوری عصر دیروز در جمع علما، ایثارگران و برگزیدگان استان سمنان با اشاره به اینکه «مسائل جنگ پس از 30 سال هنوز از لحاظ سیاسی و حقوقی تمام نشده است؛ البته ایران از خاک خود دفاع کرد و این عراقی ها بودند که به ما هجوم آوردند»، گفت: «آثار جنگ تحمیلی همچنان باقی مانده است و از لحاظ حقوقی و سیاسی هم اکنون با عراق در حال آتش بس هستیم، اما چون زمان گذشته و عراق را همسایه می دانیم، با دولت این کشور روابط خوب و نزدیکی داریم».به گزارش «فارس» روحانی افزود: «دنیا در زمان جنگ تحمیلی مقابل ایران ایستاد و در سال های اخیر نیز نهادهای بین المللی علیه ایران قطع نامه صادر کردند و تحریم های ناروایی روا داشته شد و پرونده ایران را به فصل هفت و ماده 41 کشاندند و چیزی نمانده بود که این پرونده به مرز ماده 42 یعنی جنگ برسد». انتخابات 92 سایه شوم جنگ را کنار زداو اضافه کرد: «رئیس جمهوری فرانسه در سال 91 به عنوان یک کشور بزرگ اعلام کرده بود پنج کشور قدرتمند جهان با هم به اتفاق رسیده اند که باید با ایران بجنگند، اما سر زمان آن بحث دارند؛ وقتی مقامی رسمی چنین چیزی را می گوید، یعنی تا مرز خطر پیش رفته ایم و مردم کار بزرگی انجام داده اند که هنوز شاید برخی به عظمت انتخابات سال 92 پی نبرده باشند و تمام ابعاد آن در ذهن شان نباشد». او افزود: «انتخابات 92 کار بزرگی بود که سایه شوم جنگ را از سر ایران کنار زد». روحانی تاکید کرد: «جمهوری اسلامی ایران از لحاظ حقوقی و سیاسی امروز در دنیا کشوری پیروز است و تحریم ها زمانی قرار بود در چند مرحله به گونه ای هدایت شود که فروش نفت ایران را به صفر برساند اما با رهنمودهای رهبری و حمایت های مردمی این توطئه ها خنثی شد». او افزود: «کسانی که الفبای سیاست و حقوق بین الملل را آموخته اند، می دانند که رهبری و ملت ایران در برجام چه کار بزرگی انجام داده اند و امروز باید از این فرصت استفاده کرد و نگذاشت زمان از دست برود». روحانی ادامه داد: «فضا برای کار و تلاش و اتصال به دنیا فراهم شده است و امروز می خواهیم ایران بیش از گذشته آباد شود». او با اشاره به مشکل کم آبی در بسیاری از استان های کشور از جمله سمنان گفت: «همه مردم و بخش خصوصی باید مشارکت کنند تا مشکل کمبود آب برطرف شود». رئیس جمهوری، دولت را دارای منابع محدود نفت، مالیات و عوارض دانست و افزود: «در شرایط رکود، نمی توان در حوزه مالیات فشار بیشتری به مردم آورد و ابتدا باید واحدهای تولیدی رونق یابد و کارخانه ها فعال تر شوند و سپس نسبت به دریافت مالیات اقدام کرد». روحانی، پرداخت مالیات را وظیفه دینی و شرعی مردم دانست و گفت: رهبری نیز در دریافت مالیات براساس یک واجب شرعی تاکید داشته اند اما نمی توان در این زمینه در برهه کنونی فشار بیشتری وارد کرد. روحانی گفت: «قفل درها امروز به همت مردم باز شده و خود ما باید حرکت کنیم و برجام فقط درها را باز کرده است و تحرک باید از مردم باشد و همه به میدان بیایند». رئیس جمهوری همچنین عصر دیروز در نشست «توسعه ظرفیت های سرمایه گذاری در استان سمنان» سخنرانی کرد.
                