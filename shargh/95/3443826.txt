شنبه ۱۷ مهر ۱۳۹۵
-----------------------------------------
یادداشت
-----------------------------------------
زاینده رود در خطر
-----------------------------------------

                    هجدهم مهر از سوی تعدادی از سازمان های مردم نهاد محیط زیست، «روز نکوداشت زاینده رود» نام گذاری شده است. این رودخانه بزرگ و دائمی به طول 400 کیلومتر، مهم ترین رود فلات مرکزی کشور، تاریخی به بلندای سرزمین ایران دارد. حیات و مماتش، گستره عظیمی از زندگی شهروندان این کهن زادبوم را در سطحی فراگیر و ملی، متاثر می کند و دو استان اصفهان و چهارمحال وبختیاری را به عنوان حوضه آبریز این رود، بیش از هر مکان دیگری، مورد تاثیر و دگرگونی های اقتصادی، اجتماعی، فرهنگی و چه بسا روان شناسانه قرار خواهد داد. حوضه آبریز زاینده رود به عنوان اولین حوضه از منطقه ششم در فلات مرکزی، قلمرو وسیعی به مساحت تقریبی 42هزار کیلومتر مربع را شامل می شود و رودخانه زاینده رود این حوضه را زهکش کرده و به تالاب گاوخونی ختم می شود. این پایاب حوضه، تالابی به وسعت تقریبی و متغیر 43 هزار هکتار، یکی از ارزشمندترین انواع اکوسیستم آبی کشور است که در دبیرخانه کنوانسیون رامسر در سال 1354 به عنوان تالابی بین المللی به ثبت رسیده و دولت ایران تعهد و مسئولیت بین المللی خود مبنی بر حفاظت از آن را پذیرفته است. همچنین ایران به پروتکل 1982 پاریس و اصلاحات موسوم به رجینا نیز پیوسته و با توجه به تصویب این الحاق در مجلس شورای اسلامی با استناد به ماده 9 قانون مدنی، در زمره حقوق داخلی کشور، محسوب شده و از سال 1990 تاکنون لازم الاجراست، اما موضوع تاسف آور این است که ایران به عنوان پایه گذار این کنوانسیون بین المللی، درحال حاضر با رعایت نکردن حقابه های تالاب های ثبت شده، تعهدات بین المللی خود را نادیده انگاشته و چه بسا در این صورت، تالاب هایی همچون گاوخونی از فهرست جهانی حذف شوند.حق بر آب (right to water)، پیوندخورده با حق بنیادین حیات انسان ها، زیرمجموعه حقوق اقتصادی، اجتماعی و فرهنگی بشر قرار می گیرد و میثاق بین المللی حقوق اقتصادی، اجتماعی و فرهنگی که ایران نیز الحاق به آن را مصوب کرده، به صورت غیرصریح به این حق اشاره می کند. حق بر آب شامل محافظت از حق دسترسی به آب های موجود در بخش های آشامیدن، محیط زیست، کشاورزی و اقتصاد و جلوگیری از قطع خودسرانه و تعمدی آن است که از لوازم این حق، تصمیم گیری و مشارکت مستقیم مردم در نحوه استفاده، کنترل و نگهداری آب است؛ مواردی همچون ساخت سدهای بزرگ یا آبگیری که موجب ویرانی احتمالی یا قطعی روستاها، مهاجرت انسان ها و نیز تغییرات آب وهوایی یا خشک شدن رودخانه ها و دریاچه ها می شود.در روزگاران کنونی و با بی توجهی به اصول زیربنایی حق بر آب، نابودی تالاب ها که در اثر خشک سالی و کمبود شدید ورود آب به آنها، دخالت و دست کاری های انسان در حریم تالاب و انتقال آلاینده های شیمیایی و فیزیکی به وجود می آید، بحرانی انسانی و زیست محیطی به بار آورده که مفیدترین اکوسیستم طبیعی را به خطرناک ترین آن، و محملی برای ریزگردهای حاوی فلزات سنگین بدل کرده است. برای نمونه، این حقابه پیرامون حوضه زاینده رود و تالاب گاوخونی در مصوبات شورای عالی آب با عنوان طرح جامع احیای حوضه آبریز زاینده رود (مصوب دی 1392) مورد تصریح قرار گرفته و همچنین بر مبنای نص صریح مصوبات جلسات دهم، سیزدهم و بیست وچهارم این شورا، «کل حجم آب حاصل از آورد طبیعی حوضه زاینده رود و تونل کوهرنگ یک، فقط به حقابه داران، سهم آبه بران و محیط زیست رودخانه و تالاب گاوخونی اختصاص یافته است». این در حالی است که در سالیان اخیر نه تنها مصوبات مذکور عملیاتی نشده بلکه برداشت های غیرمجاز یا دارای پروانه غیرعلمی و ناعادلانه ادامه یافته و اکنون، تالاب گاوخونی به شوره زاری بزرگ تبدیل شده که هرروزه به بیابان های اطرافش می افزاید. گنجینه های ژنتیکی طبیعی و گونه های جانوری و اکوسیستم تالاب، مورد تهدید جدی قرار گرفته و وجود ریزگرد ها بخشی از فاجعه خشکی تالاب گاوخونی است. بنابر گزارش کارشناسان و محققان محیط زیست و مطالعات خاک دو دانشگاه صنعتی و اصفهان، وجود این ریزگردها که بعضا شامل عناصر فلزات سنگین همچون سرب و کادمیوم است، تا ارتفاع چهارهزار متر و عمق دوهزار کیلومتر؛ یعنی فضایی بسیار گسترده تر از یک استان، گسترش می یابد و سلامت و جان انسان ها، حق حیات و حق بر محیط زیست سالم و بسیاری دیگر از حقوق بشری را نشانه می رود. مسلما تنفس گاوخونی به تنفس زاینده رود وابسته و پیوسته است و وجود کشاورزی و حفظ عرصه های طبیعی در این منطقه- البته کشاورزی با ارتقای شاخص بهره وری آب و روش های نوین آبیاری، آن چنان که در بند ب ماده 13 برنامه ششم توسعه نیز مورد اشاره واقع شده- در راستای حفظ امنیت غذایی، سلامت محیطی و جلوگیری از فرسایش خاک، آن هم در کشوری که سالانه حدود دومیلیارد تن خاک، با ارزشی نزدیک به دوبرابر درآمد نفتی اش را در یک سال از دست می دهد، لازم و ضروری می نماید. برنامه ششم توسعه با امعان نظر به سند چشم انداز و سیاست های کلی محیط زیست ابلاغی ازسوی مقام معظم رهبری، با توجه ویژه به مسئله آب به عنوان موضوع خاص راهبردی، کاهش مصرف آب به میزان 11میلیارد مترمکعب تا پایان برنامه را یکی از اهداف بلندمدت خود معرفی می کند و رهاسازی حقابه های زیست محیطی برای پایداری سرزمین و تولید پایدار در بخش کشاورزی و تعادل بخشی به سفره های زیرزمینی را از اهم امور می داند و نبود توسعه سطح کل زیر کشت، رعایت الگوی کشت مناسب با منطقه و اعمال مدیریت برای جلوگیری و پرداخت نکردن هرگونه یارانه و حمایت مالی محصولاتی که برخلاف الگوی کشت تولید می شوند به عنوان راه حل های عملیاتی در جهت برون رفت از بحران آب پیش رو در نظر می گیرد.این در حالی است که در دهه اخیر در حوضه زاینده رود، گسترش سطح زیرکشت در مناطق بالادست، کشت محصولات غیراستراتژیک و تناسب نداشتن الگوی کشت با منطقه با وجود سیاست های جاری، پرداخت 65 درصد هزینه های آبیاری شبکه های تحت فشار به صورت کمک بلاعوض دولت و محاسبه برق مصرفی جهت پمپاژ آب به ارتفاعات با قیمت یارانه ای و در نتیجه برداشت بی رویه در بخشی از حوضه، نابودی آبخوان ها و فرونشست دشت، سدسازی های بی رویه، بی توجه به ارزیابی های زیست محیطی کارشناسان، رعایت نکردن حق حقابه بران قانونی بر اساس قانون توزیع عادلانه آب و رهاسازی نکردن حقابه های محیط زیستی تالاب ها، تنها قسمتی از معضلات این حوضه آبریز است. می توان مشابه چنین مواردی را نسبت به تالاب هامون در سیستان وبلوچستان یا تالاب شادگان و هورالعظیم درخوزستان برشمرد؛ ازاین رو اجرائی کردن چند مورد مذکور در برنامه ششم پیرامون مسئله آب، پس از تصویب در مجلس محترم، می تواند مفید و ثمربخش باشد. اکنون زمان حضور پررنگ سازمان حفاظت از محیط زیست، وزارت نیرو و دیگر سازمان های مربوطه و استفاده از نقش مشارکتی موثر سازمان های مردم نهاد در مدیریت آب های موجود، اختصاص بودجه مناسب برای احیای حوضه های آبریز و تالاب ها و تشکیل هرچه سریع تر ستاد احیای زاینده رود، همچون تجربه موفق دریاچه ارومیه و همچنین استفاده از ظرفیت صندوق پرداخت خسارات به کشاورزان است. از دیگرسو از آنجا که بحران آب و اولویت زندگی حوضه های آبریز، مسئله ای ملی و تاثیرگذار در بسیاری زمینه هاست، ورود کمیسیون های متعدد مجلس از جمله کشاورزی، امنیت ملی، عمران و اقتصادی به مسائل مرتبط با حوضه های آبریز، ضروری به نظر می رسد.
                