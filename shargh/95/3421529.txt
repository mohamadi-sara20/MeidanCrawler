سه‌شنبه ۹‌شهریور ۱۳۹۵
-----------------------------------------
حرف اول
-----------------------------------------
اثرگذاری سازمان امور اداری و استخدامی
-----------------------------------------

                    سازمان مدیریت و برنامه ریزی که در دولت یازدهم، دوباره آغاز به کار کرده بود، با حکم رئیس جمهوری به دو سازمان برنامه و بودجه و امور اداری و استخدامی تقسیم شد. بارها گفته شده خبر انحلال سازمان مدیریت و برنامه ریزی کشور در دولت نهم بازتاب خوبی در میان کارشناشان و جامعه نداشت؛ اگرچه غیرقانونی هم نبود و رئیس جمهوری طبق اصل 126 قانون اساسی اختیار این کار را داشت. این سازمان در سال 1379 از ادغام دو سازمان برنامه و بودجه و امور اداری و استخدامی کشور به وجود آمده بود؛ در حالی که هریک از دو سازمان یاد شده در یک دوره تاریخی و با سیر قانونی خاص خود شکل گرفته بودند. این ادغام از لحاظ شکلی چندان خالی از شبهه نبود؛ زیرا هریک از دو سازمان پیشین با تصویب مجلس و بر پایه وظایف قانونی مصوب مجلس تاسیس شده بودند؛ ولی ادغام آنها با تصویب شورای عالی اداری صورت گرفت. این دو سازمان عملادر قالب دو معاونت از یک سازمان به صورت جداگانه به کار خود ادامه می دادند و هیچ گونه همکاری درخور توجهی در میان آنها مشاهده نمی شد تا آنکه با حکم رئیس دولت نهم، به طور کامل منحل شده و استقلال سازمانی خود را نیز از دست دادند!مسلما هیچ کدام از آنها در وضعیت سنتی و قدیمی خود درجا نمی زدند؛ همچنان که در سیر تکامل تاریخی خود نیز چنین نبودند و همراه با تحولات تدریجی و نیاز زمان همواره حرکتی رو به جلو داشتند. نه سازمان برنامه و بودجه در مواجهه با مشکلات امروز جامعه و مهم تر از همه مشکل اشتغال آفرینی برای انبوه جویندگان کار می توانست خود را صرفا مجری قانون برنامه و بودجه مصوب سال 1351 بداند و نه سازمان امور اداری و استخدامی کشور می توانست مانند گذشته و به روال سنتی به تمشیت امور خدمتگزاران دولت بپردازد و خود را صرفا مجری قانون استخدام کشوری مصوب سال 1345 بداند؛ ولی آن ادغام نابجا و آن انحلال ویرانگر مانند دو ضربه کاری بر پیکر هر دو سازمان فرود آمد و چالش های ناخواسته ای به بار آورد که فرصت تحول تدریجی را از هر دو آنها گرفت. اکنون بهتر است به آینده بنگریم؛ یعنی به اصلاح شیوه اداره کشور و وحدت مدیریت، تقلیل مشکلات پیش رو و به ویژه مشکل بی کاری که آمار واقعی آن از چشم مردم پنهان است؛ ولی درد آن را مردم کاملااحساس می کنند. به صراحت باید اقرار کرد سازمان مدیریت و برنامه ریزی با وظایف نامنسجم خود نمی توانست پاسخ گوی نیاز امروز جامعه و امیدواری مردم باشد؛ زیرا اساسا قانون مدونی به نام «قانون مدیریت و برنامه ریزی» وجود ندارد (به موضوع برنامه در دست بررسی ششم توسعه جداگانه خواهیم پرداخت). وجود یک سازمان برای نظارت راهبردی بر مدیریت منابع انسانی دولت بر پایه دستاوردهای امروز دانش مدیریت و یک سازمان برای تدوین برنامه های سالانه و میان مدت اداره کشور و نظارت بر اجرای آن در هر حال اجتناب ناپذیر به نظر می رسد. همان گونه که برای مشاغل غیردولتی، قانونی به نام «قانون کار» وجود دارد و وزارتخانه ای متولی آن است، مشاغل دولتی نیز به یک قانون مستقل و یک سازمان متولی نیاز دارند و مطالعات تطبیقی در کشورهای دیگر نیز این نظر را اثبات کرده است. سنخیت وظایف، نخستین اصل سازماندهی است. اگر وظایف این دو سازمان به خوبی تفکیک و تدوین و سازماندهی شود، بر بسیاری نارسایی ها و دوباره کاری ها فائق می آییم. در این مرحله نکاتی بدون رعایت تقدم و تاخر با تاکید بر اینکه از بدو ورود کارمند تا پایان عمر وظیفه بگیران او، این جامعه عظیم به متولی خاص و منسجمی نیاز مبرم دارد، مطرح می شود:- وجود افرادی متخصص، با تجربه، دلسوز و معتقد به رسالت در این سازمان فراموش شده و در حاشیه، از همه مهم تر حضور افراد غیرسیاسی در راس این تشکیلات ضرورت کامل دارد.- تجارب و تحصیلات دانشگاهی تخصصی مطلوب، شخصیت و متانت، اندیشه و آگاهی های لازم و حتی پوشش مناسب که محصول چگونگی زندگانی گذشته و تامین حداقل های زندگانی شرافتمندانه بدون دغدغه معاش و دارابودن اعتمادبه نفس و اعتقاد به روش ها برای کارشناسان رابط و هماهنگ کننده سیستم ها، در پیشبرد اهداف نقش اساسی دارد.- در ماده 107 قانون استخدام کشوری مصوب سال 1345 در راس سازمان امور اداری کشور ثبات مدیریت را دست کم به مدت پنج سال تکلیف و بر متخصص بودن واقعی فرد منصوب تاکید فراوان داشته است.- در راس این سازمان و ناظر بر رئیس که دبیر کل نامیده می شد، شورایی مرکب از پنج نفر افراد متخصص این علم اعم از شاغل یا بازنشسته با دست کم 12 سال سابقه در مدیریت های کلان مبتنی بر صلاحیت های اصولی برآمده از ضوابط و شرایط احراز واقعی، وجود داشت که تخصصی بودن و اهمیت وظایف و نقش سازمان را گواهی می دهد.- اشاره به این نکته ضروری است که آقای انصاری، رئیس منصوبی اخیر، در زمان ریاست آقای باقریان بر سازمان امور اداری در دولت اصلاحات، معاون ایشان بوده و از مدافعان ادغام این سازمان هماهنگ کننده به شمار می رود.- توسعه بی رویه اختیارات و تشکیلات موازی سازمان های وابسته به دولت الزاما بایستی متوقف و تدریجا کاهش یابد. راهکار رفع آنچه مانع توسعه و پیشرفت کشورمان شده، در تحقیقات، منابع و کتب دانشگاهی و از همه جالب تر در گنجینه این سازمان حیات دوباره یافته و کتابخانه های معتبر درون کشور که از آسیب مصون مانده در دسترس است و آغازی دوباره لازم نیست که شواهد خلاف آن را نشان می دهد، انگار که کشفی تازه و مقوله جدیدی در این وادی نازل شده است.- نفوذ مراکز تصمیم گیری موازی با نیت های خاص سیاسی- اجتماعی هدف دار که در برهه های خاص تشدید می یابد در این رسالت ارزنده، مزید بر علت نشود.- اختصاص بودجه های کلان به تشکیلات مزاحم امکان انتصاب افراد را در جایگاه موثر و ایجاد انگیزه در اصلاح و کنترل واقعی امور به دلیل مشاهده مغایرت ها! کاهش می دهد.- برای اصلاح سیستم ارزش یابی، نظارت و کنترل، پاسخگویی و ایجاد انگیزه در نیروی انسانی در اختیار، حذف سیستم مانده رانتی از همه لحاظ ضروری است.- جلوگیری از کمک های بی مورد و منع حمایت های رانتی متداول و قرارگرفتن هر چیز در جای خود، (به فرمایش حضرت علی(ع) در تعریف عدل و عدالت) به نابسامانی ها خاتمه خواهد داد در غیر این صورت داستان همیشگی چه کنم، استمرار و روزمر گی ها ادامه خواهد داشت که بنیان راستی و درستی را سست کرده است.- ناکافی بودن درآمد نیروی انسانی با حقوق های اندک در همه بخش ها در مقایسه با بذل و بخشش های خارج از اصول، مشکلی مهم است و ریشه نارسایی ها و کارشکنی های آشکار و پنهان به شمار می رود.- ضرورت کنترل مستمر نامحسوس میزان اختیارات، در مقابل مسئولیت ها و چگونگی پاسخ گویی در همه ابعاد، بسیار مهم به نظر می رسد که در صورت رفع نشدن آن به هر دلیلی، در بر همین پاشنه خواهد چرخید و داستان مکرر دلبر جانان من ادامه می یابد.- گردآوری کارشناسان واقعا خبره و مستقل از میان نیروی در اختیار دستگاه های دولتی و بدون هزینه مضاعف، به راحتی امکان پذیر است و ورود به این سازمان مرشد و هماهنگ کننده نبایستی با هجوم متقاضیان فرصت خواه و حامیان آنها که عادتی مرسوم شده، مواجه شود.- مفاد قانون استخدام کشوری مصوب 50 سال قبل، به این مهم و رسالت که بنیاد اصلاح مدیریت کلان حکومت است، اندیشیده و دوراندیشی آن زمان مثال گویایی است.- قانون مدیریت خدمات کشوری مصوب 87 که نارسایی های آن مشخص و مدون شده، با مسدودشدن راه های تفسیر به رای، هرچه زودتر قطعیت یابد.
                