دو‌شنبه ۲۹‌شهریور ۱۳۹۵
-----------------------------------------
سرمقاله
-----------------------------------------
سرمشقی برای همه زمان ها
-----------------------------------------

                    در میان شیعیان جهان، غدیر برای ما ایرانیان وجه تمایز بارزی دارد و آن عنصر پذیرش ولایت مداری اهل بیت (ع) است که از مهم ترین عناصر جامعه ایرانی محسوب می شود. همین ویژگی، انقلاب اسلامی و نظام برآمده از آن را مدعی اجرای سیره حضرت علی (ع) در دوران خلافت آن حضرت کرده است. پس مدام باید از خود سوال کنیم که نسبت جامعه ما با حضرت علی (ع)، چگونه است. از این منظر غدیر می تواند عیدی باشد که میزان قرابتمان را با امیرالمومنین (ع) بسنجیم.سرتاسر نهج البلاغه، پند و اندرز و روش زیست انسانی در همه زمان ها و مکان هاست. شهید مطهری به زیبایی، شئون مختلف شخصیت ارزشمند علی (ع) را در کتاب جاذبه و دافعه علی به تصویر کشیده است. علی (ع) الگویی تمام عیار برای همه انسان هاست. او همه انسان ها را دارای کرامت می داند و در توصیه به مالک اشتر می گوید: با مردم با مهربانی و دوستی برخورد کند، چراکه رعیت دو دسته اند: دسته ای برادران دینی تو هستند و دسته دیگر در آفرینش با تو یکسان اند. جامعیت امیرالمومنین در امر سیاست، از او یک سیاست ورز اخلاق مدار ساخته است که باید برای همه مسئولان سرمشق و الگو باشد. در بعد اجتماعی، علی (ع) شهروندی است که برای خود هیچ امتیاز ویژه ای قائل نیست و حتی به قاضی شهر می آموزد در برخورد با او تفاوتی میان علی و دیگران قائل نشود و با عدل و مساوات رفتار کند. در عرصه دینی و معرفتی، علی (ع) عارفی تمام عیار است. نگرش اقتصادی علی (ع)، عدالت مطلق و محض است و در مواجهه با بیت المال سختگیر و جدی است. کاهش فقر و محرومیت زدایی را می توان از سیره امام علی (ع) آموخت. استفاده به هنگام و درست از ابزار فکر و قلم و بیان برای امتناع بشر از دیگر ویژگی های علی (ع) است. در روزگاری که بیش از هر زمان دیگر به وحدت جهان اسلام نیازمندیم و نباید بر طبل اختلاف بکوبیم، سیره امیرالمومنین بهترین چراغ راه برای عبور از این تنگناست. ضرورت وجود الگوها و اسوه هایی که بتوان آنها را در عصر امروز به نسل جدید معرفی کرد تا بتوانند در چنین مسیری گام بردارند، بر هیچ کس پوشیده نیست و اگر بتوانیم جامعه را به این سمت سوق دهیم که در روش و منش خود قطره کوچکی از دریای بی کران آن حضرت باشند، گام بزرگی برداشته ایم. قطعا ما نمی توانیم شیوه آن حضرت را در دوران خلافت، به طورکامل پیاده کنیم، ولی می توانیم از مرزهای گفتمانی علی (ع) خارج نشویم و جهت گیری و مسیر پایداری در چارچوب گفتمان علی (ع) داشته باشیم. مفصل بندی اجزای ساختار رفتاری ما، باید تجلی حکومت علوی باشد و نباید از چارچوب گفتمانی علی (ع) خارج شویم. از این روست که غدیر می تواند بهانه ای باشد تا مسئولان عملکرد خود را با سیره حضرت بسنجند و مدام خود را در بوته نقد و ارزیابی صاحب غدیر قرار دهند. وحدت، همدلی، هم نوایی، گذشت، بخشش و بسیاری از فضایل نیکوی انسانی، روش معمول و قاعده حکمرانی مولای متقیان است و این ویژگی ها نه برای ثبت در تاریخ بلکه برای الگوبرداری تابعان آن حضرت است.
                