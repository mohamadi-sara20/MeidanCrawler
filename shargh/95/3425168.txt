دو‌شنبه ۱۵‌شهریور ۱۳۹۵
-----------------------------------------
حرف اول. ورزش
-----------------------------------------
خشم و قبیله گرایی در دیدار ایران - قطر
-----------------------------------------

                    همه چیز با دورخیز بلند تلویزیون آغاز شد، آغاز شد و ادامه پیدا کرد. ادامه پیدا کرد و رسید به نقطه انفجار.... زمینه سازی برنامه شب پیش از دیدار ایران- قطر با کی روش به برنامه تلویزیون در روز دیدار پیوند خورد و تصاویر بازیکنان قطری یک به یک روی مونیتور آمدند و مجری برنامه با آب وتاب آنها را خارجی - به تعبیری مزدور و خودفروخته- خواند. باروت جمع شده از شب پیش با لغزش امین «لوکونت»، سنگربان قطر در بازی ایران – قطر منفجر شد. او توپ را به جای دفع کردن با ضربه آرامی به انصاری فرد پاس داد و دروازه بسته مانده اش لحظاتی بعد با ضربه قوچان نژاد باز شد؛ در واپسین دقایق و برخلاف جریان بازی. همه فریاد شادی سر دادند. همه به اضافه کاپیتان سابق تیم ملی؛ همه به اضافه جواد نکونام که وارد میدان شد و برابر دروازه قطری ها شروع کرد به پایکوبی. لحظاتی بعد همه آمدند وسط میدان. لحظاتی بعد گروهی از تماشاگران شعارهای «ضدعرب» سر دادند.کمی بعد صفحه «لوکونت»، سنگربان مراکشی / فرانسوی قطر با حمله کاربران ایرانی مواجه شد. کمی بعدتر حرف قانون پیش آمد و شکایت و واکنش فیفا و خطر محرومیت. واکنش فوتبالی ما، همراه با اعتراض های پس از ماجرای بهداد سلیمی در المپیک، کنار هم قرار می گرفت...اینکه «ما» برابر «آنها» همیشه مظلوم می مانیم؛ همیشه حق به جانب؛ همیشه تک افتاده.این تفکر قبیله گرایانه ما را شبیه همان هایی می کرد که آنها را زیر تازیانه می بردیم؛ شبیه اعرابی که مناسبات شان را با تکیه بر بافت های قومی و قبیله ای شکل داده اند. عرب هایی که برای شان کوچک ترین واحد قبیله، «خانواده» است و سپس برادران یک خانواده «خمس» را شکل می دهند؛ جمع شدن چند خمس به برپایی «خاندان» می رسد؛ چند خاندان یک «عشیره» را تشکیل می دهند و چند عشیره یک «قبیله» را. در حقیقت نمی توان بدون تبیین قبیله گرایی عرب «سیاست های شیوخ عرب» و «حاکمان عرب» را تحلیل کرد؛ چنان که صدام از قدرت قبایل در زمینه های زیادی بهره برد و قبایل مرزنشین را برای کنترل مرزها به خدمت گرفت و معترضان فراری و مجرمان را دستگیر کرد. همین طور است امپراتوری سعودی ها که مبتنی بر قبیله گرایی برپا شده است.اینکه قطری های تلاش کرده اند در بستر فوتبال کمی از آن تفکر فاصله بگیرند طعنه آمیز است؛ مثلابه سباستین سوریا اروگوئه ای روی آورده اند؛ همان بازیکنی که با هر حرکتش به او نیش زدیم. فوتبال و اساسا ورزش همیشه در بستر برداشتن فاصله عمل کرده است. پیش از این هم در همین تلویزیون حداقل وقتی پای فوتبال فرنگی پیش می آمد، با ستایش از خارجی های آمده از اروپا یاد می کردیم؛ اینکه تغییر سیاست آلمان در فوتبال / مهاجرت خارجی ها چه دستاوردهایی داشته است؛ اینکه ژرمن های موطلایی با بواتنگ، سیاه پوست غنایی، خدیرای تونسی، اوزیل ترک تبار و کلوزه لهستانی عصر طلایی دیگری را رقم زدند. اینکه تیم ملی فرانسه بدون خارجی تبارهای سیاه پوستی، مانند تورام گوادلوپی، دسایی غنایی، کارمابئو کالدونیایی، زیدان الجزایری و ویرای سنگالی قهرمان جام جهانی 1998 نمی شد. اینکه انگلیس بازیکن سیاه پوستی دارد به نام «دله علی». پیش از این گزارشگران تلویزیون ایران، مهمت شول ترک تبار را که پیراهن تیم ملی آلمان پوشید ستایش می کردند. همین طور دکو و په په برزیلی را که پیراهن تیم ملی پرتغال را بر تن کردند. همین طور دیگو کاستای برزیلی را که برای اسپانیا به میدان رفته است. برای آنها زلاتان ایبراهیمویچ بوسنیایی تبار برای سوئد غوغا به پا می کرد و مائورو کامورانزی آرژانتینی که با ایتالیا قهرمان جهان شد، یکی از بهترین مردان میانی بود. اما آن شب چه؟ و چرا؟ و با کدام دستاورد؟ خشم فزاینده علیه همسایه هایی که همیشه کینه توزانه برابر ما صف کشیده اند به جای خود، ولی وقتی پای فوتبال پیش می آید، نمی توانیم از خود نپرسیم قوچان نژاد که با گل هایش ما را به جام جهانی برد تا چه حد محصول فوتبال ایران و فرهنگ ایران بوده؟ مگر اشکان دژاگه 17بار با پیراهن تیم های ملی آلمان از 17 تا 21سالگی بازی نکرده؟ آیا او با پیراهن آلمان با چنان عتاب هایی روبه رو شد؟ در کنار همه اینها مگر ما کشوری شکل گرفته از اقوام، تبارها، زبان ها و لهجه های پرشمار نیستیم؟ مگر راز دوام ما در تاریخ همین ترکیب نبوده؟ مگر قرار نبود باغ ما در طرف سایه دانایی باشد؟
                