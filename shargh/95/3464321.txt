یک‌شنبه ۲۳ آبان ۱۳۹۵
-----------------------------------------
سرمقاله
-----------------------------------------
بانک ها؛ ستون لرزان اقتصاد
-----------------------------------------

                    بحران های اقتصادی کشورهای دنیا بیشتر ریشه در نظام بانکی یا به بیان عمومی تر ریشه در شرایط مالی دارند. برای پیشگیری از وقوع بحران، پایش موسسات مالی و اعمال مقررات تنظیمی در سطح ملی و حتی جهانی از طریق بانک های مرکزی دنیا انجام می شود. بدیهی است در صورت وقوع بحران نیز بانک های مرکزی هستند که به نمایندگی از طرف دولت ها وظیفه مقابله با بحران و خروج از آن را در بخش مالی بر عهده دارند. بعد از بحران جهانی 2008، دامنه مقررات تنظیمی مالی در سطح ملی و جهانی به سبب نوآوری ها و جهانی شدن بازار های مالی، گسترده تر شده است. در نابسامانی اقتصادی ایران نیز که نماد آن، رشد های منفی تولید سال های 91 و 92 و رشدهای پایین سال های 93 و 94 است، سیاست های نادرست پولی و و عدم پایش نظام بانکی کشور نقش مهمی داشته است. اکنون به اقرار بیشتر کارشناسان، نظام بانکی ایران در شرایط بحرانی قرار دارد. دشواری تحقق رشد اقتصادی بالاو پایدار در اقتصاد ایران نیز در نظام آشفته بانکی کشور ریشه دارد؛ به عبارت صریح تر در شرایط فعلی، نظام بانکی ایران ستون لرزان اقتصاد کشور است، با سقوط این ستون، هزینه سنگینی برای دوره ای طولانی به دلیل اشتغال، تولید و رفاه به مردم تحمیل خواهد شد. نگارنده، گزارش بانک مرکزی از بازار پول در مردادماه 95 و ارائه طرح اصلاح نظام بانکی ازسوی مسعود نیلی، مشاور اقتصادی رئیس جمهور را برای هشدار مجدد درباره شرایط بانکی کشور و ضرورت اعمال سریع تر اصلاحات در بانک های کشور مناسب یافت. برابر گزارش بانک مرکزی، حجم نقدینگی که از پیکره های اصلی پولی کشور است، در پایان مرداد 95 به 11 هزار تریلیون ریال رسیده است که در مقایسه با مرداد 94 رشد تکان دهنده ای معادل 29،2 درصد را در یک سال نشان می دهد؛ این کوه عظیم نقدینگی دیر یا زود لاجرم با تغییرات افزایش انتظارات تورمی، ثبات به دست آمده در اقتصاد کلان، نرخ ارز، معاملات سوداگرانه به ویژه در زمینه مستغلات و در نهایت نرخ تورم یک رقمی، اقتصاد را به باد خواهد داد؛ هم سو با این روند نامطلوب، میزان بدهی بخش دولتی به بانک مرکزی نیز به رقم 630 تریلیون رسیده است که رشدی معادل 23.9 درصد را در یک سال نشان می دهد. رشد بدهی بانک ها به بانک مرکزی در این دوره نیز 12.2 درصد بوده است. دارایی های خارجی بانک مرکزی در این دوره رشد 0.7 درصدی را از نشان می دهد که آن هم به سبب محدودیت درآمد های نفتی است. این افزایش ها که بیانگر رشد بالای پایه پولی است، به همراه کاهش نرخ سپرده قانونی، زمینه ساز رشد نزدیک به 30 درصد نقدینگی کشور شده است. بدهی بخش غیردولتی به بانک ها و موسسات اعتباری غیربانکی هشت هزار تریلیون ریال است که گفته می شود حدود 11 درصد آن مطالبات غیرجاری است (نرم پذیرفتنی پنج درصد است). در مقابل، مانده حساب سرمایه بانک ها به اضافه اندوخته های آنها حدود 860 تریلیون ریال گزارش شده که کمتر از بدهی های غیرجاری است.حال این پرسش پیش می آید در چنین شرایطی، جایگاه کفایت سرمایه بانک های ما در مقررات «بال» و قانون تجارت کجاست و تاوان ورشکستگی بالفعل ولی نه رسمی بعضی از موسسات بانکی کشور چگونه و ازسوی چه مقامی پرداخت خواهد شد؟ در زمینه سیاست های پولی، به سبب شرایط نامطلوب نظام بانکی، باوجود رشد بالای نقدینگی و تورم پایین 8،7 درصدی مهرماه 95، نرخ های بهره کاهش زیادی را نشان نمی دهد و تنگنای اعتباری در اقتصاد حاکم است. متوسط نرخ های بهره به جهت سپرده ها و تسهیلات بالاتر از 20 درصد است؛ میان خود بانک ها نرخ های کوتاه مدت 25درصد نیز گزارش می شود، بدین ترتیب بدون اصلاح نظام بانکی، خروج از رکود و نیل به رشد اقتصادی بالاو پایدار منتفی است. به علاوه بدیهی است با تاخیر در اصلاحات و اقدامات ضروری گسترده بانکی، زمینه های تشدید بحران بانکی فراهم می شود و هزینه های مقابله با آن افزایش می یابد. این شرایط نامطلوب با عباراتی مصلحت گونه تر در گزارش مشاور اقتصادی رئیس جمهور در طرح نجات بازار پول نیز بیان شده است؛ ایشان می گوید نظام بانکی کشور بیمار است، نشانه های بیماری هم ظرفیت محدود بانک ها برای تسهیلات مالی و نرخ بهره بالای حاکم است. از زبان ایشان علت تنگنای مالی، بازنگشتن تسهیلات گذشته بانک ها به فعالان اقتصادی و دولت است و علت نرخ بهره بالانیز جنگ قیمتی میان بانک ها برای جذب سپرده هاست. این جنگ قیمتی هم ازسوی بانک های ناسالم یا بهتر بگوییم ناسالم تر (به عبارت ایشان بیمارتر) اداره می شود و در نهایت نرخ بهره اقتصاد یا نرخ هزینه تامین منابع مالی ازجانب بانک های ناسالم تر و نه بانک مرکزی دیکته می شود. این تحلیل من را یاد اصرار دوستان اقتصاددانی انداخت که می گویند در اقتصاد در هر شرایطی (بیمار و غیربیمار) بازار و رقابت میان بانک ها تعیین کننده بهترین نرخ بهره و تخصیص منابع مالی است. پژوهش انجام شده اخیر در پژوهشکده پولی و بانکی کشور وابسته به بانک مرکزی درباره وضعیت بازار مالی و چشم انداز آن نیز بیانگر شرایط بحرانی نظام بانکی است. براساس این گزارش درباره بیشتر بانک های کشور، نسبت کفایت سرمایه، نسبت مطالبات غیرجاری، نسبت دارایی نقد به دارایی و سایر نسبت های سلامت بانکی در وضعیت نامساعدی براساس نرم های جهانی قرار دارند و حکایت از نزدیک شدن شبکه بانکی کشور به خط قرمز بحران دارد. بیان ساده مشکل از این قرار است که بخش بزرگی از نظام بانکی کشور، سپرده های اشخاص را سهوا، عمدا (در جهت منافع شخصی) یا به صورت دستوری (بدهی های دولتی) صرف اعطای وام هایی کرده اند که در بازگشت اصل و سود آن از ابتدا تردید بوده و چنین نیز شده است (بدهی های غیرجاری بانک ها). قسمت دیگری از سپرده ها را نیز بانک ها در شرایط تورمی اقتصاد با هدف کسب سود بالاصرف خرید زمین و ساختمان و سرمایه گذاری هایی کرده اند که اکنون نه تنها قیمت آنها کاهش یافته است بلکه امکان نقدشدن آن نیز بسیار کم و همراه با زیان است. به این ترتیب اولابه جهت عدم برگشت وام ها، منابع محدودی برای اعطای وام های جدید به بنگاه های اقتصادی در دسترس است (تنگنای مالی اقتصاد)، ثانیا جمع سرمایه، وام های برگشت پذیر و سایر دارایی های بخشی از نظام بانکی کمتر از سپرده های جمع آوری شده ازسوی آنها و سایر بدهی هاست (ورشکستگی بعضی از بانک ها). ثالثا این گروه از بانک ها به جهت ناکافی بودن درآمدها، برای جوابگویی اصل و سود ماهانه سپرده ها و هزینه های دیگر، نیاز روزانه به نقدینگی دارند که جذب آن را با هر نرخی- به منظور پنهان کردن ورشکستگی خود- مجاز می دانند (حاکمیت نرخ تعادلی بهره بالا). بانک مرکزی نیز نگران از گسترش بحران بانکی و افزایش شدت آن بر اساس توافق نانوشته، منابع مالی مورد نیاز را برای شبکه بانکی تامین (افزایش 30 درصدی نقدینگی) و ادامه حیات تعادل غیربهینه بازار پول را ممکن می کند. ادامه این فرایند، انباشتگی بیشتر زیان در نظام ناسالم بانکی و وقوع یک بحران بزرگ بانکی با هزینه های سنگین آن برای تمامی اقتصاد است. شایان ذکر است درباره ورشکستگی یک بنگاه غیربانکی یا یک شخص حقیقی، جماعتی متضرر می شوند که با اراده خود با بنگاه یا فرد ورشکسته دادوستد داشته انداما درباره یک بانک برابر باور و اعتماد جامعه، سپرده ها ازسوی بانک مرکزی بیمه شده اند و در زمان ورشکستگی یک بانک، این بانک مرکزی است که باید از محل منابع عمومی کشور که متعلق به همه مردم است اقدام به بازپرداخت سپرده ها کند. راه حل مقابله با معضل بزرگ بحران بانکی کشور به دفعات و با جزئیات ازسوی اهل فن در کنفرانس های اقتصادی متعدد و در طرح های مطالعاتی مختلف و همچنین ازسوی کارشناسان زبده بانک مرکزی عنوان شده و مورد تایید مسئولان بانکی کشور نیز هست، اما چرا بانک مرکزی از این راه حل ها استفاده نمی کند؟ پرسش بجایی است!
                