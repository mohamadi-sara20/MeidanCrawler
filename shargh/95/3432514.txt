یک‌شنبه ۲۸‌شهریور ۱۳۹۵
-----------------------------------------
حرف اول
-----------------------------------------
لطفا مجروح را به بیمارستان برسانید
-----------------------------------------

                    چند روز قبل در حین تردد در یکی از بیمارستان های پایتخت، متوجه تصادفی در خیابان مجاور شدم. راننده ای موتورسوار و همراه او، به علت برخورد با موانع کنار خیابان هر دو نقش بر زمین افتاده و جمعیتی نیز دور آنها حلقه زده بودند. حادثه دقیقا در نزدیکی یکی از در های بیمارستان اتفاق افتاده بود. پس از معاینات اولیه بیماران به این نتیجه رسیدم قدم بعدی انتقال هرچه سریع تر بیماران است. خوشبختانه بخش اورژانس بیمارستان نیز در فاصله چندصدمتری ما قرار داشت.اما دراین حین متوجه شدم علت اصلی شلوغی خیابان، توقف جمعیت برای کمک به مصدومان نیست؛ بلکه حادثه دیگری نیز در حال تکوین است. یکی از عابران که صحنه را مشاهده کرده بود، در حال فیلم برداری با گوشی تلفن خود از اطراف بود که عوامل حراستی بیمارستان که در نزدیکی صحنه حضور داشتند، از ترس عواقب انعکاس خبری سوژه، با وی درگیر شده و سپس او را دستگیر و به داخل بیمارستان بردند. در حین دعوای شدیدی که بدین خاطر در حال انجام بود، به یکی از نگهبان ها مراجعه و نیاز به انتقال مجروح را یادآوری کردم؛ اما وی عنوان کرد چون حادثه در خارج از بیمارستان اتفاق افتاده، بنابراین به شماره 115 اطلاع داده شده و اورژانس تهران، مصدومان را به بخش منتقل خواهد کرد. از طرف دیگر انتقال چنین بیمارانی برای نگهبان ها مسئولیت آفرین بوده و علاوه برآن، انتقال از طریق اورژانس 115 به نفع بیمار نیز نبوده؛ چون برای رایگان شدن هزینه های بیمارستانی، نیاز به گزارش کارشناسان 115 است. در نهایت در بیمارستان برای پایان یافتن غائله، بسته شد. به جای انتقال بیمار، فرد فیلم بردار به داخل بیمارستان انتقال داده شد؛ مردم و عوامل بیمارستانی بیمار را رها کردند و پس از مدتی آمبولانس رسید. به این ترتیب زمان بین وقوع حادثه تا انتقال به بخش اورژانس به چند برابر افزایش پیدا کرد؛ واقعه ای که در برخی از موارد موجب ازدست رفتن جان بیمار می شود.به یاد شادروان آقای دکتر عزت الله صادقی، همکار فوق تخصص جراحی عروق خودمان، افتادم. آن مرحوم چند ماه پیش به علت سرعت وحشتناک راننده روبه رو و در حین رفتن از بیمارستان به مطب، در یکی از شهرهای غربی کشور فوت شد. در زمانی که فیلم ناله های کمک خواهی این عزیز و توجه نکردن مردم حاضر در صحنه در گروه های تلگرامی ردوبدل می شد، کمتر کسی متوجه بود چند استان غربی کشور تنها جراح عروق خود را در حالی از دست داده اند که علت اصلی آن، بنا به قول یکی از استادان برجسته جراحی عروق کشورمان، چیزی جز خون ریزی و تاخیر در رسیدگی به بیمار نبود.شگفتا تو خود جراح عروق باشی، زندگی شبانه روزی ات با اورژانس، اتاق عمل و خون رسانی به نیازمندان عجین باشد و از خون ریزی و تاخیر در درمان بمیری! به یاد داشته باشیم این گونه همکاران تازمانی که به این جایگاه برسند، قطعا جان بسیاری را نجات داده اند و خداوندا چه فرجام مبهمی در انتظار ما خواهد بود آن گاه که سرمایه های انسانی کشور خود را به این راحتی از دست می دهیم. به هرحال مرور این گونه حوادث که هرازچندگاهی در اطراف ما اتفاق می افتند، بیانگر وجود نابسامانی های متعدد جامعه شناختی، حقوقی و اجرائی در بین ماست. اینکه چرا ما در چنین مواقعی به جای کمک کردن به مصدومان، به حواشی ای مانند فیلم برداری می پردازیم، یا آنکه وظیفه اصلی خود را حراست از سازمان متبوع خود دانسته و به دنبال فرد فیلم بردار می رویم، یا آنکه مسئولیت اصلی خود را کمک به بیمار نمی دانیم یا نگران دردسرهای ناشی از درگیرشدن در امر کمک رسانی به مجروح هستیم، یا حتی قانون رایگان کردن هزینه های درمانی این گونه مصدومان که نقد جدی به آن دارم و...، همگی سوال های مهمی هستند که پاسخ به آنها در این مختصر نمی گنجند. در این مقاله فقط به آخرین حلقه این زنجیره از نارسایی ها می پردازم و آن، نادیده انگاشته شدن این اصل ضروری است که در فرایند انتقال بیمار به بیمارستان، باید ترتیبی اتخاذ شود تا بیمار هرچه سریع تر به بیمارستان انتقال یابد. به خاطر داشته باشیم یکی از اصول روان شناسی اجتماعی، «اثر تماشاچی» است. مطابق این اصل، مردم در حضور دیگران با احتمال کمتری به کمک دیگران می روند؛ به عبارت دیگر هر فرد با تصور آنکه اگر مشکل جدی باشد، سایرین نیز اقدام خواهند کرد و با پیش فرض تقسیم شدن مسئولیت در بین تمامی شهود، تمایل کمتری به کمک رسانی خواهد داشت. حادثه میدان کاج تهران را به یاد بیاوریم که در آنجا در حضور تعدادی از مردم، قتلی اتفاق افتاد و کسی به مقتول کمک نکرد. این یک پدیده روان شناختی است و مختص به ما ایرانیان نیست. چند سال قبل، در نیویورک زنی در بیرون از خانه اش به دست مردی به قتل رسید؛ پلیس پس از رسیدگی به این پرونده، مشخص کرد که حداقل 37 نفر از همسایگان در نیم ساعت درگیری این زن و مرد، صدای کمک خواهی این زن را شنیده؛ اما هیچ کدام وارد عمل نشدند و تنها یک نفر پس از قتل با پلیس تماس گرفته بود.منظور من از طرح این موضوع، آن است که در زمان نیاز مجروح به کمک سایرین، ما به اندازه کافی با اثر تماشاچی به عنوان عامل تاخیر دهنده مواجه هستیم و نباید مردم احساس کنند رساندن بیمار به بیمارستان، موجب بروز کوچک ترین مشکلی برای آنها، بیمار یا حتی مانعی برای درمان رایگان بیمار می شود.همین چند هفته پیش، حادثه ترافیکی مشابهی در یکی از میدان های اصلی تهران در مجاورت یکی از بیمارستان های خصوصی، اتفاق افتاد که منجر به مرگ مادر یکی از همکاران خوب ما شد؛ در آنجا نیز ناهماهنگی بین عابران، پرسنل بیمارستان و اورژانس تهران، تاخیر زیادی را برای شروع درمان مصدوم ایجاد کرد. این حادثه نیز نشان داد به نظر می رسد مردم، کارکنان درمانی و به ویژه نگهبان های بیمارستان ها نسبت به عملکرد صحیح خود توجیه نبوده و نیاز به آموزش دارند. البته از طرف دیگر مردم نیز باید یاد بگیرند کدام گروه اندک از مجروحان را که نیاز به انتقال از سوی افراد آموزش دیده دارند انتقال ندهند.این نکته را نیز باید اضافه کرد اگرچه در ابتدا که بودجه هنگفت درمان رایگان مصدومان حوادث ترافیکی در اختیار وزارت بهداشت قرار گرفت، راهکارهای مختلفی برای تخصیص این منابع به بیمارستان های ذی نفع طراحی شد؛ اما چند سالی است که آیین نامه اجرائی این قانون برای جلوگیری از سوءاستفاده های احتمالی، تغییر کرده و مجروح برای رایگان شدن هزینه های درمانی خود، باید یکی از مدارک سه گانه گزارش اورژانس 115، کروکی پلیس یا گزارش مراجع انتظامی را ارائه کند. حال مشکلی که در اینجا پیش می آید، آن است که در جایی که همراهان، مجروح را به بیمارستان انتقال دهند یا مصدوم خود با پای خود به بیمارستان مراجعه کند، باید در فرصت های بعدی به مراجع انتظامی مراجعه کرده و ضمن پیگیری یک گردش کاری پیچیده، درخواست تایید ادعای خود را بکند؛ مسئله ای که در برخی از اوقات به نتیجه ای هم نخواهد رسید و ما درحال حاضر در بیمارستان ها شاهد آن هستیم. به هرحال باید بپذیریم درحال حاضر کم نیستند بیمارانی که قبل از مراجعه به بیمارستان، نگران هزینه های آتی آن هستند و به نظر می رسد این ناهماهنگی در رایگان کردن هزینه های این گونه بیماران، تاکنون عوارض بدی از خود به جا گذاشته؛ به طوری که قانون گذار قصد داشته روند درمان بیمار پس از رسیدن به اولین بیمارستان، هرچه سریع تر آغاز شود غافل از آنکه ضوابط اجرائی مصوب مدیران میانی، موجب شده اطرافیان از خیر انتقال مصدوم به بیمارستان بگذرند. خلاصه آنکه وقوع این گونه حوادث همگی هشدارهایی برای تک تک ما بوده و نشان می دهد موضوع انتقال مجروح ترافیکی، معضلی جدی است که با فراوانی بالایی در حال تکرار است. بنابراین بر خود لازم می دانم توجه افکار عمومی، همکاران پزشکی و مسئولان را به این نکته جلب کرده و یادآوری کنم برای پیشگیری از وقوع این گونه موارد، باید هرچه سریع تر اقدام کنیم.
                