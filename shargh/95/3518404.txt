پنج‌شنبه ۲۸ بهمن ۱۳۹۵
-----------------------------------------
یادداشت
-----------------------------------------
نا آشناپنداری و مدیران فرسوده دولتی
-----------------------------------------

                    اشاره: یادداشت زیر، هفته گذشته به دلیل بروز مشکل فنی به صورت ناقص منتشر شده بود. بازنشر آن به منظور پوزش از نویسنده و مخاطبان محترم «شرق»، صورت می گیرد.آشناپنداری یا دژاوو (به فرانسوی: déjà vu) حالتی ذهنی است که در آن فرد درحالی که برای نخستین بار با چیزی، کسی یا جایی مواجه می شود، احساس می کند آن را قبلادیده و تجربه کرده است. این احساس آشنایی عجیب، برای بسیاری از ما پیش آمده است و موضوع جدیدی نیست. نقطه مقابل این حالت ذهنی که می توان آن را ناآشنا پنداری نامید، در فضای نوآوری اهمیتی ویژه دارد. منظور از ناآشنا پنداری، حس رویارویی با چیزی برای نخستین بار است درحالی که در حقیقت فرد در گذشته خود بارها و بارها آن چیز را مشاهده یا تجربه کرده است. آنها که از توان ناآشنا پنداری برخوردارند، می توانند چیزهایی را ببینند که پیش از این هم وجود داشته و برای همه عادی شده اند، به حدی عادی که دیگران وجود آن چیزها را فرض می گیرند و دیگر به آن فکر نمی کنند. افراد، سازمان ها و حتی مردمان و حاکمان کشورها در گذر زمان به کارها و شیوه انجام آنها خو می گیرند. آن قدر که پس از مدتی کسی نمی پرسد این کار چرا باید انجام شود و چرا با وجود تغییر مداوم شرایط پیرامونی، انجامش باید حتما به همین یک شیوه به خصوص باشد. پیشرفت فزاینده فناوری، هر روز تغییرات فراوانی را وارد جامعه بشری یا به آن تحمیل می کند. این محصولات و خدمات فناورانه جدید بر تمامی ابعاد زندگی تاثیرات کوتاه و بلندمدت دارند. اگر این تغییرات فناورانه را در کنار تغییرات شگرف جمعیتی، آب وهوایی، اقتصادی یا سیاسی قرار دهیم، در عمل محیط پیرامونی هر روز در حال تغییر است. آیا با این باور و درک این مهم، مدیران و کارکنان سازمان ها هر روز می اندیشند که آیا انجام کارهایی که پیش از این انجام می دادند، لازم است؟ آیا تمام آن کارها را باید به همان شیوه گذشته انجام دهند؟ برای نمونه، در سال های اخیر با ورود ساعت های هوشمند به بازار، انقلابی در صنعت ساعت سازی به پا شده است. ساعت های هوشمند با انواع و اقسام امکاناتی که در اختیار کاربران قرار می دهند، انتظارها از مفهوم و کاربری ساعت را به شدت تغییر داده اند. مردم امروزی انتظار دارند ساعت مچی، علائم حیاتی آنها را پایش کند، تعداد قدم های آنها و کالری مصرف شده را بشمارد، قرارهای کاری شان را یادآوری کند، درباره پاسخ گویی به تماس های تلفنی تصمیم بگیرد، به حساب های بانکی شان دسترسی داشته باشد و مغایرت گیری کند و مدام گام هایی فراتر از نیازهای شناخته شده و روزمره آنها بردارد. ساعت هوشمند شرکت اپل، مدت کوتاهی پس از ورود به بازار، تمامی فرضیات این صنعت را به هم ریخت و در مقام دوم حجم فروش ساعت در جهان، پس از برند رولکس ایستاد. هر ساعت سازی که این تحولات پیرامونی را نادیده گرفته یا بگیرد، یا تاکنون زمین خورده یا به زودی از صحنه رقابت محو خواهد شد. حال اگر به درون شرکت های سازنده ساعت های سنتی بروید، خیلی ها به فعالیت های جاافتاده و شیوه انجام آنها در چند دهه گذشته خو گرفته اند و خواسته یا ناخواسته بر تداوم آنها اصرار می ورزند. بسیاری از مدیران این شرکت ها بر حفظ مدل کسب وکار سنتی شرکت خود - که احتمالادر گذشته عامل موفقیت آن بوده- پافشاری می کنند. در چنین شرایطی، وجود افرادی که توان «ناآشناپنداری» داشته باشند، برای این شرکت ها و بقایشان کلیدی است. کسانی که می توانند از عادت ها و روتین ها فاصله بگیرند و آنچنان آنها را ارزیابی کنند که گویی برای نخستین بار با آن روبه رو می شوند، کسانی که در ارزیابی های تازه به تازه خود، واقعیت های جدید محیط پیرامونی را هم با چشم بینا و گوش شنوا حس می کنند. هرچه سرعت تحولات پیرامونی بیشتر شود، توان ناآشناپنداری برای موفقیت شرکت ها و افراد، کلیدی تر است. اکنون شرکت های موفق و پیشرو به مدیرانی نیاز دارند که هر روز فرضیات سنتی شرکتشان را از نو بررسی و ارزیابی کنند. از لحظه گذر از ورودی ساختمان شرکت، از خودشان بپرسند: آیا با وجود پیشرفت در فناوری های ارتباطاتی، مکان فیزیکی شرکت باید به همان اندازه و در جای قبلی باشد؟ آیا با پیشرفت سریع کسب وکارهای آنلاین، تکیه بر شبکه توزیع پیشین که به سختی هم ایجاد شده، کار درستی است؟ آیا با وجود تغییر ترکیب جمعیتی کشور، تمرکز بر همان مشتریان قبلی به نفع است؟ آیا با توجه به پیشرفت فزاینده فناوری در حوزه انرژی های تجدیدپذیر، همچنان تمرکز بر بازار کشورهای نفتی اشتباه نیست؟ آشکار است که توان ناآشناپنداری برای همه شرکت هایی که به دنبال نوآوری هستند، کلیدی است. با وجود این، در شرایط کنونی ایران، این توانمندی می تواند گوهری مدیریتی در بسیاری از سازمان های دولتی باشد که حکمران بخش عمده اقتصاد کشور هستند. در ایران، نسلی از مدیران محترم، چندین دهه است که سکان راهبری سازمان های دولتی را در دست دارند و با قبول مسئولیت های مختلف، بین این سازمان ها جابه جا می شوند. متاسفانه بیشتر این مدیران به فرایندهای ناکارآمد و فرسوده کاری در سازمان های دولتی خو گرفته اند. محدودیت های بین المللی در سال های گذشته هم مزید بر علت شده تا این مدیران، تغییرات محیط پیرامونی و پیامد آنها بر کارکردهای سازمانی خود را نبینند یا نادیده بگیرند. اکنون کار به جایی رسیده که بسیاری از این سازمان ها حتی توجیه ادامه فعالیت نیز (دست کم به شکل کنونی) ندارند. اما همان مدیران از درک همین موضوع آشکار عاجز شده اند. اکنون دولتی ها به نسل جدیدی از مدیران نیاز دارند که از سه ویژگی برخوردار باشند؛ نخست با روند تحولات بین المللی و پیامدهای آشکار و پنهان آنها آشنا باشند، دوم با تکیه بر توان ناآشناپنداری، فرایندهای کاری و مدل کسب وکار سازمان تحت مدیریت خود را یک به یک دوباره ارزیابی کنند و سوم شجاعت و جسارت تغییر و بهبود سازمانی بر پایه نتایج این ارزیابی را داشته باشند. با وجود این نیاز، در شرایط موجود اگر کارشناس یا مدیری جوان جسارت کرده و ناکارآمدی های آشکار سازمان های دولتی را به آن مدیران قدیمی یادآور شود، با چوب بی تجربگی و توهم بافی رانده می شود و در صورت تکرار این جسارت، از چرخه پیشرفت شغلی و سمت های مدیریتی حذف می شود.ازهمین رو مدیرانی با سه ویژگی بالادر فضای سازمان های دولتی بسیار نادر و انگشت شمارند. به همین دلیل امید چندانی هم به نوآوری در بخش دولتی نمی توان داشت. اما شرکت های خصوصی ایرانی به ویژه آنها که باور نوآوری در سر دارند، باید به سرعت و به شکلی فعال و حساب شده به دنبال جذب یا پرورش مدیرانی باشند که ناآشناپنداری را هم در سبد توانمندی های خود داشته باشند.
                