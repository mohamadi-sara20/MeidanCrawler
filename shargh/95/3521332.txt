چهار‌شنبه ۴ اسفند ۱۳۹۵
-----------------------------------------
type_unknown
-----------------------------------------
همایون شجریان: شرایط بازگشت پدرم مهیا نیست
-----------------------------------------

                    «حال پدر رو به بهبود است، اما درمان ادامه دارد و همچنان سرطان در کمین است». این صحبت همایون شجریان در نشست خبری آلبوم تصویری «خداوندان اسرار»، حرفی بود که در نیمه نشست زده شد، درحالی که از لحظات نخست برنامه همه منتظر شنیدن خبر تازه ای از استاد بودند. اهالی رسانه صبح روز گذشته (سه شنبه، سوم اسفند 95) به سالن خلیج فارس فرهنگ سرای نیاوران آمده بودند تا حرف های سهراب پورناظری و همایون شجریان درباره نسخه تصویری کنسرت «خداوندان اسرار» را که سال 91 در ایران و چند کشور از جمله آمریکا و ترکیه 53 بار روی صحنه رفته بود بشنوند، اما پرسش و پاسخ های بسیار دیگری هم مطرح شد؛ازجمله خبر رفع ممنوعیت انتشار آثار استاد شجریان، ساخت موسیقی متن فیلم «رگ خواب»، دغدغه همایون شجریان و سهراب پورناظری برای اشاعه فرهنگ و ادبیات کهن ایران در قالبی که اقتضای این زمانه است، همکاری همایون شجریان با ارکستر ملی، چرایی برگزارنکردن کارگاه های آواز ازسوی همایون و... که در ادامه مشروح آن را می خوانید. این آلبوم تصویری به کارگردانی رخشان بنی اعتماد، با طراحی صحنه و لباس باران کوثری و همراهی دیگر هنرمندان شناخته شده سینما همچون مجتبی میرتهماسب، هایده صفی یاری، سپیده عبدالوهاب و... از امروز، چهارم اسفند از سوی نشر «ایران گام» روانه بازار می شود و تلفیقی از سلیقه بهترین های موسیقی و سینمای امروز ایران است. شجریان و پورناظری درباره چگونگی این همکاری چنین توضیح دادند: «ما داشتیم کار را پیش می بردیم که آشنایی با باران کوثری - بازیگر و فرزند بنی اعتماد - باعث شد از او درخواست کنیم که طراحی صحنه کار را برعهده بگیرد. در ادامه، ما برای این پروژه مشورت هایی را با خانم بنی اعتماد انجام دادیم که آقای کوثری پیشنهاد کرد که خود خانم بنی اعتماد طراحی این اثر را برعهده بگیرد.ما نیز قبول کردیم و فرصت مغتنمی برای ما به شمار می آمد»، اما آنها درباره اینکه برای ادامه این همکاری نیز برنامه ای دارند یا خیر؟ پاسخ دادند: «فعلابرنامه ای نداریم، اما اگر خانم بنی اعتماد از نتیجه همکاری با ما راضی باشند، باعث افتخار و خوشحالی ماست که این همکاری ادامه یابد». سپس شجریان در پاسخ به پرسشی مبنی بر اینکه چرا در موسیقی اصیل ایرانی چندسالی است انسداد به وجود آمده و خلاقیت هایی که صورت می گیرد، خارج از چارچوب است، گفت: «روزگار امروز ما با 20 یا 30 سال پیش تفاوت دارد و طبیعتا موسیقی ما نیز دچار تغییر شده است. چیزی که برای من به عنوان خواننده موسیقی اصیل ایرانی اهمیت داشته، این بوده است که چگونه می توان ریشه ها را حفظ کرد و از این تغییرات نترسید. مشکلات زیادی وجود دارد، اما نکته مهم این است که پیونددادن نسل آینده این کشور که قرار است موسیقی را بشنود و با آن زندگی کند و نه به عنوان ویترین، افتخار آن را نصب کند، کار مشکلی است. باید موسیقی را به آنها ارائه داد تا خودبه خود نسبت به آن جذب شوند».همایون شجریان در ادامه بیان کرد: «امکان دارد لذت و سلیقه شخصی من چیز دیگری باشد، اما سعی می کنم لذت هایم را در چیزهای دیگر پیدا کنم که قابل تغییر باشد».پورناظری نیز در همین زمینه اظهار کرد: «موضوع بر سر ادامه این راه است؛ ما باید فکر کنیم چگونه این پیوند برقرار می شود. مهم تر از موسیقی ما فعلاادبیات ماست، زیرا شاید موسیقی دستگاهی 300 یا 400ساله باشد، اما ادبیات ما ریشه ای هزاران ساله دارد؛ این یک هشدار است».او ادامه داد: «من از همایون تشکر می کنم که با من در این کار همراه بود، درحالی که اندیشه خودش را داشت. ما سعی می کنیم نقاطی را که می تواند افراد بیشتری را به فرهنگ و ادبیات ما جذب کند، پیدا کنیم. این کار سختی است و ما کار را به شکل سهل الوصول نکردیم که مردم خوششان بیاید. من به همان اندازه که تعریف و تمجید شنیده ام، دشنام نیز خورده ام. البته اگر ما این کار را نکنیم، موسیقی ایرانی زبان زنده جامعه نخواهد بود. باید از این راه، حمایت اساسی شود». استاد شجریان به صحنه باز خواهد گشت؟صحبت از استاد شجریان که به میان می آید، نفس ها به شماره می افتد. همایون شجریان در مقابل پرسشی درباره صدور مجوز فعالیت استاد شجریان گفت: «آلبوم ایشان مجوز گرفته و تابه حال، آلبوم «طریق عشق» را منتشر کرده ایم. برخی کارهای گذشته او که به یکی، دو سال پیش متعلق است و کسی آنها را نشنیده نیز کارها برای انتشارش در حال پیش رفتن است. فعلاامکان به صحنه آمدن پدرم وجود ندارد و همه ما منتظریم این مسیر به خوبی و خوشی طی شود».سهراب پورناظری نیز در ادامه نقد خود را به این شرایط اعلام می کند: «مجوزی که درحال حاضر داده شده باید چندین سال پیش داده می شد. یک کودک پنج ساله نیز می داند که دادن مجوز در این زمان چه دلیلی دارد؛ وقتی که شجریان در حال درمان بیماری اش است، از مجوز و اجرای زنده صحبت می شود. کاش این مجوز زودتر صادر می شد که استاد روی صحنه بیاید».همایون شجریان در پاسخ به دل نگرانی عمومی که نسبت به حال پدرش وجود دارد نیز گفت: «حال ایشان نسبت به چند ماه پیش بهتر است؛ اما به دلیل 15 جلسه رادیوتراپی، آسیب های عصبی به ایشان وارد شده است. اگرچه سرطان ایشان کنترل شده، اما همچنان در کمین است و ما نگران هستیم. باید به ایده آل های سلامتی ایشان برسیم. درمجموع حالشان بهتر است، اما نگرانی ها ادامه دارد».***در ادامه نشست شجریان پسر، درباره صحبت های فریدون شهبازیان - رهبر ارکستر ملی – مبنی بر دعوت کردن او به این ارکستر که از سوی همایون شجریان تکذیب شد، توضیح داد: «آقای شهبازیان برای طرح این موضوع به دنبال من می گشتند، اما من را پیدا نکردند؛ زیرا من شماره تلفن هایی را که نمی شناسم، پاسخ نمی دهم. از طرفی ایشان عجله داشتند که در مدت یک هفته تا 10 روز، کار انجام شود؛ اما من به دلیل اینکه از این موضوع بی خبر بودم، گفتم من از این ایده بی اطلاع هستم. در آن زمان درگیر تور کنسرت شهرستان هایم بودم. البته خوشحال می شدم اگر این اتفاق می افتاد».او در پاسخ به اینکه اگر در آینده این فرصت ایجاد شود، آیا به عنوان خواننده با ارکستر ملی همکاری خواهد کرد؟ گفت: «اگر واقعا فرصت باشد، چراکه نه؛ اما برنامه سال آینده کنسرت های ما ممکن است برای انجام پروژه های جدید دست وپاگیر باشد؛ اما از لحاظ خواست قلبی من، همکاری با ارکستر ملی فرصت مغتنمی است».سرانجام حرف از «خداوندان اسرار» هم به میان می آید. پورناظری درباره تاخیر در انتشار این آلبوم نیز می گوید: «این آلبوم حدود دو سال می شود که آماده انتشار است؛ اما دلیل دیرکرد انتشار آن، ترافیک کاری بود و آثاری با فضای مشابه آن وجود داشت که ما اولویت انتشار را به آن آثار دادیم».شجریان نیز درهمین زمینه ادامه می دهد: «یکی از چیزهایی که فرصت را برای انتشار این آلبوم از ما گرفت، کار من با فردین خلعتبری - آهنگ ساز - بود که چهار، پنج سال پیش به پایان رسید و قرار بود، چندماه پیش آلبوم آن منتشر شود؛ اما این اتفاق نیفتاد».صحبت درباره موسیقی متن فیلم «رگ خواب» حمید نعمت الله پایان بخش حرف هاست. پورناظری با اشاره به موسیقی فیلم «رگ خواب»، با گلایه گفت: «در اختتامیه فیلم فجر بدون اینکه ما بدانیم، اتود اولیه قطعه «آهای خبردار» را پخش کردند. این اتود از کجا به دست شان رسیده است، من نمی دانم».او اضافه کرد: «اینکه موسیقی فیلم «رگ خواب» در جشنواره دیده نشد، موضوع مهمی نیست؛ بلکه مهم این است از همین پرده سینما بدون اینکه سود مالی به من و همایون برسد، این اثر دست به دست کپی می شود».او در پاسخ به یکی از خبرنگاران که گفت چرا پورناظری در موسیقی فیلم، خودش را به آثار حمید نعمت الله، کارگردان، محدود کرده است، اظهار کرد: «من این کار را نکرده ام، درواقع حمید نعمت الله خودش را به من محدود کرده. او هنرمند درجه یکی است که دیدش در سینما، مثال زدنی است. البته من از کار و آثار دیگر نیز استقبال می کنم».پورناظری ادامه داد: «مثلث میان من، همایون و حمید در سینما شکل گرفته است و ما وقتی به صحنه می رویم، چشم بسته یکدیگر را پیدا می کنیم».شجریان نیز درباره قطعه «آهای خبردار» گفت: «این قطعه ای که دست به دست می شود، آهنگ تیتراژ نیست؛ بلکه در متن فیلم وجود دارد. البته ما آن را برای فیلم، کوتاه کردیم. موسیقی فیلم «رگ خواب» به زودی منتشر خواهد شد و در آن، تیتراژ و یک تصنیف که در فیلم استفاده نشد، خواهد بود. آنچه مردم از «آهای خبردار» می شنوند، درواقع ماکت اولیه کار است که بعدها به آن، سازهای دیگری نیز اضافه و بااحساس تر شد».او در پایان گفت: «فکر می کنم تیتراژ «رگ خواب» برون ریزی فشارهایی است که به شخصیت فیلم می آید. جالب آنکه موسیقی ای که از روی پرده های سینما ضبط شد و هواداران بسیار پیدا کرد و هزاران بار شنیده شد، در جشنواره فجر سی وپنجم حتی کاندیدای بخش موسیقی هم نبود که این اتفاق از نظر پورناظری بی اهمیت تلقی می شود؛ چراکه اثر به گوش مردم رسیده و آنها از شنیدن این قطعه خشنودند.
                