پنج‌شنبه ۲۶ فروردین ۱۳۹۵
-----------------------------------------
یادداشت
-----------------------------------------
گلوگاه های فساد مالی در نظام اداری
-----------------------------------------

                    فساد مالی در منابع دولتی در دو مرحله تحقق می یابد:الف- وصول درآمد دولتب- هزینه درآمد دولتالف- عمده درآمدهای دولت از سرفصل های زیر وصول می شود:1- فروش نفت و میعانات گازی و محصولات پتروشیمی2- وصول مالیات3- حقوق و عوارض گمرکی4- درآمد اختصاصی- کلان ترین فسادهای مالی تاریخ معاصر در فروش نفت تحقق یافته است و به علت یا بهانه تحریم، باندهای کاسبان تحریم شکل گرفتند و میلیاردها دلار نفت را بردند و پول آن را برنگرداندند که بررسی علل و عوامل شکل گیری کاسبان تحریم و راه های متوقف کردن فعالیت این باندها که از قدرت و امکانات دولتی هم برخوردارند، نیاز به تحقیق کامل تری دارد.- یکی از گلوگاه های اصلی فساد همه گیرشده، فساد مالیاتی است. متاسفانه فرهنگ پرداخت مالیات در کشور وجود ندارد و مالیات که در فرهنگ عامیانه هنوز به عنوان «باج» شناخته می شود و دولت را خدمتگزار مردم نمی دانند و مالیات را باجی می دانند که دولت برای اداره خود با زور از مردم می گیرد. متاسفانه با گذشت 37 سال از پیروزی انقلاب این فرهنگ تغییر نکرده و حتی متدینینی با پرداخت وجوهات شرعی، خود را مکلف به پرداخت مالیات نمی دانند و استفاده از ابزارهای قانونی و غیرقانونی در فرار از پرداخت مالیات همه گیر شده است. قانون اخیرالتصویب مالیات هم با استفاده از ابزارهای کیفری نخواهد توانست مردم را وادار به پرداخت مالیات کند و شاید ابزارهای تشویقی و گسترش فرهنگ مالیات بهتر بتواند کارساز باشد. اگر پرداخت مالیات به عنوان یک افتخار مطرح شود و فهرست افرادی که بیشترین مالیات را پرداخت کرده اند به عنوان کارآفرینان برتر منتشر شود، می تواند به گسترش فرهنگ مالیات کمک کند. شاید با استفاده از ابزارهای پیشرفته شناسایی منابع درآمدی، بتوان بخشی از فساد مالیاتی را کنترل کرد ولی متاسفانه در این زمینه هم کاسبانی شکل گرفته اند که با زدوبند با برخی ماموران فاسد، ارقام مالیات های قطعی را به شدت کاهش می دهند. اگرچه ماهیت فرار از پرداخت مالیات و اختلاس از اموال دولت، یکی است و در هر دو جرم، مال دولت برده شده است ولی قبحی که اختلاس دارد، به فرار مالیاتی توسعه داده نشده است. در کشورهای پیشرفته فرار مالیاتی خیانت ملی تلقی می شود ولی متاسفانه در کشور ما حتی گاه افراد موجه، از پرداخت مالیات طفره می روند و اگرچه دولت با مبارزه با ماموران فاسد مالیاتی می تواند بخشی از فساد را کنترل کند ولی راهکار اساسی، گسترش فرهنگ مالیاتی است که باید مسئولان از خود شروع کنند.بخش دیگر درآمد دولت از محل حقوق و عوارض گمرکی حاصل می شود که متاسفانه علاوه بر فسادی که در پرداخت نکردن حقوق و عوارض گمرکی با تبانی افرادی از دولت صورت می گیرد و پرونده های قضائی زیادی در این زمینه تشکیل شده است و یکی از گلوگاه های اصلی فساد در دولت است، دولت باید راهکاری علمی برای کنترل این فساد تدارک ببیند و با استفاده صرف از ابزار کیفری نمی توان این فساد را کنترل کرد. فساد گسترده تری که در این بخش وجود دارد، ورود کالای قاچاق به کشور است که حجم آن را تا 25 میلیارد دلار ذکر کرده اند و متاسفانه بخش عمده ای از این قاچاق به صورت رسمی انجام می شود؛ بنابراین لازم است دولت هزینه نهادهای قانونی را تامین کند و اجازه ندهد به بهانه تامین نیازهای قانونی، نهادهایی مجبور به قاچاق شوند و از طریق غیرقانونی هزینه های خود را تامین کنند. بخش دوم فساد در هزینه درآمدهای دولت تحقق پیدا می کند که عمده این فسادها در خریدهای دولت، قراردادهای پیمانکاری، تملک اراضی توسط دولت و اختلاس از اموال دولت صورت می گیرد. در این مختصر بنا بر ارائه راه های مبارزه با فساد نبود و صرفا به گلوگاه های فساد در نهادهای دولتی اشاره کردیم؛ باشد تا استادان فن و پژوهشگران، راه های مبارزه با فساد مالی در دولت را که از اصولی ترین اقدامات در جهت اجرای اقتصاد مقاومتی است، ارائه کنند.
                