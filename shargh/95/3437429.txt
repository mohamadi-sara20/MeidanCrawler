سه‌شنبه ۶ مهر ۱۳۹۵
-----------------------------------------
حرف اول
-----------------------------------------
موسیقی اسلامی
-----------------------------------------

                    بردن یک جایزه معماری بزرگ برای مرمت های بازار تبریز، منجر به جلب گردشگران بیشتری از دنیا برای دیدن این شهر شده است. به همین مناسبت من نیز چندی پیش افتخار میهمان داری یک همکار قدیمی را داشته ام که در رشته فرهنگ شناسی تحصیل کرده و در برلین (مذهب و اپرا) تدریس می کند. در پیچ و ‍ خم های شلوغی بازار سرپوشیده تبریز که یک شاهکار معماری است، قدم می زدیم و این مرد از میان سال آلمانی، مبهوت این هیاهو و رفت وآمدهای رنگ ووارنگ بود، در هر قسمتی از بازار که کسب و کار و حرفه ‎ای مستقر بود، دوست من فقط با دوربینش عکس نمی گرفت؛ تمام وجود وی در حال ثبت و ضبط صحنه ها، چهره ها و رخداد ها بود. وارد بازار کفاش ها شدیم. درحالی که در ذهنم به جایی که می توانستیم ناهارمان را بخوریم، فکر می کردم، از جلوی مسجد آیت الله طالقانی رد شدیم، صدای اذان ظهر که موذن زاده اردبیلی می خواند، آن قدر بلند نبود که گوش را آزار دهد و به دل می نشست. اذان از بلندگوهای مسجد در حال پخش بود که دوست من مثل یک انسان برق زده ناگهان ایستاد و بعد بازوی من را گرفت و پرسید: می شود اینجا نشست؟ روی سکوهای بیرونی مسجد، کنار هم نشستیم. اذان تمام شد و راه افتادیم. مدتی گذشت و هنوز همراه من در سکوت بود؛ مثل اینکه به سفر دیگری رفته بود. او را به رستوران حاج علی بردم. سر میز ناهار هم تا مدتی هیچ نگفت. اولین جمله اش این بود که آیا موذن در مسجد اذان را گفته بود یا ضبط شده بود؟ گفتم ضبط شده بود، گفت: آیا معروف است؟ موذن زاده اردبیلی را معرفی کردم که اذان وی و ربنای شجریان، شعف ماه رمضان های دورانی از زندگی ام بوده اند. از مزه کره محلی خوشمزه حاج علی و غذا چیزی نفهمیدم؛ زیرا همراهم حین غذاخوردن Requiem را برایم توضیح داد؛ Requiem اسم سبک موسیقی و آواز کلاسیک دنیای مسیحیت است که به ویژه در کلیساها با «کر» و همراهی «ارگ» خوانده می شود. چند نمونه «Requiem» را گفت که بالاترین سطح یک موسیقی در مسیحیت است و بعد گفت: موسیقی مذهبی شما، این آوازی که مقابل مسجد پخش می شد، خیلی غنی تر از موسیقی مذهبی ماست. تمام آنچه ما مجبوریم در صحنه ارائه موسیقی در کلیسا اضافه کنیم، شما قادرید تنها با صدای موذنتان تداعی کنید و نه احتیاج به «کر» دارید......نه «ارگ» و نه ارکستر سمفونیک «همراهی کننده». گام های آوای این انسان آن قدر کامل است که شنونده را مجبور می کند تسلیم شود، این بحث چند ساعتی ادامه داشت و با چند سوال اساسی که برای آن پاسخی نداشتم پایان یافت؛ آیا در ایران کار پژوهشی موسیقی شناسی درباره ملودی های اذان انجام گرفته است؟ آیا بر پایه این ملودی ها قطعات موسیقی جدیدی ساخته شده است؟ آیا نهادهای مذهبی شما از قدرت جذابیت موسیقی اسلامی آگاه هستند؟ از جلوی کیوسکی رد شدیم که در آن تیتر بعضی از روزنامه ها درباره بد بودن موسیقی بود.... توضیح: Requiem، سبک موسیقی ای که درباره به صلیب کشیده شدن مسیح است و یکی از مشهورترین قطعات آن requiem در fa minor اثرGabriel Fore است.
                