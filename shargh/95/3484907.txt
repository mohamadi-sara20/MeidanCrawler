پنج‌شنبه ۲ دی ۱۳۹۵
-----------------------------------------
حرف اول. اقتصاد
-----------------------------------------
جفا به آب در برنامه ششم توسعه
-----------------------------------------

                    کلیات لایحه برنامه ششم توسعه (1396 تا 1400)، در مجلس تصویب شده و جزئیات آن در حال بررسی است. بخش هشتم این لایحه، به برنامه ها و الزامات دولت در زمینه آب اختصاص دارد که شامل سه ماده (مواد 45، 46 و 47) و 18 بند است. بررسی کلی مواد و بندهای مرتبط با بخش آب مندرج در این لایحه نشان می دهد این بخش از برنامه ششم توسعه، از ضعف ها و کاستی های جدی در مسئله سیاست گذاری آب رنج می برد و سیاست گذاری های کلان در مدیریت آب در کشور همچنان فاقد رویکرد مناسب در این زمینه است و نگاه و رویکرد سازه محور و تاکید بر مدیریت عرضه به جای تمرکز بر روش های مبتنی بر مدیریت تقاضا، همچنان یک ضعف و مشکل اصلی و ابتدایی در سیاست گذاری کلان آب در کشور است. شیرین سازی آب دریا، انتقال بین حوضه ای داخلی، برداشت و انتقال آب از دریاچه های بسته، بهره برداری از منابع آب تالاب ها، احداث بندهای انحرافی و سدهای کوچک و امکان برداشت آب از زیستگاه های حساس کشور، بخشی از مهم ترین سیاست های پیشنهادی گنجانده شده در بخش آب لایحه ششم توسعه است که دولت ملزم و مکلف به اجرای آنها شده است.برای نمونه، براساس بنده ح ماده 45 لایحه برنامه ششم توسعه، دولت مکلف به «برداشت و انتقال آب از دریاچه های بسته به ویژه خزر، تالاب ها و سایر زیستگاه های حساس کشور و انتقال آب بین حوضه ای داخلی جدید» شده است. اما سوالی که در این زمینه مطرح است، آن است که با توجه به مشکلات و تنش های متعدد آبی و زیست محیطی پیش آمده برای بسیاری از منابع آبی کشور به ویژه دریاچه های بسته، تالاب ها و زیستگاه های حساس کشور، الزام و تکلیف دولت به برداشت و انتقال آب از این منابع، چه توجیه علمی و منطقی ای دارد. بدون شک، این مسئله در تعارض با سیاست های کلی «محیط زیست» ابلاغی آبان 1394 از سوی مقام معظم رهبری است. این در حالی است که بند شش این سیاست های کلی «... بر حفاظت، احیا، بهسازی و توسعه منابع طبیعی تجدیدپذیر (مانند دریا، دریاچه، رودخانه، مخزن سدها، تالاب، آبخوان زیرزمینی، جنگل، خاک، مرتع و تنوع زیستی به ویژه حیات وحش) و اعمال محدودیت قانونمند در بهره برداری از این منابع متناسب با توان اکولوژیک (ظرفیت قابل تحمل و توان بازسازی) آنها بر اساس معیارها و شاخص های پایداری، مدیریت اکوسیستم های حساس و ارزشمند» تاکید جدی می کند. علاوه بر این، تاکید ویژه این بند از لایحه، بر برداشت و انتقال آب از دریاچه های بسته به ویژه دریای خزر سوالات و ابهاماتی جدی را درباره این پروژه ایجاد می کند که چرا یک پروژه که انتقادات بسیار جدی از منظر حقوقی، اقتصادی، هیدروپلیتیکی و زیست محیطی بر آن وارد است، تا این حد مورد تاکید لایحه برنامه ششم توسعه قرار گرفته است. کنوانسیون حفاظت از تالاب های دارای اهمیت بین المللی، موسوم به «کنوانسیون رامسر» به عنوان تنها معاهده زیست محیطی پایه گذاری شده در ایران و قدیمی ترین قرارداد بین المللی جهانی با تاکید بر حفاظت و استفاده پایدار از طبیعت و تنها کنوانسیون بین المللی با موضوع «حفاظت از تالاب ها» است. طبق سیستم طبقه بندی کنوانسیون رامسر، 42 نوع تیپ تالابی شناخته شده در جهان وجود دارد که غیر از تورب زارها، بقیه انواع تالابی در ایران یافت می شود. در میان تالاب های ایران، بیش از 84 تالاب دارای اهمیت بین المللی شناسایی شده است که تا پایان سال 94، 35 تالاب در قالب 25 عنوان در فهرست رامسر به ثبت رسیده است. از میان این سایت های تالابی، شش مورد در «فهرست مونترو» یا فهرست تالاب های در معرض خطر رامسر (فهرست قرمز رامسر) وارد شده اند که شامل مرداب انزلی، هامون پوژک، هامون صابری، هامون هیرمند، دریاچه نی ریز، تالاب کمجان، تالاب شادگان، دریاچه های شورگل و یادگارلو می شود. ایران درحال حاضر در رتبه 23 در میان کشورهایی است که بیشترین سایت تالابی را در فهرست رامسر به ثبت رسانده اند و از طرفی نیز از جمله کشورهایی است که بیشترین تعداد تالاب های در معرض خطر را دارد. از این رو، تکلیف و الزام دولت به برداشت و انتقال منابع آب از تالاب ها می تواند شرایط پرتنش و بحرانی این منابع طبیعی بسیار ارزشمند را بغرنج تر و کشور را در این مسئله دچار مشکلات جدی تر کند. در پایان تاکید می شود هرچند بعد از الزام و تکلیف دولت در این ماده لایحه، عبارات کلیشه ای و همیشگی «پس از ارزیابی اثرات زیست محیطی، تامین نیازهای مبدا و حقابه زیست محیطی و اعمال روش های مدیریتی منابع آب و افزایش بهره وری...» قید شده اما تجارب متعدد اجراشده در داخل کشور بارها اثبات کرده این عبارات فقط روی کاغذ باقی خواهند ماند.
                