دو‌شنبه ۱۳ دی ۱۳۹۵
-----------------------------------------
حرف اول
-----------------------------------------
«آزادی! در بند»
-----------------------------------------

                    واقعیت این است که با اجزای دانش حقوق ناآشنا هستم؛ اما به نظر می رسد مصوبه مجلس شورای اسلامی دارای چند نقیصه حقوقی است.1. روح قانون مصوب سال 1372 مناطق آزاد دارای یکپارچگی و هارمونی حقوقی است که با مصوبه اخیر مجلس شورای اسلامی، عملاجزئی از آن قانون کل منفک شده؛ به گونه ای که عملااجرای وظایف و ماموریت های مناطق آزاد را ناممکن خواهد کرد؛ چراکه قانون گذار در قانون مناطق آزاد (طبق ماده 27 که بعدها در ماده 112 قانون برنامه پنجم بر آن تاکید شده است) با تفویض مسئولیت دستگاه ها به مدیر منطقه آزاد نوعی نیابت قانونی از طرف رئیس جمهوری را به مدیر منطقه داده تا امکان هماهنگ سازی دستگاه های دولتی و نهادی در منطقه فراهم شود. در قانون مناطق آزاد، مدیر منطقه دارای مدیریت فرابخشی است و قادر است وظایف مرتبط با نهادهای وابسته به نهاد رهبری را هم با اذن ایشان عهده دار شود؛ در حالی که دستگاهی مانند وزارت اقتصاد و دارایی یا هر دستگاه جایگزین آن که بخواهد مسئول مناطق آزاد باشد، فاقد قدرت تفویض گیری، از دیگر سازمان ها، وزارتخانه ها و نهادهاست.2. برنامه های پنج ساله کشور نه تنها نباید مغایر قانون های ثابت کشوری باشد...بلکه باید در انطباق کامل با سیاست های ابلاغی رهبری باشد و اساسا برنامه های دوره ای باید تسهیل گر اجرای این سیاست ها باشند. در ابلاغیه مقام معظم رهبری درباره اقتصاد مقاومتی یک بند (بند یازدهم) راجع به «توسعه عمل» مناطق آزاد در چهار زمینه است که:1- انتقال فناوری های پیشرفته 2- گسترش و تسهیل تولید 3- صادرات کالاو خدمات و تامین نیازهای ضروری 4- منابع مالی از خارج.جز بند چهارم (منابع مالی از خارج) که مربوط به وظایف بانک مرکزی است و متاسفانه در سالیان اخیر نتوانسته است سرمایه خارجی را وارد کشور کند، وظایف سه گانه مندرج در بند یازدهم اقتصاد مقاومتی در مغایرت کامل با ماموریت های وزارت اقتصاد و دارایی است! در پی این مصوبه این پرسش متبادر می شود که چگونه این دستگاه اجرائی قادر به تحقق اهداف متعارض سازمانی خود خواهد شد؟3. روح قانون مناطق آزاد حاکی از اقتصاد غیردولتی و حمایت از اقتصاد درون زای بخش خصوصی است؛ از این رو در همه این سالیان مناطق آزاد فاقد بودجه و ردیف دولتی بوده و صرفا برخوردار از ظرفیت های کسب درآمد خودشان هستند. بر اساس این حتی تامین هزینه های زیرساختی این مناطق (که نوعا جزء مناطق محروم کشورند) نیز برخلاف دیگر مناطق کشور از منابع درآمدی اختصاصی هر منطقه تامین می شود. باید دقت کنیم که مقام معظم رهبری درباره اصل 44 قانون اساسی و نیز در بیانات مکرر خود در پی کاهش تصدی گری دولت در اقتصاد کشور و حرکت دولت به سمت سیاست گذاری و نظارت در امر اقتصاد بوده و هستند و حتی ایشان در دیدار ماه مبارک رمضان با شعرا، واسپاری بخش فرهنگ به مردم و کاهش تصدی گری دولت حتی در این بخش مهم را مدنظر داشتند. در نهایت اینکه به نظر می رسد این مصوبه با روح فرمایشات و ابلاغیه های ایشان ناسازگاری دارد و سازمان هایی که با معافیت از قوانین و مقررات داخلی کشور و اعمال مدیریت جهادی و خصوصی باید پیش قراول کاهش تصدی گری دولت در کشور باشند، به ضد خود تبدیل خواهند شد، این مصوبه با سیاست های کلان کوچک سازی دولت مغایر و موجبات یاس و ناامیدی سرمایه گذاران بخش خصوصی را فراهم خواهد کرد.4. می دانیم که شورای عالی اداری کشور وظیفه تنقیح مقررات اداری و جابه جایی اجزا، وظایف و تغییر ساختار دستگاه های دولتی را بر عهده دارد؛ اما ظاهرا کمیسیون محترم تلفیق مجلس بدون توجه به وظایف این شورا تصمیم گرفته است بخشی از وظایف رئیس جمهور را به دستگاه اجرائی نامرتبط با این وظایف بسپارد که این مصوبه را برخوردار از شائبه تحدید و کاهنده وظایف رئیس جمهور کرده است!5. درنهایت آنکه با یک نگاه غیرشعاری و واقع بینانه می توان عملکرد مناطق آزاد در دولت های قبل و دولت یازدهم را مقایسه کرد و به تفاوت های فاحش عملکرد سازمان های این مناطق پی برد. روابط ناسالم، رعایت نکردن قوانین، واگذاری های نادرست میلیون ها مترمربع زمین و تصمیمات متضاد با ماهیت و کارکرد این مناطق که در گذشته به یک رویه عادی تبدیل شده بود، در دولت یازدهم نه تنها ریشه کن شده؛ بلکه میلیون ها متر مربع زمین که در معاملات صوری و... به فروش رسیده و رقم آنها به بیش از 10 هزار میلیارد تومان بالغ شده، به بیت المال بازگردانده شده است. امروز توجه به قانون، تاکید بر منزلت ساکنان بومی و منطقه ای، جلب مشارکت آنها، توجه به فرهنگ، هنر و گردشگری، سلامت، خدمات در عرضه مسائل دینی، توجه به حفظ قرآن، تعمیر و ساخت مسجد و مصلا، فرهنگی، اجتماعی، توانمندسازی اجتماعی آموزش و گردشگری و رونق اقتصاد روستایی، توجه به اقتصاد جامعه محلی، ارتقای سطح آموزش وپرورش، آموزش عالی، محیط زیست، ورزش، صنایع دستی، کاهش آسیب های اجتماعی (طلاق، اعتیاد و...) در این مناطق به اصولی اساسی تبدیل شده است. مناطق آزاد در این دوره به شفافیت مالی دست یافته اند و فقط دیوان محاسبات و سازمان بازرسی کل کشور (که در گذشته از ورود به مناطق آزاد منع شده بوده اند) در دولت یازدهم بیش از 50 مرتبه مناطق آزاد را بررسی کرده اند!6. در یک نگاه و منظر کلان، اگر بناست جابه جایی در تشکیلات مناطق آزاد رخ دهد، خوب است که این مناطق به عنوان ایفاگر نقش الگو ساز قوانین و مقررات ملی و سیاست های مقام معظم رهبری در جایگاه برتری از وضع کنونی شان قرار گیرند و زیر نظر شورایی متشکل از شخص رئیس جمهوری، رئیس مجمع تشخیص مصلحت نظام و نماینده مقام معظم رهبری (مدظله العالی) قرار گیرد تا انبوهی از قوانین و مقررات و ایده های سند چشم انداز 1404 در آنها به طور آزمایشی به اجرا درآید و در صورت پاسخ گیری مثبت به اجرای آنها در افق ملی مبادرت شود.این جایگاه مورد نیاز کشور را نباید به خاطر مشاجرات سیاسی و معاملات غیرکارشناسی به اندازه یک معاونت! در یک وزارتخانه تنزل داد. پی نوشت:1. «لقد کان لکم فی رسول الله اسوة حسنة لمن کان یرجوا الله و الیوم الآخر و ذکر الله کثیرا (21) سوره احزاب»قطعا برای شما در [اقتدا به] رسول خدا سرمشقی نیکوست، برای آن کس که به خدا و روز بازپسین امید دارد و خدا را فراوان یاد می کند.
                