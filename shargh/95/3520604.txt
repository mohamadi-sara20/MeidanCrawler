سه‌شنبه ۳ اسفند ۱۳۹۵
-----------------------------------------
type_unknown
-----------------------------------------
پرواز فقط با اجازه قرارگاه ثار الله
-----------------------------------------

                    شرق: پرواز کوادکوپترها و هلی شات های شخصی و خصوصی در تهران ممنوع شد. از این پس، پرواز این پرنده های بدون سرنشین بر فراز آسمان تهران باید با اخذ مجوز از قرارگاه ثارالله انجام شود. این دستورالعمل تازه به دنبال افزایش استفاده از پرنده هایی مانند کوادکوپترها و هلی شات ها در آسمان تهران صورت گرفته؛ به ویژه رویت شیء پرنده ای که به تازگی در آسمان تهران غوغایی چندساعته به راه انداخت و در نهایت با شلیک ضدهوایی مواجه شد.حالاسردار سید علیرضا ربیعی، جانشین معاونت عملیات قرارگاه ثارالله تهران، درباره ساماندهی استفاده از کوادکوپترها و پهپادهای خصوصی به تسنیم گفته: «با توجه به اینکه تامین امنیت تهران بر عهده قرارگاه ثارالله است، فضای امنیتی تهران را هم بر عهده قرارگاه ثارالله گذاشته اند، بر این اساس، صدور هرگونه مجوزی برای پرواز این گونه پرنده ها، مسئولیت و صدور مجوز بر عهده این قرارگاه است».او در ادامه به واردات این پرنده ها از سوی اتحادیه های مختلف اشاره کرده است...... و اینکه: «از این نوع پرنده ها به اشخاص مختلف فروخته شده، به پرواز درآمده و بعضی که بدون اخذ مجوز به پرواز درآمده بود، برخورد شده و در مواردی این وسیله ها را مصادره کرده ایم یا دست کم از پرواز دوباره آنها جلوگیری به عمل آورده ایم». به گفته سردار ربیعی: «بر اساس دستورالعملی که به تازگی برای جلوگیری از پرواز بدون مجوز کوادکوپترها و پهپادهای خصوصی صادر شده، ما جلوی پرواز این پرنده ها را که مشکلات امنیتی و بعضا مشکلات اجتماعی و روانی در جامعه به وجود آورده بودند، گرفتیم».او همچنین تاکید دارد: «اکثر این کوادکوپترها دارای دوربین هستند. نمونه هایی را داشته ایم که برخی از این پرنده ها با پرواز بر فراز منازل مردم، با دوربین هایشان منازل مردم را مورد نظارت قرار داده و موجب ناراحتی و شکایت مردم شده اند. این کوادکوپترها به دوربین مجهز هستند و می توانند با پرواز روی مراکز حساس، حیاتی و مهم، فیلم برداری کنند و دشمن از آنها سوءاستفاده کند». جانشین معاونت عملیات قرارگاه ثارالله تهران تاکید دارد: «مجوز به اشخاص تعلق نمی گیرد؛ بلکه کسانی که قصد دارند فعالیت های فرهنگی انجام دهند باید از وزارت ارشاد یا صداوسیما و کسانی که قصد فعالیت ورزشی دارند، باید از وزارت ورزش یا دستگاه های دیگر مجوز بگیرند». 2 بار شلیک در آسمان تهرانچندی پیش رسانه ها خبر دادند یک پرنده هوایی در اطراف خیابان کارگر و خیابان جمهوری در حال پرواز و فیلم برداری هوایی از مناطق ممنوعه تهران بود. به دنبال نشر این خبر، مواضع و اخبار متفاوتی درباره سرانجام این پهپاد مطرح شد؛ برخی گفتند پرنده مدنظر از طریق پدافند هوایی هدف قرار گرفت و برخی خبر دادند که پهباد، آسمان تهران را ترک کرده و پدافند نتوانسته آن را هدف قرار دهد. هلی شات، کوآدکوپتر یا پهپاد، هرچه بود برای بار دوم در یک ماه اخیر واکنش پدافند هوایی را در محدوده پروازممنوع تهران برانگیخت تا پس از 30 سال، باز هم صدای ضدهوایی در آسمان تهران شنیده شود؛ این بار هم مثل دفعه قبل، کاربران در توییتر خبر از صدای شلیک دادند. «علی اصغر ناصربخت»، معاون سیاسی - انتظامی فرمانداری تهران، در گفت وگو با «ایسنا» آنها را حاصل عمل پدافند «بیت» و «دانشگاه تهران» به شیء پرنده دانست؛ این شیء پرنده را برخی مقامات «کوآدکوپتر» خواندند و برخی «هلی شات». ساعتی بعد از این اتفاق، سرپرست معاونت امنیتی و انتظامی استانداری تهران گفت: «برخی شهروندان از فرود شیء پرنده روی بام یکی از خانه ها در منطقه خیابان طالقانی خبر دادند». دقایقی بعد از صدای شلیک ها، «ایلنا» به نقل از منابع آگاه خبر داد که شیء پرنده منهدم نشده و به سمت شرق تهران رفته است. شاید بابت همین بود که ماشین های آتش نشانی هم حوالی شرق میدان انقلاب مانند میدان فردوسی تهران مستقر شدند. پس از آن هم خبرهایی در فضای مجازی منتشر شد که از پرواز جنگنده های نیروی هوایی بر فراز تهران حکایت می کرد؛ اما امیر نصیرزاده، معاون هماهنگ کننده نیروی هوایی ارتش، گفت: «هیچ اقدامی درباره شلیک ضدهوایی تهران از سوی نیروی هوایی ارتش صورت نگرفته و نیروی هوایی، پروازی را دراین باره نداشته است». همچنین معاون فرماندار تهران به «ایسنا» گفت: «پس از رویت این ریزپرنده، پدافند هوایی بیت و دانشگاه به سمت این شیء شلیک کردند و در نهایت پدافند هوایی دانشگاه این ریزپرنده را ساقط کرد». یک مقام مسئول در قرارگاه پدافند هوایی خاتم الانبیا هم در گفت وگو با خبرگزاری «صداوسیما» این شیء پرنده را «کوآدکوپتر» معرفی کرد و گفت: این کوآدکوپتر در منطقه پروازممنوع اقدام به پرواز کرده که با اقدام سریع پدافند و توپ های 23میلی متری ضدهوایی، منطقه را ترک کرده است. دقایقی بعد امیر سرتیپ «الهامی»، معاون عملیات پدافند هوایی خاتم الانبیا، گفت: «این تیراندازی موضوع نگران کننده ای نیست و به مردم اطمینان خاطر می دهم که صدای شنیده شده، صدای هوشیاری و آمادگی و امنیت کامل است». به گفته او «یک فروند هلی شات بدون سرنشین وارد منطقه پروازممنوع در مناطق مرکزی تهران شد که پدافند هوایی طبق معمول وظیفه خود را انجام داد و اقدام لازم انجام شد». انتشار خبرهای متفاوت درباره اینکه پهباد یا شیء مدنظر چه بوده و بالاخره به کجا رسیده، ادامه یافت و خبر دقیقی درباره آن منتشر نشد.
                